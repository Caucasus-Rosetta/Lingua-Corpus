Ацынҵәарах
Аҭоурыхтә роман
Аԥсадгьыл зцәыӡыз – зегь ицәыӡит.
Аԥсуа жәаԥҟа
Аԥхьажәа
Иаҳхысыз аӡынра ҳанааӷыҵалоз, сабшак хәылбыҽха, аҭаацәа aaилатәоны, Уарда ақыҭантәи ҳаҩны даакылсит, анкьа арҵаҩратә институт аҟны аҵара сыцызҵоз, иахьа аҭыԥантәи абжьаратә школ аҿы директорс ayс зуа Карбеи Барчан. Усҟа ҳаҩны дааихьазу, дсымбеижьҭегь кыр ҵуан, имҩахыҵра сеигәырӷьан, атәаха иамраӡакәа, ушԥаҟоу-ушԥану ҳәа, еихьымӡа-еиԥымӡо азҵаарақәа рҿынасырхеит.
Аха Қарбеи дыццакуан, сааҭ бжак ала ҳаҩны иаадгылараны иҟан Уардаҟа дызлахынҳәуаз раикомаа рмашьына, убри аҟнытә, ҳаицәажәара иҽаламгалакәа, ипортфель ҩаза дынҭаԥшын, напҩырак ааҭиган, изгәылаз апапка цәыш аартны даахан, саԥхьа иаақәиҵеит.
— Абри анапҩыра ԥсҭынхоуп, – даасацәажәеит иара, — даара ухшыҩ, азышьҭны, насгьы уҽадмырхалакәа уаԥхьар сҭахын. Абар ҩажәи жәеиза шықәса раахыс, хыҭӡык рнаҩс ҳгәылара инхоз, саб иаҳәшьа гәакьаТатал лшәындыҟәра иҭаҵәахын. Дызусҭзаалак аӡәгьы имбацызт, аҭакәажә ари ашәындыҟәра ашә аалыртуа. Ҩымчыбжьа рышьҭахь дыԥсит лара. Анышә даҭан ҳанаахынҳә, адырҩаҽны ауп иангәаҳҭа. Изҭаз абри иубо апортфель ҩаза ҳҩахан, иахьыҵәахыз ианааҭаага, сан акәукәуҳәа дыҳәҳәеит, илгәалашәеит, иахьа зыԥсы ҭам Татал лыҷкәынзаҵә Шәарах аибашьра аламҭалазы иан лҿы ԥсшьара даан даныҟаз, ари анапҩыра ожә изҭысхыз инҭаҵаны, инапала ашәындыҟәра ишҭаиргылаз. Шәарах ианҵамҭа ишубо еиԥш, акраахыҵуеит, аха иахьагьы уи ажәит ҳәа узҳәо иҟам. Уи ауаҩ цәала-жьыла дысзааигәан мацара ҳәа акәым сара сыззааиуа, аҩымҭа кыр иаԥсаны иҟазар, ус акы иалаҟоушәа збоит сыхәҭаахь ала, ас иҵәахны ианбанӡаҳамазаауеи, акьыԥхьра даара иаҳҭахыуп, ацхыраарагьы ҳагужьып ҳәа сыҟам.
Абри акәхеит, Карбеи Барчан дҩагыланы дцеит, ҩажәи жәеиза шықәса раахыс ан лшәындыҟәра иҭаҵәахыз абри апапка, наҟ-наҟ иара иазыԥшыз алахьынҵа сыламыс ианажьны. Анапҩыра хыстуеит ҳәа снапы ахьсыркьысаанӡа, адыр-дырҳәа цәалашәарак сааимнадеит. Уи, иаалырҟьаны иаасыԥгылаз аҭакԥхықәра акәын, аӡә иакәында, ҩыџьа анышә иамоу рҿаԥхьа.
Нас саахан иаасымҵасҵан, зназы ахы инаркны аҵыхәаҟынӡа иаразнак снахҟьеит, ишырҳәо еиԥш, зныкҟьара инылбааздеит. Уи азхозма, ашьҭахь знык, ҩынтә сеиҭазыхынҳәит, ожәы сааҭгыла-ааҭгыло саԥхьон, ус иаарласшәа инықәырсны иҳәаз аҭыԥқәеи, мамзаргьы иҟам-иным иазааигәаз ахҭысқәеи цқьа срызхәыцуа.
Ари анапҩыра иара аԥызҵаз илахьынҵа еиԥш, иааџьоушьаша акы акәны избеит ацыхәтәан.
Шәарах Кәаӡба хаҭала сара дсымбацызт, аха иаҳхысыз аибашьра ҟалаанӡа акырынтә иӡбахә саҳахьан. Уи Қарбеии сареи ҳаҵкыс хәбаҟа, шықәса деиҳабын. Диит 1909 шыкәса рзы Уарда ақыҭан анхаҩы Луми иҭаацәараҿы. Аҭыԥантәи ашкол ашьҭахь, диасуеит Aҟәaҟa, зны дҭалт аԥсуа школ, нас арҵаҩратә техникум.
Уи даналга, дцоит Ленинградҟа, дҭалоит Мрагыларатәи абызшәақәа pинститут, иагьалихуеит Кавказтәи абызшәақәа рфакультет, дырзыӡырҩуеит академик И. Марр илекциақәа. Аинститут даналга, иара уа дҭалоит аспирантура, иҽазҟазеитәырц иҭахыуп Кавказ аҩада-мраҭашәарахьтәи абызшәақәа, даҽак ала иуҳәозар, аԥсуа-аидыгьатә гәыԥ иатәу, ҷыдалагьы аублаа бызшәа. Уи агәыԥ иацанакуа абызшәақәа наукала инарҵауланы рыҭҵаара мацара адагьы, Кавказ ашьагәыҭ бызшәақәа зегьы реигәыцхәыра, реизааигәара аилкаараҿы аублаа бызшәа адырра, ҳәара аҭахыума, шьардаӡа иаԥсан.
Ленинградтәи арҵаҩцәа еицҿакны Шәарах Кәаӡба излаихцәажәаз ала, абызшәақәа рҵараҿы иааирԥшуазаарын агәырҵҟәыл ҟаимаҭ. Убри иабзоураны Шәарах иаузар акәхап, усҟантәи аамҭаз уарла-шәарлада иҟамыз, наука мҩала аҳәаанырцәҟа ацара азин.
Анаука усзуҩы аибашьра аламҭалазы ҩымз инареиҳаны деимдо дрылан Ҭырқәтәылан, нас Ааигәатә Азиа иацанакуаз тәылақәак. Уи гәҭакыс иман аублаа бызшәа аԥсы ахьҭоу аԥшаара. Аублаақәа аҩыра зларымамыз ала, урҭ дрынианы даныҟала, иармарион рыбызшәа аҵара.
Аибашьраан даара иуадаҩын аӡәи-аӡәи реигәныҩра, уи дзацәымцеит Шәарах Кәаӡбагьы. Аӡә иҟнытә исаҳаит, иҟалап уи сазҳәаз Қарбеи Барчан иакәзаргьы, анаука усзуҩы Ленинград дшыҟаз аибашьра иалагеит, адырҩаҽныҵәҟьа арра дцеит, иаарласынгьы ӷәӷәала дырхәит. Агоспиталь ашьҭахь, афронт ахь деиҭахынҳәуеит, аха 1942 шықәса инаркны уаҳа ихабар ҟамлеит, дыбжьаӡит. Иниасит жәаф шықәса, 1958 шықәса рзы, Аҟәа иааҩт Шәарах Кәаӡба ихабар: хараӡа Италиа, Черменате ҳәа изышьҭоу аҭыԥә иналганы, Комо аӡиа азааигәара, апрель мза 1945 шықәса рзы, аибашьра алгамҭа ацыхәтәантәи амшқәа раан иҭахаз италиатәи апартизанцәа дрылажызаап аԥсу ҷкәынгьы. Урҭ рыхьӡи рыжәлеи анпыҟҟала изну, азеиԥш ҳаҭгәын иахагылоу ахаҳә еизыхәхәаҿы, латин алфавитла иануп Шә. Кәаӡба ижәлагьы, анбан «ӡ» заҵәык еилаганы. Дназгазеи Шәарах Кәаӡба хара Италиа? Иара иеиԥш алахьынҵа змаз реиҳараҩык зыниаз иԥеиԥшхазар акәхап. Италиа аҳәаа иахьазааигәаз, Австриа атәылаҿы иҟан итҟәаз аибашьцәа рзы афашистцәа рлагер, убрантәи дыбналеит иара. Ижәла ахьаныз нбан-зацәык еилагазаргьы, гәыҩбарада, аҳаҭгәын хаҳә аҿы зыӡбахә аҳәоз Уарда ақыҭа иалиааз Шә. Кәаӡба иакәын. Данҭахаз арыцыхә — ҩажәи ԥшьба апрель 1945 шықәса — шаҳаҭра ауеит, аибашьра анҵәамҭахь инеиаанӡа афашистцәа дырҿагылан дышрабашьуаз, ҩымчыбжьазацәык рыла дшахьымӡаз аиааира мшы!
Абри аҟынӡа ауп макьана еилкааны исымоу Шәарах Кәаӡба илахьынҵахаз.
Анапҩыра аҭоурых ҳалацәажәозар, хәба-фба мзы рыҩнуҵҟа, акьыԥхь азырхиара сахьынӡаҿыз, акырынтә дсықәшәеит Қарбеи Барчан, исеиҳәазгьы рацәоуп.
Шәарах Кәаӡба аҳәаанырцәынтәи даныхынҳә, мызки бжаки аԥсшьара ирҭан, Аԥсныҟа дааит. У и ҟалеит, зқьи жәшәи ҩынҩажәа шықәса, аԥхынра анцәамҭазы.
Урҭ амшқәа раан, Шәарах Кәаӡба ԥсшьарас иҟаиҵаз акгьы ыҟам, иан лҿы, уахи-ҽни ихы адрыԥсыланы, иҩит хәышә инарықәгәыӷуа бӷьыц.
Дцо даналага, абӷьыцқәа ааиқәршәаны апапка инагәылеицеит, апапка апортфель инҭеиҵеит. Иан длыҳәан, ацаԥха аалымихын ашәындыҟәра аҵа апортфель нҭаргыланы, инапала аҷараҳәа ашә наиркит, нас ацаԥха иан иналыҭауа, усгьы ҿааиҭит:
Сан, сара схынҳәаанӡа, бшәындыҟәра иҭаҵәахызааит, сгәабылра ӷәӷәала изду абарҭ анапҩыра қьаадқәа! Ашәындыҟәра аартра сара сыдагьы аӡәгьы азин имамзааит. Ишыҵәахыугьы, шәара аҳәсақәа аҩыџьа шәыда, аӡәгьы изымдыруазааит!
Ҩыџьа ззиҳәаз, абри аус иахҭыгәлаз Қарбеи иан лакәын, лыԥсы ҭоуп иахьагьы.
Уи акәхеит, иаргьы дцеит. Аха уи ацыхәтәантәи мҩамзаарын дызқәылаз, уаҳа еибамбарц	иҟазаарын иани иареи, наӡаӡа даԥырҵуазаарын дахьааӡаз иҩны, игәара, изхара изымбаӡоз итәыла бырлаш — Аԥсны.
Аҳәсақәа аҩыџьагьы ираҳаз ажәа рыԥсы иахыдмырӡааит, ргәы иҭаҵәахны ирыман. Арԥыс иџьабаа ӷәӷәала издыз ақьаадқәа ҵәахуа иан дан- лацәажәауаз аҽны, ибжьы иагәылшәшәозар акәхарын убри еиԥш гәрахаҵарак, уи заҳауаз ҩыџьа аҳәсақәа ирылнаршеит анапҩыра шыҵәахыз уаҩы иарымҳәартә еиԥш, убри аҽны инаркны, дара-дара анеицәажәалозгьы, уи аӡбахә ргәаладмыршәартә еиԥш. Быҷкәын ихабар ыҟам, дыбжьаӡит ҳәа анларҳәазгьы, уи ашьҭахь, хараӡа, хараӡа џьара, азеиԥш ԥсыжырҭаҿы, Шәарах ихьыӡ ишаԥхьоз ала адырра аныҟалагьы, Татал апортфель аӡбахә ала ажәакгьы лҿалмыршәеит. Амала, лыҷкәын дзықәшәацәҟьаз анлаҳаз аҽны, дааӷьаҵәы-ӷьаҵәны ус даацәажәеит:
Нан, Шәарах иуацәа-иҭахцәа ҳәа аӡәыр шәыҟазар, ишәымоу зегьы шәҭиуазаргьы, иан жәымҭа ҟыргә даашьҭыхны дыжәга, илшәырба уи дызмадоу адгьыл! Знык, сара еиҭамҳәа, сыҷкәын иҳаҭгәын снапы нықәысшьыр, дҩагылан арахь дсыцааларашәа збоит!
Уи заҳаз, џьара лыгәшәы-мшәык аҷыдахаз, лара ишылҭахыз аҭак рзыҟамҵоушәа анылба, убри инаҿаршәны, уи атәы уаҳа даламцәажәеит. Уаҳа дқьып-шәыпуа, лыбжьы ҭганы дцәыуо, ма мыткәмак лҳәогьы уаҩы имаҳацызт, лылабжыш мацарақәа ракәын лӡамҩа иахьыжжуаз. Иҟалап, лыҷкәын дахьжыз лыблақәа рыла ианылымба, иҭахара агәра лзымгозҭгьы. Анс акә, арс акә, уи лыԥсы ахьынӡаҭаз, ашәындыҟәрахьтә апортфель цәырылго уаҩы имбацызт: мшәан, иара дхынҳәаанӡа аӡәгьы дшаламкьысра ҳәа ажәа нимыжьхьази лыҷкәын! Зеиԥш ҟамло иҟоузеи ҳәа, здыруада, гәыӷрала лыԥсы ҭазҭгьы аҭакәажә Татал? Уи гәаҭан Қарбеи иангьы аусҭынха алацәажәара лҭахымзар акәхарын, ус, ус, аамҭа иамфо иҟоузеи, зынӡагьы илхашҭит, лара илҳәан eиԥш, «лхы инҭыкәкәеит!» Татал ақәра змаз ԥҳәысын, аҵарагьы лымамызт. Аха Қарбеии сареи иагьарааны уи апортфель аӡбахә ҳалацәажәаргьы, аҭакәажә лыгәхашҭра мацарахь иаҳзырхомызт уи аҭаҵәахра.
Хыхь ишазгәасҭаз еиԥш, Шәарах Кәаӡба инапҩыра хәышә инарықәгәыӷуа, иаҳа иҭырҳәыцааны иуҳәозар, ԥшьышәи ԥшьынҩажәи ҩба бӷьыц ыҟан. Инеԥынкыланы уахәаԥшуазар, анҵыра ԥырхагак амамкәа еиқәханы иҟан, еивҵаԥсаны нбан ссала, анҵәамҭахь унаскьа- цыԥхьаӡа иаҳа ирццакны, аха ирԥшӡаны, аԥхьарагьы маншәаланы иҩын...
Анапҩыра агәҭахьшәа иагәылан ҩ-даҟьак машьынкала икьыԥхьны, Шә. Қәаӡба аибашьрахь дцаанӡатәи иавтобиографиа. Арыцхәгьы аҵаҩын: нанҳәа 1940 шықәса. Убри иацын напыла иҩыз, абызшәадырҩы қәыԥш аҳәаанырцәтәи даныхынҳә аинститут аҿы иҟаиҵаз анаукатә ҳасабрба атезисқәеи, аублаа ҭаҳмада иҳамҭақәа: абҩатә быкьи, аӷәакиа ҟамеи наӡаӡа ҵәахтәыс Шә. Кәаӡба имҭаны Аԥснытәи аҳәынҭқарратә музеи ишаҭоу ала аршаҳаҭгеи.
Сара исыздыруам аӷәакиа ҟама ахьагаз, аха ани аублаақәа ирҷаныз абҩатә быкь, ҳмузеи афондқәа зегьы иаарылукаартә иҟан, иагараангьы садгылан сахәаԥшхьан, аха Шәарах Кәаӡба имҭаны абра ишаанагаз сыздырумызт.
Иаҳасабрба атезисқәа рҿы, ари анапҩыра иаҟалашьахаз дахцәажәо, Шә. Кәаӡба иҩуан: «Аублаа жәлар ртрагедиатә ҭоурых аҭҵаараҿы, макьана еилкаашьа рымамкәа амымиқәара зхарԥоу абжьышшарақәа алашара рықәзырԥхаша акы акәны иҟоуп ари ахьхьаҳәа ицәажәо амаҭәар». Иара убри аамҭазгьы, автор иазгәеиҭоит анапҩыра акьыԥхь ахь ацәыргара ишазхиам, иара азыҳәа иҟаҵоу акомментариақәеи, азгәаҭақәеи шазымхо, макьана еилкаамкәа ишыҟоу акыр адгьыл ҭыԥ хьыӡқәеи, амаҭәар анҵараан зыӡбахә кырџьара ицәырҵыз аҭоурыхтә хаҿқәеи. Аха урҭ инарҭбааны рыҭҵаара даламгеит уи. Ма раԥхьа иахәҭаны иԥхьаӡеит, иԥыхьашәаз амаҭәар инеиԥынкыланы ашәҟәы анҵара, уашьҭан наукала аус адуларазы армазеира.
Абас иҟаз акы акәны иааԥшит, аҵакы уаназхәыцлак, зынҵәамҭа ааигәаӡаз, аха зынӡа иалгаанӡа иҿахҵәаз, акыр шықәса ашәындыҟәра иҭаҵәахыз анапҩыра.
Шәарах Кәаӡба инапҩыра, уи ада ԥсыхәа амам ҳәа ԥхьаӡаны, џьара-џьара ҭыԥқәак снапы нархысымгазар, ишаасыднагалаз иҟоуп. Ожәы аԥхьаҩ иахь ицәырызгаанӡа, ҩбака ажәа ахысҳәаарц сҭахыуп иаанарԥшуа атема.
Уи – ашьҭамҭа беиа, ашьҭамҭа наскьа змаз жәларык шәышықәса рыҩнуҵҟала, дара иалырхыз амҩа ҭоурыхла иахьиашамыз иахҟьаны адунеи ишаныӡааз атәы зҳәо, иԥхаҵәы-ԥхаҵәо ҭоурыхтә даҟьоуп. Ишаабо еиԥш, иактуалдоуп узҳәо иҟам атема...
Аублаақәа!..
Урҭ жәытә-натә аахыс, мраҭашәаратәи Кавказ аахыҵ, ашьхақәа ршьапаны, Хәасҭеи Шахеи аӡиасқәа рыбжьара агаҿа инаваҵаны инхоз жәларан. Кавказтәи аибашьра анцәамҭазы, аублаақәа ишьҭырхыз анымшәара рхаҿы иааганы, аҳәынҭқар иеиҳабыра, аублаақәа рԥызацәа ирыдырҵеит, ицәгьаӡаз ҩы-мҩакы ралхра: ма, иахьынхоз иахыҵны. Кавказ нхыҵ, Ҟәбина архаҟа илбааны анхара, ма мҳаџьырра Ҭырқәтәылаҟа ацара. Аублаақәа рԥызацәа иалырхит, ҭоурыхла ииашамыз, нарха змамыз — ацыхәтәантәи. Аублаа жәлар 1864 шықәса рзы, рҩызцәа ирхьыԥшны, ишҳәыԥыз мҳаџьырра ицеит Ҭырқәтәыланҟа. Зны уа иҟан, нас сфырҭын бааԥс еимнарбӷьыжәааз, ахьҭа иарчалан иҟаз аԥсаатә реиԥш, рлахьынҵацәгьа иҟьаны ирыланаԥсеит Ааигәатәи Азиа атәылақәа жәпакы.
Убри аахыс ҳара ҳтәылаҿы дыҟам аублаа бызшәала ицәажәо аӡәызаҵәыкгьы. Урҭ рыбызшәеи рҭоурыхи, Кавказдырраҟны шьарда шаҵанакуазгьы, иахьынӡахәҭоу ҭҵаашьа амоукәа, цәышьхәа зымбац акәаза аиԥш ишьҭоуп иахьанӡагьы.
Жәохәҟа шықәса ожә аԥхьа, исԥыхьашәеит, зыхьыӡ дыру Европатәи Кавказдырҩык, профессорк иаацҳамҭа. Уи ишиҩуаз ала, Кавказ агаҿантәи амҳаџьырра зҽазҭаз аублаақәа ирхылҵыз, Ааигәатәи Азиа тәылак аҿы, ҩ-қыҭа паҿқәак ирыланхо ауааԥсыра рхыԥхьаӡарахьтә, зхатәы бызшәа здыруа жәафҩы заҵәык шракәу.
Абри жәохә шықәса зхыҵуа аацҳамҭа иаҷыданы зхатәы бызшәала ицәажәо аублаақәа рыӡбахә зҳәо даҽа нҵамҭак уаҳа џьаргьы исԥыхьамшәеит.
Абарҭ зегьы анеидухәыцлалак, ари зда маҷу, кыр инеиҵыхынгьы жәлар рлахьынҵа зныԥшуа анапҩыра, аԥхьаҩ иахь ацәыргара уахымыццакыр залшом. Ари, Заурҟан захьӡыз, Золак зыжәлаз, аублаа таҳмадак иҳәамҭаны, 1940 шықәса рзы, абызшәадырҩы, Шә. Кәаӡба ианҵамҭақәа ракәзаап.
Уи анаука усзуҩы, ҩымз инарықәгәыӷуа Сириа, Ҭырқәтәыла уҳәа, атәылақәа еимдо, аублаақәа дрышьҭаланы дҵаауа-дыԥшауа дшааиуаз, дшымгәыӷӡоз диқәшәеит, абри, шәышықәса ирҭагылаз аҭаҳмада. Мызкы инеиҳангьы иҩны дыҟан.
Заурҟан Золак иҳәамҭақәа уанрыԥхьауа, уаԥхьа даагылоит, адауаԥшь иеиԥш агәамчи ахачҳареи змаз, гәалашәара ҷыдалагьы еиқәшәаз аҭаҳмада ссир. Уи шьеи-лаӷырӡи дрылагыланы инымҵәаӡоз амҩа дахьықәыз, хаҭала ихигаз, иаҳаз-иибаз, Шә. Кәаӡба дидтәаланы уасиаҭк аҳасабала, мзынаҟьак дааҟәымҵӡакәа, уахыи-ҽни иаҳәара даҿын. Аҭаҳмада игәалашәараҿы ахҭысқәа аницәеилаҩашьозгьы, ма ииҳәақәоз иҟам-иным ианазааигәазгьы, акгьы бжьаижьцамызт Шә. Кәаӡба.
Абас иааиаҳауаз зегьы дрыхьӡаны знык шәҟәыла изышьҭхыр, уашьҭан ҭынч амцхәқәеи аҵабырги еилихырц игәы иҭазар акәхарын абызшәадырҩы.
Анцәа иџьашьаны, имыӡкәа, маҷ-саҷк рыда еибганы ҳара ҳҟынӡа иааӡеит уи анапҩыра.
Уи наукала аҭҵаара макьанагьы иахԥамзар ҟалап, раԥхьаӡагьы иахәҭоуп ҳәа иԥхьаӡатәуп, анапҩыра иаанарԥшуа аҭоурых фактқәеи, иара ицәырнаго абзазареи уҳәа иацклаԥшны блаҵарыла аилыргара.
Аха уеизгьы, анаука аганахь ала џьара-џьара, малырқәак амазаргьы, сара сгәанала, уи анапҩыра, зегь раԥхьаӡагьы иара зҿыцҳәацәаз, алахьынҵа ҷыда змаз иуаҩра амҽхак аазырԥшуа документуп. Ианызҵоз иакәзар, уигь даныԥшуеит аҩымҭа. Аҭаҳмада иахьтә иаҳауаз игәы еибадырфон, џьара-џьара хьаҵрақәак иҟаицоз иҽрымҭакәа, раԥхьаӡагьы хықәкыс иман, иаҳауаз акы иаҩмыршәакәа шәҟәыла рышьҭыхра. Ус дымныҟәар, иахьа ҳнапаҿы иҟалозма жәларак адунеи ишаныӡааз меижьарада агәра узырго аҭоурыхтә даҟьақәа.
Ожәшьҭа иаамҭоуп, ихаҳтып анапҩыра. Аха знызаҵәык, аԥхьаҩ иудыруазар сҭахыуп: еивҵаԥсаны иҩу, бӷьыцла ԥшьышәи ԥшьынҩажәи ҩба даҟьа инаӡо анапҩыра, ожә уаԥхьа ишықәу еиԥш, ажәабжьқәа хәҭа-хәҭала ишамызт, урҭ ахқәагьы рымамызт, уи моу џьарамзар џьаргьы абзацҵәҟьагьы ықәыргыламызт. Иҩашьом ианызҵоз хықәкыс имаз — иааԥымҵәаӡакәа иаҳауаз ажәабжьқәа, аамҭа кьаҿк иалагӡаны, акы аабжьамыжькәа анҵара мацара.
«Ацынҵәарах» ҳәа аҩымҭа ахьыӡ узыԥхьазгьы, ажәабжьқәа ахқәа ирыҭоугьы, аҩымҭа х-шәҟәыкны ашарагьы, аԥхьара иаҳа иарманшәалап ҳәа, Шәарах Кәаӡба иакәӡам, сара соуп изыбзоуроу, сара сыламыс иамаз.
АКТӘИ АШӘҞӘЫ
Аԥсцәа рчара
Аҽыуардын сахьаақәҵыз сгылоуп, снаԥшы-ааԥшуа, схы ахьсырхара сзымдыруа. Аӷьӷьа-агәгәа ахга, ҽы заҵәык зҵаҳәаз алаӷьара инҭалаз аҽыуардын, иаҳа-иаҳа анаскьара ишаҿызгьы, уи ашьҭыбжь акәӡан макьана аҭынчра еилазгоз. Амш шьыбжьышьҭахьрахь инеихьан, аҽны ашоурацәгьа иҟаз маҷк аҟара ихҽхьан, зны-зынла аладантәи ацәҳәыра иқәсны иааиуаз аԥша ҟәанда, аԥхӡы азырбомызт, амҩақәа рҿы бла иамбо ҳәымсаг дуӡӡак еиԥш асаба ныԥхьанахәҳәон. Саԥхьаҟа харацәамкәа қыҭак салаԥшуан, алашбыжьқәеи арбаӷь быжьқәеи еилыкка исаҳауан. Сармарахь шәаԥыџьаԥ зықәгылаӡамыз хәык саҿаԥшуан, џьара-џьара ҿыбгарам, џьара-џьарагьы аҭҳәаақәа иалдаз ҭыҿҿа-ҭыҿҿа еимамло ашәахсҭа еиԥш улаԥш иҵашәон. Егьырахьҟа иаасыкәыршан сылаԥш ахьынӡазхоз, уарла-шәарла ҵлақәак рыда, шәаԥыџьаԥ зықәгылаӡамыз каршәран.
Сгылоуп ахаан сахьымнеиц, сахьазымдыруа тәым тәылак аҿы. Иџьасшьоит, сахәаԥшуеит, сеиҭахәаԥшуеит сзықәгылоу адгьыл. Абри аума нас рыԥсадгьыл ԥшӡа зыхҭнырҵаз аублаа мҳаџьырқәа? Абри анышә аума рыбаҩқәа згәыҵаҳәҳәоу? Схәыцрақәа ӡыбларан рҿынархент, рынкылара уадаҩны.
Ус, акыу-кыуҳәа слымҳа иааҭасит аԥсангьари иаахоз жьаҳәа бжьык. Исывагылаз счамадан аашьҭыхны, ҳаи, рыцҳа, уи ажьирагьы сазааин сыҟазаап аасгәахәын, уахь сҿынасхеит. Нымҩахыҵ еиқәаҵәҳахараӡа ажьҵаа еиԥш алҩақ злысхьаз ажьира сыҽнадысхалон, уи даадәылҵны даасԥылеит, рысса-рысса дныҟәо, рацәак даумкәа хаҵак, еилаҳәарак иҩыцракны.
Уа мшыбзиа! — сҳәеит ҭырқә бызшәала, счамадан наргылауа.
Салам, салам! — ҿааиҭит иара. Ихәда аласыҟәны, хәымаа-жьымаак, ибла хәыҷқәа аимхәыц еиқәаҵәақәа реиԥш иҭышәшәааӡа санырхыԥшыла, уаанӡа иӡбахә шсарҳәахьаз ала, «абри иакәзаргьы здыруада?» — хәагьы саахәыцит.
Ииашаҵәҟьаны, уиқәшәар уирманшәалоит ҳәа зыӡбахә сарҳәахьаз Бирам иакәзаап. Сара сзын шьапымшла ддәылҵуан уи ажьира, иареи сареи ҳаимҩалацәахеит, иаргьы дцозаарын, сара хықәкыла сыззаауаз, аублаа ҭаҳмада Заурҟан Золак иахь. Амҩа ҳнеицықәлеит, хыхь-хыхь акәзаргьы ҳаибадырит.
Ҳшынеицәажәа-ааицәажәоз уи ахәы ӷьаш алҭаԥҵәарҭа ҳнаҵагылеит. Зымҩарак, ҭыҳәҭа ҭбааны, ҩаршьҭраны илашьҭын, егьирахьҟа ҿаҟьаны иааган, қыцә-мыцәқәак рыда, аҳаскьынҵәҟьагьы узықәбаауамызт, амра цаҳә-цаҳә иабылхьан, аӡын ирӷьеҩны ианҵаауаз, аԥша ҵәыҵәы иархәашахьан.
— Абар, Заурҟан Золак инхарҭа! — иҳәеит Бирам, аҿаҟьахьы инапы нарханы. Снаԥшит, аха хыбра ҳәа акгьы сылаԥш иҵамшәеит. — Уахь акәым, анирахь унаԥшы! — ҩаԥхьа инапы наирхеит аҿаҟьа аҩхаԥаларахь.
Убасҟан ауп иангәасҭа ҳазҭааран иҟаз аԥшәма «иҩны». Ахәы ӷьаш алҭаԥҵәраҿы иамазар акәхарын рацәак иҟамыз ҳаԥык. Убри аҿышәха иадҟаҵалан хыбрак, азыбжак аҳаԥы иҵахалан, егьи иаанхаз, алҩақ ахьыкәкәа, ӷәу, ҟауару закәу узымдыруа, акала ихыбын. — Ара уаагыл, Заурҟан дыҟазар еилыскаап, аҭаҳмада, изуцәызӡозеи, дыхжәоуп, имаршәа ҳамкыр, дхьаԥшны дҳахәамԥшыргьы ҟалоит. Дыҟамзар ҳәа сшәоит, дыҟазар, ожәшьҭа ила ҳгәанаҭахьазаарын.
Иажәа алгаха имҭакәа, лак аахықәгылан ашра иналагеит, аҳаԥшьа иҭыҩуашәа, абжьы гәаҩан, xapaӡa ииасхьоу рыцҳарак алышәшәоушәа, хнырҳәышьа змам ашықәсқәа ирыхьҵәыуазшәа саҳауан...
Бирам днасԥырҵын, анышә мардуанқәа днарҿалеит. Хыхь имариаша игылан, ахы аҩада ирханы ашра иаҿыз ала еиқәаҵәа, азааигәара даннеи, инацәақәа наҿаирхәмарын, иааиргәыбзыӷит, ажәақәакгьы нақәхәауа, абӷа инапы нықәишьит. Ала ашра иааҟәыҵын, инаскьаны аҵыхәа аҵарҽыланы иаатәеит, сара сахь иааԥшуа. Ишызбоз, Бирам ашә хиқәаҵәаара днаҵәахит.
Ӡбахәыла сыззааз, уаҩ иламҩашьаӡо, дзеиԥшроузишь Зоурҟан? Сидимкылар ишԥазуеи? Иаҵанакӡозеи абызшәаҵара анауказы аҭаҳмадеи сареи ҳаиқәшәара! Издыруада, сааишьа иашамзар? Бирам иакәымзар уахь инашьҭтәыз, уи дышиацәажәогьы сеидроу?
Сылаԥш ааихмырсыӷьӡакәа уи ашә ҭикәаҵәаара сазыԥшуп, аха макьана аӡәгьы дцәырҵуам. Дынзырхазеи, мшәан, Бирам?
Сывараҿ ишьҭаз ахаҳә ду снықәтәан, сыкәша-мыкәша сылаԥш нахызгеит. Ара ҭаҳароуп, лаҟәроуп, ақыҭы иалкыуп, уи азы акәхап лашбжьи арбаӷь ҿыҭбжьи уаҳаӡом. Акаршәра иахыкны, хараӡа ажәҩан аҵаҿы аԥша икҿанаҳәаз ԥсҭҳәақәак, абамба ԥыжәжәахақәа реиԥш игәасҭоит.
Абар Бирам, дхыџь-хыџьуа амардуан даахалеит, исеиҳәарызеишь ианаџьалбеит ҳәа, саргьы сыццакны снеиԥылеит.
Заурҟан аҩны дыҟоун, ожәы дықәиоуп, иԥсы ишьоит, дҩагылар, уидикылоит, — иҳәеит Бирам, иаҳа длахҿыхны.
Анышә мардуан ала ҳаҩхалан, аҩны аԥхьа ҳаагылт. Ала ҩагылан, ҳара ҳахь аҽаарыххан, нас абарҵа иныҵалан, аҽырқьақьаны иаатәеит. Ҳахьгылоу мӡырхоуп, ус узахьӡҵозар, иҭшәоуп, аганқәа рҿы наҟ-ааҟ, имахәажә-шьахәажәӡа хы-ҵлак гылоуп. Руак ашьапаҿы атәарҭа адҟаҵалоуп, убра ҳнықәтәеит ҳҩыџьагьы. Бирам аҭаҭын цәыригеит, ҿыц иҵәозшәа кыраамҭа арҳәра даҿуп.
Сгәы иаанагоит, аԥшәма, уара ишуҭахыу уидикылап ҳәа, дналагеит иара, ҵаҟа дышьҭаԥшуа. Лассы-лассы ԥсыԥла ицигар аццышә нықәиҭәҳәоит. — Дыхжәазаргьы гәыбӷанс иуҭозеи, гәаҟрас иҟоу зегьы зхызгахьоу, адгьыл иақәлоу ауаҩы, — даҿуп Бирам ацәажәара, сара сахь хырқьиарак иҭахызшәа. — Саныныҩнала иара дышьҭан. Исыдуҵаз узаазгеит ҳәа аилаҳәара неисырбеит, аха ҿиимҭит. Убас ауп, бжеиҳан ҿиҭӡом. Нас снаидтәалан, ухы-уҵыхәа, уахьынтәаауа, саламлакәа, асас дахь дуҭоуп ҳәа иасҳәеит. Уи бзианы иҟасҵеит ҳәа сгәы иаанагоит. Иареи уареи шәхала шәеизынсыжьыр иаҳа еиӷьхап. Шьҭа имӡакәа иуасҳәап, сара саб дысгәалашәаӡом, абыс сара сзааӡаз Заурҟан иоуп. Ҵоуп, хазы-хазы алҩаҵә ҩаҳашьҭуеит, аха аби-ԥеи реиԥш ауп ҳшыҟоу, сара сыдагьы уаҳа аҭынха ҳәа аӡәгьы дизнымхеит. Умацара уахьаансыжьуа гәыбӷан сумҭан, аха маҷк сыццакуеит. Ҭаацәак Заурҟан дналаҵаны, жьи махәҿала иныҟәызгоит. Сыццакуеит, сжьира ашә аасыртыроуп, ес ожәааны ачаландарқәа мрагылараҟа ииасуеит, иаадгылар ҟалоит, ҽык ашьапы чаԥатәхар ҟалоит. Ахәылбыҽха хымԥада саадгылоит, уԥхьара ара иалшартә иҟоуп, уфатә-ужәтә сара исылсыршап...
Даара иҭабуп, Бирам, анцәа усзааигазшәа ауп сара ушсықәшәа, сусқәа урманшәалеит, уџьабааԥса сырӡрым, — сҳәеит сара.
Ахәылԥаз саауеит, урҭқәа рызгьы ҳаицәажәап, амала, Заурҟан цьара ак исҭоит ҳәа уаламган, дуцәгәаауеит. Уи асас анцәа дысзааишьҭит ҳәа ауп дышихәаԥшуа, уареи сареи хазы ҳнеицәажәап, абзиаразы! — иҳәан, дҩагыланы дцеит.
Саанхеит сымацара. Абарҵа иҵатәоуп ала, зны ицәоушәа алацәа неиқәнаԥсоит, алымҳацәқәа нхьашьшьуеит, зных, аламҵ иандыргәаҟлак, ицәарҳазшәа иааҭрысуеит, амцқәа нахьырзыҭрысуа «аҿақ-аҿақ» хәа ацламҳәа аихакша бжьы гоит.
Сыбла ҭраа сылаԥшуеит иҟьаҟьаӡа иаарту аҩнашә. Данбацәырҵуеи збара сахгәакуа аԥшәма? Иҟазма зныкыр ара аҭаацәара? Мамзаргьы ихала мацара дахызма? Бирами иареи ирыбжьоузеи? Ожәы хазы-хазы изыҟоузеи? Аҳаԥы иҵыхәҳәо ахыбра омажә ахыҵуазар ҟалап, изыргылада, ианбадыргылеи? Иԥсы шҭаз адамреиԥш иҟоу аҳаԥы нхарҭас изалихзеи?
Абарҭ реиԥш ахәыцрақәа сышрылаз, «ҟаҳы, ҟаҳы» ҳәа еимҳәа бжьык ааҩныҩит аҩны. Адыр-дырҳәа сцәа аасхыбзааит, ддәылҵуазар акәхап Заурҟан ҳәа сгәы иаанаган, саагылеит ахьшәҭҳәа.
Ҵабыргыҵәҟьаны, рацәак мырҵыкәа ашә даалагылт иара. Уаҩ нырҳара дук, жәҩахыр ҭџаџак, ихы-иҿы аазыхәхәаны, иблақәа ҭбааны, игәышԥы илықәсуаз ижакьа аӡшәах еиԥш ишкәакәан. Кабазаргьы акабарахь иузмырхо, ишьамхы илахысуа ишкәакәаӡа акы ишәын: амыӷрақәа ҭбааҭыцәӡа, акалҭ еилаԥсауа. Иарӷьа напы иакын аиха ҵар зхарсыз лабашьак. Ашә дахьаадәылҵыз дгылан, сара дысзыԥшуа. Ала неин инаидхәазалеит, аха ибжьы ақәмыргакәа, изшьапык ала инаԥхьаҳәҳәаны, сара сахь иҿааихеит. Ишьаҿақәа реихгашьеи, ииашаӡа ихажәҩабжь артәашьеи рыла макьана рацәак иныԥшуамызт уи ишықәсқәа рыхьанҭара.
– Бзиала уаабеит! — иҳәеит уи, ҭырқә бызшәала, дшааиуаз дааҭгыланы, иарӷьа напы аараҵәаны игәышԥы аҟынӡа ишьҭыхуа.
Бзиара убааит! — сҳәеит саргьы, иара уи абызшәала. Акырӡа дҩасхыҳәҳәо дахьгылаз ажәҩан иаҵәа иаԥшшәылаз ибла ҟәазқәа рыла схы инаркны сшьапы аҟынӡа сааимидеит, нас дааскьан, асаҟәа днықәтәеит, сара сахьгьы утәа ҳәа инапгьы неиҟьеит. Уаҳа акы мҳәаӡакәа, снатәеит саргьы. Илабашьа аҵла хаџьаџьа ашьапы аҽыҩҳәа инпадырсыланы иџьыба иаахигеит иҭеисԥыҳә.
Иахьа цәгьаӡа ишоуран, Аллаҳ злыԥха ҳаура, уԥшишь, ани амаҵәҳа шыԥнацәаз! — иҳәан, снаирԥшит махәык ахь, аха сара акгьы сызгәамҭеит.
Аа, иахьа даара ишоуран! — сҳәеит саргьы иааркьаҿшәа. Ԥыҭрак иааҭынчрахеит, аҭеисԥыҳә аимхәыцқәа ахьеиҿаԥсоз ада бжьык уаҳаӡом. Сышԥалагари ацәажәара, — схәыцуеит сара, — раԥхьаӡа сзызҵаарызеи? Хылаҵәҟьа сзышьҭоу макьана ицәырзгарыма? — сгәи-сгәи еилаԥшуеит. – Заҟа шықәса ухыҵрызеишь, Заурҟан? — насҿыҵҟьеит, зынӡак сшазыԥшымыз.
Сықәразы акәхап, уаҳа уззаарыз ҳәа исымоузеи сара? Шәкы сырҭыст сынтәа! — ҿааиҭит аҭаҳмада, дааԥышәырччашәа.
Иабыкәу уара уахьиз?
Сара сахьиз аракәӡам, ихароуп! — иҳәеит уи, ихы леиқәажьны.
Сара ишыздыруа цәырымгакәа, иҵегь еилырганы иҳәарц сҭахыуп сызҵаара аҭак. Аха уаҳа иҽаламгалакәа, иаалырҟьаны, иҭеисԥыҳә арҟыҵы-мыҵрагьы дааҟәыҵын:
– Дад, уара уабатәида, уабантәаауеи? — даасазҵааит.
Иҟалалакгьы ожәшьҭа сыҽцәырсымгар ԥсыхәа амам.
Сара шәара шәҳәынҭкарра сеиуам, Асовет Еидгылантәи саауеит!
Ишԥа? — дҵаахт уи, илымҳа инапы надкыланы.
Асовет Еидгыла... Урыстәыла... Кавказ... Аԥсны... —ҭырқәшәала инеиқәысыԥхьаӡеит, акы изымдырыргьы, акы идырп ҳәа ҳасаб ҟаҵаны.
Кавказ уҳәама... Аԥсны! — ашырҳәа даагылеит аԥшәма.
Ааи, Кавказтәуп, Аԥснытәуп сара, — нацсҵеит, саргьы саагыланы.
Узмилаҭда, нас уара? — дааццакны ибжьы неиҵихит аҭаҳмада, исымҳәар ҳәа дшәозшәа.
Саԥсыуоуп сара, Аԥснынтәи саауеит.
Саԥсыуоуп ухәама? О, Аллаҳ, Аллаҳҭаала, шьарда зымчу, изакәызеи исаҳауа! — абарҭ ажәақәа иҳәеит ицқьакәакәараӡа аԥсышәала. Ажәҩан даҵаԥшуа, инапқәагьы уахь иҩарханы дгылан.
Ааи, саԥсыуоуп, Аԥснынтәи саауеит! — еиҭасҳәеит сара, аха ожәы аԥсышәала.
О, изакә гәырӷьароузеи иаалырҟьаны иахьатәи амш исзаанагаз! Заҟа ҵуазеи аԥсшәа смаҳаижьҭеи, заҟа ҵуазеи аԥсыуак ибла сынҭамԥшиижьҭеи! Сысас дахь, сызкәыхшоу, уара уаԥхьа игылоу аҭаҳмадажә дшуцәтәымуаҩым удыруазааит! Сара аԥсуаа ржьы салҵит, сан разкыҵәгьа даԥсыуаҭыԥҳан, Ҵабалтәын, Шаҭаа дырҭыԥҳан. Уааскьеишь, саншьа, сызкәыхшоу! — абас ҭынчхашьа имамкәа дцәажәауа сааигәыдиҳәҳәалан сыблақәа ааимданы дыргәӡит. — Иԥсыз ауаа гылан адәы иқәлар аҳа ԥсыуак дызбоит, аԥсышәак саҳауеит ҳәа сыҟамызт. Ԥхыӡума, мшәан? Макьанагьы агәра сызгом! — даҿын аҭаҳмада. Инапы сыжәҩа иахьықәкыз иҵыс-ҵысуан... Ибла ҭбаақәагьы шаҟь-шаҟьон, кәицқәакгьы нарыхшәалон, уажәраанӡа исаҳауаз акәмызт ибыжьгьы...
Иҭеисԥыҳә неиҵәахит, сара сиҭанаҵы дацәыԥхашьозшәа уаҳагь ицәыримгеит, илабашьа аакыдихит.
Агәаҟреи агәырҩацәгьеи идырҩаз агәгьы зны игәырӷьарц иҟазаап. Сашҭа иҭалаз дызусҭу уҳәарауазеи! Иухьӡузеи, иужәлоузеи саншьа, дад?
Иасҳәеит сыжәла, сыхьыӡ, сабхьӡ.
Утәа, дад, Шәарах, утәа, уара ахаҵгылара унаалом, амчра уара иумоуп, уаншьоуп. Уахаҵәҟьа иаасықәшәан сыԥсыргьы, акаҩҳәа ашәа ҳәо, нарцәы сҭалоит, сахьнеиуагьы жәларык сзыԥшуп, аԥсуаа еибганы адунеи ишықәу расҳәап! — иҽизеиқәкуамызт аҭаҳмада, ихы еилагазшәа адәы днықәлеит. Зны дышиашоу аҩны дныҩналарын, уа арымӡааҩ тәазшәа ак нареиҳәаларын, уантәи амӡырха даақәлон, аҵлақәа днарыдгылан, драцәажәауа, инапы нарыкәиршон, уахьынтәи сара сахь дааиуан, абас ҳәауа, еиҭаҳәауа: — Асас ду дысҭоуп, сахьиз, сахьааӡаз адгьыл аҟынтәи дааит, сибарц дааит: ҳжьы иалҵыз адгьыл аҵыхәан џьара дкаршәуп ҳәа геи-шьхеи дырхысын, иԥсҭазаашьа збоит ҳәа дааит. Утәа, дад, Шәарах, утәа, агылара уара иуаҭәам! Еҳ, сабиц, аублаақәа асас идкылашьагьы рдыргәышьон, аха иахьа уаҩ дуқәымшәар ҳәа сшәоит. Ус сҳәеит ҳәа ԥсыхәак уаҩы иҟаиҵап, џьушьҭ. Ҳҿи-ҳнапи еиқәԥсаны ҳаншьа ҳихәаԥшуама?
Абас, аҭаҳмада уаҳа ҭынч мҩа имамкәа дшыгьежьуаз, дшыхынҳәуаз, амра лҭашәан, ахәлара иалагеит. Алашьцара ҳхьымӡаргьы иҟаиҵашаз сеидрума!
Аҩны дыҩналан ацәашьы аиркит, амцагьы ахы неихәлеиҵеит, саргьы даасыԥхьан уахь сныҩнеигалеит. Аха деиҭандәылҵит сара сааныжьны.
Аҽҳәа нырцә-аарцә аҟәардә лаҟәқәа гылоуп, зымҩарак ацәардаӷә икҿоу, аԥшәма ишьҭаларҭа шакәу ҩашьом, аиарҭа ҟаҵоуп, ахыза ԥхьаршәҭуп, аԥхьа аимаа ҵаԥалақәа каԥсоуп. Анаҩсҟа ашә ҿоуп, даҽа уадак амазар акәхап. Аҩны ицқьакәакәараӡа еилыргоуп. Цхырааҩыс имада Заурҟан? Бирам иакәзаргьы аџьшьара иҭатәуп. Ус аԥшәма дааҩналоит гәыдкылак афархь иманы, амца ианнақәиԥса, аԥырқьҳәа амцабз ҩаҵҟьеит, аҩны иаҳагьы иааҩнылашааит.
Ус ауп, дад, Шәарах, ус ауп! — дналагеит адаҳмада, изхыиҳәаауа узымдырӡо, — иубома ужьы иалҵыз аублаақәа рцынҵәарах имца ахьеиқәу, аԥсшәа схамышҭызаап, рыцҳа, џьара маҷк исцәыхәанчаргьы гәыбӷан суҭарым. Сан Наси лакәын уи сзырҵоз. Уи лыбжьы аккаҳәа сгәы иаақәҩызшәа сҟалеит уажәы...
Уаҳа ҭынчхашьа имам Заурҟан, араҟагьы днатәоит, дҩагылоит, адәахьы дындәылҵуеит, дааҩналоит, џьара иҽеиқәкны даатәар, сиацәажәарц сҭахыуп, аха иабаҟоу дзышьақәгылом. Зны ихы дазҵаауеит, зны џьоук рахь иажәа ирхоит, дҟәынд-ҟәындуеит. Амца бзианы ианеиқәиҵа ашьҭахьтәи ауада ашә аартны дныҩналеит, кыраамҭа ддәылымҵит, ишьҭыбжьгьы саҳауам. Счамадан сынҭаԥшны сҩыгеи сқьаади еиқәсыршәар цәгьа избом, аха аԥшәмеи сареи макьана сыззааз азы аицәажәаха ҳмоуц, ус акы аҩра сналагар, игәы иаанаго сеидроу.
«Ҩымз ҵуеит абар, Ҭырқәтәыла, Сириа уҳәа еимдо саауеижьҭеи, аха Заурҟан заҵәык ида аублаак дсықәымшәац, здыруада аҭаҳмада диашазар, жәларык дырцынҵәарахзар?» — схәыцуан сара.
Ус даацәырҵуеит Заурҟан, ожәы еиқәаҵәа маҭәала деилаҳәоуп, ихылԥарч ихоугьы ахә ҳаракыуп, абзқәа разынԥсараха Кавказ маҟак имӷоуп, аҭреи амҳасҭеи еиқәаҵәҳаҳараӡа жәытә ҟамак иҟәнуп.
Ари убома, дад! — ҳәа иааган иаасирбеит аҭаҳмада, иаазыхәхәаны, махәарк аҟара аура аманы, ажьакца цәыиаҵәа ахьыкәкәа абҩатә быкь: — ара иаанханы иҟаз аублаақәа қәрала зегь иреиҳабыз Соулаҳ иҵәахны иман, аԥсра даналага, сара исиҭеит, абри исымӷоу амаҟагьы, аҟамагьы. Амаҟеи аҟамеи иара ихатәын, абыкь — жәларык ирҷануп. Иахьа ишубо сара исзынханы иҟоуп, сара сышьҭахь дегьызмаха иргозар акәхап. Абри еиԥш абыкь, аублаатәыла ҳанынхоз, саб Ҳамырзагьы иман. Исгәалашәоит, ҳаншьцәа Шаҭаа Ҵабалнтәи ҳааны ианааҽыжәҵуаз, уаҩы ишимбац гәырӷьарахон. Агәыла-азла, аҭахцәа адгаланы, саб ачара иуан, аха еизгагас ирымаз абри абыкь акәын. Уи абжьы ангалакь, ҳазлатәаз зегьы ирдыруан, Ҳамырза харатә иааз асасцәа шиҭаз. Нас иахьагьы игароуп, усҟан еиԥш, абри абыкь абжьы, аублаақәа ирдырроуп асас дахь, зжьы салҵыз саншьа бзнахә дшысҭоу! Еизароуп, усҟан еиԥш агәыла-азла, иаауроуп аҵаул чара!
Абасгьы ҳәаны, абыкь иманы дындәылҵит аҭаҳмада, саргьы снаишьҭалеит, омашәа ибо. Дышиашаз амӡырха ахықә дықәгыланы, абыкь еиҵыхны инеиҿеикын, асра далагеит. Убри аҽны ада абыкь абжьы схаангьы исмаҳацызт, ахы зықәшәаз алым ахәаабжьы акыр иеиԥшын иара. Ицон уи аҩны ахыбра иахылҵуаз алҩаҵә еиԥш, аҳауа иалахәхәа, ишаҵәы-шаҵәуа, игәаҟ-гәаҟya. Иҵегь издуумзеи, иҵегь иргәаҟганы изымгозеи уи абжьы, изаҳауа зегьы аҽыр-ҽырҳәа иарҵәуартәы?
Иахәҭаӡамзи, нас, ауаҩытәыҩса зегьы, минуҭкәак ирыдамзаргьы, агәырқьҳәа рхылԥақәа аархыхны ршьапы иқәгылан иџьабар? Избанда, шәышықәса рыҩнуҵҟала, изыхҟьазаалакгьы, инҵәеит, ииасит аҭоурых наскьа змаз, хаҵара згымыз ихәыҷы-иду жәларык. Игоит, адунеи иқәыҩуеит аҵыхәтәантәи аублаақәа рбыкь абжьы. Дасуеит аҵыхәтәантәи асолдаҭ, ацыхәтәантәи абду, аҵыхәтәантәи аԥшқа, ацыхәтәантәи ашәаџьҳәаҩ, ацынҵәарах!
Абарҭ ахәыцрақәа сышрылаз, еиқәтәоит абыкь-бжьы. Заурҟани сареи аҩны ҳааҩналан, нырцә-аарцә амца ҳныҽҳәатәахт. Ари — аҵыхәтәантәи аублаа рымцоуп. Сихәаԥшуеит нырцә сҿаԥхьа итәоу аублаақәа рҵыхәтәа, илахь ианпыҟҟалоу акыҷырақәа, ишьамх иқәкыу инап дуқәа, ишьахәар ҩаскьагақәа, ижәҩахыр ԥџаџақәа, ихахәда ҳарак — егьа ддауаԥшьын, анаџьалбеит, даныҷкәыназ.
— Харатә иаауа уаҩуп уара, — аҭынчра ааилеигеит Заурҟан, — уск уашьҭамкәа уҟам, саргьы џьара аказы усзааизар акәхап, аха, суҳәоит, дад, Шәарах, уахатәи ала угәы азкаршә, акы уаламцәажәан, уԥсы шьа, исылшаз хәашак иадамзаргьы унацҳап.
Ус ашә даахыҵих, ишьҭыбжь мыргаӡакәа Бирам. Сара сааихаҵгылеит. — Утәа, дад, утәа! Уи урҭқәа здыруа иакәӡам! — иҳәеит Заурҟан, уаҳа дхьаԥшынгьы иааҩналаз дихәамԥшит. Бирам, дымтәакәа инапы ааӡәӡәаны аилаҳәара иааигаз агҿаҩрахьы инаганы, афатәқәа иҭаз ааҭыхны, астол ақәыргылара дналагеит. Уи есымша дыччошәа ихаҿы ажьы еибархханы иҟоуп, иқьышәқәа еихагылаӡом, аҭаҭын лҩа иашәыз ихапыцқәа ааԥшуеит иҩеижь-ҩеижьӡа. Зны-зынла Заурҟан днаидгыланы, ҭырқә бызшәала дхәыҭхәыҭуа ажәақәак наиеиҳәоит. Уаххьа архиара акәхап измааноу.
Аҭаҳмада дтәоуп ожәы иаҳа иҽырҭынчны. Иӡшәахха игәышԥы иқәчыз ижакьа инапы налишьуеит. Сыбла акы хшәалан ихихырц иҭахыушәa, икылкааны сыблақәа дырхыԥшылоит. Иахьагьы, адунеи сықәнаҵы исхашҭуам уи илаԥш: зны, ҵа змам амшын еиԥш иҵаулан, зны иџьбаран, ачҳара уадаҩны, зныхгьы – иҳалалын, иразын...
– Абыкь абжьы баша имгеит саншьа, дад, Шәарах, — дналагеит аԥшәма, илаԥш џьбара насыҟәганы, – сҿыҭыбжьы заҳаз ҳгәылацәа-ҳазлацәа агәырқьҳәа ашҭаҿ рҽеиндыриеит. Зегьы акака ирылагеит, џьоук аӡарақәа шьны нрыцқьаны, арасаҵә дуқәа ирхаҵаны наҳзырӡуеит, егьырҭ ацә мажәрахә кажьны иршьын, акәац еиҿыҟьҟьа ақәабқәа ирҭарҵеит, егьырҭ иаанхаз — ачуанқәа ықәыргыланы абысҭа аура иаҿуп.
Абар, абар иааины бзиала уаабеит, Аԥснытәи иаҳзааз ҳасас дахьқәа аԥсшәа уарҳәараны иҟоуп Аублаатәылатәи ҳбыргцәа бзиахәқәа, иаҳҳәап, Сиҭ, Башныхә, Дауҭ, Ҭаҭласҭан, Соулаҳ... Урҭ ркалҭ инҭаԥало, сара сеиԥш еилаҳәоу џьушьома? Ркәымжәқәа ирҭабаҟа, рҳазырҭрақәа хьаша-ԥаша икнаҳаны, раҳәа лакьқәа рыдҳалауа, рӷәакьиа ҟамақәа рыдҳәаҵала... Кавказтәык абас ҳаҩны ашҭа дҭыҵны ианыҟала, ҳаиқәшәараны еибаҳҳәахьеит дареи сареи!
Аҭаҳмада сизыӡырҩуеит, исаҳауа џьасшьоит, иахысҳәаара сыздыруам. Абар дҩагылоит Заурҟан, акҿаҩра дныкҿалан иман дааиуеит ацәымза, кәасҭӷак аашьҭыхны инаиркуеит, нас инаганы, Бирам ирхиаз астол акьлымшь инықәиргылоит. Нас иӡара кны аҩны агәҭа даагылан, усгьы ҿааиҭит:
– Аҳы, дадраа, ахьырԥар, ҳнапы ҳзырӡәӡәаша ҳәсахәыҷқәак шәаарыԥхьа! – дышиашаз адәахьы дындәылҵын, амӡырха дықәланы, аханынӡа днаскьеит, иҟаиҵарызеишь ҳәа сахьаадәылҵыз сгыланы сизыԥшуеит. Адәахьы ишылашьцара илашьцахьан, аеҵәақәа кәалы-кәаџьо ажәҩан ҵам-ҵам дырхиахьан, иҭынчран.
Уа, Сиҭ, Дауҭ, Соулаҳ, Ҭаҭласҭан, Зосҳан, Аҳмеҭ, шәарҭ ҳбыргцәа бзиахәқәа, ҳасас дахь дшәыман шәааскьа, шәыххь згеит, ҳнапқәа ӡык рықәаҳҭәап!.. — даҿуп Заурҟан, ибжьы акыр иҩеиҵыхны, ашҭа иазымкуа аџьар дрылагылазшәа, днаҳәы-ааҳәуа. Нас дааскьан, аҵла хачахь хәыҷы даамҵагылеит, инапы накәыршаны.
Ибуазеи, сан Наси, цқьа былахь еиҵыхымшәа збоит, бнеи, бикәша-бизӡатә Аԥснынтәи иааз ҳаншьа. Атәым-тәыла асакара ҳҟьала-ԥалаxa ҳанықәыз, зны-зынла гә-рыӷәӷәагас аԥсуа хаҵашәақәа ҳзыбҳәон. Ҳара ианаҳмаҳауаз, зхабар бымбаӡаз башьцәа Шаҭаа гәхьааганы ԥсышәала акәын амыткәма шыбҳәоз. Бара дбашьахаҭамзаргьы, аԥсыуак ҳаҩны дааит, бнаидгыланы биацәажәа, издыруада, бҭаҳцәа згәырҩа багаз рхабарк беиҳәаргьы быздыруам.
Саб, Ҳамырза, иҵегь угәырӷьоз џьысшьон, ҳасас цқьа пату ҳазиқәымҵар ҳәа ушәама? Уабхәындцәа гәакьақәа ракәым, иара ус ԥсыуак уҩны данымҩахыҵлак, дқәыԥшзаргьы, умтәакәа маҳәра изууан, акы ахәда изхымҵәакәа, агәыла-азла идмыртәалакәа душьҭуамызт, данцозгьы Мзымҭа дырымгакәа ухынҳәуамызт. Нас иахьа иаҳҭааз ҳасас, аԥсуа гәҭылса, Шәарах Кәаӡба цқьа дҳадҳамкылар ԥхашьарами! Уи адунеи ҳшаныҵыз ала шәаџьҳәара иурц акәзаргьы ҟалап, ҳшьаркәасҭа дхыланы дзааз!
Даахынҳәын, аҩныҟа ихы рхапы иҿааихеит Заурҟан, ашҭа агәҭаны данааи, дырҩагь ибжьы ҩеиҵыхны ҿааиҭит:
Аҳы, дадраа, шәнапқәа ӡык рықәшәҭәазар, шәеидымхалакәа, асас дшәыманы, ашьаԥа шәааҵал, шәыххь згеит.
Нас дықәҵәиаауа, ажәлар икәшан игылазшәа, рацәажәара дналагеит аублаа бызшәала. Аӷьаца-ӷьацаҳәа ибжьы алыҩуеит алашьцара. Шәышықәса рыхьанҭарақәа зыбӷа иқәжьу, аха зынӡакгьы иазмырҟәыз аҭоурых цәқәырԥа гәымбылқәа изрылымҵыз аублаа жәлар рцынҵәарах, уаҳа уаҩы изымдыруа ихатәы бызшәала дцәажәоит.
Сылаԥш нархызгоит еилаарцыруа аеҵәақәа, еиҩаҳаҳа саԥхьа игыланы аԥсцәа ирацәажәауаз аҭаҳмада снаивԥшны снықәԥшуеит алашьцара хьанҭаӡа изнаҳалаз акаршәра. Мап, ажәҩангьы адгьылгьы ирызныҟәымгеит аублаа жәлар рзыҳәан самарҭалк.
Дад, Шәарах, ҳлашьҭы аҩныҟа! — ҳәа бжьык анаасаҳа, схәыцра саалҵит. Саԥхьа дгылан аԥшәма изнапык сара исывакны, егьи инапы аҩны ашәахь ирххо. Аҩны аԥхьа Бирам ҳнапқәа ааҳирӡәӡәан, ҳааҩналан, астол еицарса лаҟә ҳнахатәеит.
Анцәа иҳаҭәеишьаз акы хнацҳап, дад, унапы аркы. ԥсымиллаҳ! — иҳәан, аԥшәма акрыфара дналагеит. Ҳаԥхьа иқәу афатә, изакәызаалак кавказаа зышьцылоу чысым, еиқәыхьшәашәа ахрыӷ мгьал алоумҵозар.
Бирам аџьам гәаҩақәа рыла, ирҟас-ҟасо иааҳамҵаиргылаз, ҳаҭыр ақәҵауа, инацәа нақәикын:
Ари цәгьаӡам, — иҳәеит иара ҭырқә бызшәала, — пакла чарбасы ҳәа иашьҭоуп, цәгьа игәырхаагоуп! — Нас днагьежьын, анышәаԥшьтә саан ҟьаԥсқәа рыла даҽа хкык наҳамҵаргылауа, деиҭаацәажәеит:
– Ари Буӷли-буӷлама ҳәа иашьҭоуп, уаххьазы ифатәы цәгьам!
Заурҟан алаҿимҭит, амала иудырратәы ихы-иҿы тәамбашақә ччаԥшьк нықәҵәрит, «дызлаҽхәо убоит усгьы!» — ҳәа акәхарын иаанагоз. Акрыфара ҳаҿуп.
«Сызҭоу аԥшәма Аллаҳ иоуп дызҵаныҳәо, аха анцәагьы дихамышҭызаап!» — аасгәахәт аҭаҳмада иажәақәа «Анцәа иҳаҭәеишьаз», «ԥсымиллаҳ» анаасаҳаҵәҟьа. Уара иарбан дину иумоу ҳәа дсазҵаар ҳәа сшәоит, аха анцәа иҟынтә Заурҟан уи далацәажәаӡом, сара акгьы шхасымҵо идыруазшәа.
Бирам днаскьаны акҿаҩра дыгҿатәеит, ҿиҭуам-ԥсишьуам, илацәа еиқәыԥсоуп, дыцәазаргьы ҟалап. Ҩыџьараны иаркыуп ацәашьқәа, аха цқьа иԥхарц рҭахымшәа рыблақәа ҭаауп. Аҿыцәаара иаҿу ахәышҭаара амца макьана ихәажжаӡа иааԥшуеит. Аиаша сҳәарами, схы омашәаҵәҟьа избоит, лакәны исаҳаргьы ихасҵарымызт иахьа сзықәшәаз. Аԥхыӡ изалымҵуаз иеиԥш ауп схы шызбо.
Заурҟан акраамҭа ихы ақәырԥсны акрыфара даҿын, ибла гәыҭбаа џьбарақәа capа сахь иааирхомызт ожәы. Зны ҳазҭатәаз астол инықәирԥшуан, даҽазныхгьы ахәышҭаарахьы аҿынаирхон. Ихаԥыцқәа реиҳарак шеибгоу ҩашьом, аӷәырџ-ӷәырџҳәа ицламҳәа абжьы саҳауеит. Инапсыргәыҵақәа нада-аада иуаҭәа шәпара инықәырсны, дышҩаҵҟьара, иаԥхьаҟа ак гәеиҭазшәа ихы ҩеиҵыхны аԥшра дналагеит, нас ашырҳәагьы даагылеит.
Нарчоу, уааскьеишь, уххь згеит, Нарчоу! — ҿааиҭит иарӷьа напы еиҵыхны иҟьауа. — Итәараны иҟаз зегьы шәыртәама? — «Изықәнагоз зегьы ҳартәеит, Заурҟан, ашьаԥагьы ҭәит, абысҭа анҵо ҳаауеит, акәац-шацәагьы урҭ ирышьҭоуп, аҩынаҳацәа заа крырҿаҳҵеит, ожәы реирыӡқәа кны, ашьаԥа ахашәара-аҵашәара рыҽшаны иааҵагылт. Аҵәцақәа шәаԥхьа иқәгылоуп, ожәшьҭа анцәа улыԥха ҳаҭ ҳәа аҩы акака аанышәкыларгьы қәнагоуп». — Убас, амарџьа, Нарчоу, сасгьы-аԥшәымагьы цқьа	шәылаԥш рхыз, ианаамҭоу ажәыҩшәаҟьа зымҵашәҵаша усгьы шәара дыжәдырып. Ожәы, дадраа, сасгьы-аԥшәымагьы	мачӡак шәаасзыӡырҩырц сҭахыуп. Аԥшәмацәа рганахь ала, рацәак саԥсамзаргьы қәрала сеиҳабуп, убра аҟныхә, аҽагажә ала аҳаԥшьа хыртуеит ҳәа, ҳазхатәоу ачара хыстырц сҭахыуп. Уа, анцәа улыԥха ҳаҭ, иаҳҭоу уныҳәаз, иаднагалазгьы абзиара шәыгымхааит. Ажәлар шәыххь згеих, уаха иаҳҭоу ҳасас иаҟара амчра змоу даҽаӡәы хара ҳаҩны дымҩахыҵран дыҟам. Уи даншьоуп, иаҭәам акгьы ыҟам, аха имҵаҳҵаз ҳчеиџьыка хәыҷы ҳазыразны имҵаҳҵеит, ҳалалс иауааит! Иаанышәкыл, дадраа, шәаҵәцақәа!
Заурҟан дгылоуп, ихы ҩышьҭыхны ашьаԥа еиҵых дыҵаԥшуашәа, астол иахатәоу ажәпаҩ, раҵәцақәа шышьҭырхыз, ишыржәыз гәеиҭарц иҭахызшәа. Бирам агҿыҩраҿы дтәоуп дыштәац, уаҳа ҽырҵысра имам. Сшанханы сихәаԥшуеит аҭаҳмада, ииҳәақәо, иҟаиҵақәо убри аҟара ирҵабыргуеит, саргьы ихасҵаҵәҟьама сҳәо аҟынӡа снеихьеит.
Уажәы Заурҟани сареи Ааигәатәи Азиа тәылак анаӡараҿы, цәҳәырак аханы, ацәышлампырқәа реиԥш нышә ҭыжаак ҳшыҵатәоу схашҭит. Нахьхьи, Амшын Еиқәа нырцә, шәышықәса рышьҭахь аублаақәа еибга-ны ианыҟаз рқыҭак аҿы чарак сахатәазшәа ауп схы шызбоз. Х-ҩык ахацәа ҳакәӡам иҟоу ара, ҳазҵатәоугьы ҳаԥӡам. Уаа шәҩык зҭатәоу шьаԥоуп. Абар иааргеит алҩаҵә рыхҟьо акәаци абысҭеи. Аҩы ԥхеи-ԥхеиуа аҵәцақәа ирҭарҭәоит. Аныҳәаҿақәа неимырда-ааимырдоит, сырҽаԥшуеит ахаан исымбацыз, аҭаҳмадцәа Сиҭ, Соулаҳ, Дауҭ, Ҭаҭласҭан... Кәымжәыла-кабала еилаҳәоуп. Адунеи ианыҵит, уаҳа иҟам шырҳәоз, абар аублаақәа аҿҿаҳәа ирҳәоит рыбызшәа, игоит аӷзааҳәа ачарашәа...
Аԥшәма Заурҟан игәаԥхарала, ачара толбашьс, иара бчараҳс хәоуп ишиҳәаз, далхыуп Ԥарна, аԥшькы, аукы, икәымжә аԥшьқәа ԥхьаршәҭны имӷыҵроуп, ус ауп гәаныла дшызбахуа. Раԥхьаӡа аҵәца аақәхны сара синыҳәеит, агәырқьҳәа ҷкәынагьы ҭаҳмадагьы схаҵгылеит. Даара сҽысшәеит, аха дызусҭазаалак аӡәгьы дсызмыртәеит. «Ҳказза ҳтәаны уныҳәаҿа шԥашьҭаҳхри, дад, ҳасас! Сжьы иалҵыз дызбоит ҳәа Аԥснынтәи уахо уаҳзааит» ҳәа игыланы сныҳәаҿа шьҭырхуеит.
Заурҟан иажәақәа ракәын абарҭ зегьы сахьаны срылазырхәуаз. Ус ицәажәара анааихсыӷь, сҿыхазшәа сааҟалеит. Саԥхьа дтәоуп избац аԥшәма, ибӷа аҭӡывара инкыдҵашәа. Исзеилкаауам Бирам ихымҩаԥгашьа, дтәоуп ак имбазшәа, акы имаҳазшәа, иҽыԥхьакны. Издыруада арҭ реиԥшқәа уахадагьы игәы кыдырххьазар?
— Дад, уахала уаҳа усыргәаҟуам, амҩа уқәын, уааԥсамкәан уҟам, ушьҭал ожәшьҭа, — иҳәеит Заурҟан, акаҳуа ыжәны ҳаналга. — Цәамҭхаа уоуааит, саншьа, дад! Сара ашьаԥа сныҵалан, макьана имгылац рацәаҩуп, агәыла-азла аџьабаа ҳадызбалазгьы снархылаԥшып! — иҳәан, илабашьа аакыдхны ашьшьыҳәа адәы днықәлеит, саргьы саагылан шьҭалара ҳәа Бирам иахьсирбаз егьи ауаҭах сныҩналеит.

***
Ауха лацәааихьшь сзыҟамҵеит. Аҭаҳмада ишьҭыбжь саҳауан, адәы днықәлоит, деиҭааҩналоит, ихы дацәажәоит, зны ибжьы ҩҭицоит, зны хрыжь-хрыжь дналагоит. Ианаацәылаша, дааԥсазар акәхап, ихы нықәиҵеит, аха сара ожәшьҭа сзыцәозма, сыблокнот счамадан иааҭыхны аҩра сналагеит, иац ҳанааиқәшәа инаркны ҳааиԥырҵаанӡа, исаҳаз аҭаҳмада иажәақәа, идызбалаз аҟазшьақәа ак сцәыбжьахар сҭахым. Ианысҵон, арахьгьы схәыцуан: аҽазеиқәкрыма иахатәи аҭаҳмада игәеилашыҩкра, сиацәажәартә дҭынчны синиарыма иахьа?
Аха ибашазаарын сгәеҩ-ҿеиҩрақәа.
Шьыжьхьа анаҳфа ашьҭахь аҭаҳмада днеины аҵла хаџьаџьа днаҵатәоит, саргьы сқьаади сҩыгеи еидкыланы, сааиасны иварахь асаҟәа ишьҭоу снықәтәоит. Раԥхьаӡа урҭ сҩыгақәа анцәырызга, аԥшәма ицәажәара хыикуан, алак-ҩакра иныԥшуа далагон, аха ожәы дашьцылазар акәхап, ус акгьы идызбалом. Иџьабаазы маӡала сиацәажәеит Бирам, кыргьы иаармариан ҳаилаӡеит. Мышкы знык, еиҳарак ҩынтә дааиуан, иҳазхаша афатә ҳазныжьны днаҳԥырҵуан.
Ҳанааиқәшәа аҽны инаркны ҳаицрыҵаанӡа, Заурҟан Золак, Аԥсынтәылазы дыззымҵааз ҳәа иҟоузеи?
— Дад, Шәарах, саншьцәа гәышьақәа Шаҭаа рхабарк аасоуҳәарауазеи? Рыжәла нҵәаӡама зынӡак? Урҭ ирыцкарыу лашәык, цыркьык идамзаргьы, џьаракыр ӡәыр дынханы дыҟоума? — деиҭасазҵаауан иара, уаанӡа иаеҳәахьаз азмырхакәа, урҭ рыӡбахә есымшагьы иаҳаларц иҭахын.
Сара сналаган еиҭаиасҳәахуан, Шаҭаа рыжәла Ҵабал уаҩ дышнымхаз, аха егьырҭ ақыҭақәа рҿы, уарла-шәарла акәзаргьы дара шынхо, аҵара змақәоугьы шыҟоу. Урҭ рахьтә издырқәоз рыхьыӡқәа, иахьынхоз ақыҭақәа зегьы неиқәысыԥхьаӡар акәын, уаҳа дҭынчхомызт.
Нас сниасуан, иара даныхәыҷыз дахьнеихьаз аԥсуа қыҭақәа иахьатәи рыԥсҭазаара, иара ихаан иҟамыз ақалақьқәа шрызҳаз, аихамҩа шиаргаз, ашыӡ аҵыхәа шыԥҵәаз, аԥсуа школқәа шыҟоу урҭ зегь лакәҵас ибаны дырзыӡырҩуан, иҩашьомызт ахаҵара шицәыуадаҩыз. Асовет Автоном Республика захьӡу, уи зинқәас иамоу — иага иҭаххаргьы зынӡак ихаҿы изаагомызт.
Maп, аԥсҭазаараҿ аманшәалара шыҟоу даҽа зныкгьы агәра згеит. Археолог зны даара дахьакәгәыӷуа ҭыԥк аҿы адгьыл аарҳәны икаижьуеит, аха изакәызаалак аҭоурых аҿы шаҳаҭра зуша ҟәырҷахак иԥыхьашәом, ихы имагәхьха наҟк днаԥырҵуеит. Даҽазных, зынӡак игәиҽанӡамкәа ҩ-жыга ҿык рыда анышә имжыцкәа, иааигәдҳалоит анасыԥ, иԥыхьашәоит убри еиԥш зԥшаахқәа, убри аҽнынӡа аҭоурых аҿы аҵарауаа ишьақәдыргылахьаз аилкаара зынӡак иаазырҳәуа.
Убас еиԥш анасыԥ сгәыдҳалеит саргьы. Аублаақәа рыԥсадгьыл аҿы иеибганы ианыҟаз ҩажәи ԥшьба шықәса зхыҵуаз, иара ихатәы бызшәа еиԥшҵәҟьа аԥсшәеи аидыгьа бызшәеи здыруаз ауаҩы сиднагалеит. Заурҟан урҭ абызшәақәа изымдыруазар, акыр суадаҩхон сара, избанда, салацаажәартә аублаа бызшәа сзымҵацызт макьана. Инеиужьӡаз иԥсҭазара амҩа хьанҭаҿы иара хаҭала ихыигаз, иибаз, иаҳаз зегьы игәалашәара ҭаҵәахуа иман дааиуан сара сықәшәара дазыԥшызшәа.
Саҿуп аублаа бызшәа аҵара, зеиԥш ыҟаӡам арҵаҩы саԥхьа дтәоуп. Иҟалап, ари абызшәа аҵкыс аԥсшәа иазааигәоу даҽа бызшәак адунеи аҿы иҟамзар! Абызшәақәа реигәыцхәра ҳаналацәажәо, ишдыру еиԥш, аԥхьа игылазар ауп аграмматикатә шьақәгылашьа, аха ажәар еилазаарагьы высшьа амам, еиҳараӡакгьы ажәытәӡатәи ажәақәа ршьагәыҭқәа. Абар арҭ абызшәақәа еицырзеиԥшу шьагәыҭқәак: «а-мыџье» — «а-мца», «а-ме-ӡы» — «а-мза», «а-кку» — «а-қәа», «бзы» — «аӡы», «а-дла» — «а-бла», «а-ԥҳәеишь» — «а-ԥҳәыс», «џьи» — «а-џьылка».
Игәцаракны исымоуп аублаа фонетика, аԥсуа цыбжьыҟақәа иреиԥшым макьаназы игәасҭахьоу ҩышьҭыбжьык роуп. Иамазма иара аублаа бызшәа ахатәы диалектқәа? Уи еилкаашьа сзамҭар ҟалап, сара сзацәажәо, Шәача аӡиас амшын иахьалалоз хә- километрак иҩацәхыкны инхоз уаауп. Уи Аублаатәыла агәҭа акәын. Наҟ Тҟәаԥс аганахь, ма харакы аҟәаԥа-ҿаԥа иҭанхоз ирцәажәашьаз сеидру?
Есымша шьыбжьонынӡа Заурҟани сареи аублаа бызшәала хаицәажәоит, уи абызшәа иԥсыҽӡан иахьыздыруа аҟнытә, сахьаҿахо, аԥсшәа схы иасырхәоит.
Шьыбжьышьҭахьи уахынлеи ԥсышәала ҳаицәажәоит, иаҳа ииашаны иаҳҳәозар, Заурҟан аԥсышәала дцәажәоит, ииҳәо сара ашәҟәы ианысҵоит. Уи, аккаҳәа шәышықәса иаарҭысыз ауаҩы, ихәыҷра, идура, дзықәшәаз, дзынԥаз, иибаз, иаҳаз, дызхысыз, дызҵысыз иара иҳәан еиԥш, иҭоурых ауп инеиужьны ашәҟәы ианысҵо.
— Ианҵала, дад, Шәарах, умыццакыкәа ианҵала! — иҳәалон Заурҟан зны-зынла, сара исҭахыз анеиликаа ашьҭахь, — мышкы зны даԥхьар, аӡәы иаҳар, агәра иган, ауаҩытәыҩса ицәа иҭамӡо акгьы шыҟым!
Анҵара аҟынгьы шаҟа сирманшәалауазеи, хрыжь-хрыжь, дынҭгыла-ааҭгыло, ииҳәаша цқьа дазхәыцны, игәаламшәақәазгьы цқьа игәаларшәауа, зны-зынлагьы дышьҭрақәланы, ииҳәац еиҭаҳәауа акәын уи иажәабжь анагӡара дшаҿыз.
Инеидкыланы аҭаҳмада ицәажәашьа уахәаԥшуазар, ицқьаны иҳәон аԥсшәа, аха зны-зынла ажәақәак анизымхоз ыҟан. Усҟан, ҭырқәа ажәак, ма аублаа ажәак ицәажәара иналаиҵон. Ашьҭахь иаҳа даҟәыҵқәеит акәымзар, ҳанеидтәалаҵәҟьа, ҳәоуқәак, ма ҭырқәшәала, ма араб бызшәала еиҭаганы иансеиҳәалоз ыҟан. Зныхгьы сара исҳәоз изсилымкаауа даақәхалон. Ашьҭахь игәасҭеит, иара изеилымкаауаз ажәақәа иҿыпны аԥсшәа иаланагалаз, ма аҵак ҿыц шьҭызхыз ракәзаарын.
Атаҳмада даныцәалак, ҳаицәажәара аан сызхьымӡаз рынҵара сналагон. Зны-зынлагьы иааркьаҿӡаны, уашьҭан исхамышҭырц азы згәаҭақәакгьы ныҟасҵон. Аха хра зланы иҟаз, ҭабара зқәымыз игәалашәарахьтә иааигоз инымцәаӡоз Заурҟан иажәабжьқәа ракәын.
ҲАҨНЫ ҲАНЫҞАЗ
—Дад, Шәарах, ауаҩы даныхәыҷу иан лкыкахш иадкыланы ииҵаз абызшәа, амала ирҳәоит акәымзар, уан узхылҵыз духашҭраҳа, уи хашҭшьа аман иҟам. Абызшәақәа рдырра, издыруада, абеиарақәа иреиҳазаргьы ҟалап ауаҩы изы. Ҳарҭ аублаақәа ҳаԥсадгьыл иааннакылоз аҭыԥ иабзоураны, иаҳзымариан абызшәақәа рҵара. Ҵоуп, ҩнаҭала, ҭаацәала акәын акәымзар, џьара ҵарак ахьаҳҵашаз ҳәа акгьы еиҿкааны иҟамызт. Мраҭашәарахь аидыгьқәа ҳгәылацәан, мрагыларахь — аԥсуаа. Аублаақәа неиҩымсрада ирдыруазар акәын, иагьырдыруан наҟ-ааҟ ргәылацәа рыбызшәа.
Иухоумыршҭын, дад, абызшәа, иузырҵази, иануҵази, иахьуҵазип, даара акраҵанакуа ишыҟоу. Аублаа бызшәа уеизгьы схатәы бызшәа акәын, санҩыҵшәа инаркны, иара саҳауан ҳаҩнаҭа анҭыҵгьы, исымҵар ҟалозма.
Санду ԥҳәыс шәпакы, кьаҿк, лыбла агәыҭбаақәа, ожәы избо џьысшьоит, абҳәа еиқәаҵәақәа реиԥш инҭыҵәры-ааҭыҵәруа, мыцхәы слыдкылан слыман, аидыгьа бызшәагьы слырҵон. Уи аидыгьа лакәқәа илҳәоз ҵыхәаԥҵәа рымамызт. Лакәк ҳәо дышнеиуаз, ажәа ԥшаахк налашәар, изакәу цқьа еилыскаанӡа дысҟәаҵуамызт. Зны убз ԥнаҽуеит ҳәа ажәа ццакқәа слырҵон, лареи сареи ацу ҳфаларын, зныхгьы аҭаацәа анааилатәоз сықәыргыланы слырцәажәаларын.
Исгәалашәоит, санду лдарды хацыркны, ачарыц зҭаз аҳаҭа цәыш хәыҷы лхы иқәҵаны, слыварԥало, ҳнаҩс лбаа илеиуаз арҩаш иҭаз аӡлагарахь санылгалоз. Амҩангьы уи ислырҵоз абызшәала дсацәажәон.
Зны, сандуи сареи ҳашнеиуаз, дааҭгыланы лнапы нарықәкны ислырбеит, ашышкамсқәа еишьҭахәхәа амҩахәасҭа еихҵәаны ацара ишаҿыз.
Арҭ ныҟәара амҩа иқәуп, аха уара иулшару, нан, урҭ ахьцо реиԥырҟьара? — дҵааит санду.
Ишԥасылымшои, аа, ибсырбап бҭахызар! — сҳәан, сшьапы ҩышьҭысхит, ашышкамсқәа снарыӷрагыларц, аха санду саанылкылт.
Ашышкамсқәа ушыриаауа сурбарц аума иуҭахыу? Maп, уи хаҵарам! Абыржәы уареи сареи ҳашнеиуа, ҽцәак еиқәных иааҳԥылар, урҭ ҳҩыџьагьы иаҳиааиуеит, ҽышьапхыцла анышә ҳлылакәаҳаны инаҳхысыр ишԥоубарыз? Maп, мап, зынӡак иҳақӡам аӷәӷәа харада-барада аԥсыҽ дахьыԥсыҽу азы мацара дишьуазар! Зны-зынлагьы иҟалалоит убас, дхәыҷны, дыԥсыҽны, арахь ахшыҩ ду иманы.
Абри инахылҳәаан, санду исалҳәеит лакәк.
Сыхшыҩ храӡага икылмыкәкәазар, уаазыӡырҩишь, дад, Шәарах!
«... Дыҟазаарын аӡәы, адунеи аҿы ԥсы зхоу зегьы рыбызшәақәа здыруаз. Зны дышнеиуаз, изгәамҭаӡакәа шышкамск днаӷрагылт.
– Уабатәи уаҩагоу, ушьапы ахьургыло узымдыруа амҩа иану! — агәы нырханы ицәажәеит ашышкамс.
Ани абызшәақәа зегьы имаҳауази, ашышкамс аашьҭихын, днахәаԥшит.
Мшәан, арахь ухәыҷны, ухы заҟа иҟәазузеи?— иҳәеит иара.
Иҟоуп нас уи зырҳәыша ахшыҩгьы!
Уӡарагьы заҟа ипоузеи, мшәан, акрыфара уаҟәыҵма зынӡас?
Исфозаргьы, сызхара ауп исфо, зымгәацәажәқәа еиҵызҳәо среиуам!
Ус акәзааит, аха шықәсык заҟа узыфарызеи усгьы?
Иага сҽысшәаргьы, ча рыц заҵәык ада сзыфом шықәсык!
Иаабап нас ус акәзар! — мшәан, ани ауаҩ ашышкамс ча рыцк намҵаршәны, кәалаԥк инҭахиҩеит.
Шықәсык ниасит, аха ани ауаҩ ашышкамс ихашҭит. Ус зны иааигәалашәан, акәалаԥ аартны дылҭаԥшызар, ашышкамс чарыцбжак ауп иафаз, егьи ус иҟан.
Уаҳа шԥоузымфеи? — дҵааит ани ауаҩ
Сҽааиҿасымкыр ԥсыхәа ҟамлеит, — иаацәажәеит ашышкамс. — Избанда, шықәсы-наҟьак харада-барада абахҭа лашьцара сҭаршәын, сагьугәаламшәеит, иара убас даҽа шықәсыкгьы сугәаламшәар ҟалон, усҟан азы иаансыжьит егьи азбжа».
Оҳ, анаџьалбеит, заҟа шықәс цахьоузеи ари сҿы иааҭыхны аӡәы иасымҳәеижьҭеи. Инымҵәаӡоз амҩа ҭаҟә-ҭаҿа сахьаныз, анышә сныларкәаҳарц амч аумагақәа иаасԥаҳалоз рҽаԥхьа, ашышкамс сызлеиԥшыз рацәаӡамзи, уи акәхап санду ллакәгьы зысхамышҭыз, аха схачҳареи сымч ӷәӷәеи ракәын есымша сыԥсы ҿызхуаз, сымч иацназгоз ахшыҩ сымазҭгьы, сыԥсҭазаара даҽакхаргьы ҟаларын...
Сан, зыԥсаҭа бзиахаша, ишуасҳәаз еиԥш, даԥсыуа ҭыԥҳан, Ҵабалтәи. Шаҭаа ирылҵыз лакәын. Уи лхатәы бызшәа акәын усгьы — аԥсшәа слырҵон. Агарашәа аԥсышәала исзылҳәон, лкыкахш иадкыланы уи агьама слыркит. О, уи лыбжьы хаа иалҩуаз лажәақәа блас исылҭеит адгьыл аҽы ԥштәыс иҟаз зегьы снарбартә еиԥш, лымҳас исылҭеит ашьҭыбжьқәа зегьы еилсыргартә еиԥш, ԥсыс исылҭеит адунеи сықәнаҵ уи абызшәа схамышҭыртә еиԥш.
Санхәыҷызгьы, саныҩеидасгьы саншьцәа рахь сыргалон аанҿасра.
Урҭ ҭаацәа ҭбаан, асас-ацәас рыгмызт: лассы-лассы уа иеиқәшәалон иеицырдыруаз ажәабжьҳәаҩцәа, ашәаҳәацәа. Аӡын ҵыхқәа раан, инеимда-ааимдо ажәала ишеисоз мацара егьарааны иҟьаҟьаӡа идыршахьан. Саргьы шәы ҵхык еихаларгьы сыбла цәа хыломызт, слымҳа кыдҵаны сырзыӡырҩуан нарҭаа рлакәқәеи Абрыскьыл фырхаҵа иажәабжьи.
Цәажәаҩык ддырҽхәарц анырҭаххоз, ажәала ақәаб зыршыз анарҭ дидыркылон. Иуаҳахьоума, дад, Шәарах, уи атәы? Зны, нарҭаа дуқәа ахацламҳәаҿ иҳаиӷьыу даабап хәа еисеит. Қәаб дук ӡыла ирҭәны инықәдыргылеит. Ацәажәаҩцәа аӡәаӡәала иааин ақәаб инахагылан ицәажәон, аха аӡы ҟәазгаӡа иҭатәан. Ус нарҭаа рмаҵуҩы Бжаҩа-бжашла ҳәа изышьҭаз акәаб даахагылан ацәажәара далагеит, иажәа аҟәганы даннеи, ақәаб алҩаҵә ахыззит, инагӡангьы даалгеит, ақәаб иҭаз аӡы шын, агәара-агәараҳәа иааилаҭәеит. Избанда, нарҭ Бжаҩа-бжашла иажәа убри аҟара еиҿкаан, убри аҟара еиҿкаан, убри аҟара иҳақын, иҵабыргын...
Абас, урҭ саншьцәа рыҩнаҭа ачеиџьыка аҟара ахацламҳәагьы ҳаҭыр ақәын.
Ных, ных, иааҟанаҵозеи иахьа слаԥықәшәарҭа, иахьеижьҭеи сабацәа гәашақәа рыӡбахә ахьысҿакыз акәхап.
Ахаҳә ҭыҿҿаны аҩыра анызар, қәеи си ирзаныхуам, зықьнашықәса царгьы, аҽҿаҳәа мшаҽны еиԥш ицәажәоит. Саныхәыҷыз ԥсыԥ хаала исыхәалырҭәҳәаз, сгәы рҟьаны иҭарҵаз, сыԥсы иаларыӡрыжәыз абызшәа хашҭшьас намахзи! Џьашьатәысгьы избатәузеи, уи, дад, Шәарах!
Абарҭ зыӡбахәы ҳҳәаз ирҷыданы, аҭырқә бызшәеи араб бызшәеи срылацәажәартә еиԥш издыруеит. Урҭ аԥсҭазаара бааԥс сызҭашәаз исықәыӷәӷәаны мчылаҵәҟьа иснарҵаз ауп. Аха урҭ сзымдыруазар, издыруада араанӡа сзымааиргьы ҟаларын.
Иацы зны, Кавказ аублаақәа шәыԥсадгьыл аҟны, шәыбызшәа зҳәо уаҩ днымхеит, арахьгьы даара сеимдахьеит, аха уи здыруа уара уда уаҩ дсықәымшәац ҳәа уалацәажәеит; уажәа ахы ахьцо сзеилкаазар, иҟам, иӡит, инҵәеит ҳәа ауп иуҳәарц иуҭахыу аублаа бызшәа. Maп, дад, уара иуҳәо ииашаҵәҟьазаргьы, зегь акоуп сара сзы иҵабыргым. Уа нахьхьи, Кавказ, Аублаатәылан, ԥырхага амамкәа ишеибгоу, ҳабызшәа аанханы иҟоушәа ауп ишызбо сара...
Унеихьоума, зныкыр уара Аублаатәылан, закәызеи, шәгәылара ами, Саӡны уналсны, Хәасҭа аӡы уныруеит. Унеихьазҭгьы, нас иуанаҳәазеи Шәача аӡиас уназхықәгылаз? Уи ҩаскьа аиҩхаақәа ҭырцәажәо, ахаҳәқәа ирыбжьаҽҽо, амшын ахь иҩуа, икәараҵо иахьнеиуа, иааҟәымҵӡакәа ацәажәара иаҿуп, аха иаҳәо узеилкаама уара? Иара аӡыршьҭра цәыкәбарк ҭаршәымкәа ианааҭабо, усҟан абжьгьы ааиқәтәоит. Уаанӡа уи цәажәоит, жәларак ҳҿахәы иара иаҳәоит.
Аублаатәылаҟа унықәлозар, уара иумбарц залшомызт аублаа ҳацқьа ныҳәарҭақәа. Егьырҭ зегьы шыҟазаалак, иумбарц залшомызт шьарда зымчу, аублаа жәлар ҳныха ду – Быҭха.
Ишԥаузгәамҭеи, ԥхынгьы-ӡынгьы шьац иаҵәала иҭаҳәҳәоу ашҭа иаҵәа заԥхьа ишьҭаршәу ахәы ҳарак? Уи ахәаҿы аџь цлақәа быжьба еихышәашәо, злыԥха ҳаура Быҭха иахагылоуп. Унеины урымҵагылазар, ишԥоумаҳаи урҭ еибырҳәоз? Зны-зынла рымахәқәа неидыкшалоит, рыбӷьыцқәа шәыршәыруеит. Ршьапқәа унарыдгылан игәоумҭеит акәымзар, ҵҩа змамыз ашәахсҭақәа рнубаалоит. Урҭ ахәрақәа ҿаҳан ҳәа аума исоуҳәаран угәы иҭоу? Абиԥарак ниасыр, даҽа абиԥарак, зқьы-шықәсала, ес-ааԥынра хәыҷи дуи еицырхәхәа уахь инеиуан. Аџь шьапқәа инарыддырҷаблон рцәашьқәа. Урҭ ныҳәон, иныҳәон аныха аԥхьа ишьамхнышланы. Уи ахәы ԥшӡа азганк аҿы улаԥш адымхалар залшомызт ажәытәӡатәи баа хыҽҽырак. Уи злыԥха ҳаура Быҭха атәарҭа ауп. Ааигәара игәаӷьны узымнеизаргьы, усгьы игәоуҭарын акәша-мыкәша икаԥсаз аихаҷа-маҷа. Иаҳҳәап, ажьыҵәқәа, аихацқәа, архнышьнақәа, ахыци ахҿақәеи. Нас убарҭгьы уаҳа акымзаракы сарымҳәаӡеит уҳәашама? Уа ҳаибганы ҳаныҟаз, аҭахмадцәа рыбла иабазшәа иагарааны ирҳәо саҳахьан, злыԥха ҳаура ахра ишҭыҵуаз... Уи аҵыкьҳәа ихысны, ацыԥхь ацрыдды, ижжаӡа, зны ашьхаҟа идәықәлон, ҩымз-хымз рышьҭахь, иара убасҵәҟьа аҭрахьы ихынҳәуан. Аԥхынраз акәын ус аныҟалалоз.
Зышықәсан мҳаџьырра ҳдәықәлоз, аӡын гәҭаны хәылбыҽхак, ажәҩан каххаа еиҩжәаны аҵаара ианаҿыз аамҭазы, иаалырҟьаны аҵықьҳәа адыд-хысбжьы геит ашьхарахьтә. Хәыҷи-дуи ираҳаз рзымбатәбарахан, рыҩнқәа иаардәылҵны инаԥшызар, ҳныха аҭыԥахь иаауан аҵықь-цықьҳәа ихысуа, ацыԥхь ацрыдды. Аӡын гәҭаны аныха жжаӡа имҩасуа аублаақәа рҭоурых иамбацызт. Рыцҳара дук ҳшақәшәоз зегь гәҩарас иҟарҵеит.
Урҭ аџь дуқәа рыҵаҟа иҭоуп ахаан ҭабара зқәым, ҳабацәа «Аԥшьа-ӡы» хаа изышьҭаз аӡыхь. Нас уара уи аӡыхь унхықәгылар, иҿаҳахама уаха акгьы уанамҳәаӡо? Ахаҭа умбацзар, аӡбахә шԥоумаҳац Мцазҭоу аӡрыԥха? Убри ҳаԥсадгьыл жәытә аахыс азалымдарақәа изықәшәақәоз иарҳаз алабжышқәа роуп. Агәгәаҳәа, алҩаҵә ахылзза адгьыл иҵҩырны иахьаауа уаҳа акы аҳәаӡом уҳәар аӡәгьы ихеиҵашам.
Ибзиоуп нас, урҭ зегьы умбазааит, Аублаатәыла унеихьазар, агаҿа уқәымсыр ҟаломызт, нас уазыӡырҩыма уи иаважьу амшын иаҿыҵҳәацәоз? Алым аԥа ианахәмаруа еиԥш, уи ацәқәырԥақәа зны агаҿа иаҿахәмаруеит, иргәыбзыӷны идырбзоит, иҟәынд-ҟәындуа. Зныхгьы ахы Аублаатәыла инкыдҵаны, агәышԥы ӷьазӷьаз амра иаҭаны ицәоит. Даҽазныхгьы ихагахаз адомбеиқәа реиԥш ацәқәырԥақәа шьҭызазан, агаҿа аԥаҩқәа ирысуеит, рыхқәа надԥыххаало ицоит, нас уаҳа акгьы уарымҳәаӡеи урҭ рыхәаабжьқәа?
Аҳаҭгәынқәа, ееҳ, анаџьалбеит, ҳабацәа гәышьақәа рҳаҭгәынқәа! Аублаатәыла инеихьоу урҭ гәамҭакәа дзықәҵуам, ахаҳәқәа ашыцламшә рхьыссы, ижу рхани ршьапани иарсуп, ма аҵангәара рыкәыршоуп. Урҭгьы ҿаҳам-идагәам, аҿҿа ицәажәоит ҭоурых бызшәала.
Ма урзыӡырҩзар, ара зхабар умбо уатәи аԥсаатәқәа? Иумаҳаӡеи нас, рашәа хаақәа зларҳәо рыбызшәа?
Maп, дад, саншьа, Шәарах сызкәыхшоу, уара угәы ишаанаго еиԥш ус иаармариан абызшәа бжьаӡуам. Уи ауаҩ ибз анҵәамҭаҿ адагьы, иҵәахыуп игәаҿы, иара убас иҵәахны ирымоуп адгьыл, аӡы, ахаҳәқәа. Агәра ганы сыҟоуп сара, аублаақәа рышьха ӡышқәа, рӡиас еижәхыслақәа, рбаа рыҽҽырақәа, рныҳәарҭақәа, рҳаҭгәынқәа, дара-дара еиқәҿырҭуеит, дара-дара иахьагьы ахьхьаҳәа ицәажәоит, урҭ ԥсадгьылс измаз рыбызшәала!
***
Сызхылҵыз сабацәа нхацәан. Сабду сихьӡаанӡа дыԥсхьан, ирҳәоит аамсҭак иҿы чнырс дыҟан, убра иааихашәалоз ала иҭаацәа ныҟәигон ҳәа. Саб, Ҳамырза адгьыл қәаарыхра нап аиркит. Уаҩы хандеиҩык иакәын, ашарԥаз иаагылоз ахәлара иааимнахаанӡа тәамҩахә имамызт.
Ҳагьҭаацәа маҷмызт ҳара: саб Ҳамырза, сан Наси, саҳәшьа еиҳабы Ааишьа, уи лышьҭахь сара, сара исышьҭанеиуаз — сашьа Maтa. Уи иаҵкыс еиҵбацәан, уахык иеициз саҳәшьцәа ҩыџьа Џьунеи Қәынеи. Ааишьа заҵәык хаҵа дцахьан, рацәак иахьҳцәыхарамыз Ԥшьада акыдаҿы Ҳарун захьӡыз аублаа арԥыск диман.
Сашьеи сареи аҽага ҳкыртә ҳаныҟала, ҳаргьы ҳусуцәа шьахәқәан ҳаб ҳааивагылт. Аши ахәӡи каҳаԥсон, аха еиҳарак аџьықәреи лаҳҵон. Шьхагәара маҷкгьы ҳаман. Ашықәсан зны, ҳамгәахә иахаршәаланы, џьықәреи ԥыҭки, ацхеи ацәеи ҳзыҭигәышьар, џьыкаки, сапынки, иара убас ацәамаҭәеи, нас зегь реиҳа ҳзыргәаҟуаз ашәақь хәшәи аҭнаҳхгәышьон, уаҳа изакәызаалак даҽак аагарҭа ҳамамызт.
Сани саҳәшьцәеи ракәзар, урҭгьы хҭацәыха рымамызт. Ауҭраҭых ларҵон, абамба аадрыхуан, ихахон, исуан, ирышҳауан, ачаҩыр дырҭәуан, абацә ҟәшәаны ажьырӡы еиҵарҵон. Ахацәа аибашьрахь, ма дгьыл харак ахь ныҟәара, ма шәарыцара ҳанцалоз, ахацәа русгьы дара рнапы алакын.
Аарҩареи аӡысаамҭеи ҳаурақәа анықәнахлоз ыҟан. Усҟан саби сареи, сашьеиҵбы Мата аҩны дааныжьны, Шәача аӡиас аԥсҭахьы шыц ԥҟара ҳҩаскьалон. Иԥаҳҟозгьы, ауардын мҩа абаҟаз, ҟиарла ҳахан агаҿахь икылаагон ҳхаԥсыраҵәҟьа баны, арахь капеиқәак ракәын аҭырқә ҭуџьарцәа иҳамҵарԥсоз, аха ҳабацарыз, уаҳа ԥсыхәа ҳамамызт, ҳҳеи ҳҷышьеи неиԥшьуа ҳааиуан, ҭаацәак амла иаҳаргомызт. Уи ашыц ԥсҭа зтәыз аамсҭа Алоу-иԥа Шьардын абаџь ҳиршәон, ҵоуп, егьырҭ анхацәа раасҭа иаҳа ирмаҷны.
Уи зыхҟьозгьы башамызт.
Аԥсны еиԥш Аублаатәылагьы жәытә-натә аахыс иҟан, аиуарақәеи аҭахрақәеи зегь раҵкыс мчы змаз, ҳаҭыр зқәыз ҳәа иԥхьаӡаз — ааӡара: аамсҭцәа рыхшара ааӡара анхацәа иргон. Дара анхацәа ракәын уи еиҳаракгьы иаԥшьызгоз, ахшара диаанӡагьы аамсҭа ажәа инырҵон икалҭ акра азин сиҭозар, иуара сҭахыуп ҳәа. Акыр зылшоз, акыр зымҽхакыз ауаҩы данрыуахалак, ишәшьыра рҽыҵаркуан, қәнамгак иақәшәар ҳҿихып ҳәа иқәгәыӷуан, ажәакала, лыԥха рызҭашаз ауаҩы дырҭахын.
Аха аамсҭагьы длаԥшуан, иахьабалакгьы диҭиуамызт ихшара, уи ҳасаб азиуан иуацәахаран иҟаз рыжәла, рхы-рҵыхәа, рыуа-рҭахы. Атәи, ахашәалеи, ахьԥши – ари ақьабз аныҟәгара азин рымамызт. Аамсҭа жәаҩык ахшара имазаргьы, жәаџьара иҭиуан, избан акәзар, убри аҟара ауацәа гәакьақәа, адгылаҩцәа ирҳауан.
Ҳара аҭаацәагьы дҳаман, санду гәакьа лааӡамҭа ахәыԥҳа, аамсҭа, Алоу-иԥа Шьардын. Уи ҳара аҭаацәа ҳадагьы, Золакаа зегьы хәыԥҳас дрыԥхьаӡон, дрыуа гәакьан.
Аублаатәыла аамсҭцәа шамахамзар зегь реиԥш, Алоу-иԥа Шьардынгьы баатәы ҩнык изгыламызт, ахьатә ӷәы иалхын исасааирҭа-кәаскьа. Иман адгьыл, абна, ашьхатәыла — арахә ҳәырҭа, уахьтә илихуан абаџь. Ихьшьцәа аԥсаса гәарырхуан, ауахьад изанын. Иара инапы аҵака иҟаз ақыҭа иаланхоз уааҳә уны имхқәа лаҳҵон, иаҳрашәон, егьҭаагалон, иара убас иқәаҵақәа хҩаны аҩы изҭаҳҭәон. Есымшаԥи хьачхәамеи иабраа ҳажәланытә зегьы ихәы наагон, иаҳҳәап: аӡыс, ауаса чах, аџьма шьтәа, ацә, иара убас аҿа-маҿа иҟалоз: акакан, ацха, аҩы уҳәа дасу илшара зеиԥшраз еиԥш. Ожәы саназхәыцлак излеилыскаауа ала, аублаатәи аамсҭа зегь раԥхьаӡагьы — деибашьҩын, иахьеи уахеи иҽи икәадыри еиқәын, иабџьар даҵан, зны мшынгәыла дҳәынҷауан, зны шьха нхыҵ дқәылауан, аиқәылареи-аиқәыҵреи ҳара ҳтәыла иамҵәаӡомызт усгьы, дахьцалакгьы, аизарахь икылсрагьы налаҵаны, иабраа Золакаа иреиӷьыз иарӷьажәҩаны ицҽыжәзар акәын. Цәгьарак дақәшәаргьы рхы ихҭнырҵон, ишьа утәызаргьы — ируан. Саб Ҳамырза итәы усгьы изҳәатәузеи, Алоу-иԥа Шьардын ибзыцәашьа гәакьа иакәын, ныҟәара дгьыл харак ахь данцалоз имаҟа дадҳәалан.
Алоу-иԥа Шьардын иҩныҵәҟьа иаанкыланы иман хәы-ҩык, ф-ҩык раҟара амаҵуцәа, урҭ, ма иихәҳақәаз, ма қәылара дахьцаз ихашәалаз, ма иара иеиԥш даҽа аамсҭак ҳамҭас ииҭақәаз ауааԥсыра ракәын. Урҭ наунагӡа иара дрықәиҭын, ишьыр ауан, иҭир ауан, иааиҭаххалак рылаигӡон.
Аамсҭацәан Аублаатәыла амчра зкыз, ҵоуп, урҭ рахьтә иҟан иаҳа аԥыжәара змаз, иаҳҳәап, Бырзыкьаа реиԥш, аха шәара шәҿы Аԥсны ишаԥыз еиԥш, ҳара ҳаҟны иҟамызт аҭауадцәа, иара убасгьы ҭауад лаша шьҭрала дыҟамызт аҳгьы. Егьараан ҳабацәа ирҳәоны исаҳахьан, ажәытәӡа Аԥсҳа ихаан, уи ашьҭахьгьы, иаҳҳәап, Қьалышьбеи Чачба иеиԥш џьоукы-џьоукы Аԥсны аҳцәа рхаангьы, Аублаатәыла дара paҳpa иаҵанакуан, аха сара схаан Аублаатәыла ахала иҟан.
Саб Ҳамырза дызлаз ҳаҭыр иқәырҵон, хар змам аӡәы ҳәа дыԥхьаӡан, дуаҩыразын, анцәа ииҭаз ичеиџьыка хәыҷы инапы иқәҵаны дгылан, иҿцәажәарагьы хаан. Иамуӡакәа, ацәгьарахь, аҳәа ҭыхрахь анеира аниқәшәалак, саб дузымдыруа иҽеиҭеикуан. Ибжьы мацара ҳауп зҳәо аӡәы анышә дыҵанацало иҿацахон, илакҭа ҭахәлакуан, шьҭахьҟа гьежьышьа змамыз уаҩын. Убас агәымшәара ҳадыԥхьало ҳиааӡон сашьагьы саргьы. Ҳшыхәыҷқәаз аҳәа аҟьашьеи, аҽықәтәашьеи, ахысшьеи ҳирҵахьан. Аӡын иаҳа асы еиқәыцә ианышьҭаз, ашәаҩақәа ҳашьаҵаны, ашьха ҳаҿеигалон. Зны-зынла, аӡәаӡәала, ма ҳҩыџьагьы ҳаицны, аӡын ниасаанӡа, бназара ҳдәықәиҵалон. Ацәҟьақәа ргыланы ахәыԥшқақәа ҳкуап, абна бызшәа заа иаҳирҵахьан, уа ҳаныҟаз иара ала акәын ҳазлеицәажәозгьы.
Рацәак иаҳцәыхарамызт амшынгьы. Ҳаб уахь дҳаԥгылан ҳнеигалон, ҳшыхәыҷқәаз аӡсашьа ҳирҵеит, ҳаныҩеидасгьы, иара инапала иҟаиҵаз ашхәа ԥынцаҵәырқәа ҳрықәтәаны амшын агәы ҳхиҵалон... Ажәҩа аҟьашьеи, аԥра ахаргылашьеи, аԥсҟы акышьеи, иара убас амшын аныцәгьахаша амаӡақәеи уҳәа, иҳаимырҵоз ҳәа иҟазеи, саб-гәышьа.
Урҭқәа ззымдыруаз дхаҵоуп ҳәа дыԥхьаӡамызт, избанзар, шәарҭ аԥсуаа шәеиԥш ҳаргьы иҳаман аԥраӷбақәа, ашхәақәа, анышьқәа, аканџьақәа. Урҭ аублаақәа ааигәа-хара ирыланыҟәон, аԥсыӡкраҿы рхы иадырхәон. Урҭ рылагьы Аԥсны агаҿаҟа, ма ҳҩадахьыҟа инхоз аидыгьаа жәлақәа рахь ицаны ақәлара ҭарҵон. Мшынгәыла амал зман иаауаз аҭырқә туџьарцәа рыфликақәа дырҳәуан.
Сан Наси даныӡӷабыз дхаҵамԥҳәысын, дҽыжәланы аҽы аапкқәа лырхәмаруан, лашьцәа ныҟәара, шәарыцара Ерцахәҟа ианцалоз, хаҵамаҭәала лҽеилаҳәаны дрыццалон. Дхысыр, лхы баша икашәомызт. Ашьҭахь ҳара зегьы ҳанлыхша, ачымазара дыхҭакны дшамазгьы, ауаа рӷьычреи амҵарсрақәеи шыҟазгьы, дыҩҽыжәланы, хаҵа еибӷьаак иеиԥш абџьар лҟәынҵаны Ҵабалҟа дцалон, лҭаацәа лбаразы. Егьараангьы ҽхьынҵала сылгахьан.
Зны-зынла сылацәа анаахызҩалак саԥхьа дааины даагылоит, зыӡырҭеи зыԥсырҭеи сзымдыруа сан жәымҭеиқәаҵәа. Аукы, шкәакәак, лыбла ӷрақәа есымша ичча-ччо, аразра рхыҳәҳәыла, лыхцәы хьаԥшшәала, асаара ишьҭасуа, лыбжьы хаакәакәараӡа, ожәыгь ашьха каԥ-каԥ абжьы еиԥш сгәы иқәыҩуеит.
Абас, ҳахныҟәгашьа шуадаҩзгьы, ҟыҟ-ҿык ҳаламкәаны, ҳаидгәырӷьало, ҳхатә џьабаала иааҳрыхуаз ҳхәы ҳахатәаны ифауа ҳааиуан ҳара аҭаацәа. Аха ҳаԥхьа ишьҭазаарын, лакәны иҳаҳаргьы ихаҳамҵоз алахьынҵа еиқәаҵәа. Ҳаҩны уаҳа иҩнымҩырц иҟазаарын ашәаҳәабжьы, ҳашҭаҿ иҟамларц иҟазаарын ачара. Ҳаби ҳани ирымбарц иҟазаарын дара иахьеи уахеи иззыԥшыз аҭацацәеи амаҳәцәеи.
Аԥсҭазара шәҭы хаарас иамоу — аҷкәынреи аӡӷабреи иацу агәырӷьара ҳлахьынҵа ианымызт. Иаҳа ҳзыргәырӷьашаз амшқәа шьалеи лаӷырӡылеи ҳарԥылеит. Сара сызхара сҽы марқаԥа сзақәымтәеит, сызхара ашәа сзымҳәеит, сзымкәашеит сҩызцәа рыгәҭаны.
Сашьеи сареи абџьар кны, ҳаб ҳивагыланы рра ҳцартәы ҳаҟан. Ҩынтә-хынтә жәпаҩык аублаақәа ҳрылагыланы қәылара Аԥсныҟа, Ашәыҟа, Аедыгьтәылаҟа ҳцахьан... Убри аамҭа иақәшәоит аублаақәа ирхыргахьаз акы еиԥшмыз аамҭа хырзаман: аурыс ҳәынҭкар дҳабашьуа иҿааихеит. Уи шықәсык акәымхеит, ҩышықәса ракәымхеит, аҭаҳмадцәеи ачымазцәеи рыда, хацәа зхылаҳәаз зегьы иахьеи уахеи абџьар иаҵагылан.
Хаҵак уахыкымзар уахык оқ гәышьа ҳәа иҽыртланы ииарҭа дылаиауа, ашьыжь дҩагылар, ажәжәаҳәа иус дналагауа ҳәа иҟамызт. Ус аӡә машәыршәа иҩны даанхаӡаргьы, арашәара дахьаҿыз иабџьар маҭәеи имҩаныфеи хианы, ҳаи рҳәар дышнаҵҟьара иааигәара ихшьызар акәын.
Ааи, ааи, дад, Шәарах. Аиашаҵәҟьазы, уи аамҭа цәгьан! Аҽы кәаша зырӡсашаз ашьарҩаш каҭәеит башаӡа, цәгьарамзар бзиаракгьы рзаанамгеит аублаақәа.
Урҭ еилкааны ирымамызт изеибашьуаз имчхареи ихы-иҵыхәеи. Иара убасгьы урҭ ирыздыруамызт аханатәгьы уи аибашьра иадызцалоз аҭырқә Султан игәы иҭаҵәҟьаз еилкааны.
Шәарах, дад, ауаҩы данԥслак аккаҳәа ихатәаны амыткәма рҳәоит. Уи аԥсы иабаихәарҭоу, рыцҳа, аҭахы игәы алаиҟычуеит, уаҳа акгьы. Ус акәӡами, дад, сара сажәымҭагьы шыҟоу?!
Сабгьы, сашьагьы, саргьы абџьар шьҭаҳхит.
Аублаатәылан ахаангьы ҭынчрамызт: еиқәларан-еиқәыҵран, еимҵәаран. Ауааԥсыра ӡаны, аҿаԥа рҿаҵаны мшынгәыла рырӡра, ажәлақәа наҟ-ааҟ реиӷара, рықәибахра, аҳәсақәа рымҵарсра уҳәа жәлар змырӷьацоз рацәаӡан. Абас аублаақәа рыҩнуҵҟа аӷыӷеибагарақәа шрымазгьы, рыԥсадгьыл ашәарҭа ианҭагылоз, абџьар шьҭырхуан.
Аублаатәыла, Аԥснеиԥш иԥшӡан, тәыла беиан. Иагараан сабацәа ирҳәоны исаҳахьан ари адгьыл иеилаҳан иртәыртәырц, иршьаҟьарц, амазара иамаз қьаф аларурц жәпаҩык атәым-сасцәа шықәнагалахьаз: аурымқәа, арабцәа, аҭырқәцәа. Урҭ Аублаатәыла аамҭала ирымҟәыҵарклар рылшон, аха дара иртәыҵәҟьаны ахаангьы иҟамлацызт. Аублаақәа бзиа ирбон ахақәиҭра, жәытә-натә аахысгьы ирылшон уи ахьчара. Иаагылеижьҭеи аибашьра иалагылан, еибашьрала иааӡан.
Зшьамхы инанагоз, абџьар зкыртә иҟаз зегьы, аибашьра руалын. Уи мап ацәызкуаз дҟаломызт, ус аӡәы даацәырҵыргьы, нхашьа-нҵышьа имамызт жәлар рыгәҭа, ижәла ихырхуан, жәлар ргәырԥса иҭаны, атәыла далырцон.
Аибашьра ауал абшьҭрала иааиуан: аб дыԥсыр, ма дҭахар, иҭыԥаҿы аԥа днагылон. Архәҭақәа реилазаара шан қыҭала, ҳаблала. Аҳабла ахацәа ааизаны далырхуан жәаҩы рхы, урҭ жәаҩрыхцәа еизаны далырхуан шәҩы рхы. Урҭ хазы-хазы еизаны далырхуан зықьҩык рхы. Нас зықьҩыла ар хәҭақәа зегьы еизаны далырхуан, аҳәа цырцыр зныкымкәа иҩынтәымкәа иаҿаԥшхьаз, ахачҳара змаз, хшыҩла икәадамыз, хьӡи-ԥшеи згымыз аԥыза. Ар рԥыза ииҳәоз даамсҭаз, дынхаҩыз — аибашьцәа зегьы рзы изакәанын, зықьҩык рхы ииҳәоз зықьҩык ацныҟәон, иара убас иҟан шәҩырыхгьы, жәаҩрыхгьы.
Ар рԥыза иԥиҵәон аҿҳәара, иалихуан аизарҭа аҭыԥгьы. Аҿҳәара иахымгакәаны уа иеизон ма шьапыла, ма ҽыла, ма урҭгьы, анҭгьы рҽеилархәны. Ар зегьы еицныҟәон, ҩыџьа-ҩыџьала иеивагыланы. Дасу дызҵаз аидара иара игалар акәын. Аӡәы заҵәык — аԥыза еидара имамызт.
Аублаақәа ныҟәара иандәықәлоз мҩаныфас ишьҭырхуан: ацхамажәа, ажьҵаа, ашәхаҩа, аџьыкахыш, аџьыкаҵәаҵәа. Дасу ишәыз ицәамаҭәа анаҩсан ишьҭихуан: ажәцәеимаақәа рҵәны ҩба-хԥа, акәмызцәа еимсы, ашьамхҭырԥа, акәмызцәа қлаԥадқкәа, ахҭарԥа, акәымжә кьаҽ, аупа.
Амҩан ацҳақәа хҵатәхар, ахра амҩа аҿгатәхар, ақьалақәа ргылатәхар, убарҭ зегьы рзы еилахарак ҟамларц хазы иалхыз ар хәҭа ишьҭырхуан: аихақәа, аигәышәқәа, ахәархьқәа, аҵырканҭқәа, ажыгақәа, ацәҳар ршақәа, ашахақәа.
Аԥшыхәцәа ашәарҭа ааигәоуп ҳәа адырра аныҟарҵалак, ар зегьы рҽыршон хыџьараны:	ажәылацәа ԥхьаҟа инагылан рҿынархон, урҭ ирышьҭагыланы, ацхыраара рыҭауа инеиуан аҩбатәи ахәҭа. Ахԥатәи — аҵыхәахьшьцәа ҳәа ирышьҭан, шәарҭа дук ҟалаанӡа шьҭахьҟа иҟазар акәын.
ҲАЏЬЫ БЫРЗЫҚЬ КЬАРАНТЫХӘ
Аублаақәа жәа-шықәсала хьы-бираҟҵас ираԥгылаз, аибашьра-еидыслара шәарҭақәа хьыӡла-ԥшала акырынтә ирылҵхьаз, Адагәа-иԥа Ҳаџьы Бырзықь ду. аҳәынҭқар иеинралцәа мчыла ианимыхәа, ма гьангьашрыла дҳазҭархозар ҳәа ишьҭашәарыцо ишьҭан. Ихы хҵәаны ирзаазго изыҳәан зықь мааҭ аразын ԥара азоурыжьхьан, аха урҭ дырԥыхьамшәакәа насыԥла дааиуан. Ашьҭахь, уи изыхҟьаз-изынԥаз еилкааҵәҟьаны исыздыруам, ихатә гәаԥхарала уи ахаҵа ишьҭеиҵеит аублаа жәлар рԥызара. Иҟалап, имч ахьишәахьаз акәзаргьы изыхҟьоз, мамзаргьы, уи аамҭацәгьа аан, ихатәы жәлар русқәа иара ишиҭахыз имцоушәа баны иҽаԥыригазар? Ишакәхалакгьы, уи мыцхәы аџьабаақәа здибалахьаз ажәлар рус даԥырҵны, иҩны иҽаанкыланы дшыҟаз, ихы нықәҵаны дыԥсит. Ари ҟалеит аҭырқәцәа идырҵысыз аибашьра ду ианалга адырҩашықәсан.
Аублаа жәлар ԥызада иаанхар ҟалозма, еиҳаракгьы уи еиԥш ауадаҩра ианҭагылаз аамҭазы! Шьҭрала аԥызара зықәнагоз Адагә-иԥа Ҳаџьы Бырзықь иашьа гәакьа иԥа Ҳаџьы Кьарантыхә иакәын Ажәлар зегь еицҿакны ирҭахӡамзаргьы, уи иҿы иаангылар акәхеит. Иapa Кьарантыхәы ихаҭагьы уи дазԥшызар акәхарын, дацԥыҳәаны идикылеит.
Ҽыц иҟарҵаз аублаақәа реиҳабыра хадас Ҳаџьы Кьарантыхә данаахагыла аҽны инаркны, уи ахаҵа ҳтәыла ахы иақәиҭзар ауп, ҳмеибашьыр ҟалом ҳәа, уаанӡа ажәлар дшырбахьаз акәымкәа, дԥаԥашькны даақәгылеит.
Ҳаџьы Кьарантыхә, знык инапаҿы амчра анааига, иҭаххазар акәхап уаанӡа акырӡа илаҟәны иҟаз иаҳаҭырқәа шьҭихырц, жәлары зегьы рҿы дҭамӡо, дырзаӡәны дҟаларц.
Ииашаҵәҟьаны, Ҳаџьы Кьарантыхә иҷкәынра ихьуан акәу, гәамчла аӷәӷәара игны акәу здырхуада, аха аиҳабыра аԥсҟы икаанӡа ихымҩаԥгашьақәа даараӡа уаҩ даарыцәшәартә иҟан: аибашьра ду аԥхьа аҳәынҭқар иеинралцәа дырнаалеит, иагьақәиргәыӷит ацхыраара ширҭо ала, уи азы ачынгьы ирҭеит ауалафахәы нацҵаны. Иаб ианшьа ду ар драԥгыланы аибашьра мца даналагылаз, иара ичынқәа ӷьазӷьазуа, ауарҳал хәбаба иҵаршәны, ашәшьыраҿы анард дасуан.
Уи аибашьра ду мҵысыр, издыруада ҳара аублаақәа ҳлахьынҵа усҵәҟьа имитәымхаргьы. Аҳәынҭқар ир ауадаҩра ианҭагыла, аамҭала ҳара ҳагаҿа еиԥш, Аԥсны агаҿагьы аанырмыжьыр ԥсыхәа рмоуит.
Аҭырқәцәа рыр рхада Омар-ԥашьа Аҟәа дыӡхыҵит, ҳара ҳахьгьы иааишьҭит ир хәҭак. Дырҩагь қыҭацыԥхьаӡа иҳалаԥсеит амулацәа, ахәаџьацәа. «Аурысқәа аибашьра иаҵахеит, ожәшьҭа арахь уаҳа рхабар жәбарым, ҳара ҳашәзааит наӡаӡа, шәышьхақәа ирхаҳаргылоит Аллаҳҭаала изаҵәу Асулҭан ду имзаҿа зну абираҟ!» ҳәа наҳалаҳәо, урҭ иахьеи уахеи ажәлар дырҭынчуамызт, џьоук ржьаларын, џьоук хырхларын.
Аублаатәыла аԥхьагылацәа рахьтә, ари еиԥш аҭагылазаашьа иарбжьажьаз ҟалақәеит. Урҭ дреиуан Ҳаџьы Кьарантыхәгьы, Аԥснытәи аҳ Ҳамыҭбеи Чачба иеиԥш дзыӷәӷәамхеит, убама! Ижәҩа иқәихит уаанӡа ирҳахьаз аҳәынҭқар ичын, ауалафахәгьы мап ацәикит.
Ус рацәак мырҵыкәа, аҽхәара иаҿыз аҭырқәцәа рыр хәҭақәа рымч шымхоз анырба, излацаз ҳамбаӡакәа амшын инхыхәашала ицеит, аҳәынҭқар иеинралцәа иааныркыларц иашьҭалт аамҭала изԥырҵыз ахрыӷәӷәарҭақәа. Аха ҳамԥынҟа шәықәымлан ҳәа дықәгылт Ҳаџьы Кьарантыхә. Еиҭаҵысит аибашьра, ишысҳәаз еиԥш, уи ахаҵа иаԥшьгарала.
Лассы-лассы ҳагаҿа иаваныҟәо рҿаархоит аҳәынҭқар иеибашьыга ӷбақәа. Зны Тҟәаԥс илаҵакны ар ӡхыҵларын, даҽа зных – Шәача, нас иаалырҟьаны Рыдлар шыҟоу рҿаархаларын даҽа рыхәҭак.
Урҭ макьаназы хаха ҳтәыла иалаломызт, иахьааӡхыҵыз ахрыӷәӷәарҭақәа рыҟаҵара иаҿын, аха усгьы уаҩы игәеиҭартә иҟан, аамҭақәак ниасыр, цқьа рҽеибыҭаны инеиԥынкыланы ажәылара pгәы ишҭаз. Уи шьахәла еиликаауан ҳара ҳар рхада Ҳаџьы Кьарантыхәгьы. Аамҭа-аамҭала урҭ рыхрыӷәӷәарҭақәа дрықәлон, ар ҿыц рыӡхыҵра даԥырхагахон.
Аиаша ҳҳәарами, дад Шәарах, ажәлар рыԥсаҟны инеины иҟан, бзиарак, цәгьарак аҿы ргәы каршәны изеиқәшәомызт, иларҵаз арашәаха роуамызт, идрашәаз ахагалаха раӡомызт.
Е-е-ҳ, анаџьалбеит, ҵӡозеи уиаахыс! Адунеиажә заҟаџьара аҽеиҭанакхьоузеи! Амшын еиԥш ауп ишыгазго аԥсҭазарагьы, иеизыҵәан иажәлалап иара ацәқәырԥа гәымбылқәа џьара, ӷәӷәарҭас иҟоу зегьы рыбгауа, иҟанаҵаша аныҟанаҵалак, нас иӷӷарахоит, ишнеихуа аԥслымӡшыра иалабаз аӡы еиԥш, џьоук рыԥсҭазара нықәрӡыҭны ицоит. Ус ауп аублаақәа иҳахьызгьы, акакала исызҳәозар, уазыӡырҩла, дад!
Ҳшымгәыӷӡоз Аублаатәыла иаалаҩит ажәабжь шьахәк: иҳабашьуаз аинралцәа аинаалара рҽазыркит, ацҳаражәҳәацәа, рацәак мырҵыкәа аублаақәа рԥыза Ҳаџьы Бырзықь Кьарантыхә инырҵаран иҟоуп, Аԥснытәи аҳ Ҳамыҭбеи Чачба, аублаақәа рааӡамҭа, наҟ-ааҟ дыбжьаҟазоит, мҽышак цаны егьи азы, Мзымҭа аԥшаҳәа апаран ахьхыу аублаақәа рԥыза диқәшәаран дыҟоуп аҳәынҭқар ихаҭа иахьтә ҷыдала адҵа змоу енрал дук...
Уи ажәабжь, ҿык иҭыҵыр, шә-ҿык ирҭалон, ааԥын ԥша хаа еиԥш еимдауа аублаа қыҭақәа ирылан, шьардаҩ ирзнарҵысуан ҭынч, ҟыҟда- ҿыҟда, ашьаҟәада зыхьшым аԥсҭазааразы агәыӷра...
Ҳаџьы Кьарантыхә ожәы, аибашьраҿы агәымшәара иааирԥшуаз иабзоураны, дбарфын бираҟха ижәлар днараԥгылеит. Аублаатәылаҿы, аӡәык-ҩыџьак аҳцәа иреиуаз неиваслон акәымзар, жәлары зегьы зны акы игхазаргьы, иахьа ида ԥсыхәа ҳамам ҳәа дрыдыркылеит, игәра ргеит.
Қәрала иуаҩбжара аҟынгьы дымнеицызт, шәагаала доуцәамкәа, аха дахьынӡаҟаз уаҩы еинаалак, амцабз аԥыр-ԥырҳәа иҿықәыҳәҳә, е-е, ожә дызбо џьысшьоит, ибла џьбарақәа рычҳара цәгьаны, еиламгылак, бжьы ҿацак.
Аублаа хьырԥар аӡәырҩы реиԥш, Ҳаџьы Кьарантыхә ихаҵарақәеи, ишьҭыҵыз ихьӡ-иԥшеи сырԥеиԥеиуа схыхны срыман саргьы. Убасҟак бзиа дызбон убри ахаҵа, иара изын ахымҩас кәалаауа иааиуазар, сара сыбла еихамырҟәысӡакәа инаԥыскылар сылшон сгәышԥы.
Уи ааигәаны дыздыруан, х-шықәса наҟьак шькылкҩыс симан, дахьцалакгьы имаҟа садҳәалан. Ицәажәашьа, иҽыжәлашьа-иҽыжәиҵышьа, игылашьа, итәашьа зегь рзыҳәа иара акала сиеиԥшзар сҭахын.
Аха ожәы, жәа-шықәсала аамҭа аниас ашьҭахь, уи ииуҳәоз, ииҳәақәоз цқьа иҭыршәшәаны ианысшәалак, ианыззалак, хара анаԥшра згыз, зычҳара маҷыз, згәы заԥысуаз, иџьбарацәаз, инамцхәынгьы зхы зымхабзиаз уаҩызар ҟаларын ҳәа сгәы иаанагоит Ҳаџьы Кьарантыхә. Усҟан сҟатаӡа саныҩагылаҵәҟьа акәымзи, урҭқәа сызгәаҭомызт.
Еҳ, аҷкәынра ҟадыџь! Сшьамхы ааԥсарак ақәмызт, сгәамч ҳазвагәаз амшын гәеиужь ду ихӡаломызт, иҳачхынгаз ашьха еихык-еиҵыкқәа ирықәӡомызт. Исыбаргәыз, насыԥ сыман сара усҟан, сыбзиахәха аҷкәынра амахә бзиахә сықәгылан, сыҵаҟа ҵа змамыз тышак ыҟоуп ҳәа сыҟамызт. Аҽыбӷа иалаз ԥысшәахьан, егьараан Ашәтәыла анаӡарантәи ауахьад ԥҵәаны иаасцахьан, аибашьра аҟынгьы ашәақьымца ихатәалоз салсны, егьараан саҳәа ҭкәыцәаа ажәыларахь снеихьан, аԥсра мцахәыцәа абла цымцымра сҭаԥшуа.
***
Мҽышан. Ааԥынра иасакьаҳәымҭан, аха аҽны, абжьааԥны еиԥшымкәа иаҳа ихьшәашәаран. Шьарда зымчу Быҭха амҵа ҳәа иахьашьҭаз ашҭа еиужь аҿы рҽы ҭуӷанқәа ирықәтәаны, еиқәных, зқьи хәышәҩык Аублаатәыла жәҩахырла иалырхыз аибашьцәа ишнаҵҟьара рыҽрыхиа игылан. Урҭ азԥшын, рԥыза Ҳаџьы Кьарантыхә барфын бираҟҵас ицәырҵра.
Насҭха, ашҭа агәҭаны аџь дуқәа рымҵаҿы еидтәалан Ҳаџьы Кьарантыхә хадас дызмаз аублаа жәлар реиҳабыра. Шьыжь аахыс рхы еидшыланы еимҵаркуаз аус аҿы ожәы еиқәшаҳаҭхазар акәхап, агәырқьҳәа зегь ҩеибаргылеит.
Абри аҟара аҽцәа рҵысны убрахь амҩа ақәлара аҭахны избом. Шәыххь згеит, аиҳабыра, азин сышәҭозар, закәызеи, ҳхы ҳацәшәома ҳара нас, исҭаххаша жәа-ҩык раҟара аалхны амҩа сықәларц сҭахыуп! — ҿааиҭит Ҳаџьы Кьарантыхә, заԥхьа дгыланы дааиуаз рахь даахьаҳәны.
Maп, дад, Кьарантыхә! — иниаҭаркит уи заҳаз еицҿакны. — Уара узқәыло амҩа, акырӡа ишәарҭоуп, аинаалара ҳшақәгәыӷуа, ацәгьарахь икылсыргьы ҟалоит. Аҳәынҭкар иеинралцәа рыгәрагара уадаҩуп. Иудыруазеи ацәҟьа узҳаны ирымазар? Урҭ ожәы ирымбеит, ҳарҭ ашьхарыуаа ҳаԥхьагылацәа ӷьеҩқәа аӡәаӡәала иеибамырбаӡакәа итҟәаны Сибра ҵааршәырахь рахгара. Ицәгьарахаргьы, ҳара жәларак ҳԥыза дзықәгәыӷуа амч имазар ауп!
Ахьуҳәа дҽыжәлеит Ҳаџьы Кьарантыхә, агәырқьҳәа инаҵысыз ар, дҽырԥа-ҽыркәашо драԥгыланы дцоит Мзымҭаҟа ихы рханы. Уа иеиқәшәараны, иеицәажәараны иҟоуп аурыс еинрали, Аԥсны аҳ Ҳамыҭбеи Чачбеи иареи.
Иҟаларызеишь, иеибырҳәарызеишь, иеинааларыма? О, анаџьалбеит, ашьаӡа-гәаӡа ҳалҵны, ҳаҷкәынцәа ҳрааӡап, ҳанԥсуагьы ҳаржып ҳәа ҳзықәгәыӷуа, иҳавагыланы, ахәхәаҳәа ицәаӷәо, ахәыз-хәызҳәа ирашәо, аамҭак аабарымашь ҳәа, хацәеи-ҳәсеи еилагәжәажәо, абри амш ахәлара иазыԥшын.
Ари аҟара аҽцәа жәпаҩ еиқәных рыԥсадгьыл иалалан иахьнеиуаз, абжьааԥны акәзар, аӷзааҳәа ар рашәа аацәырыргон, уи гәыҟацаган, шьамхы ырҵарыган, аҽқәаҵәҟьагьы уи рдыруан, ашәа ахапа шаацәырыргалак аҟаҿыҳәа раӷәрақәа ирыцҳауа, аԥашашара иалагон. Аха иахьа амҩа иқәыз еицырхашьшьы инеиуан.
Ус иаалырҟьаны, иҽы аӷәра наҿеирххеит, адыхҳәагьы дылҽыжәԥан, ажәҩан ахь дыԥшуа даагылеит зегь ҳазхьыԥшыз ҳԥыза. Иеицыз ҳазынтәыкгьы ҳалҽыжәҵын, ҳахқәа ҩышьҭыхны ҵәҩанҵәыҟа ҳҩаԥшызap, ҵҩа змамыз алаҳәа, цәаҳәак ажәҩан ырлашьцо мраҭашәарахь ишцоз аабеит. Аиашазы, зегьы ирцәымыӷхеит, аха аӡәгьы ҿиҭуам, ҳԥыза иахиҳәаарызеи ҳәа иԥшуп.
Саҳаҭқьери шәааиԥхь! — иҳәеит Ҳаџьы Кьарантыхә, ажәҩан иблақәа шалаҟацаз, дымхьаҳәкәа. Аибашьцәа рыжәпара дҩалсны аԥызаҩ иаԥхьа даагылт Аублаатәыла амсылман дин ахада, аиҳабыра иалахәыз Саҳаҭқьери. Бџьар иҟәнымызт уи аӡәк, аукы, абаакы, хәымаа- жьымаак, асарақь шкәакәа ихан.
Измаанахарызеи ари? — ҿааиҭит ҳԥыза, жәҩангәыла еицырхәхәа инеиуаз алаҳәақәа инапы нарықәкны.
Саҳ, уххь згеит, ари бзиарак иатәым!
Уи саргьы избоит! — дахьԥшыц дыԥшуа даацәажәеит зегь ҳазцыз.
Ҳахьцогьы иаабагәышьоузи, хаӷацәа ҳамҩақәа ԥырҟьеит, иахьатәи амш ҳара ҳзы илашом, иахьа иеиԥшхоит уаҵәгьы. Исҳәахьеит, урҭ агьааурқәа ари адгьыл аҿы уаҳа нхамҩа ҳарҭом! Иахьа иахҳарԥаргьы уаҵәы, ма уаҵәашьҭахь ахҵәара ҳақәымшәар ауам, ус Аллаҳҭаала ду иаҳзеиӷьишьазар акәхап! — аныҳәара даҿызшәа акәын абарҭ ажәақәа шиҳәоз Саҳаҭқьери.
Ҳаџьы Кьарантыхә ихы ларҟәны дхәыцуа дгылан. Ҭымчран, еиқәышьшьы иԥшын зқьи хәышә-ҩык ауаа. Аҽқәа ракәын хыр-сырҳәа зыбжьы уаҳауаз.
Абӷьааҳәа, ишькыл акыхаҵәҟьагьы ҳахьымгӡакәа, дыҩҽыжәлеит хԥыза. Агәырқь дырган, иааицҽыжәлеит егьырҭгьы. Хәасҭа аӡы ҳарны такә ҳанынаскьа, амсылман дин хада иажәақәа ирыхҟьоу здырхуада, аԥыза уаанӡа игәы ишҭаӡамыз, иаҳа ишәарҭадахап ҳәа ӡбаны, хыџьараны ишеит аҽцәа-еибашьцәа. Џьоукы гаҿала Мзымҭа аӡы амшын иахьалало шыҟаз рымҩа ирхеит, егьырҭ аӡымҩас ахахьы иааскьаны амҩақәа ркит, ҳара иаанхаз, ҳԥыза дышҳаԥгылаз Мзымҭа аԥшаҳәахьы ҳалбааит.
Мзымҭа ахықә аҿы аӷш дуқәа рымҵан, ҳԥыза иааҭгыларҭаҿы ақьала дыргылахьан. Иара данааҽыжәҵ, ҳбираҟ наган, ақьала ҳарак иахарсны, ақьала аԥхьа ишәыршәыруа инадыргылеит. Ҳахьԥшуаз нырцә мшьамбала иҭалаҳаны ҩ-қьалак ҟаҵан, бираҟк-бираҟк раԥхьа ишәыршәыруан. Акы — Аԥсны аҳ Ҳамыҭбеи Чачба ибираҟ акәын, егьи— ацҳаражәҳәаҩ, аинрал ир хәҭа абираҟ акәын.
Рацәак мырҵыкәа ацҳаражәҳәацәа наҟ-ааҟ нрыбжьысит, еиқәшаҳаҭханы ирыӡбеит асасцәа дуқәа аарцәҟа ирраны.
Ҳшыԥшыз, паранла аӡы иаарит дара; аԥхьа дгылан аҳ Ҳамыҭбеи кәымжәыла деилаҳәаны. Уи усҟан адагьы ҩынтә-хынтә дызбахьан, аха уи аҽны, иабаӡӡеи ду Адагәа-иԥа Ҳаџьы Бырзыкь данԥсы, игәы дҭасуа дихагыланы даниҵәыуаз аҵкысгьы иеицәан иҿаԥшылара. Деихаԥсы-еиҵаԥсы, аныҟәара ицәыхьанҭазшәа дааиуан. Уи дицын шәпа-жәпак, рацәак даумкәа, шкәакәак, ижакьа хыҟаԥшьаан, ичынқәа ӷьазӷьазуа еинралк. Убри аҽны адагьы абас дааигәаны еинралк дсымбацызт, насгьы урҭ гьааурқәоуп ҳәа рыӡбахә митәла ирҳәауан, дзакәу збандаз ҳәа икылкааны снеизыԥшит, аха ичын ӷьазӷьазқәа рыда ауаа дызлареиԥшымыз ҳәа акгьы сымбеит, уимоу, иблақәа ҳалалызшәа снархыԥшылеит.
Ҳаџьы Кьарантыхә иҩызцәеи иареи асасцәа дуқәа инарԥылеит. Аҳ Хамыҭбеи дшааиуаз, егьырҭ аԥсшәа реиҳәаанӡа, ихы ларҟәны, иара ишихәҭаз еиԥш, ибзыцәашьа Кьарантыхә игәы днагәӡит.
Иааикәшаны иаатәан, иалагеит аицәажәара. Иеибырҳәоз шьахәла исаҳартә еиԥш ааигәа сыҟан. Е-е-ҳ, анаџьалбеит, заҟа мши-ҵхи цахьоузеи уиаахыс, аха уи амш мшаҽны еиԥш иккаӡа избоит иахьагьы. Уи, сара хаҭала сызлахәыз, шаҳаҭсгьы сызмаз, Аублаатәыла алахьынҵа зыӡбауаз амшқәа ируакын.
Исгәалашәоит, аҳаскьыни амхыи рыц еилаханы ианыҟаҵәҟьаз акәын, амра цәырҟьа-цәырасуан, ианаашәшьлак, иҿыхьҭаӡа ԥшак аҿаанахон, иаақәашарпыҟҟон, ашьхарԥы алакыҵа ҭахәылан ишыҟоу, аҽыҩҳәа амацәыс нхәыҵҟьаларын, агәыр-гәырҳәа адыдгьы аԥса инҭадыдлон.
Иеиқәшәаз ауаа дуқәа иаҳа-иаҳа еидымшылозар, иеиқәтәомызт реицәажәара. Зны-зынла, афархь зқәыԥсаз амца еиԥш, рыбжьы ааӷәӷәахон, нас иааихсыӷьхуан.
Ҳаџьы Кьарантыхә ианакәзаалакгьы дуаҩы еилаххын, дуаҩы ццышәын, аха уи аҽнык игәы зынӡак иҵаӷан, аҽуыра иақәтәоу иеиԥш, ичҳара изынкыломызт. Иҿаԥшыларагьы акыр аҽеихакны иҟан, ожәы-ожәы деицрашәон, илаԥш амацәыс еиԥш инхәыҵҟьа-аахәыҵҟьон. Сахьынаԥшуаз избон илҵны ишыҟаз илахь ада, уи шьанас иаман цагьарак анимпыҵҟьашаз. Иаҳәа ҭкәыцәаа дрылагьежьуама, ианаџьалбеит ҳәа ҳара ицыз зегьы ашәара ҳахҭакны ҳаман.
Ҳаџьы Кьарантыхә иарӷьарахь дизааигәаны дивагылан Бараҟан-иԥа Ӡаԥшь Аҳмеҭ. Уи усҟантәи аамҭазы, Кавказ нхыҵ-аахыҵ инаԥш-ааԥшхьаз, ашьхарыуаа зҳәатәы иазыӡырҩуаз, ҳаҭыр зқәыз уаҩын. Адагәа-иԥа Ҳаџьы Бырзықь ихаан аахысгьы Аублаатәыла адәныҟатәи аусқәа инапы ианын, шьахәла, иеиламырцҳакәагьы иныҟәигон. Даныҷкәынӡаз Сҭампыл ацара дызҭаз изынамыкӡазаргьы, атәым бызшәақәа ахьхьаҳәа дрылацәажәартә еиԥш иҵахьан.
Ҳәынҭқар дук диацәажәозаргьы ихы аҳаҭыр аҳаракышьа дақәшәон, ажәала дарбанзаалакгьы иргәыбзыӷра изымариан, амаҭ бзы иҿоуп ҳәа шизырҳәозҵәҟьа дыҟан. Дыхԥаразаргьы — ҟәыӷа-хԥарани дыццакуазаргьы ианаамҭоу аҽынкылашьа дақәшәон. Хырԥашьа змамыз Аублаатәыла аусқәа рзы акырынтә Асулҭан диҭаахьан, иара ишиҭахыз аусқәа рҭыԥ иқәҵаны дхынҳәхьан. Аублаатәыла аусқәа рзы днеихьан Лондон, Петербург. Абасала, Бараҟаи-иԥа Аҳмеҭ машәыршакә дааԥхьамызт ара.
Сара, саҳ иҿы иҭшәарызеи ҳәа сҽеиқәыршәаны сгылан, иеибырҳәозгьы сазҿлымҳан, ажәак камыршәӡакәан исаҳаларц сҭахын, аха зегьыҵәҟьа сара сҟынӡа иааҩуамызт, аҭырџьманцәа ҩыџьа иҟаз руаӡәк, изыхҟьаз здырхуада, ибжьы ларҟәӡаны акәын дышцәажәоз.
Аҳәынҭқар еинрал акыр инақәырӷәӷәа иақәырӷәӷәаны дцәажәеит ԥыҭрак ашьҭахь.
– Уара, Ҳаџьы Кьарантыхә, зламыс дуу, жәытә аахыс иеицырдыруа ашьҭра еицамк Бырзықьаа ирылҵыз, иуқәнагомызт абас анаҳә-ааҳәра! Урыстәыла зегьы зымпыҵакыу аҳәынҭқар лыԥхала дузныҟәеит, иуиҭеит ачын, иузԥицәеит аулафахәы. Аха урҭ зегь урԥсамхеит уара! Ааигәатәи аибашьра аан ҳаӷацәа рнаалара аԥшьугеит, ужәҩа иқәухит учынқәа, мап ацәукит уулафахәгьы. Иеилаумгозар, инаугӡом ҳара ҳахьтә уара иудыз аԥҟарақәа: абџьар иаҵаургылаз шаҵагылац иаҵагылоуп, ҳхырӷәӷәарҭақәа ушрықәлац урықәлоит, маӡала аҭырқәцәа урацәажәан, абџьар аӡыхгара уаҿуп!..
— Аинрал, уххь згеит, маҷк уҿы уаԥшны уцәажәалар ухәҭоуп. Узацәажәо сара ушәарыцалақәа саарымцеит, макьана сыԥсадгьыл сшьапы ықәгылоуп, ашьамҭлаҳәқәа сышьам, сабџьар сымхым! — ҿааиҭит Кьарантыхә, ашырҳәа дааҵҟьаны.
Аҭырџьман еиҭеигаанӡа аинрал дыԥшын, нас деиҭаналагеит.
Урҭқәа рҿгьы уаанымгылт уара! Ԥыхьа еиԥш ожәгьы уиқәгәыӷуеит Асулҭан, ҳара мҩашьарада иаадыруеит, маӡала ауаа унҵаны ишимоу, ианаҭаххо аамҭазгьы уи иахьтә ушазԥшу арратә цхыраара. Уи иаҟара мычхарак змоу адунеи аҿы даҽа ҳәынҭқарк дыҟам ҳәа агәра ганы ушыҟазгьы, уиаҩсит, дузымхеит. Шықәскәак рышьҭахь уажәы ара иувагылоу Бараҟаи-иԥа Аҳмеҭ раԥхьа днаргыланы, узықәгәыӷуаз ауаа дәықәуҵеит Англызтәылаҟа. Урҭ ыҟап Лондон, хаҭыр рықәҵаны ирыдыркылеит. Англыз еиҳабыра урыҳәеит абџьарла ацхыраареи ахылаԥшреи угырмыжьырц. Европатәи агазеҭқәа уи ада ҳәатә рымаӡам иахьанӡагьы. Ожәы ааигәаӡа Аҟәа итәоу англыз консул ашәҟәы изуҩыз ҳара иаҳԥыхьашәеит, иаҭаххаргьы ара иҟоуп, ицәыраагап, нас убриҵәҟьагьы мап ацәукуама, уххь згеит, аублаақәа рԥыза Ҳаџьы Кьарантыхә? Иагьа ирԥшқаны исҳәап уҳәаргьы, аԥсахра ада даҽак узахьыӡҵом уара ухымҩаԥгашьа!..
Ҳаџьы Кьарантыхә еихатә гәашьан дадырсызшәа дахьынагылаз диашаӡа дгылан, изнапык ала иӡара ҭарбаӷьа икны, егьи изнапык иаҳәа амҳасҭа хәыш иақәкны, иблақәа иаԥхьа итәаз иаархыганы, наҟ аԥсҭҳәа зҿачыз ашьхарԥыҟа ирхан. Ихәаԥшлакгьы, иаԥхьа итәоу асасцәа дуқәа ирҳәогьы даргьы зынӡа усс имаӡамшәа ибон. Зны-зынла илаԥш џьбара, иҿагәа-ҿасуашәа ицәажәоз егьи аҭарџьман инеигәыдиҵон, ирццакны изеиҭеиҳәарц иҭахын, аха уи иаҳагьы даҿахо далагон. Нас даахьаҳәны аинрал бла џьбарала дааимидан, аҭырџьман алгаха имҭакәа аурыс бызшәала днаиԥылеит, аха аԥхьан еиԥш дацҵҟьан акәымкәа, иаҳа иҽырҭынчны.
Ииашаҵәҟьаны сыԥсахҩхон, тәылақәак раҳцәа џьоукы-џьоукы реиԥш, шәара шәҳәатәы хаҵаны, ачыни амали рзы сыжәлари стәылеи сҭир. Аха аллаҳ иџьшьоуп, ишубо еиԥш, урҭқәа срызхымхит. Суазҵаарц сҭахыуп, аинрал, уххь згеит, жәытә-натә аахыс аублаақәа зқәынхоз рыпсадгьыл — ари шәара ишәтәым, наҟ шәахымҵыр ҟалом ҳәа ҵҩа змам ар иманы дааин иҳадгылаз ауаҩы ихьӡузеи?
Аибашьра ду аан ишаҳзыжәуаз еиԥш, ианаацәгьарахалак, ҳалкажьны шәцоит, нас шәыԥсы аныжәгалак, шәаахынхәны, шәыԥсахцәоуп ҳәа ҳашәкуеит...
Актәи аҭырџьман арҭ ажәақәа аурыс бызшәа змаҳауаз рзы ианеиҭеига, Ҳаџьы Кьарантыхә ихатәы бызшәала дналагеит:
Исоуҳәар ҟамлари нас даҽакгьы, адунеи аҿы егьырҭ аҳәынҭқарцәа дуқәа ааизаны, уара змаҵ ууа шәҳәынҭқар днаԥхьаны, уара абри зықәхра уаҿу аублаақәа иҟарҵахьоузеи цәгьарас, аарас ирыдукылозеи, адунеи иахьықәу мацара уцәымӷымзар ҳәа иазҵаар, иреиҳәараны иҟоу аацәыргеишь, аинрал, уххь згеит! Ҵабыргыуп, зны азыҳәа ҳхы шәымаадеит ҳара, ҳақәгәыӷуан ҳаԥсҭазашьа еиӷьхап ҳәа. Maп, ҳаицәамхазар хаиӷьымхеит. Ҳара жәытә-натә аахыс мшынгәыла ахәҳахәыҭра хныҟәгагас иҳаман. Шәара шәаалаган ҳагаҿахь ӷбак зымааиуа амҩақәа шәкит. Хьышьҭрала иааиуаз ҳаамсҭцәа рыҳәцәоуп, қәлацәоуп ҳәа, анхацәа иреиԥштәны шәырхыччоит. Ҳарҭ аублаақәа ҩнуҵҟала ҳаиҿкаашьа даҽакыуп, анхацәеи ҳареи ҳаиларсуп ааӡареи ахәԥҳареи рыла. Урҭ зегьы ныԥхьаҳәҳәаны, шәара иааганы ауӷә еиԥш ҳахәда иқәшәҵарц шәаҿуп, ҳара зынӡаск иаҳзымдырӡо шәара шәзакәан. Ҳамсылман дин ҳхышәхырц шәашьҭоуп, шәнапаҿы ҳшаакҟалалак, ҳхәыҷқәа лкагәаны рнаҭра шәалагашт. Абарҭқәа зегь рышьҭахь еинаалашьас иҳамоузеи, уххь згеит, аинрал?
Аинрал иаҳаз ажәақәа рылаҿымҭӡакәа, ичабра ааҭиган наҟ-ааҟ еимданы илахь ԥсыла инықәишьит, нас дҩагылан, ишьҭахь инапқәа ҟаҵаны шьаҿақәак днаскьеит, дназдгылаз аӷш ашьапы днахәаԥш-аахәаԥшит, иара дуасҭаны маҭәахәыс иҟаиҵарц иҭахызшәа. Нас даақәҵәиаан, дааин Бараҟаи-иԥа днаидгылан, усгьы ҿааиҭит:
Иҟалазеи, Бараҟаи-иԥа Аҳмеҭ, уххь згеит, ҿутҭуам, уԥкьаԥцак саҳаӡом, исҭахыуп сара, ажәытә-аҿатә имҩаԥугахьоу аусқәа уаарызхәыцны, иахьатәи ҳаицәажәараҿы хаҭала угәы иаанаго саҳарц.
Бараҟаи-иԥа Аҳмеҭ диашахәҵәаӡа дахьгылаз, дааҳәыцы-мыцит, игәасҭеит ҭырџьманда иеиликааз арҭ ажәақәа шааицәымыӷхаз, аха уи зынӡакгьы инирԥшырц иҭахӡамызт.
Аилибакаара ҳагыуп, аинрал, уххь згеит, аилибакаара! — уаапкит уи иааркьаҿӡаны.
Ҳаџьы Кьарантыхә гәеибакрыла иблақәа аашаҟь-шаҟьеит, игәы инамӡеит Бараҟаи-иԥа иажәа. «Ҳара иаҳхароузеи, нас, дара ракәзар ҳаззеилымкаауа?» ҳәа шигәахәыз ҩашьомызт.
Аинрал иҭахӡамкәа дааԥышәырччан:
Аҭыԥантәи ажәаԥҟа ишаҳәо: «Аҵәгьы мбылуа, акәацгьы ӡуа» — абасшәоуп ушцәажәаз Бараҟаи-иԥа! Аибашьра еилашыҩны ианцо уи еиԥш ҩ-ганк рыҽрыдымкылара уаҩ акгьы инаҭом! — иҳәан, ҩаԥхьа ишьҭахь инапқәа ҟаҵаны, ашьшьыҳәа анеиааира дналагеит. Дшааиуаз Ҳаџьы Кьарантыхә иааигәара дааҭгылан, ибжьы ҩеиҵихит. — Иара ихьӡ дуӡӡара, адунеи абжак зымпыҵакыу, Урыстәыла зегьтәи аҳәынҭқар ду Алықьсандр Николаи-иԥа убраанӡа днажәгеит, зегь иреицәаӡоу шәҭамгылар амуа. Егьырҭ ашьхарыуаа хҿыхшьак рыԥшааит: џьоукы мҳаџьырра алырхит, егьырҭ аинаалара иашьҭалт. Шәара абџьар кашәԥсом, шәеибашьуеит, асулҭан иахьгьы ахьаԥшра шәзаҟәыҵуам. Сара исуалуп иахьа даҽазнык, иагьҵыхәтәантәихоит ҳәагьы сгәы иаанагоит, иугәаласыршәарц, ҵыԥх аҳәынҭқар Кавказ даныҟаз ишәыдиҵаз хырԥашьа змам азакәан ԥҟара: «Сара аублаақәа ирысҭоит мызкы аҿҳәара, уи аҩуҵҟала рхы зқәыркуа рыӡбароуп: ирҭахызар ара иахыҵны ицааит Ҟәбина архахьы, уа наӡаӡа ироуеит адгьыл, дара иш- рымоугьы ирзаанхоит жәытә-натә аахыс ршьақәгылашьа, аӡбарҭагьы налаҵан, уи рҭахымзар, иқәҵааит Ҭырқәтәылаҟа!» — Аинрал уаҳа акгьы ацымҵакәа днеин иҭыԥ аҿы днатәеит.
Ҵоуп, арҭ аԥеиԥш ажәақәа уа иеилатәаз зегь рзыҳәангьы иҿыцмызт. Аҳәынҭқар аупа зқәыршәыз ахџыџ лаҟә дықәтәаны данцәажәоз жәлар икәшан игылаз инадыркны, Кавказ нхыҵи-аахыҵи уи ада ҳәатә рымамызт уи аҽнынӡагьы. Аха ожәы игахт урҭ ажоақәа, дыдрак еиԥш, иоумагаха. Урҭ иеицәажооз рымариаша, нахьхьн амшын ихгылаз аибашьыга ӷба иҭыҳәҳәоз абзарбзанкәа агәрқьҳәа еицыҭҟьаргьы, уи аҵкыс иеицәаны изгарымызт.
Ҟәбина арха наӡара усҟак ибзиазар, ожәраанӡагьы иҭацәны иаанхарымызт. Ҳара мшынгәыла ҳхәҳахәҭуеит, шьхагәыла арахә ҳааӡоит, ҳшәарыцоит, ҳабназоит. Мап, аинрал, уххь згеит, уахь ҳхы ҳзырхом, уи еиԥш ацәҟьа ҳхы ҳзаркуам. Знык ҳара ҳхыхьчарҭа ҳашьха баагәарақәа ҳрыхцаны Ҟәбина арха ҟьантазра ҳашәзықәцалар, — аҳра-тәра еимыхыуп, ожәшьҭа итәу дыҟаӡам, шәхы шәақәиҭуп ҳәа ҳара ҳабаӡӡеицәеи, – ҳабзыцәашьцәеи анхацәа инарылашәҳәашт, шәынхарҭа дгьылқәагьы аашәхәароуп ҳәа шәнарыдгылашт. Уи злымшаз анхацәа-мҳаџьырцәа раамсҭцәеи дареи ишеибааӡахьоу рхашҭны, реихаҵгыларақәа рцәыӡны, еиҟара уааны, ҷан-ҷаны рыблақәа ҭибахуа инеилашт. Нас ишәҭахыугьы ҳалашәыгӡашт иаразнак! — даацраланы деиҭаацәажәеит аублаақәа рхада. Аха аинрал алаҿимҭит.
Уаанӡа егьырҭ раасҭа иаҳа зҽырҭынчны итәаз аҳ Ҳамыҭбеи ожәы даауалыуашеит, аӡә дибарц иҭахызшәа анаԥш-ааԥшра хҭеикит.
Акаҵәара хыҵырҭак ада хыҵырҭа амамзар, арахь ухымҵыр ада ԥсыхәак ыҟамзар, нас уи амҩа уанымлар ҟалома? Амца зкыз аӷба ишзахәо ирццакны агаҿахь идәықәымлар уаҳа ахы абархари? О, сыбзыцәашьа, кыр исзаԥсоу, сарӷьажәҩа, угәы иалымсын иаахтны иуасҳәоит, еиӷьу-еицәоу аамҭа алхра иҭагылам уара узаԥызоу аублаақәа! — ибжьы мырдуцәакәа ԥсыниала дцәажәон аҳ, икәымжәы ау аԥшьқәа ишьамхы инықәыршә-ақәыршәуа.
Иаҳзеибаулакгьы аинралцәеи ҳареи ҳаиужь, уара наҟ унҳабжьыҵ, аҳ, уххь згеит! — ҿааиҭит Кьарантыхә иаалырҟьаны, аха Ҳамыҭбеи уи имаҳазшәа, иажәа анагӡара даҿын:
Згәыԥҳәыхш сааӡаз аублаақәа цәгьарак иақәшәар сҭахым, аҳас сызхадоу аԥсуаа ирзеиӷьасшьо дара рзынгьы исҭахыуп, исылшо азыҳәангьы схы сеигӡом.
— Аҳ, уххь згеит, иуҳәо агәрахаҵара цәгьоуп. Аублаа жәлар ирхашҭран иҟаӡам аҳәынҭқар еинралцәа урылагыланы изныкымкәа уара ушҳабашьхьоу. Иуҭахы-иуҭахым иеилоуҭәеит акыкахши ашьеи! Насгьы, аиаша хҳәап, аԥсуаа рахьалагьы узлаҽхәаша рацәак иумоузеи? Дали Ҵабали ашьаӡа-гәаӡа ҭырҟьасо уҭысхьеит, уара утәқәаҵәҟьа урмеигӡазар, умала ужьы уфеит ауп иаанаго! Зыԥсаҭа бзиахаша уабду аҳ Қьалышьбеи, зегь ҳандкыланы ҳазмаз, иахьа даҳхагылазар аԥсуаагьы ҳаргьы абри еиԥш арыцҳара ҳҭагыломызт. Уи ахшыҩ ҷыдеи, агәаӷьреи, агәамчи згымыз, имԥшаар иуамызт ахәшә, аха дабаҟоу! Иара данҭахоз аҽны гәҭакыс имазгьы наҟ иццеит! Иара ишьҭахь уи хьыӡла-ԥшала иназыгӡарыз ҳәа уаҩ диҭнымхеит. Уара уаб, Сафарбеи дҩагылан ижәлар дырзымҵаа-дырзымԥшаа, аҳреи ачыни рзыҳәа, шәақь ҭмырҟьаӡакәа, Аԥсны аурыс ҳәынҭқар ииҭеит. Ожәы уара уааны, узаазаз аублаақәа аҳәынҭқар иҟәараӷ рхоуршәырц уашьҭоуп. Ссиршәа иубаша, аӡы иаго ҳәҳәабжьы иаҳаӡом ҳәа, арахь џьоукы урабжьоит, уара узҭагылоу зумбозеи? Ҵоуп, макьана аҳ ҳәа иушьҭоуп, уеиқәшәоуп малла, чынла, аха угәы иалымсын, ҳааӡамҭа, уара уаҳӡам, уара укьанџьоуп! Ани ожәы ҳаҭыр ду уқәҵауа иуцу аинрал иаарласны ара уахганы имаҭацәа урзиҭираны дыкоуп хәмаргас, нас урҭ тәаны акьанџьа еиԥш, уларха- ҩархо иулахәмарлап! —дыццакы-ццакуа алеи-ҩеира дахьаҿыз, абас иажәақәа ахы еиԥш идәықәиҵон Ҳаџьы Кьарантыхә. Аурысшәахь иеиҭазгоз аҭырџьман дахьӡомызт.
Аҳ Ҳамыҭбеи дахьынатәаз дтәан ихы ларҟәны, иара иахь ихы џьбараха икшоз ажәақәагьы рыгәхьаа икӡамызт, алыҵҟьа-ҩыҵҟьара иаҿыз Ҳаџьы Кьарантыхә дызлаирҭынчшаз атәы азхәыцра мацара даҿызшәа.
Ҳара ҳадгьыл уаараны аӡәгьы иҳаимҭеит, — даҿын аублаақәа рԥыза, алеиҩеира дахьаҿыз, — ҳаԥсыр нас анышу ҳалал ҳафап акәымзар, ҳаԥсы танаҵы аӡәгьы иҳазиҭом! Изаҳарц зҭахыу ишәаҳа, аӡәгьы иҳазиҭом! Аинрал уххь згеит, анҭ убзарбзан хҭыккақәа амшын ахьтә иааԥшуа ҳрыцәшәо џьумшьан! Уи азы акәхап иааган аӷбагьы ара изхықәргылаз. Хаала ҳаилгар, хаилгеит, мап анакәхагьы ҳаибашьуеит! — абас иажәақәа лҿахиҵәеит Ҳаџьы Кьарантыхә, изнапык ала иаҳәа амҳасҭа рыӷәӷәаны икын, егьи — иҭӷәыцәааз аҳәа аҿы еиԥш ииашаӡа ажәҩан ахь ирхан.
Аҭырџьманцәа еихьымӡа-еиԥымӡо аиҭагара иаҿын, сыбла ааихмырсыӷьӡакәа аинрал сихәаԥшуан, сыԥшын, ожәы-уашьҭан иааилахәлар, саҳәа ҭӷәыцәаа, зышькыл скыз снеивагылап ҳәа. Ус, аинрал, Ҳаџьы Кьарантыхә днеихәаԥшын, зегьы ирбартә еиԥш дааԥышәырччеит.
Ибзиоуп, нас, аибашьра анакәха — еибашьраз! Амала, даҽакы суазҵаауан, саҳ, уххь згеит! — дналагеит аинрал, — иаҳҳәап, ишәымоу шәҭиуазаргьы абџьар шәыгшәырхарым, аҭырқә ҭуџьарцәа рзандалқәеи аконтрабанда иаҿу англыз ӷбақәеи уин азы шәеиҵадырхараны иҟам.
Рацәак ҵуам, Англиатәи уара иузаарҭиит агәыцәҭҳәаа змоу абзарбзанқәа хәба, аа-ҩык урҭ рылахысшьа шәзырҵашаз ацҵаны. Аха абџьар ишәоуа иаҵашәыргылаша ауааԥсыра, аибашьцәа абашәзыԥшаауеи, шәшызынтәыкыу зегьы уаԥсҵәык азна шәоуп иҟоу, шәхы зышәзымдыруазеи, баша ашьа зкашәҭәозеи, харҭ ишәабашьуа ҳамчи ҳхыԥхьаӡареи згәашәымҭозеи?
Ҳамҭак иеиқәыӡырҩуа иаанхаз зегьы, ииҳәарызеишь ҳәа Ҳаџьы Кьарантыхә иакәын иззыԥшыз. Уи тәамбашақә аинрал днаихәаԥшын, ибжьы ҩыҭганы ҿааиҭит:
Гәырҩас иҟоумҵан, аинрал, уххь згеит, ахадареи агәымшәареи хыԥхьаӡарала уаҩы имшәац макьана. Ҳара, уххь згеит, абџьаргьы ҳамоуп, уи иаҵагылаша аибашьцәагьы ҳамоуп, аха, издыруада, ауааԥсыра хзымхо ҳалагар, збаҩ зтәу ҳаҳәсақәа ҟамала рымгәақәа аарҟьаны, ҳанҭасны аҷкәынцәа ааҭыганы, абџьар инаҵаргыланы ишәгәыдаҳҵап!.. Аҽқәа шәаарых уара, аҿқәа! — нациҵан, харак сымазшәа даасықәымчит Ҳаџьы Кьарантыхә, сара сахь даахьаҳәны.
Зегь ҩеибаргылеит. Аинрал аҳ Ҳамыҭбеи днаихәаԥшит. Ҳдәықәҵа шьҭа, ҳаицәажәара ишубо усгьы акгьы алымҵит ҳәа акәхарын уи илаԥш иаҳәоз. Аха аҳ инапқәа игәыҵаԥсаны дгылан, дырҩагь ажәақәак иҳәарц игәы ишҭаз мҩашьо, илаԥш хьанҭа ҟьалон, изқәикрыз издыруамызт.
Кыр исзаԥсоу, сыбзыцәашьа, Кьарантыхә, даҽазныкгьы маҷӡак аҟара уаасзыӡырҩырц сҭахыуп, — дналагеит уи, дмыццакӡакәа, иажәақәа цқьа дрызхәыцуа, — жәлар рус аҿы аццакра арыцҳарахь икылнагар ҟалоит! Дырҩагь аҳәаҭыхра, дырҩагь ажәылара, дырҩагь ашьарҩаш акаҭәара — арҭ зегь ақәӡаароуп изызкыу. Ус хьамҭак аӡыбраҿы амчқәа иеиҿагылоу шәатәуп-изатәуп, иазхом хаҭала гәаанагарак мацара. Даӷьсҭан аибашьра аҵыхәа ԥҵәеит, нхыҵаа рабџьар карԥсеит. Кавказ аурыс ҳәынҭқар инапаҿы иааигоит абар, абар! Уи иаҵамгылаз ашьхарыуаа рахьтә шьардаҩгьы амшын ихылеит. Шгәы иаанамган уа бзиак рԥеиԥшуп ҳәа. Ожәшьҭа, анцәа иҳәозар, ажәларқәа ҭынч аамҭак рзыҟалап хәа уаҩ дақәгәыӷыртә иҟоуп. Издыруада, иахьа ашьаарҵәыра илагылоу аублаақәа ргәы ахьшу иахҟьаны абарҭқәа зегьы цқьа иеилкааны ирымамзар? Кыр исзаԥсоу, сыбзыцәашьа бзиахә, сзааӡаз сабаӡӡеи, жәлары зегьы ҳхьы бираҟ ҳәа изышьҭаз Адагәа-иԥа Ҳаџьы Бырзыкь ду иԥсы сыманы суҳәоит аублаақәеи сареи хаиқәшәара уазыразхарц.
Аублаатәыла хыла-ҵыхәала аҳәҳәацәа алаҵа, иеизга зеиӷьа ыҟам ауаа ҟәыӷақәа, ацыс ашьапы ахьыԥҵәоу здыруа, аԥсы ажәала дыбзазтәуа, ахә изы зажәа хәырбӷьыцу, иахьа иаԥшны уаҵәы иҟалаша здыруа. Аинралгьы дназгом, ҩыџьа-хҩык ҩызцәас иаашьҭыхны, схалазаҵәык снеиуеинт. Уареи сареи ҳнарыдтәаланы харзыӡырҩып, ҳаилибакаап, иҳархәо хазхәыцны, мҩакы хаицықәлап! Исоуҳәозеп, нас, сыбзыцәашьа, хаицрыҵымҭаз?
Адагәа-иԥа Ҳаџьы Бырзыкь ду иԥсы уманы усыҳәеит, уи ала сԥахны сҿоуҳәеит, иуасҳәагәышьозеи? Унеи, нас, кыкахшыла узааӡаз иуарҳәо уаҳап, амала ари амчыбжьык иахумырԥан! Шәымш аабзиахеит! — иҳәеит Ҳаџьы Кьарантыхә, игәы инапы инадкыланы аарла иудырратәы даахырхәаны, нас ашырхәа иҿааихеит аҽқәа рахь.
Аҳгьы аинралгьы иахьгылац игылан, нас аҳ Ҳамыҭбеи иахь ихы рханы, аинрал даацәажәеит:
Аҭауад лаша, абзиара згымхаша, изқәукыз нагӡа, саргьы сақәшаҳатуп, баша ашьакаҭәара шысҭахым усгьы иудыруеит, амала уџьабаақәа мцурахар ҳәа сшәоит!..
Абас инеицәажәо ашьшьыхәа апаран ахь албаара иналагеит.
Ишнеиуаз ирыцызгьы даргьы апаран инақәтәан, Мзымҭа инхылеит. Уи гәарҭазар акәхап, нырцә агәыр-гәырҳәа адаул абжьы аагеит. Абжьы ҿаца назлаҩыз архәҭагьы ааилаҭырит, рҽыриашара, рҽеиқәыршәара иналагеит.
Ҳаџьы Кьарантыхә иҩызцәеи иареи ҽыжәлахьан. Ар рԥыза иҟамчы данааха, абыкь абжьы ажәҩан кылнаҵәартә иаагеит. Уи ладагьы-ҩадагьы аублаақәа иранаҳәон Мзымҭа аԥшаҳәаҿы аилацәажәара иҟаз шеиԥҟьаз. Ашәақь зкыу ихаршаланы ухысга мацәа аҵакыз, аҳәа зыҟәну амҳасҭа ҭарбаӷьаны икыз – абас аҿыҵҳәацәон ахәаара иаҿыз абыкь.
Аублаақәа рыхәԥҳа ишиԥылаз
Хаҭала салахәымызт ожәы зыӡбахә цәырызгаран иҟоу ахҭыс, аха Ҳамыҭбеи Чачба ҳара ҳахь инеира, усҟан ажәлар убри аҟара еимырҟьо ирыман, ашьҭахь ҳахҵәаны хараӡа ҳанцагьы кыраамҭа ирхадыршҭуамызт, иудыруазеи, здыруада, сгәалашәара аҵа ҭылашьцараҿ џьара цәыкәбарқәак ҭаханы иҟазар, акы ҭамыжьқәа зегьы узхазгалап!
Ажәазаҵәык иадамхаргьы сара иаасгәалашәалак уара иудырран иахәҭоуп, дад, Шәарах, избан уҳәар, аублаақәа ҳахәԥҳа, иҩызцәа нагақәа драԥгыланы ҳадгьыл аҿы иҽыжәҵра, изыхҟьазаалакгьы насыԥкны илаҳамҟәыҵшша ицаз амшқәа рахь иԥхьаӡатәуп. Ҳара ҳазнылаз ашьаҭарӡга амҩа акәымкәа, даҽак алҳхыртә еиԥш аамҭа анҳамаз аҵыхәтәантәи амшқәа ируакны иԥхьаӡатәуп...
***
Аиашаҵәҟьа ҳҳәозар, уи ахәылбыҽхазы, Заурҟан Золак цәыкәбарк ҭамыжькәа иҭаирцәит игәалашәарақәа рыҵалашә. Аҵыхәтәанӡа Ҳамыҭбеи Чачба Аублаатәылан инеиреи, Заурҟани сареи ҳаиеицәажәоз аамҭеи ирыбжьысит уынҩажәи жәибжь шықәса, абасҟак инаскьаз, аҭаҳмада ҳәанҳәахла мацара иидыруаз ахҭыс, агәаларшәара имариоу усмызт.
Ҳаидтәала аахыс игәасҭахьап, иагьџьасшьахьан, Заурҟан иара дызлахәыз, иблала иибаз ртәы ансеиҳәауаз, игәалашәара ҭабарак ақәмызт. Аха ара дызлацәажәоз ахҭыс даҽак ала иҟан, иара ихаҭа ишазгәеиҭаз еиԥш, уи иара далахәымызт, иблала имбеит, ус ҳәанҳәахла иаҳауаз, уи ахҭыс иахҳәааны игәараз ажәабжьқәа, ишнеи-шнеиуаз илакәхахьаз, ма иашәахахьаз рцыԥҵәахақәа ракәын.
Убри аҟнытә, Заурҟан иаасеиҳәоз мацара анҵауа аханатә сшааиуаз еиԥш акәымкәа, ожәы сара сажәақәа рыла еиҭасҳәарц сҭахыуп, аԥсуааи аублаақәеи рҭоурых аҿы адаҟьа замана аазырԥшуа уи ахҭыс. Ахарҭәаарагьы сылшоит, избанда, аҳәаанырцәҟа сдәықәлаанӡа, уи аамҭа иазкыу аҭоурых нҵамҭақәа акрышьҭысххьан. Ҵоуп, урҭ зегьы ара сызрыхцәажәом, иалсхырц сҭахыуп иаҳа ииашоуп ҳәа исԥхьаӡо. Амала, абри ахы анҵәамҭа хрыкәшахоит Заурҟан ишиҳәаҵәҟьаз ианысҵаз ажәабжь ала, ун иага алакәцәа ахазаргьы, аҭоурых аҿы иҟалаҵәҟьаз акоуп.
Аԥснытәи аҳ Ҳамыҭбеи Чачба Аублаатәылаҟа амҩа дықәлеит. Иара ихы иадиҵаз абжьаҟазара, Мзымҭа аԥшаҳәаҿы акгьы аналымҵ ашықәсан, аԥхынра анҵәамҭазы. Иахьа дызықәлаз амҩа мариамызт. Аҳ шьахәлаҵәҟьа идыруан, уи еиԥш аамҭа еилаҩынт аан, иара ихала иаԥшьигаз аус хьанҭа, аус уадаҩ имҟәыҵаманшәаламхар, Кавказ анаместник ҿыц Михаил Николаи-иԥа иҿаԥхьа, иара ихаҭа иҭагылазаашьа азыҳәангьы акыр ишгәаӷьыуацәаз. Убри азоуп уи ицҽыжәлар зиҭахыз хаҭала дзықәгәыӷуаз, уа Аублаатәыла иахьнеиуазгьы зыгәрa хымԥада иргашаз, Аԥсны еицырдыруаз ауаа нагақәа: Самырзаҟанантәи — Алгыд Емхаа, абжьыуаа рахьтәи — Гьыргәал Чачба, Бзыԥынтәи – ԥшьынҩажәижәаба шықәса ирҭагылаз Маан Кац, уи уеизгьы Аԥсны адәныҟатәи аусқәа инапы ианын, аҳ ҳәынҭқарра уск даналацәажәоз дахьцалакгьы дааицрымшәо дицын.
Ҵоуп, ах, даара иҭахыҵәҟьангьы ҩызас ддәықәимгалеит, избан акәзар, Маан Кац, иара аҳ ихаҭа иеиԥш, аҳәынҭқар иеинралцәа дрывагыланы аублаақәеи, асаӡқәеи, далааи, ҵабалааи драбашьхьан. Убарҭқәа рҿы илиршаз азын мацара акәӡоуп аҳәынҭқар аинрал чын зианеишьазгьы. Ожәы, уа иахьнеиуаз Маан Кац ицәырҵра аублаақәа иргәаланаршәар ҟалон уи ашьа ус, аха иара давагьыжьынгьы аҳ уи амҩа дзықәломызт, избанда, Маан Кац, иара иаҵкыс хынтә рыла иеиҵбыз, абрыла изыҟаз иаҳәшьа, Ҳаџьы Кьарантыхә ԥҳәысыс диман. Абхәында иҳәатәы амаҳә ихеимҵо далагаргьы, аиаҳәшьа кыр лылшаргьы ҟалон.
Далааи ҵабалааи, рахьынтәи аҳ дицҽыжәлар акәын Маршьан Алмахсиҭ, аха уи шәарыцара дахьцаз дзыхнымҳәызшәа ҽыҵгас иҟаҵаны ихы ахигеит, уи алагьы аҳ даҽазнык иирдырит рацәак дшихымхәыцуаз.
Саӡтәылан ишнеиуаз, ирымҩатәны иныдгылан Гьач Рашьыҭ дышьҭырхран иҟан, аха убригь сгәы бзиам иҳәан, дрыцымцеит, уи аҽыҵга змааназгьы адырра уадаҩмызт, аҳ иахь аҵкыс Ҳаџьы Кьарантыхә иахь иаҳа иадицәылон, иаацәгьарахаргьы уи дидгылон.
Аҳ Ҳамыҭбеи Чачба, арҭ аҩыџьа рхымҩаԥгашьа иара изы иҿыцмызт, аха иахьа амҩа хьанҭа данықәлоз ицҽыжәлар, уа иахьнеиуазгьы игәы иҭаз ицырҳәар, аублаақәа иаҳа ишизыӡырҩуаз идыруан. Ус аныҟамла, илахь еиқәнаҵеит, ахәыцра хьанҭақәа издырҵысит.
Аԥсны аҳ драԥгыланы, аҭуӷанқәа ирықәтәаны инеиуаз аҽцәа, Мзымҭа аӡиас инырны, мраҭашәарахь рхы рханы, агаҿа инавалеит. Амшын ацәа хаа иҭаҳәахны иамазшәа, изакәызаалак шьҭыбжьык ахылыҩуамызт, еиқәраҳаҭха иҭатәан, агәеиужьра кказа, улаԥш ахьынӡанаӡааӡоз, ԥсыӡкҩык иканџьаҵәҟьагьы хыубааломызт.
Агәды-гәдыҳәа аҽқәа ршьапышьҭыбжьы анаҩсан, амҵ ԥыруазар уаҳарын, иҭынчран амш каууа. Ҭагалан аналагамҭазҵәҟьа акәын, иудырратә ашоура хҽхьан. Амхырҭақәа рҿы, џьара-џьара, аџьықәреи иҭнагаз ахҳәаҵәқәа ахҭырԥа ачыхәқәа реиԥш улаԥш иҵашәон. Џьара-џьарагьы, ҵлақәак рҿы, ардәына еиқәаҵәақәа рҽеидкыланы ишааиуаз инарықәҳазшәа, ажь еиқәаҵәҳаҳараӡа амахәқәа ирылубаауан.
Ус аҽцәа, шәаԥыџьаԥла ихҩаны, акыр амшын иалахалаз ашыҵәра хықә қарак архәара ианаавшәа, рылаԥш наахеит, ишзахәоз агаҿа ныжьны, амшын агәахьы анаскьара иаҿыз фликак. Аҳ иҽы аӷәра даахеит, инеихьӡаз имҩалацәа усгьы днаразҵааит:
Изтәхарыдашь, ари афлика?
Ишәаԥырҳаԥуа излацо ала, иҩашьом аурысқәа ишыртәым! – даацәажәеит Маан Кац, ишькыл днангыланы, илахь инапы надкыланы амшын дхыԥшылауа.
Ҭырқәа ҭуџьарк итәхап, — ма англыз контрабанда ныҟәцаҩык, — даацәажәеит Гьыргәал Чачба. — Нас, аиаша ҳҳәозар, гәыбӷан злаиуҭарызеи Ҳаџьы Кьарантыхә, аублаақәа ак рымҭир, ак аарымхәар ԥсҭазашьас ирымоузеи?
– Шәыԥшишь, шәыԥшишь, анҭ жәбома, еиҭаӡхыргеит, убама, англыз џьаԥҳаны! ҿааиҭит аҳ Ҳамыҭбеи, наскьа анаара икыдгылаз амҩахәасҭахь инапы нарханы. Џьоукы, абџьар иаҵаз аҽқәа раӷәрақәа ирынкны. инакәараҵа-аакәараҵо, иццакы-ццакуа абнарахь ахалара иаҿын. Урҭ абнара иаҵәахаанӡа, аҳ иҩызцәеи иареи гылан ирзыԥшуан.
Ари хәартам, даара ихәарҭагәшьам. Сара исыздыруам уи абџьар аазхәаз иахҭниҵаз ахьиԥшааз, аха аублаақәа ршьа ахҭнырҵаран иҟоуп. Кьарантыхә ҟадыџь, дзықәгәыӷуа ҳәа имоузеи, ианаџьалбеит, ихаҭа имацара иакәында, ажәларгьы ақәӡыр ҟалоит! — даацәажәеит Ҳамыҭбеи, илахь еиқәыршьшьы. Нас иҽы ишьхәа наирбан, иҿынеихеит.
Ицҽыжәыз иҿаҳәатәы ҟалозшәа игәныркылт абарҭ ажәақәа. Ишакәхалак, ус акәын ажәабжьны ашьҭахь аҭаҳмадцәа ишырҳәауаз, иара убас ауп, ҳара ҳазну ашәышықәса алагамҭазы ашәҟәгьы ишанырҵаз.
Ара ҳазлацәажәо ахҭыс ҟалаанӡа такә шыбжьазгьы Аԥснытәи аҳ Ҳамыҭбеи Чачба иоухьан аинрал-адиутант чыни, иара убасгьы имаҷымкәа арратә орденқәеи. Иара иаҳра иадымҳәылоз, аҳәынҭкар иуӷәгьы зҭахымыз, иаҳҳәап: далаа, ҵабаала, ԥсҳәаа, иара ишиҭахыз инапаҿы раагаразы аинралцәа рыр хәҭақәеи, иара еиҿкааны имаз амалициеи драԥгыланы, ашьхарыуаа рыԥсҭақәа ашьарҩаш ҭыкьасо иахьыҟаиҵаз азами, аҳәынҭқар	чынлеи ҳамҭалеи дзиҩычаз. Ожәы Аублаатәылаҟа амҩа данықәыз аинрал-адиутант чын даҵаҽырбо, игәышԥы зегьы «Анна цқьа», «Ауарб шкәакәа», «Александр Невски» уҳәа аорденқәа рыла ихҟьаны, аублаақәа даарылагылар, рыблақәа ашьа хдырҵәалар ҟалон. Убарҭқәа дрызхәыцны, иахаану изларгәалашәо ала, ожәы, ашьхарыуак ишинаалоз еиԥш, кәымжәылеи кабалеи деилаҳәан.
Имҩалацәа ракәхап изҳәамҭаны инхаз: амҩанык Аԥснытәи аҳ гәаҳәара имамызт. лахьеиҵыҵра ирҭомызт ахәыцра хьапҭақәа ихаԥаз.
Иҟалазеи, нас, абриаҟара ахәыцрақәа иқәпапан дзыркрызеи, аҳ, Аублаатәылаҟа амҩа данықәыз? Уи аҭак аҟаҵара	сҽаламгалакәа, аԥхьаҩ игәаласыршәарц сҭахыуп, аҳ Ҳамыҭбеи	Чачба	ибиографиа ахьынтәи крызҵазкуа хҭысқәак, ҳәара аҭахымкәа, урҭ идыруадаҩуан, иара усгьы акыр ихәарҽхахьаз аҳ иҭагылазаашьа адагьы, аублаақәеи иареи ироуран иҟаз аицәажәара. Абри амҩа данықәыз аҽны, сеидру	урҭ ракәзу, даҽакызу аҳ ихы зыршаҟәоз, аха уеизгьы уи дзызхәыцшаз иман. Крымтәи аибашьра ка- лаанзагьы, Ҳамыҭбеи Чачба аҳәынҭқар иеинралцәа дрыдгыланы, ншаҳҳәаз еиԥш, ашьхарыуаа драбашьит, убри алагьы иаҳрары имчра ирыӷәӷәеит. Аха Ҟрымтәи аибашьра аан, Аԥснытәи аҳ ауадаҩра бааԥс дҭагылеит.
Урҭ амш гәамҵхамҵқәа руак азы, Ҳамыҭбеи Чачба дгылан, уисыр шьа-кәармак илымшәо. Иаԥхьа ииасны Мрагыларахь ацара иаҿын шьапыла иҟаз, ҽыла иҟаз ар хәҭақәа, аҽқәа ирыхо инаргон абзарбзанқәа, асқьалақәа ирыдҵуаз аӷбақәа, ма Новороссиискҟа, ма Ԥуҭҟа рыхқәа дырхон... Аҳәынҭқар иеинралцәа, астратегиа ҳасаб азуны, аамҭала Аԥсны агаҿа иқәыргон ар хәҭақәа... Аԥсны аҳ изыҳәангьы ожәшьҭа ара аагылара шәарҭан. Мышқәак, иабхәараа аҭауадцәа Дадианаа рахь Агыртәыланӡа днаӡазаргьы, дзаанымгылт, ихьлакгьы иаҳраҿы дыҟазарц иҭаххеит.
Аҟәа ааигәара дааихьан, данԥшы, хараӡа амшын гәы хырҩаԥшьаа, рмызгәыҭқәа хаххала ааскьара ишаҿыз ибеит асулҭан еибашьыга ӷбақәа... Аҳҭны даннеи, иԥсы ааиҭакха имҭакәа, сасцәак игәашә иаалагылт.
Изусҭцәада? — дҵааит аҳ.
Шамиль инаиб Магомеҭ-Амин дышиашоу Сҭампылынтәи даауеит!
– Ихала дыҟоу, аӡәыр дицу?
Уи дицуп «аидыгьа аиҳабыра рхада» ҳәа зхы зыԥхьаӡо, ҳарҭ аԥсуаа Ахан-иԥа ҳәа ҳзышьҭоу, аидыгьа ҭауад Сефербеи!
Ари еиԥш аамҭа еилаҩынтразы, урҭ мраҭашәарахьтәи Кавказ иқәынхо ашьхарыуаа ҟазауҭла аибашьра рылазырҵәоз, бзеирак иаанамгеит! — иҳәеит аҳ.
Асасцәа аӡә даалгар егьи дналаго, нап адыркит Аԥсны аҳ Асулҭан ишҟа ихьарҳәразы «иҿыбаара». Иаур — хаала, иамур — мчыла ҳәа иақәкны ирыман, аха Ҳамыҭбеи Чачба иикыз ӷәӷәаны икын, ирбжьажьара рылымшеит.
Урҭ нықәҵны ианца, ирышьҭархх Аԥсныҟа рҿаархеит, алаҳәажәқәа реиԥш еишьҭахәхәа, зеиуа уҭахыу аҭырқә-англызтә ԥшыхәцәа — ацәгьахәшьадцәа.
Урҭ зегь раԥхьа аҳ диҭааит ожәы адагьы Аԥсныҟа иаахьаз Асулҭан иахьтә Кавказ аусқәа знапы ианыз Омарбеи.
Аҳ, уххь згеит, ари ашәҟәы, Кавказ ашьхарыуаа Казауҭ бираҟ иаҵагыланы агьааурқәа ирабашьларц авизир ду иҟаиҵаз ааԥхьара ауп, исыдуп хаҭала унапы иасыркырц! — иҳәан, мшын нырцәтәи асас, аҳ иаԥхьа ашәҟәы нықәиҵеит.
Сара сқьырсиан иашоуп! — Ҳамыҭбеи Чачба идимкылт ашәҟәы.
Омарбеи агәашә аҭыҵха имҭакәа — даҽа сасык амшын дааӡзхыҵит ҳәа аҳ адырра ирҭеит.
Дызусҭоу еилышәкаа! — нарыдиҵеит аҳ.
Маҳмедбеи ихьӡуп, аха ҳахьихәаԥшуа даҭырқәам, европатәзар ҟалап, — аҭак ирҭоит аҳҭныуаа.
Ҵабыргыҵәҟьан, ахьӡ Маҳмедбеи, ихаҭа дзакәыҵәҟьаз алахиҩон акәымзар Ubi bene ibi Patria ҳәа адунеи ианыз, Кавказ азы «Европатәи ар ркомандаҟаҵаҩы» ҳәа зхы зыԥхьаӡоз, еицырдыруаз авантиурист Бандиа иакәын. Инҭырҳәыцааны иҟазшьа К. Маркс излазгәеиҭаз ала, «Уи арԥыс, Мраҭашәараҿ ироль шихәмарыз аниба, Мрагыларахь диасит ироль ҿыц ихәмарырц».
Егьырҭ асасцәа реиԥш абригь иҽазикит инап ианыз аусқәа рырманшәалара. «Британиатәи алыми асулҭан имзаҿеи рымчқәа анеибырха, дызусҭда уи аҿагылара зылшо!» — ҳәа далагеит иара. Иреиӷьӡо абџьар хыкқәа... афинанстә цхыраара... амал... ахьӡ-аԥша... заҟа рыуахк дақәиргәыӷзеи уи Аԥсны аҳ. Бандиа ицдырӷызуан егьырҭ англызтә ԥшыхәцәа Лапински, Браун. Аха урҭгьы амыхәеит, иаҳа-иаҳа аҳ «иҿыбаара» уадаҩхон.
Аха ус Ҳамыҭбеи Чачба изнаргеит ажәабжь бааԥсы: «Аҟәа асқьалахьы иааскьоит англыз ӷба «Циклоп», уи иахагылоуп акомандахадаҟаҵаҩы ибираҟ».
Лассы дааӡхыҵит сардар-екрем Омар-ԥашьа. Убри инақәыршәаны Аԥсны агаҽа иахьабалак аҽықәхалара иналагеит асулҭан ир хәҭақәа.
Аԥсны аиқәырхаразы иҟам ожәшьҭа гәыӷырҭак уҳәартә иааҟалеит зназы. Уи еиԥш аамҭа иазԥшыз, Ҭырқәтәылаҟа адцәылаҩцәа ҭауади-аамсҭеи рахьтә гәыԥҩык, лассы-лассы аҳҭныҟа неирҭас ишьҭырхит. «Иууазеи, уара, улашәхама, амчра ахькыдҳалаз умбаӡои!» ҳәа, Ҳамыҭбеи Чачба ԥсгаха имҭо, икәшаны дыркит. Аха урҭгьы иҽримҭеит, амҟәыҵахалаҩ ишиҭахызгьы дзымныҟәеит Аԥсны аҳ.
Абас иуадаҩӡаз усҟантәи аамҭазы, Аԥснытәи аҳ аӷәӷәара илзыршаз ҳанахәаԥшуа, хра злоу ҳәа иалҳкаар ахәҭоуп ҩба: уи икәша-мыкәша игылаз аӡәырҩы реиҳа еилкааны иман аурыс бџьар амчхара, Ҟрымтәи аибашьра аан, аурыс ры аҵахарақәа ишрықәшәазгьы, урҭ Аԥсныҟа ишхынҳәуаз аҳ агәра ганы дыҟан. Насгьы аҳ игәаҳәара шьҭнамхыр залшомызт, аԥсуаа рахьтә аӡәырҩы Кавказтәи афронт аҿы, аурыс ир ирылагыланы хаҵарыла аҭырқә мҵахалаҩцәа иахьрабашьуаз. Абас аурысқәа меижьарада гәык ала данырзыҟала, уи иаанагон: уашьҭан, аибашьра ашьҭахь, аҳәынҭқар иимпериа аҩнуҵҟа иаҳра кьыс амамкәа иаанхауа, идԥхьаӡалаз идгьылқәеи ибнақәеи, ишьхақәеи ишитәыц иара итәны, шықәсык ахь жәа-нызқь мааҭ разныла аулафахәы аимпериа ахазынарҭахьтә, ожәраанӡа ишиоуаз еиԥш иауа... Абри акы.
Ҩба: аурысқәа рахь иахьадицәылоз зҭахымыз аԥсуаа рыҩнуҵҟа ԥыҭҩык шыҟазгьы, Ҳамыҭбеи Чачба заманала идыруан, Асулҭан ишҟа ихы анкыдиҵа, ихаҭа ишиҿагылаз аԥсуа жәлар. Урҭ хышә-шықәса рыҩнуҵҟала ԥсыла, цәала-жьыла иԥыршәахьан Асулҭан имчра «ахазынара». Убарҭ зегь рыгәхьаа мкыкәа аҳ асулҭан иахь дықәҵәиаар, аԥсуаа рыбџьар кны агәырқьҳәа иҩагылон, усҟан аҭырқәцәа аҳ идымгылакәа, дрыԥшаар ҟалон иаҳа иԥсыҽыз, дара рҳәатәы мацара ада, зхатәы зызныҟәымгоз даҽаӡәы.
Убри ҳазлацәажәо аамҭа аҭоурых анысҵоз, Аԥснытәи аҳ усҟан иҭагылазаашьа аилкаара иахәо сԥыхьашәеит Лондонтәи агазеҭ «Таимс» аҟныҵәҟьагьы. Уи акорреспондент урҭ амшқәа раан Аҟәантәи иҩуан: «Гәыҩбарада уаҩы ибартәы иҟоуп, араатәи аԥсацәа аҭырқәцәа шырцәымӷыу... Урҭ ҳара ҳацхыраара аҭыԥаны, ҳныҟәара зырманшәалашаз кыр цҳақәа ԥырххааит, иахьрылшо амҩақәа дырбгоит. Ҭауади-аамсҭеи ракәзар, ирӡаӡом Урыстәыла шеиӷьыршьо, иагьшадҳәыло, атәыла рымҟәыҵархаларц аҭырқәцәа рыӡхыҵра — хырзаманк еиԥш ауп ишырбо».
Абас Аԥснытәи аҳ игәамчӷәӷәара набыцра ахьамоуз, ашьҭахь лыԥха бзиа инаҭеит иаргьы. Аурысқәа хынҳәит Аԥсныҟа.
Убри ашьҭахь, ԥыҭраамҭак акәзаргьы, аҳәынҭқар изакәан амҩаԥгаҩцәа рыцхыраарала, Ҳамыҭбеи Чачба, «даҳаҵәҟьаны дыҟам Аԥсны».
Аха Кавказтәи аибашьра, мраҭашәарахьтәи аҿацә ада иалгон абар, абар. Шамиль абџьар шьҭеиҵахьан. Аҳәынҭқар иеиҳабыра ожәшьҭа рацәак қьар аҵам ҳәа ирыԥхьаӡо иалагахьан, уаанӡа ашьхарыуаа рабашьраҿы рхы иадырхәарц ирыдкылан ирымаз аҳцәеи ахан-иԥацәеи. Урҭ абри инықәныҟәаны, Аԥсны заҵәык ада, егьырҭ Кавказ атәылаҿацәқәа рҿы аҳрақәа аԥырырххьан. 1862 шықәса рзы, Аԥсны аҳра амхра анықәгыла, еиқәырхашьа амоургьы ҟаларын, усҟантәи Кавказ анаместник, аҭауад Бариатински, аҳ Ҳамыҭбеи Чачба дыхьчауа, аҳәынҭқар ихаҭа иахь, абас зҳәоз ашәҟәы имҩыргьы: «Уи инырра Аԥсны адагьы егьырҭ агәыларатәи ажәларқәа рҿы, сара излаздыруала, макьана даара акры аҵанакуа иҟоуп. Убри аҟнытә, уи ауаҩ ҳара даҳзыбзиан иҟаҵара, даараӡа нихәарҭаны исыԥхьаӡоит».
Аха ҩ-шықәса рыҩнуҵҟала аамҭақәа рҽырԥсахт иахьеицәаз ахь. Кавказ анаместник ҿыц аҭауад ду Михаил Николаи-иԥа, иара зҭыԥ аҽы дааиз иеиԥш акәымкәа, даҽакала дахәаԥшуан ари аус. Уи, Аԥсны аҳ ифункциақәа нагӡзоуп ҳәа иԥхьаӡон, дагьахыццакуан, — аҵыхәтәанынӡа иааныжьны иҟаз аҳра, рацәак аҭыӡшәа мыргакәа аҵыхәа аԥҵәара. Аԥснытәи аҳра — ахьыӡҵәҟьагьы игәы иалакьакьон, џьара хьымԥшрак азыннажьуазшәа инарбозар акәхарын.
Аԥснытәи аҳ иҿынӡа иааҩуан абарҭ ажәабжь бааԥсқәа, иаҳагьы игәыҭҟьагаха убарҭ инарыцлон, Урыстәылан зымҩаԥысра иалагахьаз аҳра-тәра аимыхра. Аҳ издыруамызт ари аус Аԥсны ишымҩаԥысшаз, ианымҩаԥысшаз... Аҳ итәыла аҩуҵҟагьы аусқәа рышьақәыргылашьа даарак ихы-игәы ҭнаргәырӷьо иҟамызт. Ҭауади-аамысҭеи иара идымгылоз рацәаҩын, урҭ хама-хама реиҳарақәеи, реиқәларақәеи имчра дыркәадон.
Абарҭ зегьы издырҵысуаз ахәыцрақәа ирҟәганы изыҟаломызт ихатә лахьынҵазы имаз агәҭыхақәагьы. Уи, алымҩанык игәы иҭиҳәаауазар акәхарын абас: «Хаҭала ожәшьҭа схәы сфахьеит, схәы згахьеит исыхьлакгьы, аха сыҷкәынзаҵә аҳ-иԥа Гьаргь лахьынҵас изыԥшузеи? Аԥсны аҳра анацәыӡлак иԥсадгьыл дықәырцар, зинда, малда, ихы здикылара дизымдыруа адунеи данхалозар акәхап. Нас ишԥеиԥсыхәоу? Иара иҿы инҵәараны иҟоума жәытә-натәаахыс Чачаа зхадаз аҳра аҵыхәтәа?»
Аурысқәа рабџьар мычреи рынархеи цқьа еилкааны издыруаз Ҳамыҭбеи Чачба, гәыкала иҭахын кыкахшыла дзааӡаз, хаҵара згымыз аублаақәа хәҵәықәхрадеи, баша рҩашла шьакаҭәарадеи лыҵшәа змамыз аибашьра иалигарц. Абри еиԥш асамарҭал мҩа аҳ данықәлоз изымдырырц залшомызт, ибзыцәашьа гәакьа, Ҳаџьы Кьарантыхә иҵҩақәагьы: иаԥхьан зыӡбахә ҳамаз, аҳ «иҿыбаара» иамыхәаз аҭырқә-англызтә ԥшыхәҩцәа, ожәы Ҳаџьы Кьарантыхә икәша-мыкәша рыҭрақәа ҳаны ирыман, урҭ ракәхарын аублаақәа рԥыза дымҩахызҟьозгьы, ари — иарԥсыҽуан Ҳамыҭбеи Чачба ибзыцәашьа иахь имаз абзиабара.
Ҳаџьы Кьарантыхә гәымшәара игым, аха изхәарҭагәышьоузеи, хара анаԥшра ицәмаҷуп: уи иабџьар анышьҭеимҵа, ҭынчхашьа роушам, дарә аублаақәа рхаҭақәа рыдагьы, иара инырра змаз, Аԥснытәи аҳ зынӡакгьы ихымхәыцуаз аԥсуаагьы, иаҳҳәап: асаӡқәа, аҳҷыԥсаа, ԥсҳәаа, далаа, цабалаа. Абарҭ зегьы, Ҳаџьы Кьарантыхә ихҟьаны, рабџьар шьҭыхны ианыҩагыла, иубаз еицәа убеит ҳәа, Ҳамыҭбеи Чачба иусқәа иахьакәӡам икылсуеит. Убарҭқәа зегь рыҟнытә, ҭах гәакьак ишихәҭоу еиԥш, аҳ дзааӡаз аублаақәа гәҭыӷьӷьала днарылатәаны драцәажәар, ргәы кыдгылахьеит, абџьар шьҭарҵар ҟалоит. Усҟан, иара аҳ ихымхәыцуаз ԥсыуа жәлақәакгьы рҽеиқәыркышт.
Абас, Ҳамыҭбеи Чачба, мызқәак рышьҭахь аурыс еинрал Мзымҭа аԥшаҳәаҿы илымшаз аинаалара, иара имҟәыҵаманшәалахан ианыҟала, анаместник иҿаԥхьа иаҳаҭыр шьҭыҵышт, аџьшьарагьы иаушт, усҟан. Аԥсны иазынхан иамоу аҳра амхра азҵаара зынӡаагьы иқәымгылазар ҟалоит, иқәгылазаргьы Ҳамыҭбеи Чачба ихаан акәхом...
Абра, инеиԥынкыланы Заурҟан Золак иажәабжьқәа рынҵара сааҟәыҵны, ахьаҵра иҟасҵаз ала, исҳәар исҭахыз гәҭакы заҵәык акәын: Ҳамыҭбеи Чачба Аԥсны аҩнуҵҟа ҭоурых хаҿыс дыԥхьаӡоуп, убри изкны акык-ҩбак иаасԥыхьашәаз аҭоурых маҭәарқәа неиҿырԥшны, еилыскаарц сҭахын, аублаақәа зыниаз атрагедиа аламҭалазы, драцәажәарц, раԥхьа ишьҭаз ацәгьара иалигарц амҩа шәарҭа дзықәлаз, уи мзызс иамаз, ихатә ԥсҭазаараҿгьы ҭыԥс иааннакылоз.
Аԥсны аҳ иаԥшьигаз аус мҩаԥысшьас иауз, насгьы аҵыхәтәа ахькылсыз, изхааныз ргәалашәараҿы иаанхеит, убри азоуп, шамахамзар ихаҭәааны Заурҟангьы аҳәара зилша, саргьы, хыхь ишысҳәаз еиԥш, абри ахы, аҭаҳмада иажәақәа рыла мацара ихсыркәшарц зысҭаххаз.
Еиҭасҳәахуеит, аладахьы ианысҵо, иага алакә-цәа аханы иҟазаргьы, ҵаҵӷәыс намоуп аҭоурых ԥсҭазара, ишырҳәо еиԥш, иҟалахьоу ажәабжьуп.
***
— Ихаҵа, иуҭаххаргьы ихоумҵан, дад, Шәарах, аха аӡә иакәым, ҩыџьа ракәым уи иалацәажәоз, знык еиԥшгьы ҩынтә-хынтә исаҳаит иара. Ҳамыҭбеи Чачба, лаҳҭны ахьгылаз Лыхны ашҭа инаркны, Аублаатәыла днеиаанӡа, ҩаха ҩымш, амҩа дахьықәыз, знызаҵәык акәзаргьы ихы ҩеиҵыхны иҩызцәа дырҿамԥшит, дҿаҳахазшәа ажәакгьы ихәлымшәеит. Аха знызаҵәыкгьы ихы аныҩеиҵих, рацәак набжьамкәа ҽыхәа иаҵәак, ашьхынгылара дуны, аӡара еиҩаҳаҳа, ави-виҳәа аҵыхәа ҟьо, «хырр- хырр» амшха, анаара дәы иаҵәа иаҿагыланы аҳәра ишаҿыз ибеит. Дааилаҳаит иара дҽыдазшәа. Иаӷәра даахан даангылеит, имҩалацәа ааихьӡар, аҽыхәа дирбарц. Иҩызцәа, рыҽқәа инарысны, аддыҳәа ианааидххыла, аҽыхәа, лаԥшҵашәаразаарын, иныҵаба ицеит.
Убасҟан, аҳ Ҳамыҭбеи Чачба, ҩаха-ҩымш ҿымҭӡакәа амҩа иқәыз, имҩалацәеи иареи адәы иаҵәа иахьықәгылаз, раԥхьаӡа иааихыихит иҿы, дналагеит абри еиԥш ажәабжь:
Усҟангьы: ари амҩа акәын дызқәыз, аха амрагыларахь акәын ихы ахьхаз. Ҳамыҭбеи хәыҷы быжь-шықәса дышрықәызгьы, арԥыс наӡак иеиԥш дҽыжәын. Иԥашашо ҽыхәа иаҵәа харакык иақәыз акәадыр ашькылқәа ркьаҿны дантәалан, иҳазырҭра хышқәа хьаша-ԥаша, акәымжәы шкәакәа ишәын, ахылԥарч ихан, абарфын хҭырԥа шкәакәагьы шәыршәыруа ишьҭахь изқәа икыдыршәылан. Уи дзааӡаз иабаӡӡеи Адагәа-иԥа Ҳаџьы Бырзықь иҽеиқәа цыҩ-цыҩ иҵакәашо, иааӡамҭа дивагылан, аӷәра кышьеи аҟамч ҟьашьеи ирбауа. Рышьҭахьҟа шәҩык аҽцәа иреиҵамкәа, Аублаатәыла еиуаз ауаа нагақәа, аҟәҟәахәа ихысуа, аӷзааҳәа ар рашәа ҳәо иааиуан. «Иҟоузеи, иҟоузеи?» ҳәа ажәлар еизҵаауан, издыруазгьы аҭак нарырҭон: «Аԥснытәи аҳ Сафарбеи иԥа аублаақәа ааӡара ирымаз, дааӡа-дыхьча иаб иахь ддыргьежьуеит. Уҵеи мшхеит, уара аҳ иԥа инеиуа! Уанаҳхалак, уаҳра умпыҵамӡааит, ажәлар рылыԥха умазааит!» ҳәа дырныҳәон, дырныԥхьон дызбауаз.
Абаӡӡеи иааӡамҭа ауԥшәыл хәыҷы амҩа хара дашәар ҳәа дшәаны, дыццакуамызт. Аҽцәа-жәпа иеицыз Мзымҭа ираанӡа имҩахыҵит аҭауадцәа Рыдаа рҿы, уахык уа иԥхьеит. Изықәнагоз ауаа рыцҽыжәлон, адырҩауха рыԥхьара наргеит Асԥа ақыҭа, аҭауадцәа Иналаа рҿы. Иaxьннеилакгьы сасцәа дахьқәан, чаран-жәран. Уаҟагьы иреиӷьыз нарыцҽыжәлан, идәықәлеит Лыхныҟа, аҳҭныҟа.
Аԥснытәи аҳ Сафарбеи Чачба иҷкәын дааӡа-дыхьча дизаазгаз иуацәа гәакьақәа ишрықәнагоз дырԥылеит. Хаха хымш, Аԥсны зегьынџьаратә хар змамыз ауаа адгаланы, чаран-жәран, хәмарран, кәашаран. Напы мацара идәықәиҵозма иҷкәын дизызааӡаз иуацәа. Абаӡӡеи раԥхьа днаргыланы, иеицыз зегьы аӡә даанмыжькәа ҳамҭа ԥшаахла иҩычеит.
Ҳамыҭбеи хәыҷы, абраҟа ауп уара ушьҭаларҭа ҳәа ахҭны ахан еихагылаҿы иреиӷьыз уадак даныныҩнаргала, Аублаатәыла инижьыз ианаӡӡеи дааигәалашәан, акьыжыҳәа ацәыуара дналагеит, иара дзыхшаз ианҵәҟьа дидгьежьылон, аха дылзыжьжьомызт. Иабаӡӡеи иҩызцәеи иарен ҽыжәлан, агәгәаҳәа Лыхны ашҭа ианынҭыҵуаз, Ҳамыҭбеи хәыҷы дырзынкыломызт, сабаӡӡеи сиццоит ҳәа иҽишьуан...
— Гәыӷырҭалеи насыԥлеи ихыхәхәо иҭәыз схәыҷра ашықәсқәа! Заҟа хара шәнаскьазеи, аԥсҭазара аҟыба-ӡыбеи ахьанҭарақәеи сырзааныжьны... Абар, ҩынҩажәа шықәса инареиҳауп, лахьынҵала сабацәа ртәылаҿы аҳра снапы ианижьҭеи! Аӡеибафара иаҩызаз аамҭа бааԥсқәа кыр схызгеит, аха зыԥсҟы скыу сыӷба макьана иаазгоит ацәқәырԥа млашьқәа ирылганы. Анкьатәи сылшара сымам, сажәит, ажәшьҭа схәарҽхеит, сгәамчгьы кәадахеит. Иаасыкәыршаны ҭынчрам, аԥша иаҟьаз аҵла еиԥш, игазҽазуеит Аԥсны!
Абас далгеит Ҳамыҭбеи Чачба иажәабжь.
Аҳ ихәыцрақәа шыхьанҭаз, иахьа рацәак гәаҳәарагьы шимамыз имҩалацәа игәарҭахьан, уи азы акәын даргьы рыҽхьакны изааиуаз, акы еибырҳәозаргьы хаиԥырхагахарым ҳәа, рыбжьы ныҵакны изеицәажәоз. Ожәы ари ажәабжь иреиҳәазгьы рацәак игәырҿыхаган иҟамлеит.
Ус, иахьнеиша рҽадырхало ианалага, аҳ игәы дырҿыхарц, игәы ихадыршҭырц иақәыркит ицҽыжәыз. Руаӡәык «чоу!» ҳәа иҽы даасын, адәышкәаӷьаз днықәхәмар-аакәхәмарит. Маан Кац икьарахә ааҭиган, нымҩахыҵ амахә иалԥшуаз аҵәа ҟаԥшь инақәикит. Ахысбжьгьы геит, аҵәа ҟаԥшь ҿаӡамызшәа инҿицқьааит. Лафқәакгьы неибырхәа-ааибырҳәеит. Рызхара ианеибарчча ашьҭахь, Гьыргәал Чачба дцәажәаҩ ҟазан, иаацәыригеит, амҩа ркьаҿга, ажәабжь лахҿых...
Аублаатәыла агәҭа иалалан инеиуан. Еилблаа-еилблаауаз амра акыр инҭагьалахьан, Аԥснытәи аҳ Ҳамыҭбеи дзаԥгылаз аҽцәа, Быҭха ашҭа ҳәа иахьашьҭаз адәеиҵых аԥынҵа ианаақәгылоз, иара убраҟа акәын аублаа жәлар рхаҭарнакцәеи дареи еиқәыршәаны, иеицәажәараны иахьыҟаз.
Аҳ Ҳамыҭбен иҽы аӷәра даахан, дааҭгылт, омашәа ибаны ашҭа дықәԥшуа. Уи ҭацәын, аганахь иҳәуаз рахәқәак рыда, агәҭаны аџь цла дуқәа рыҵаҟагьы ҭыкка иҟан.
— Иҟалазеи, уаҩ дызбаӡом, ари змаанахарызеи? — иҳәеит аҳ, днаԥшы-ааԥшуа.
Абзиа убар, иудырп! — дналацәажәеит Маан Кац, иҽы марқаԥа аарла ишьақәкуа.
Аҳ иҽы ишьхәа наирбан, дышиашаз адәы днықәлеит, имҩалацәагьы агәырқьҳәа инаишьҭалеит.
Ашҭа абжаранӡа имнеицзаргьы ҟаларын, наҟ наскьа, адәы аханы шыҟоу, зназы изакәу рзеилымкаауа, еиқәаҵәарак еибарлаҳауа ишааскьоз гәарҭеит. Даҽа маҷк аҟара ианынаскьа, – уаӷеимшхара, шәҩык иреиҵамкәа аҳәсақәа, рхы инаркны ршьапы аҟынӡа ашәы-еиқәаҵәа иаганы, аџьабара иалагылоу реиԥш рыхцәы ԥыртланы ирықәԥсаны, жәҩахкыла иеидгыланы адәы рымҽхак ааскьара иаҿын.
Аҳ Ҳамыҭбеи иара уаҵәҟьа ицызгьы иаргьы лҽыжәҵит. Рыҽқәа ашькылкцәа инарыҭан, иԥсҭҳәа еиқәаҵәаха иааиуаз аҳәсақәа рахь: — Иҟалазеи, анаџьалбеит, иԥсыда? Арҭ абацои? — ҳәа еибыҳәауа рҿынархеит. Ашәы зхьыкәкәо иааиуаз аҳәса жәпа раԥхьа дгылан, аарлаҳәа игәагәоз аҭакәажә, лыхцә ӡыш ҵаӷа лықәԥсан, Адагәа-иԥа Ҳаџьы Бырзықь иԥшәма, аҳ Ҳамыҭбеи гәыԥҳәыхшла дзааӡаз ианаӡӡеи. Аҳ Ҳамыҭбеи ианаӡӡеи дшаагәеиҭазҵәҟьа, изымбатә-барахан:
Ҳаи, санаӡӡеи, аҳкәажә, иҟалазеи? Бзықәшәазеи?—иҳәан, иаарццакны дналԥыххылеит. Аҭакәажә аԥсы дихатәазшәа аккаҳәа амыткәма лҳәон, рзаа-рзаа егьырҭ аҳәсақәагьы қьызқьызуан. Лааӡамҭа зынӡагьы лыбла дыхмырԥшылакәан, лмыткәма усгьы налалҵеит:
Нан, нан, уабатәида, сара усыздырӡом?
Нан, нан, иуаҳахьоума сара ишысхацәаз?
Гәыԥҳәыхшла исааӡаз, соуԥшәыл хазына,
Аҳцәа ирылҵыз, аҳра иазшаз Ҳамыҭбеи,
Дыԥсит, аха дышԥаԥси, сара хгәаша,
Нышә даднамкыло, лаӷырӡык имоуа!
Аублаақәа дырцәыӡит рыхәԥҳа хазына.
Аԥсуаагьы дырцәыӡит раҳ изықәгәыӷуаз!..
Аилакьызқьызра иаҿыз аҳәсақәа рыжәпара даалҵын, таҭкәымла аҽыгә-ҿыгәҳәа лхы дасуа, аҳ Ҳамыҭбеи днеидгылеит, лыхцәы дашьаҳауа иара ибзыцәаҳәшьа гәакьа. Лан аҭакәажә амыткәма аалымданы, усгьы налалҵеит:
О, ишԥалури, убзыцәаҳәшьа, Ҳамыҭбеи,
Уалафахәки чынки рзыҳәан аума,
Узааӡаз аублаақәа ржьы узаӷрагылаз?
Уԥсит, аха ушԥаԥси, о, сара хгәаша,
Зда дыҟам шуакәыз, уиасит хьӡыда-цәада!
Иаҳагьы рыбжьы ҭганы аҳәсақәа ааилақьызқьызит. Ҳамыҭбеи рыгәҭа дҳашҳатәараха дгылан, ихы икәаҽны, иԥсы алага-аагара ицәыхьанҭаны. Иага рыцҳара дрықәшәахьан, аха, абри еиԥшцәҟьа саниоит ҳәа дыҟамызт. Ҳаџьы Кьарантыхә, бзыцәашьак иеиԥш акәым, аӷа иеиԥш диԥылеит иахьа. Аҳ дааҿыхазшәа аҳәсақәа днарылҵын, аҽқәа еиқәхарԥа иахьгылаз шыҟоу иҿынеихеит. Имҩалацәа ишькыл акырҭа рибамҭо иааидгьажьылан, дынҽыжәырҵеит, даргьы ахьыу-сыуҳәа рыҽқәа инарықәтәеит.
— Бҵәыуала, санаӡӡеи, шәҵәыуала, сыбзыцәаҳәшьцәа! Ушьҭан шәахьымӡар ҳәа сшәоит! Шәааӡамҭа, саргьы сшәыцҵәыуеит! Уаҳа иҟалом, иалгеит Аублаатәыла! Жәлар рыгәнаҳа узымгааит, Ҳаџьы Кьарантыхә!
Абасгьы наҳәаны, илаӷырӡ икәаашо, дызлааз амҩа днықәлеит ҽырххыла, акьыз-қьызреи амыткәмеи ахьсмаҳауа снаӡанда ҳәа дыццакуa. Ицҽыжәызгьы еихьыс-еиԥысуа ишьҭан.
АЛОУ-ИԤА ШЬАРДЫН
Аҽны, аибашьрахь иҟаз сашьа еиҵбы Мата ида, аҭаацәа зегьы аҩны ҳаиқәшәаны ҳаҟан. Саб, Ҳамырза. хымш рышьҭахь иарӷьа напы ахы ақәшәан, имжьыжькны ишыҟазгьы дышьҭамлакәа, игәыдҳәаланы аҩны дыҩнан. Сани саҳәшьцәа аҩыџьеи агәылара ҩнарҭак аҿы, аҳабла ҳәсақәа еизаны, аибашьцәа рзы акәмызцәа асреи афатә ҟаҵареи иахьаҿыз рҽахаршәаланы, аҩны иааин, аӡаагареи акруреи иалагахьан. Кьарантыхә сицны ари абжьарак аибашьра мца ҳалагылан, иацоуп ҳаныхынҳәы, ожәы аизара ахьынтәи ҳԥыза иаҳҭныҟа днаганы, сҽысыԥсахырц аҩны саакыдгыланы сыҟан.
Иааҳакәыршан аибашьра иаҿын, абџьар иаҵцагылартә иҟаз ахацәа зегьы амца иалагылан.
Ӡнын. Амш шьыбжьышьҭахьрахь инеихьан, иеимагыланы илеиуаз асы аахкәеит. Ус ҳгәашә дааҭалеит игәыжь лаҟә дақәтәаны санду лааӡамҭа, ҳахәԥҳа Алоу-иԥа Шьардын.
Снеиԥыххылан, ишькыл кны дааҽыжәысхит, аҭаацәагьы агәырқьҳәа уахь рҿынархеит.
Ухәра шԥаҟоу, сыбзыцәашьа? — дҵааит асас, саб данааидгыла.
Ибаргәу егьсымам, ухаҵкы сцеит, Шьардын! — иҳәеит сабгьы, хьаак змаӡамыз иеиԥш дыхха-ччо, игәыдҳәалаз инапы дацәыпхашьаны, ишьҭахьҟа иҵәахәа.
Ҳахәԥҳа бзиахә, ҳгәыӷырҭа ду, уара адунеи ушықәу сара сыԥсааит! — сан лнапы ыргьежьуа, днеиԥылеит Алоу-иԥа Шьардын, хынтәгьы днеикәшаны, игәы днагәӡит. Уи лышьҭахь игылаз саҳәшьцәагьы, иԥхашьа-ԥхаҵо, сан идлырбаз ныҟарҵеит.
Ҳахәԥҳа ҳишьҭагыланы зегьы аҩны ҳааҩналт. Ихылԥарчи иуапа хәлдеи ааимсхын, аҭӡаҿы иныкнасҳаит. Алоу-иԥа Шьардын рацәак даумызт, дбаҟы-саҟәа, шәпа-жәпак, ижакьа еиқәаҵәа цыҩ-цыҩуа, анҵәамҭа лакьытаӡа, игәышԥы илықәсуан. Агәгәаҳәа иеиқәыз амца аԥхьа иара данааилоз азыҳәа мацараз сан иҟаҵаны илымаз ацәыш хчы ахьнықәылҵаз днықәтәеит. Ҳарҭ аиҵбацәа усгьы ҳхаҵгылазар акәын, аха сани саби, ҳахәԥҳа иаҵкыс қәрала ишеиҳабацәазгьы, рыхазына ду иаԥхьа иказза итәомызт, иԥхаршьон...
Сан, ишыҟалҵац еиԥш, абӷьааҳәа ахьурӡы ныкналҳаит, сабгьы ачыс чах аҩны иҩназ шьы ҳәа иблақәа аасирбеит, аха Алоу-иԥа Шьардын иҽаԥсреиҭан, мчылаҵәҟьа ҳаҟәихит.
Акрыфахеи атәахеи сымаӡам, сыццакуеит. Ушырхәыз здыруан, сыбзыцәашьагьы дызбап, аҭаацәагьы снарылаԥшып, сҳәан, сҿаасхеит. Ари абжьарак усгьы схәыцырҭақәа рацәахашәа сыҟоуп, cгәы шәааҵалеит. Аамҭа бааԥсык ҳҭагылеит. Аҭахыи аҭахыи, крыззеилоу инеидтәаланы ҭаацәашәала реицәажәара ожәы акәымзар, нас ианбаҭаху. Шәара аҭаацәа ишәыласҵо сара уаҳа ҭах дсымам, саргьы бзиа сшыжәбо здыруеит. Саашәылатәан ак нашәабжьызгар сҭаххеит...
Абас ацәажәара даҿын Алоу-иԥа Шьардын, абжьааԥны еиԥш акәмкәа, иаҳа игәы ԥшқаханы, аԥсшәа карҵәо. Анаџьалбеит, уи змаанахарызеишь ҳәа схәыцуан сахьгылаз.
Ари еиԥш аамҭацәгьа аублаақәа ҭагылахьеит ҳәа сыҟам, зыцкы дсымам сыхәԥҳа ухаҵкы сцеит! — иааимидеит саб Ҳамырза. — Ҳара аҭаацәа уахҟәаҵ, ари ақыҭа зегьы рыбла ҭырхаха иузыԥшуп, иҳаиҳәарызеи, мҩас ҳазқәиҵарызеи ҳәа. Абри еиԥш амыҟәмабара аамҭазы ҳашҭаҿ уара уҽыжәҵра абарҭ зегьгьы ҳзын насыԥуп!
Ишыжәдыруа еиԥш, — дналагеит ҳахәԥҳа, аҭаҭын ицәыригаз амца наркны, — мчыбжьык аахыс Ҳаџьы Кьарантыхә хадас дызмоу аублаа реиҳабыра тәоуп, еимҵактәыс, ӡбатәыс ирымоуп аублаа жәлар иахьа изҭашәаз рҭагылазаашьа, аха макьана иеицҿакны хырхарҭа рзамҭац. Уаҵәы иеиҭатәахуеит, иахьазкылсуа усгьы ишәаҳап. Ожәы хаҭала сара сгәаанагароуп ишәасҳәо: аҳәынҭқар иеинралцәа араҟа уаҳа нхашьа ҳарҭом, ижәбоит, иааҳакәыршан, амца қьоуқьад ҳажәҵара иаҿуп. Аԥса ҳахаԥсыр аҵкыс, иеиӷьӡами ҳаԥсы еиқәҳархар? Аллаҳ-ҭаала изаҵәу аҭырқә сулҭан ду ҳрыцҳаишьоит, ҳхы имаадар, имчхара ду ҳашԥазымхьчари?!
Жәаха Сҭампылнтәи иааз ҭырқәа хәџьарк дысҭан, иареи сареи ҳаибадыруеижьҭеи акрааҵуеит, ҳагәра еибагоит, амал ду импыҵакыу адагьы, уи аиҳабырахь днагоуп, ахәҳахәҭра мацара азыҳәан акәымхаргьы ҟалап ҳара ҳашҟа дзыӡхыҵыз. Уи ожәыгь дыҟоуп, дымцац.
Ҳгәашә данааҭала, иџьыба иааҭганы салам шәҟәык насиркит. Снахәаԥшызар, абар ассир! Уи Ҭырқәтәылаҟа мҳаџьырра ицаз, мраҭашәарахьтәи ҳгәылацәа наҭхәажәаа иреиуоу, сыуа бзиа Мураҭ иакәзаап изыҩуаз. Аа, иаргьы ахьыҟоу! — иҳәан, Алоу-иԥа Шьардын қьаад бӷьыцк ааиҵихын, икәшан игылаз аҭаацәа иааҳамҵеикит, аха иаԥхьагәышьодаз, нбан здыруаз, ҳара аҭаацәа уаҳҟәаҵ, ҳқыҭа зегь еимударгьы аӡәгьы дуԥыхьашәомызт. Иара ҳахәԥҳа ихаҭагьы аарла-аарла ҳәа акәын дшаԥхьоз.
Аҭуџьар иҳәар, уаҩы ихеимҵар ҟалон, аха ҳашьхақәа згәы ҭганы ирааӡаз, урҭ ргәы макьана измымҟьац, зыламыс ҳаракны изкыу наҭхәажә Мураҭ ииҩуа лакәҵас иҟазаргьы, хамҵашьас иҳамоузеи? — даҿын ҳахәԥҳа, ақьаад бӷьыц данԥшыло. — Абар Мураҭ ииҩуа, иара ҭырқәшәала иҩуп, аха ишәзеиҭхазгап: «Асулҭан иажәа дамеижьеихт, ҳнацәа нақәкны иалаҳхыз анхарҭа ҳаиҭхеит. Џьанаҭ ада акы иузадкыло иҟам уи адгьыл: ишоурам, ихьҭам, есымша ааԥынроуп. Уаҩы иҿы иҭеиҵо изакәызаалак уа иқәымиаауа хәа акгьы ыҟам, ахьажьҵәҟьа ԥырны ишнеиуа, аџьықәреи рыц аҿыҵшәаны иахьынкашәо, цәаӷәара аҭахым, рашәара аҭахым, аџьықәреи шьап џарџаруа иҩахылҵуеит, бӷьыц цыԥхьаӡа лапҟьак-лапҟьак аҿалоит. Џьара ҵактәыс акәымзар, ахьарыжәтә азы арахә анырҵаӡом, изырҭахыузеи рхәы хаҵо, руац ҭго. Ҳара ҳҿы алқәа шырацәоу еиԥш, ара иахьабалак игылоуп ахш ҵлақәа. Аныга уман унадгылан, аҳәызба налоуҵеит, ахьхьаҳәа ахш аҿаанахоит, иара уа ушгылоу ашәаҟьа хчыла уныга урҭәуеит. Иурҵәырц уҭахызаргьы, унапы ҩаркӡаны, уи аҵла хазына бӷьыцк ааҿыршәаны аныга инҭауршәуеит, аҩны иааугаанӡа, аҳәызба узаламҵо ахырҵәы ҵәуеит. Аҟабақцәҟьа убри аҟара иҟәазхоит, аихала ахы хсаны агәы иҭоу фатәыс ианҭырхлак, акамбашьқәа ҭаланы иҭатәоит ахәапаҳәа ижаҳәо.
Унапы аҵаҟа иҟоу ауаа уманы арахь узыӡхыҵгәышьар, қьафла аԥсҭазара шузыԥшу удыруазааит». Абас инҵәоит сыуа бзиа Мураҭ исалам шәҟәы.
Нас уи ауаҩ, бзиарак данымиакәа, абас ихы иҭҳәааны изыҩрызу? Хзижьарызеи ҳара иашьцәа? Мураҭ, ара даныҟазгьы уаҩ наган, уа дахьнеизгьы аиҳабыра дырзааигәахеит, малк-шьалк дазгәаҟуа дыҟам.
Иаҳзыԥшузеи, мшәан, уахь ҳхы ҳмырхар? Аинралцәа цәгьагьы ирбаӡом, ацхыраарагьы ҳарҭоит, Ҟәбина арха анаӡарахь ҳахыҵыр. Ара абна ҳшагәылатәоугьы ахьҭа ҳакуеит, уи акаршәра ҭацәыраҿы асыҭәҳәа ҳацәтәаланы иаҳзыхгома ҳара? Амҵ реиԥш ҳанҵәараны ҳаҟоуп! Ҳахҵәаны, уа ҳаннеи, ҳдингьы шьҭаҳҵар акәхоит, ҳаҷкәынцәагьы иаҳхыкәшаны иахьымаара солдаҭра иргалашт. Насгьы ишәаҳахьазар акәхап, Урыстәыла аҳра-тәра еимырхит, анхацәа зегьы адгьыл аахәара рықәшәеит. Ихҵәаз-ихыԥсааз ҳара ҳанхаҩы илшома нас адгьыл аахәара? Нас дгьылда анхаҩы ԥсҭазашьас имоузеи? Бзык шәамжьааит, ажәак шәыхнамхааит!
О, сыбзыцәашьа бзиахә, Ҳамырза! Уареи сареи, иашоуп, ӷрак ҳаицҭымшааит, аха гәыԥҳәык ауп ҳзааӡаз, иуасҳәаз уаҳаит, ожәшьҭа уара сузыӡырҩырц сҭахыуп!..
Саб инапы игәыҵаԥсан, аҵла ҩа еиԥш дҩанҭхьӡа дгылан. Ҳамҭак ҭынчран, ахьаца мца иеиқәыз, агәгәаҳәа аибаха-еибафара иаҿын. Уаҩ дхызхшаз ассирқәа шиҳәазгьы, Алоу-иԥа Шьардын иажәа зегь ҳаргачамкит, аӡын агәҭан, иаалырҟьаны дыдрак еиԥш ҳгәы хнаҟьеит. Уи акәхап сабгьы лассаамҭа иҿы зизеихымхуаз. Нас, дмыццакыкәа, дналагеит.
– Сыхәԥҳа, сгәыӷырҭа ду, уара унаԥш ааԥшырҭа шьардоуп, ахшыҩ ҷыда умоуп, еиӷьыу-еицәоу уара уаҟара избарҭада! Уара уахьцалак сҭаацәеи сареи ҳуцуп, умаҵ аура, ушәшьыра аҵагылара ҳара ҳзы насыԥуп! Уаҳа иуасҳәагәышьозеи, цәаӷәареи рашәареи рыда акгьы ззымдыруа сара анхаҩы шьҭаха. Амала, сыхәԥҳа, гәыбӷан сумҭан сахьуазҵаауа, аублаақәа зегьы рзы иԥҵәоума абри ахҵәара аус?
Аублаақәа зегь ртәы саламцәажәеит, сара схатә гәаанагара ауп ишәасҳәаз, изасҳәазгьы сгәакьацәа шәоуп! — аҭак ҟаиҵеит Алоу-иԥа Шьардын, маҷк даацралашәа.
– Ус акәзар, зегь ирыхьуа еицҳахьыр еиӷьӡами, сыхәԥҳа, сгәыӷырҭа! — деиҭаналагеит саб Ҳамырза. — Ҳажәлар амца ишалагылоу, зегь раԥхьа ҳабџьар каԥсаны, амшын ҳазлахыларызеи? Ҳнапала излаҳарцәарызеи ҳабацәа рхәышҭаара?! Изланҳажьрызеи ҳаҩны, ҳгәара, ҳаԥсцәа рҳаҭгәынқәа? Ҳаԥырҵны ҳцома нас уи шьарда зымчу Быҭха? Ҳхатәыдгьыл ҳшықәгылоугьы, дгьыл ҿацәқәак шҳамоугьы, ҳхы аарла ҳәа иныҟәаагоит. Иҳамоу зегь кажьны Ҟәбина арха наӡараҿы ҳаннеилак, уара уиашоуп, адгьыл злааҳхәо иахҭнаҳҵо иҳамоузеи? Ҭырқәтәылангьы ҳзықәшәо сеидру, издыруада уаҟагьы адгьыл аахәара ҳақәшәар?
– Дида, дида, сара хгәаша! — дааӷьаҵәы-ӷьаҵәит сан, саб иажәа анагӡаха имҭакәа. — Уа Ҵабал сашьцәа зҭагылоу здырхуада? Урҭ арахь иааныжьны, амшын сызлахыларызеи, нас сара? Дида, дида, ари еиԥш ахырзаман даламԥшыкәа заанаҵ иԥсыз илыбаргәузеи? — инеимаҭәаны дҵәыуон сан, саҳәшьцәагьы рылаӷырӡ рыкәаашо сан иналыдеибаҳәалан, рыхқәа наҟ ааҟ лыжәҩахыр инкыдҵаны, еиҵақьны ацәыуара иналагеит.
О, сҭаца бзиахә, ахацам-ԥҳәыс бакәын, ожәы иҟабҵо бара ибаҭәам! Ҵабалаа ианакәзаалакгьы ихацәан, урҭ аинрал имагәшьхәа изҭацаларан иҟам. Адырра зласымоу ала, урҭгьы ҳара иаҳзыԥшуп, иҟалап ожәшьҭа амшын ихылахьазаргьы. Башьцәеи бареи дук хара имгакәа, шәеибга-шәызҩыда, Аллаҳҭаала иалихыз џьанаҭ дгьыл аҿы шәеибабараны шәыҟоуп... Ҳамырза, уа хәыда-ԥсада адгьылгьы ҳауеит, ақьаф аамҭагьы ҳзыԥшуп!
Абас акыр аамҭа, ргәыбзыӷга, гәырӷәӷәага ажәала дцәажәон Алоу-иԥа Шьардын. Аҳәсақәа маҷк рҽааиқәыркшәа ианыҟала, саб иахь днаҳәын деиҭаналагеит:
О,	уара абзиахә збаша, сыбзыцәашьа, иуҳәо саҳауеит, урҭқәа сырзымхәыцхьоу џьумшьан, зхала ахҵәара зҭахыда! Аха суазҵаауеит, иаҳа еиӷьума нас агьааурқәа наҳажәлан иршьуагьы шьны, ҳаҩнқәа ҳгәарақәа инышәтәны, иаанхазгьы арахә реиԥш инендцаланы Сибра аҵхааршәырахь ҳахыргар? Ҳдин ҳхырхыр, иҳахшаз кагәаны ирнаҭыр?
Иажәа алгаха имҭакәа, ҳаҩны иааҩнаҳаит агәыр-гәырҳәа игәыҭҟьагаха агаҿантәи бзарбзап хысбжьқәак. Агәылшьап хырзаман ац еихҳәа, ахәышҭаара агәы рыбганы, амца иҽҳәатәаз иааҳалагьыжьызшәа, ҳааиланарӡыӡеит иҳаҳаз.
Уара, ажәымҭа ҟыргә, хык саҵкәеит ҳәа унапы угәыдҳәалан аҽҳәа уҽҳәатәоуп, ҳаҷкәын, сара егьзымбаша, бзарбзан хыртҟәацк даԥыхьашәазаргьы уздыруам! — даҿын сан Наси. уи ожәы аҵәыуара-ақьыԥ- шәыпра даҟәыҵын, дгәааны, лыблақәа ҭыҵны ицон.
– Ибуази, бара, уаҳа чҳара бымаӡамкәа, иахьа еиԥш ахаан бсымбац! — налҿаирхьит саб.
Абри ауп, дад, саргьы ишәасҳәо, агьааурқәа рыбзарбзан мца ҳаблырц шәҭахымзар, уаханатәгьы аҽырхиара шәалага, лассы ҳхылароуп амшын, уахь, Ҭырқәтәылаҟа! Уара, дад, Ҳамырза, уԥсырҭа ара иҟоуҵозар, иҟаҵа, зынӡакгьы суазҵааӡом, сара санаӡӡеи зыԥсаҭа бзиахаша лмаҭацәа рынасыԥ сырцәгьарц сҭахым, ҳахьԥсуа ҳаицыԥсып, сахьцо изгоит! Издыруада Ҟәбина архаҟа албаара иаҳа еиӷьушьозар?
Уара, дад, Заурҟан! — Сара сахь даахьаԥшит Алоу-иԥа Шьардын, — Ҳаџьы Кьарантыхә ишькылкра, изааигәахара зҭахыз мачхәызма ҳарԥарцәа, аха уара уоуп уахь инеиз, иудыруеит уи сара сымшала ишыҟалаз. Ҳаџьы Кьарантыхә ҳхы дархәаны, сабраа Золакаа шәыжәла ашьнаҟәмарахь сҩахарц сҭахын... Аха, ишыжәбо, аамҭацәгьа ҳԥырхагахоит. Ожәшьҭа уиԥырҵыр цәгьам. Уигь имҳәа-мырза Ҭырқәтәылаҟа адәықәлара игәы иҭоуп, иуацәа-иҭахцәа еидигалоит. Аиаша уасҳәап, сара сыбзыцәашьа гәакьа ихҭылҵ зынӡак гәаблыс дызмам аӡәы дааихыкәласуа маҵуҩыс димазарц сҭахым! Сара снапаҵаҟа уҟазар еиӷьасшьоит...
Ҳаџьы Кьарантыхә иԥсы ҩыҭшәаанӡа деибашьуеит, ишәан ихьаҵқәо дреиуаӡам. Сара уи сааицыршәаны иҟалом, ҭоуба зухьеит! — саацәажәеит сара, Алоу-иԥа иажәақәа аҟама аҵарра еиԥш сгәы иалаҟацаз сзымчҳакәа.
Ишәыхьзеи уара, аби-ԥеи шәцәажәашьа сгәы иахәом! — иблақәа шаҟь-шаҟьо, игәы нырханы ҿааиҭит ҳахәԥҳа.
Кыр иаҳзаԥсоу ҳахәԥҳа, гәыбӷан сумҭан абас суҿазза сахьуацәажәо! — снацралеит сара. — Ари еиԥш ааҳәышьа уаҩы ибахьоума? Агәы ҽуабҵаршәым иахьынаурҳәы-ааурҳәлакгьы ауа! Шәара шәакәӡамзи, мшәан, агьааурқәа ҳақәлеит, Ҟазауаҭ ҳәа ҿызҭуаз! Ҟазауаҭла ишеибашьуа иҭахаз џьанаҭ агәашә ҟьаҟьаӡа изаатуеит ҳәа ҳазҳәоз, ҳаԥхьа шәгыланы аибашьрахь ҳназгоз! Ожәы еибашьрада аџьанаҭ шәыԥшааит, уи Ҭырқәтәыла акәзаап, уахь шәаала, амшын ҳхылап ҳәа шәааин шәааҳадгылт. Ожәраанӡа шәабаҟаз, шәарҭ хаиҳабацәа? Ашьарҩаш икаҭәаз ахә зшьода? Ҳхацәа ӷьеҩқәа башаӡа иҭахаз рыгәнаҳа здызкылода? Саб, уара уакәымзи, ҳшыхәыҷкәаз акыкахш иадкыланы ахаҵара ҳалазҵоз, аԥсадгьыл зхы акәызҵаз жәлары дырхашҭуам, насыԥ имоуп хәа ҳзааӡоз, — саҿын сара ацәажәара, схы аҟажара даара исцәыуадаҩны. Убри аҽны адагьы, ахаан заԥхьа смиасыцыз ҳахәԥҳа ду уиҟәаҵ, сзыхшаз сабҵәҟьа иҟынгьы абас ҿыӷәӷәала сцәажәо сыбжьы уаҩы имаҳацызт.
Уҽаанҟыл, аҷкәын, иуцәажәашьоузеи! Сара акгьы сурым, аха, уаԥхьа итәоу ҳгәыӷырҭа ду дызгәоумҭозеи? Ҳара ҳаиҭахымзар ари еиԥш ахьҭаха аранӡагьы дасуа даарымызт. Дад, Шьардын, ҳара мдырқәак акы ҳҳәазаргьы, уара уоуп изаҳхәаз, угәы иалумырсын. Уара уҳәатәы хаҳамҵар, уаҳа ҳаззыӡырҩрыда? Ҭырқәтәылан бзиарак шаҳзыԥшу агәра гаҵәҟьаны уҟазар, ҳара ҳгәакьа уами, дад, сҭаацәагьы саргьы уара иахьуҳәо ҳаҟоуп, — даҿын саб, Алоу-иԥа Шьардын дахьтәаз иааигәарахь днаскьаны; игәы нхеит ҳәа дшәозар акәхарын.
Асас, иудырратәы иаҳа даалахҿыххеит, иҟамчы еиҩырҿаны инаҩс ацәардаӷәы иқәыз аақәихын, дҩагылеит. Аҭаацәа дааҳалаԥшын, усгьы ҽааиҭит:
— Ожәшьҭа зыԥшра ҟамҵакәа аҽырԥхара шәалага. Саргьы, сымаҭәа-ҩыҭәа, ацхыраара сҭахыуп, сгәыгәҭашәмыжьын. Уара, Ҳамырза, излазбо, ухәра уиаҟара ибаргәым, улаба аакыдхны, уашьцәа-ужәлантә хынҩажәа ҭӡы инаӡо унарылал, урҭ қәрала зегьы уреиҳабымзаргьы, раԥхьа удыргылоит, уажәа иазыӡырҩуеит. Иаҟәыҵааит аибашьра, баша ашьакаҭәара. «Тәаха-ԥшыха ҟашәымҵан, амшын ахылара шәҽазшәырха, шәыхәԥҳа, Алоу-иԥа Шьардын шәаԥхьа днагылоит, акы шәацәымшәан!» — ҳәа зегьы исызраҳәа. Ҟәбинаҟа ахыҵразы џьара цәажәарак ҟалозаргьы, ироуҳәаша удырп!
Абас ҳазқәымгәыӷӡоз амҩахь ххы рханы, хырԥашьа змамыз адҵақәа наҳаҭаны, ҳахәԥҳа игәыжь днақәтәаны дцеит. Ус иҟан Аублаатәыла, ҳаамсҭцәа рқыҭа аҩнуҵҟа мацара иацныҟәоз агәыжь иақәтәон, иаҳа абӷа ҭынчуп ҳәа ирыԥхьаӡон.
Аҭаацәа, алԥсаа дызлыргаз реиԥш, ҳхы ҳамагәыхьха ҳааилахеит. Дасу иҳақәшәацәгьан, ҳахьынатәаз ҳтәан, ахәыцра мамиқәара ҳхаԥаны. Адәахьы иаалашьцепит. Џьуна дҩагылан, ацәашьы налыркит. Сан, абжьааԥны еиԥш, ахьурӡы кналымҳаит, акәытқәа ҭалымкит, лҭаҭқәым лхарԥаны акҿыҩра дыкҿатәан. Саб арахә еилимыргеит, ажәқәа имхьеит, аҳәарақәа шҭакыз, ус еибарҟаауа иаанхеит. Инапы игәыҵаԥса иеихәлацәаз ахәышҭаара дыҽҳәатәоуп, илахь акыҷырақәа иаҳагьы ирацәахазшәа збоит, ожәы-ожәы ипҟыш-пҟышӡа аԥхӡы цәыкәбарқәа иӡамҩа инахьыжжлоит, икәмызцәа хҭарԥа аҿацә нықәшьны иааирыцқьалоит. Ҽымҭ иеиқәшьшьы итәоуп зггьы. Ацгәы заҵәык, амла иакызар акәхап, икьиуеит, икьииуеит, аха цыхҳәа аҵаҟьараҵәҟьагьы аӡәгьы илшом.
Знызынла, агаҿантәи абзарбзан хыс быжьқәа иоумагаха ҳахьтәоу аԥацха иааҩнаҳауеит. Уи заҳаз ҳла ҵыхәа кьагәа, ааҵра иҵатәаны аҟыура иаҿуп. Абжьааԥны акәзар, саб, ҭиҭ, иаапкааит, иҳаднабалозеи ҳәа егьарааны даҵаҟьахьазаарын, аха уи ожәы усс имаӡам. Ахәылбыҽха аҳәарақәа зҵарымдаз ажәқәа еибарҟаауеит, ҳныжьны шәцома ҳәа иӷызы-ӷызуашәа саҳауеит. Акәтҵара изҭамлакәа, аҵла иқәлаз арбаӷьқәа акыи-кыиҳәа еиқәҿырҭуеит, Аублаатәыла иаладырҵәошәа макьана уаҩы имаҳац ажәабжь бааԥс — ахҵәара. Адәахьы иеиҩжәаны иҵаауеит, ахьҭа цәгьоуп. Аҩныҟагьы ахьҭа ҩнаҳаит, аха аӡәгьы дҩагыланы иҿыцәаз амца еиқәиҵом, ишылаҳәызгьы рызгәаҭом.
Наҟтәирахьтәи акҿыҩра сыкҿатәоуп саргьы снапқәа сгәыҵаԥсаны. Лҭаацәа ргәы зырӷәӷәаша ак аацәырызгарц сҭахыуп, аха исҳәаша сҿашәом. Ашыш-ҭӡывара скыдыԥшылоит, алҩақ иареиқәаҵәаз алыӷәра снаҵаԥшуеит, нас, ҳабацәа ирықәлоу, ахәшҭаара иахакнаҳау архнышьна сназыԥшуеит, сылацәа аахыстзар избац роуп урҭ зегьы, аха ожәы сара сзы иҿыцбарахыуп. Урҭ иаҳагьы игәакьахеит, иԥшӡахеит, иҳалалхеит... Изылшода абарҭ зегьы рааныжьра? Иҟазҵада уи еиԥш азин, ҳабацәа рабацәа ахьиз, иахьааӡаз, иахьыԥсыз, иахьыҩнарҵәыуаз рыҩнаҭа деигьызмаха џьоук рзааныжьра?.. Абас ниеилаҩынтуан схәыцрақәа, адгьыл ҵысра аан еиԥш, ҳаҩны газҽазуашәа збон.
Ус ашәхымс даахыҵны аҩны дааҩнашылазшәа сыбла даахгылеит аԥҳәызба ссир Фелдышь. Нас, уа днеиҭаҵны сахьынаԥшлакгьы иахьабалак лара даацәырҵуа лҿаалхеит. Фелдышь ҳнаҩс акыҭа аҟнытәи нхаҩык диԥҳан, лареи сареи ҳаԥсы еилаҵәаны бзиа ҳаибабон, аха уи макьана аӡәгьы издыруамызт. Лассы-лассы маӡала ҳаиқәшәон, ҳагәҭыхақәа еибаҳхәахьан, ҳазԥшып ҳанасыԥқәа анеилаҳҵо амш. Уигь харамызт, ҳаԥхьа иааиуаз ҭагалан иахҳмырԥарц ҳаӡбахьан. Сҭаацәа, гәҩарақәак зларымаз ала, хәыҷы-хәыҷла ачара аҽазыҟаҵара иалагахьан. Фелдышь:	«Ожәшьҭа ишԥаҳаԥсыхәо? — ҳәа дҵаауазшәа саҳауан. – Иулшарыма сара сааныжьны амшып ахылара?» — дӷьаҵәыӷьаҵәуан лара. Сара урҭ лызҵаарақәа рҭак аҟацара сылшомызт, сгәаҟуан. Исыӡбеит, уаҵәы шаанӡа сыҩҽыжәланы, дахьыҟазаалакгьы дыԥшааны слацәажәарц.
Сашьа Мата иӡбахә ҳәаны сан рзаа-рзаа лыӷызы-ӷызрақәа схәыцра саалырхлоит. Сан илыцдырӷызлоит саҳәшьагьы. Саб заҵәык ҟыт ихәылшәом, дхаҳәшәыгәхазшәа арымӡ дықәҟаҵоуп. Аӡын ҵых ықәҳан ацара иаҿуп, аха ацәара згәалашәода! Ус иҟьаҟьаӡа иҳаршозар акәхарын, аха ахыу-хыуҳәа иаалырҟьапы ҳла шит, џьоук аингәа ишабаз аашьомызт. Ашә ааимԥааны санындәылҵ, абарҵа иааҵалахьан ҩыџьа арԥарцәа наҟ-ааҟ сашьа иҵагыланы. Аҩны данааҩнаргала, иоура-зоуроу аҟәада ихьшын. Сани саҳәшьеи еибархьыу-сууа иааикәшеит. Иҵагылаз иҩызцәа руаӡәы:
Шәымшәан, абааԥсы, дызгаша акгьы имыхьит, иуаҭәа ашшара хәуп, ацхыраара ишәҭ, ҳарҭ ҳашьҭахьҟа ҳахнымҳәыр ҟалом! — иҳәан, ахәы днаган ацәардаӷәы днықәҵаны, аҩыџьагьы рышьҭахьҟа инагьежьит.
— Амца шәҩаҵха, аӡы кнашәҳ, аӡыршы ҳҭаххоит, ишәырлас! — аҭаацәа ибжьы нарылаиргеит саб. Сара даасыԥхьан, Мата ишьа илабан, анарма еиԥш дышкәакәаӡа дахьықәыз ҳнеихалан, имаҭәақәа ҳаԥсахит, ихәра ҳахтит, саб изнапык усгьы ихәомызт, сара сицхраауан. aхәpa ҿаҳаӡәӡәааит, ашьанкылага ахәшә нахьишьит. Ҳамырза урҭқәа илан, нас ахәрыбӷьыцқәа нақәҵаны ахәра ҿеиҳәеит. Зны ахырҵәы ӡҩаны идыржәит, нас ацхарпа ҟаҵаны иҿаҳҵеит. Зыԥсы еихәлаханы иҟаз ахаҵа хәыҷы-хәыҷла иԥсы ааҭалеит, ибла ҭырхаха аҭаацәа дааҳалаԥшит.
Саб, иҟәардә днахан, ачымазаҩ иаԥхьа днатәеит.
– Дад, умшәан! — иҳәеит иара, ибжьы хаакәакәараӡа, — ишәарҭоу акгьы ыҟам! Ууаҭәа абаҩ еибгоуп, анцәа урыцҳаишьеит, уеибганы аҩныҟа ухынҳәит!
– Сыхнымҳәыр акәымзи ибзиаз, саб! — ацәажәара шилымшозгьы, сашьа дгәамҵ-хамҵуа дналагеит: — Ахьымӡыӷ усыргеит, сҩызцәа ԥшаахқәа ахьҭахоз сҭахар акәын саргьы! О, саб, уахь цәгьарамзар бзиарак ыҟам, ҳаӷацәа ҳҟәаҟәаса ҳақәырҵеит, инкыланы иҳамаз ҳахрыӷәӷәарҭа ԥсыбаҩла ихҟьаны ҳаԥырҵит. Иаанхаз, сара сназлаз, жәиԥшьҩык аҽцәа ар ҳакәшаны џьара ҳкыдырцалеит, ахыи ахәшәи анҳамҵәа, ҳаҽраҳамҭар ԥсыхәа амоуа ҳҭагылеит. Аха уи згәаӷьуадаз! Арҵәаа-сырҵәааҳәа ҳаиԥхыҳәҳәаны, ҳаҽқәа ҳаарысны аӷацәа рыжәпара ҳнажәлеит. Ҳҽы аԥырцәқәа збылуаз ашәақь мцеи, ақәршаҩы еиԥш ахыртҟәац иааиуази ҳнарылсын, амшын ахықәахь ҳдәықәлеит. Сара, ишыжәбо еиԥш, суаҭәа ахы ақәшәеит, уи иалҟьаз ахы сҽы сыҵнашьааит. О, сҽы марқаԥа Хакәла ҳәа зегь иеицырдыруаз, иаразнак илеизҟәыҿит, сара сахҟьаны асы снылаҳаит, суаҭәа дысны иаасыцрахеит, аха уеизгьы сҩеиханы саақәтәеит, уаҳа саузгылахуаз. Санынапш, иеихьыс-еиԥысуа инеиуаз сҩызцәа нықәххит Ҵәаҳәыркыра ҳәа иахьашьҭоу амшын газго изҵажьу абахә ҳарак. Ҩаԥхьа арцәаа-сырҵәааҳәа инеиԥхыҳәҳәан, рыҽқәа аҟамчы нарыжәҵан, аҳаракыра ахьынтәи, абахә иаҿаапкны адсылара иаҿыз, иблаҟы-блаҵәоз амшын рыҽнарҭеит. Сыблақәа абри рымбакәа, суаҭәа иақәшәаз схы акәмаҷира иҭашәар акәымзи! Сҩызцәа ԥшаахқәа ожәшьҭа иабаҟоу, амшын иахәаҽит, сара сгәы ҩар ханы сыбзиахәха аҽҳәа сыҽҳәаиоуп, сан лқашь ыфауа. О, саб, агәымшәа, ари хьымӡӷыуп, изысҭахыузеи ожәшьҭатәи аԥсҭазара?!
Абри ашьҭахь ҳарҭ иҳабашьуаз абри иҟалаз рзымбатәбарахан акәу, уаҳа изеихсуаз уаҩ дрымбан акәу, ашәақьымца ааныркылт. Сара саазгаз ҳгәыла ҷкәынцәа ҩыџьа, аԥса абабара иалатәаны, ҳара аҽцәа иҳацхраауа, хаӷацәа иреихсуан, сышкаҳаз ангәарҭа, аимга-еимцара рхы иархәаны, саашьҭкәыцәааны, бахәҩыҵала срыманы, амҩа иқәлеит!..
Уҭынчха, сыҷкәын, дад, уҭынчха, уара хьымӡӷ умаӡам, ууал-ԥшьа наугӡеит. Аибашьраҿы усоуп ишыҟоу, џьоук ҭахоит, џьоук хынҳәуеит рыҩныҟа. Уҭынчха, дад, ҳамҭак аҟара улацәа узеихьшьыр, аԥсгара унаҭоит, — Мата ихы шьышьуа, иргәыбзыӷра, игәшәымшә аҳәара даҿын саб. Ачымазаҩ илацәа нҭааит. Ҳара аҭаацәа, лацәеихшь ҟамҵакәа ҳшеилатәац ҳаилатәан.
Ус ашара адәы иаақәлеит. Дук мырдыкәа, асы еиқәыцә изқәыжьыз ашьхара иҩавҵын, амра хаакәакәараӡа, гәырҩеи гәаҟрылеи иҭәыз ҳаҩны абарҵа иааҵаҷҷеит.
Саб иаха еиԥш акәымкәа, иаҳа длах-ҿыхын, ожәы аҭаацәа днаҳаҵаҟьан, аҳәсақәа акыр дируит. Аишәа ҳлахартәаны мчылаҵәҟьа акраҳҿеиҵеит. Ачымазаҩгьы маҷк деиӷьшәа дааԥшит. Саб иҽеилаҳәа-иҽеилаца дааин, аҭаацәа дааҳалатәан ус даацәажәеит:
Уарбанзаалакгьы, дыԥҳәыс-дхаҵа, гәкажьра шәмыхьроуп! Ахаан ҳазқәымгәыӷуаз ҳзыҟалеит. Диашоуп ҳахәԥҳа, ҳхымҵәар ҟалом, ҳаԥсы-ҳанха еибашьрак ахьыҟам дгьылк ҳзыԥшаауазар ҳдәықәлап. Уаҳа шәымԥшын, шәалага аҽырхиара!
Ишԥа? Ҳашԥахҵәо, саб, закәызеи иуҳәо? — ихәрагьы агәхьаа мкыкәа аҭҳарцәҳәа ииарҭа даақәтәеит сашьа, иахеижьҭеи ҳара ҳазмырцәоз агәҭыха уажәада измаҳацыз.
Уҽырҭынч, дад. Ҭырқәтәыла џьанаҭ дгьылуп рҳәоит, Асулҭан даҳзыбзиахар, џьара дгьыл ҿацәк шԥаҳмоури. ханхап-ханҵып, амлеи ахьҭеи ҳҽаҳаргарым. Ҳдәықәлап ҳахәԥҳа ишәшьыра ҳаҵагыланы, уи акыр зылшо уаҩуп, хылаԥшра хагижьрым — абас даҿын саб, иаха дшызбоз акәымкәа, иахьа Алоу-иԥа Шьардын икәал дҭагыланы.
Иууазеи, саб, уажәымҭа цәгьахама? — ҿааиҭит Мата, ҩаԥхьа ииарҭа даақәтәаны. — Уара уакәымзи аибашьра ҳадызцалоз, нас узҟаҭәада иахьа? Иугәаларшәа заҟаџьара уеибашьхьаз, иԥхьаӡа заҟаџьара иҿаҿаӡа иуну ухәра шәахсҭақәа!
Иҟоуҵозеи, Мата, улыҵҟьа-ҩыҵҟьо, ашоура умоуп, ацәажәара узеицәоуп. Исгәалашәоит, дад, исхашҭрангьы сыҟам урҭқәа зегьы, аха шьҭарнахыстәи ашьакаҭәара шьаҭарӡгоуп!
Мап, мап, жәлары зегьы ус ихәыцӡом! – саб снеиҿаԥеит саргьы, — егьырҭ зсгьы ҳшыҟазаалакгьы аублаақәа ҳԥыза Ҳаџьы Кьарантыхә, Алоу-иԥа Шьардын иеиԥш иабџьар шьҭеиҵом, иԥсы ҭанаҵгьы идгьыл гәакьа нижьырцгьы дыҟам! Саб, аҳаҳаи, акы уамжьааит, иухшазгьы иахьакәым ҳхы умырхан!
Абас акыраамҭа сгәы ԥыжәжәо ацәажәара саҿын, сара саалгар Мата дпалагон, ҳҩыџьагьы аҳәашьҩы иеиԥш ҳаб ҳаиҿагыланы, игәы иҭеикыз иаԥрыҟәҟәаара ҳаҿын. Иара дтәаны даҳзыӡырҩуан, иҳамеикуамызт, аха уеизгьы ҳаргьы дҳақәшаҳаҭхомызт. Нас дҩагылан, илабашьа аакыдихын, ашә дхыҵаанӡа даагьежьын, аҭаацәа деиҭааҳалаԥшит.
Жәлары зегьы ирҳәо ҳаҳап, ҳамацара зегьы ҳрылгәгәа ҳауцахуа! — даацәажеит иара. Нас, сара даасыхәаԥшын, абасгьы нациҵеит: — Заурҟан, дад, уара умаҵурахьы уца, Қаџьы Кьарантыхә аизарахь дноугозар акәхан, уалаӡырҩы, анс акәу, арс акәу, иахьеи уаҵәи ҳаиҳабыра акы рмыӡбар ԥсыхәа ыҟам усгьы. Сара ақыҭа сналалап, снарацәажәар схахыуп ҳажәланытәқәа. Урҭ ирцәызӡарым, ирасҳәап Алоу-иԥа Шьардын ирзынижьыз ажәа — ахҵәара шырзыԥшу. Ирҳәо саҳап, нас!..
Ҳаи, саб, ушызбо уҽумшьын! Акаамеҭ ҟалоит анырҳәа ахәац абла ҭнахит ҳәа, зда ҳамам аублаақәа рфырхацәа шьамхахьы ашьаӡа еимгәҳәауа, ахы ианаҿагылоу аамҭазы, ҳахҵәоит ҳәа улабарҟыӷуа ақыҭа ушԥарылалои? — атаххәа иажәақәа рҿаархеит сашьа.
Уеилагама, наҟ уҽырҭынч сымҳәеи! — Мата днаиқәцәҟьеит саб.
Мап, уи диашоуп, џьаргьы умцароуп, саб! — сааҵҟьеит саргьы.
Уара узқәыло ԥсахра мҩоуп, сумшьыкәа усзышьҭуам! — иҳәан, сашьа ихыза наԥхьаршәны, аӡәгьы ҳааизыбзиамхаӡакәа, инапқәа неиҵыргәаны даагылеит, аха иҽизнымкылакәа «ы-ы-ы, Аллаҳ, Аллаҳ!» — ҳәа дааҩныҵәаан, иԥсы илышәшәаны, ацәарҭа днылаҳаит. Сани, саҳәшьцәеи, сареи ҳаххымшақә ҳнеихаххит.
Саб уаха дҳазхьамԥшыкәа, дындәылҵны дцеит.
АҴЫХӘТӘАНТӘИ АИЗАРА
Ҳаџьы Кьарантыхә хадас дызмаз Аублаатәылатәи аиҳабыра, зны-зынлагьы меџьлис ҳәа изышьҭаз, зынӡак жәохәҩык ракәӡан иалахәыз.
Урҭ рахьтә ф.-хыԥк, сара санаҿу аа.мхазы, Аԥсныҟа адкыс аублаақәа рахь зхы кыдыз аԥсуа жәлакәа аҳчыԥсааи асаӡкәеи иртәын.
Мзымҭа аӡиас аԥсҭа иҭанхоз аҳчыԥсаа рахьтә уи аҭыԥ изалхын урҭ ԥызас ирымаз, аԥсаса рацәаны иззаныз, анхаҩы Баӷ Кьаӷәса. Бзыԥи Хәасҭеи аӡиасқәа рыбжьара инхоз асаӡқәа рахьтә — аамсҭа Рыд Уахсиҭ.
Аублаатәыла ахаҭаҵәҟьа жәеиза ҿацәк рыла ишан. Ҳахҵәара жәабаҟа шықәса шагыз ауп ус ашарагьы шыҟалаз. Ҵабыргны, уи еимакхеит, еиҿакхеит, аҭыӡшәа ӷәӷәа ахылҵит. Џьоукы-џьоукы аҭыԥантәи аамсҭцәа хазы-хазы аҳрақәа ирымаз рцәыланарҟәыр ҳәа ишәаны иԥаԥашькны, ари ҳара иаҳтәым, ҳабацәа рхаангьы иҟамызт, иаҳҭахым ҳәа иқәгылеит, аха иара аԥшьызгаз Ҳаџьы Кьарантыхә нас Бараҟаи-иԥа Ӡаԥшь, Аҳмеҭи атәыла ахьчараҿы, жәлар реиларҵәара азыҳәа уаҳа ԥсыхәа ыҟам ҳәа ианаҿагыла, иамазкуазгьы акгьы рылымшеит, дара ртәы иадыргеит.
Тәылаҿацәцыԥхьаӡа аԥызацәа иазалхыз зегьы неҩымсрыда аиҳабыра иалахәын. Урҭ рахьтә, иаҳҳәап: ҳара ҳахәԥха Алоу-иԥа Шьардын, аиҳабы еиҵбы Бараҟаи-иԥацәа Аҳмеҭи Ноурызи Ӡаԥшьаа, Зоурым- иԥа Ҟасым. Бақьыр-иԥа Џьанҭемыр, Нарчоу-иԥа Сеидыҟ уҳәа, реиҳараҩык аамсҭцәан. Аӡәык-ҩыџьак анхацәагьы рылаԥсан. Урҭ уала-ҭахыла Ҳаџьы Кьарантыхә изааигәаз, ма егьырҭ аамсҭцәа нагақәа рабаӡӡеицәеи рыбзыцәашьцәеи ракәын.
Атәылаҿацәқәа рԥызацәа иреиуамкәа даҽа ҩыџьагьы аиҳабыра иалахәым. Аӡәы — амсылман дин ахада Саҳаҭқьари, егьи — аиҳабыра ирыӡбоз рықәԥарақәа шәҟәыла ишьҭызхуаз адефҭарҩы Мыса иакәын. Уи аишәахьча имҵаргыланы, иҵысхә ҩыгақәа еихырӷӷа иаԥхьа иқәҵаны, ак шьҭаҵо, ак шьҭыхуа, аизараҿы иқәгыланы ицәажәоз ирҳәақәоз, иеимаркуаз-иеиҿаркуаз, нас аҵыхәтәан иеиқәшаҳаҭны ирыӡбоз уҳәа, ҭырқәшәала арыӷьарахьтә арымарахь анбанқәа еивҵаԥсо, ихы адырԥсыланы анҵара даҿын. Иара ихаҭа ус еизарак аҿы дықәгыланы дцәажәо уаҩы имаҳацызт.
Аиҳабыра тәарҭас иалхны ирыман Бырзыкьаа рынхарҭа, Быҭҳа ашҭа ҳәа изышьҭаз ахьыҟаз Мыҭҳас ақыҭаҿы. Ԥхнызар — аиҳабыра еизон, ашҭа еҵых агәҭа иқәгылаз, ажәҩан хыла иҵызԥссоз аџь дуқәа рымҵаҟны, ӡнызар — ашҭа аган аҿы, зеиԥш ҭаӡам аӡыхь азааигәара амеџьлис азын мацара иҟаҵаз аӷәтәы ҩны аҿы.
Убри ахьатә ӷәтәы ҩны аҿы ауи иахьымҩаԥысыз аҵыхәтәантәи аублаақәа реизара. Убраҟа ауи иахьыӡбахаз шьаҭанкыла ҳақәызхыз, амҳаџьырра ацарагьы.
***
Март аналагамҭазҵәҟьа акәын. Уи амза Аублаатәыла ахьаҳәхьачара адыруеит, мышкы ала ҩынтә-хынтә аҽеиҭанакуеит: зны амрахәага хаа-кәакәараӡа, зных аԥша ҵәыҵәы, ақәабаа-сабаа аланы, нас ақәа мацара ахаҽаҳәа икыдҵәаны ацара иналагоит.
Асы еиқәыцә ишышьҭаз, ауха ақәоура иаахҭанакын, џьара ҭыҳәҭақәак рыда, асы нықәӡәӡәаа иагеит.
Ашьыжь икаххаа ажәҩан еилганы ишыҟаз, иаразнак иаашәшьын, зны ақәа шлеиуаз, асгьы нацнаҵеит. Ақәыцқәа хьзырнаауаз аԥша-ӷьы аҵламахә ҟьантазқәа ианаарыласлак, аԥсабара қьы-ӷызуазшәа уаҳауан. Уи аҽны, адәныҟа уск иаршаҟьоз ида, амца аҽҳәыҵра уадаҩын.
Шьыжьнаҵы аиҳабыра еиҭатәахран иҟан. Ҳаџьы Кьарантыхә сицнны, ашьыжь аусҳәарҭа аԥхьа ҳанааҽыжәҵ, аиҳабыра иалахаз рыдагьы имаҷымкәа ажәлар еизахьан. Абжьааԥны ас ажәлар анеизалоз ари ашҭаҿы гәырӷьарахон, ашәаҳәара, акәашара, ацәҟьара кыдҵан ахысра, аҽырхәмарра... Урҭ абаҟахыз ожәы, аԥсраҟны аџьабара иалатәазшәа, зегь рылахь еиқәыршьшьы, насҭха-аасҭха, гәыԥ-гәыԥла рыҽшаны, рыбжьы ныҵакны иеицәажәо еилагылан.
Аусҳәарҭа абарҵа иҵатәаз аиҳабыра агәырқьҳәа иҩагыланы, ахада иааиԥылеит, аԥсшәақәа анааибырҳәа ашьҭахь, Ҳаџьы Кьарантыхә днараԥгыланы. инеибарԥшы-ааибарԥшны аизарахь иааԥхьаз зегьы ауада ҭбаа иныҩналеит.
Ҳаџьы Кьарантыхә дышиашаз арымӡ ҟьаҟьа дуқәа днарыбжьысны, аханы змацара игылаз аҟәардә днықәтәеит, ишьҭагылан инеиуазгьы наҟ-ааҟ иеиҿаԥшуа, арымӡқәа рҿы рҭыԥ ааныркылеит. Аублаатәылатәи ауаа ҟәыӷақәа, ашьауардын ахшыш змаз, ҳныхаԥааҩ Соулаҳ раԥхьа днаргыланы, аизарахь иааԥхьаз зегьгьы агәырқьҳәа, ауада ҭбаа иазкуаз, аиҳабыра ирыкәӷӷаша иаагылеит.
Саргьы, аиҳабыра хада ишькылкҩы зласакәыз ала, анеира сақәиҭын, иҩналоз сыҽрыларӡны, кәакьҭак аҟны саагҿагылт.
Зегь рышьҭахьӡа дааҩналеит адин хада Саҳаҭқьери, асарақь шкәакәа иханы, ишьапы зықәиргылоз адашьма ҭабгар ҳәа дшәозшәа, ашьшьыҳәа ишьеи-ишьеи еиқәҵо, ацәца азна аӡы ихы иқәгылазаргьы џьара икаҭәарымызт, диашаӡа дышнеиуаз, Ҳаџьы Кьарантыхә изааигәара арымӡ аханы днатәеит.
Haҟ-aaҟ арымӡқәа рҿы ибжьаҿа-бжьаҿаӡа ҭыӷьк-ҭыԥк ҭацәын. Урҭ аизарахь икылымсыз, Ахҷыԥсынтәи Баӷ Кьаӷәсеи, Саӡтәылантәи Рыд Уахсиҭи рҭыԥқәа ракәын.
Уаала иҭәыз ауада акыраамҭа иԥшын иӡыҩҩӡа. Итәазгьы, игылазгьы рыблақәа аиҳабыра рхада Ҳаџьы Кьарантыхә изырхан.
Уи дтәан, инапсыргәыҵақәа ишьамхы иқәкны, икылкааны иаԥхьа адашьма дықәԥшуа, акыр ҵхи-мши ҭынч ихы нықәҵан дышмыцәацыз мҩашьо, иблақәа ҭчааны, илакыҵақәа ҵшәааны, иԥшшәы ихыгга.
Нас дҿыхазшәа ихы дҩахан, итәаз даарылаԥшын, ашырҳәа даагылеит, илахь маҷк иҭахалан ихаз ихылԥарч еиқәаҵәа цыҩ-цыҩ ихагәҭахь иҩаскьаганы, еицырнааны иҟәныз иӷәакьиа ҟама аариашаны, инапқәа еиларшәны амҳасҭа инықәиҵан, ихы ҩышьҭыхны, акы иԥхьаӡозшәа аҭуан днаҵаԥшит. Абжьааԥны дшашьцылаз иажәақәа ахыртҟәац анаауа еиԥш еицыргыланы идәықәымҵакәа, иахьынӡазалшоз иҽырҭынчны даацәажәеит:
— Аиҳабырагьы, аизара иаднагалаз ажәларгьы, абзиара шәықәзааит! Иацынӡа ҳаибашьра усқәа зеиԥшраз усгьы ижәдыруеит, ҿыц акгьы сзацҵом. Аибашьра еилашуеит, еихсыӷьшьрак амаӡам. Аурыс ҳәынҭкар ир иахьабалак иааҳакәыршаны ажәылара ишаҿыц иаҿуп. Ҳашьҭахьҟа ҳнеиҭаҵыргьы абаагәара еиԥш ҳзықәгәыӷуаз ҳашьхақәа ракәын, уахь алагьы ишәарҭахеит. Иаха аҵхыбжьон аԥшыхәҩ иааз излаҳаиҳәаз ала, ҳаӷацәа рыр хәҭа ӷәӷәак Ашәынтәи ҳашьхақәа иаарыҵагылеит, ахыҵра ргәы иҭаны. Амраҭашәарахьтәи, ишыжәдыруа, аинрал Геиман аагылашьа имамкәа ажәылара даҿуп.
Жәацы зегь ҳаицҿакны, уи аинрал иахь аинааларазы идәықәҳҵаз сара саб иашьа Бырзықь Арсланбеи, ишыжәбо еиԥш, макьана ихабар ыҟаӡам, дыршьу. дбаандаҩыртәу ҳаздыруам. Шәара шәыблала ижәбоит, Баӷ Кьаӷәсеи Рыд Уахсиҭи жәацгьы ҳаизара иалахәмызт, иахьагьы икылымсит. Ари змааноузеи? Аханатә абџьар кны иҳадгылаз асаӡқәеи аҳҷыԥсаан рыҽхьаркит, урҭ цәгьара дук ргәы иҭамзаргьы, алакҩакра ихҭакны ишамоу ҩашьом! Мраҭашәарахьтәи ҳгәылацәа шаԥсыӷаа ракәзар, ишшәаҳаз еиԥш, рабџьар шьҭарҵеит. Рыбжаҩык наҭхәажәаа реиԥшҵәҟьа, амшын ахылара иаҿуп, иаанхаз лакҩакуеит, изқәыркра рыздыруам, издыруада, ҳара иаҳзыԥшызаргьы ҟалап! Аԥшыхәцәа ихынҳәыз изларҳәо ала, далааи, ҵабалааи, ԥсҳәааи, ҩаԥхьа аҳ Ҳамыҭбеи Чачба дырԥырхагамхозар, иҳарҭахьоу ражәа еижьом, иахьеи-уахеи ирхымгакәа ар ҳзаарышьҭып ҳәа ҳгәыӷуеит.
Ҟәыӷареи хаҵареи згым аублаа раԥхьагылаҩцәа, шәыххь згеит, сара ишәасымҳәаргьы шәара ижәымбо иҟам иахьатәи амш, аублаа жәлар зԥылахьоу амшқәа ишреиԥшым. Иахьатәи амш иаӡбароуп аибашьреи, аҭаслымреи, атәреи, ахақәиҭреи, ахҵәареи руакы. Хәыҷи-дуи, хацәеи-ҳәсеи ҳажәлар зегьы, итәаз аиҳабыра иаҳзырӡбарызеи ҳәа абри аҩны иазыԥшуп! Абри дырны, шәааи нас, шәыххь згеит, ҳхы неилаҳҵап! Хырԥашьеи зыԥшышьеи уаҳа мшыҟам усгьы изҳәатәузеи?
Ацәажәара данаалга, ибла џьбарақәа рыла итәазгьы. игылазгьы аанмидеит. Нас ашьшьыҳәа днатәеит, иаԥхьан еиԥш, инапсыргәыҵақәа ишьамхы илықәырӷәӷәаны, адашьма дықәԥшуа. Зназы иааҭынчрахеит.
Игыларыдашь ожәшьҭа ҳәа агҿыҩра ахьынтәи сгәы хыҭ-хыҭуа итәоу срылаԥшуеит, аха макьана ҽыр-ҵысра рымаӡам, анаҳә-ааҳәраҵәҟьагьы рылымшошәа ауп ишызбо. «Алоу-иԥа Шьардын Ҭырқәҭәылака ахҵәара усгьы иӡбахьеит, ара ианаацәырига, Ҳаџьы Кьарантыхә избац иакәзар, урҭ аҩ хацәак еидымсылар ԥсыхәа амам» ҳәа сгәы сааҭахәыцын, ҳахәԥҳа дахьтәаз гәаҭаны снеизыԥшит. Уи, ара ирҳәо, ируа акы усс имаӡамзшәа иҽырмашьцаны, ижакьа еиқәаҵәа ахыџьгәыгәынра инацәкьарақәа алархәмаруа, иаԥхьа аҭӡыварахь џьара иблақәа кыдхалон.
Ахьышәҭҳәа, аидара хьанҭак наиқәҳәаны инкаижьызшәа даагылеит амулацәа рхада Саҳаҭкьери. Ипапсыргәыҵақәа неиҿаԥсаны, ижакьа ӷарԥшар инаҵакны:
— О, Аллаҳҭаала,	шьарда зымчу, унапы ҳануп, улыԥха-угәԥха ҳагыумыжьын,	хара ҳамазаргьы ҳаҭоумҵан, иахьатәи амш ҳара ҳзы ирманшәал! — аныҳәара даҿын уи аҭуан даҵаԥшуа, ибжьы ҵыс-ҵысуа. Ашьҭахь, имахәарқәа неихышьны игәышԥы инадҵаны, иаԥхьа еилаӷәаа итәаз аиҳабыра ашьшьыҳәа илаԥш нархигеиг: — Аӡәгьы дзахыԥаран дыҟам, адунеи ҳшаны қақәызҵаз Аллаҳҭаала ду ҳалахь ианиҵаз. Уи зегьы ирзеиԥшуп, зегьы ирзыԥҵәоуп!.. Ԥеиԥшхәыс ҳажәлар ирымазар акәхарын аамҭала акәзаргьы ари адгьыл аныҵра. Аллахҭаала иаҳзалихыз алахьынҵа мчыла аҿагылара гәнаҳаупи, хара иаҳуалуп ҳазшаз иҿаԥхьа аҽырраҳаҭра! Сыбла самжьо иҟьаҟьаӡа санԥшылоит амшын ирганы инагоу, агьааурқәа иаадмырбыз ҳара aублаақәа ҳамҩа ҿыц! Уи нагоуп Аллаҳҭаала изаӡәу, адунеи абжак зымпыҵакыу Асулҭан ду имзаҿа иаҵашәҭуа адгьыл ԥшьахь, Ҭырқәтәыланҟа.
Иахьшоурам, иахьыхьҭам, ныҳәарада шәии-ԥшьиира ахьырзымдыруа, ҳақымзар гәнаҳа ахьыҟам, иашамзар, залымдара ахьуԥымло, аҳра змоугьы атәитәыхгьы ақьаф ахьырзеиԥшу, еиӷарада ауаа рнапы еибаркны, илеи-ҩеиуа, хьаа-баада, амсылман баҳча шәҭышра иахьыҵоу. Уи адгьыл хазына, Ҭырқәтәыла, шәааи амсылманцәа capа сахь ҳәа, анапы ыргьежьуа игылан иахзыԥшызар, нас аиҳабыра сшәазҵаауеит, иарбан ҳара ҳнызкыло, ҳаззыԥшу?
Ҟәбина архаҟа шәахыҵ ҳәа аинралцәа ниҳадыргало зынӡакгьы ҳхахьы иааҳамгароуп! Иҭаҳхуазеи ҳарҭ амсылманцәа агьааурқәа рҭыҩра! Дарбан џьанаҭ ԥсыршьага баны, џьаҳаным еилашыра алызххьоу?..
Абас ибжьы ҵаӷа ныхҵа-аахҵо, иажәақәа цқьа игәлыршәа-гәлыршәо дцәажәозу, аматанеира даҿызу узеилымкаауа, акыраамҭа дгылан амула. Изаҳауаз рзы иҽыимызт Саҳаҭқьери игәҭакы, уи иахьанӡагьы, асҵәҟьа ихтны акәымзаргьы, акырынтә ажәлар адиԥхьалахьан Ҭырқәтәылаҟа ахҵәара. Аха уаанӡа уи заҳар змуӡоз Алоу-иԥа Шьардын днарылаҵаны аӡәырҩы ожәы иныҵакны рцәажәашьеи, рҿаԥшылара злаҟаз алеи, гәахәала ишрыдыркылаз ҩашьомызт. Ҵоупн, иҟан, егьмаҷҩымызт уи иадымгылозгьы.
Дакӡамшәа адыххәа даадҟьеит Бараҟаи-иԥа Ӡаԥшь Ноурыз, кьаҿк, еиқәакы, еилацалак, ихаз ахылԥарч кәахь ааихкәыцәааны агәаԥҳәа иаԥхьа адашьма илықәижьын, ибла ҭысамсал ашкәакәарақәа иџьымшь хәамсысқәа аҽыԥ-аҽыԥҳәа амацәыс еиԥш инарыҵацырцырын, арҵәаа ааҭиргеит.
— Ари ахацәа иреизарам! Ари, зеизароу, ихашәҵозар, аҭакәажәцәеи аҟәыдырԥацәеи роуп! Мчыбжьык аахыс ҳабла ҭкәыкәы ҳаидтәалоуп, аҳы, иҳаӡбаз ак сашәҳәозар? Ҳажәлар ашьа илагылоуп, арахь ҳарҭ ҳаидтәаланы, аҟәыдырԥара ҳаҿуп. Уара, шәааи нас. ҳхацәа маҭәақәа лаҳшәыхны, ԥҳәыс маҭәала ҳҽеилаҳҳәап, ҳабџьарқәа ҳаҟәныхны атыша илҭажьны. амҳабсҭақәа шьҭаҳхып, агьааурқәа ртәаны крырҿаҳҵалап, ҳақәгьежьааны рымаҵ ааулап! Ҳарҭ аамсҭцәа, шәыххь згеит, ожәшьҭа анхацәа раԥхьа ҳазлагыларызеи, ргәы ҳахшәазар акәхап, ажьыӡаҵәҟьа ашәара наҟәыҵт. Аҽы зтәыз, аҽы уаара даҳәон ҳәа, ҳара адунеи ршеижьҭеи ҳхатәы дгьыл ҳамоуп, нас ҳзаҳәарызеи џьоук рыдгьыл! Ҳарҭ иаҳхароузеи, нас ҳадгьыл ԥшӡазар, ибеиазар? Мап, дадраа, ҳара ҳаҩны ҳаҟоуп. Ҟәбангьы ҳҭахым, иара убас Ҭырқәтәылагьы! Мап, мап, дырҩагьых мап, ашәыргәындақәа иахьырҭахыу ицааит, аӡәызаҵәык иҟны ҳнеиаанӡа ҳаибашьуеит!.. — ихылԥа аашьҭыхны, асаба нақәыршәшәаны, ихамҵакәаны ус инаиваҵаны днатәеит Ноурыз.
– Диашоуп Ноурыз, диашоуп! — иаагеит абыжьқәа.
– Тәыс ҳаҟамызт, ҳагьыҟалом! Ҳазхылҵызгьы хацәан, дарбанзаалак аӡә иаԥхьа рхы ладмырҟәыцызт, нас иарбан хара ҳзыцәшоо, хаӷәӷәацаӡа ҳаԥсадгьыл ҳшьапы ықәгылоуп! Агәырқьхәа иҳацгылап, ҳара ҳхацәахар, аҳҷыԥсаа, асаӡқәа, далаа, ҵабалаа, Аԥсны зегьы! — абас аӷьаца-ӷьацаҳәа даацәажәеит, Ноурыз ииҳәаз дацԥыҳәаны, иӡара ҭарбаӷьа икны дахьгылаз, Хьрыԥс-иԥа Мураҭгьы. Уи аукы, фархьк, ихы чаԥшьӡа ҿыц исаны иахьыҟаз ижакьа еиқәаҵәа иаҳагьы ихы-иҿы ианчылазшәа убон.
– Ҳаибашьуеит, ҳаибашьы! Аԥсцәеи абзацәеи иахьа еилҳаргароуп! — днаҵаҳәҳәеит, дарбан сгәалашәом, насҭхашәа итәаз даҽаӡәгьы.
– Дадраа! Шәаагыл, ишәыхьзеи? «Ҳаит, амарџьа!» ҳәа аҵҟьара ианхәҵәықәхгоугьы ҟалоит! — ныбжьеигалеит Ҳаҭхәа-иԥа Сид. Уи ҳара ҳҭаацәа иҳазгәакьаз уаҩын, саб иаҳәшьаҵәҟьа диман, дцәажәаҩын, аиҳабыра даламзаргьы анхацәа рахь аӡәы ҳәа ишьаз хаҵан, Ҳаџьы Кьарантыхәгьы дизыӡырҩуан, ҳаҭыр иқәицҵон.
Сиҭ ибжьы шаараҳаз, зегьы ацәажәарақәа иаарҟәаҵын, инеизыԥшит, аха иара дгылан уаҳа акгьы мҳәаӡо.
Сиҭ, уара ахшыҩ ду змоу уаҩуп, иҳауҳәоузеи, уажәа ааҳалоуҵар ҳҭахыуп! — ҿааиҭит Ҳаџьы Кьарантыхә.
Ишәасҳәоузеи, дадраа, сара сыхшыҩ хәыҷ иазышьҭыхуам ари еиԥш жәлары зегьы ирзеиԥшу аус ду. Сара схатәы ауи ишәасҳәо, сыҷкәынцәа ахҩык иахьа аибашьра иалагылоу рыԥсы ҭагәышьазар, урҭгьы налаҵаны, анс акәу, арс акәу, абарҭ шәеиԥш зда ҳамам анагақәа иӡбаны ишьҭышәхуа ҳадгылоит. Далаа Хылԥацәгьа-иԥа дрывасҳакьуан ҳәа, шәара шәҳәатәы ҳавагыло ҳаҟам! Амала, дад, Кьарантыхә, амра агыламҭаз ашәаԥшь ҵнагоит, ианҭашәоугьы ашәаԥшь ныжьны иҭашәоит. Сара ожәы избо мраҭашәаран шьҭахьтәи ашәаԥшь ауип иара уигьы шьаԥшшәалоуп, алаӷырз хьшәашәа ахәлыкәкәоит!..
Иаанагозеишь аҭаҳмада иажәамаана ҳәа ихәыцуазар акәхарын аизара иалахәыз, ҳамҭак иҭынчран, аха нас итәазгьы, игылазгьы ауухәа иааилалеит. Ҳахәԥҳа Алоу-иԥа Шьардын иахь сеиҭанаԥшыхит, уи дшынатәаз еиԥш деиқәпата, изакәзаалак ҽырҵысра имамкәа дтәан, ибӷа аҭӡывара инадҵаны. «Ишәҭахыу шәҳәала, сара стәы усгьы иӡбоуип рҳәозшәа акәын иблақәа шынаԥшуаз. Еиҳарак сара хәаԥшырҭас исымаз, баа дуҵас сзықәгәыӷуаз, наџьнатә зыгәра згоз Ҳаџьы Кьарантыхә иакәын. Уи ожәы иаҳа длах-ҿыхызшәа збеит. Инапы анҩышьҭих, ауада иҩныҩуаз аӷьал-пал бжьы хәыҷы-хәыҷыла иааиқәтәеит.
Убасҟан дҩагылеит Бараҟаи-иԥа Ӡаԥшь Ахмеҭ, иаԥхьан игәы анеилахх зхылԥарч зыхԥааны икажьыз Ноурыз иашьа еиҵбы. Шьхынгылак, еинаалак, иӡара мыркатылла ихыуҵәарын. Ичоуҳа кәымжәы цыҩцыҩуа, икаба шкәакәа аҵԥшуан, бџьарс акәымкәа ус асифаҭаз иныҟәигозшәа иразныԥсараха ҟама хәҷык иҟәнубаауан. Икәымжәы иаԥшшәалаз ихылԥарчгьы, наҟ-ааҟ ажәҩақәа ылганы, ожәымзар-ожәы иааихшәартә еиԥш ихы ашьҭахьҟа инаскьаганы ихан, ибарфын жакьа иаазыркьаҿны иҵырффан.
Ҳаџьы Кьарантыхә уи ауаҩ дбаны адунеи дықәгыломызт, аха ԥсыхәа ахьынӡамаз иҵәахуан, диҟәиҟьарц иҭахымызт. Ихтны иааимацәгьахар, Бараҟаи-иԥа Аҳмеҭ аурысқәа рахь дицәыиасыр ҳәа дшәон.
Ожәы Бараҟаи-иԥа Аҳмеҭ дшыҩагылазҵәҟьа иаразнак ацәажәара даламгеит; ихьтәы сааҭ аасҭиган, днахәаԥшын, аҷакҳәа ахҩа наиркын, наҟ инаиҵәахит, иҳазырҭрақәеи икәымжәы аԥшьқәеи днарыхәаԥш-аарыхәаԥшын, иааирҽеит, нас ипатреҭ ҭихуазшәа, иарӷьа напы игәышԥаҿы икәымжә арҟьара инавҵаҵаны, диашахәҵәаӡа даагылан, ибжьы мырдуцәакәа ҿааиҭит:
 –Иагарааны ҳҳәахьазаргьы, абыржәы еиԥш аублаа жәлар амахәҩа иқәымгылац! Лассы ҳазлаҟоу ҳзымԥсахыр, ҳзықәгылоу ҳаҵаԥҵәоит ҳшыжәлару зегьы хланҵы хцараны ҳаҟоуип! Изхарада? Раԥхьа иргыланы — ҳара. Шәааи, иаахтны ҳаицәажәап, ҳазҩа ааӡарым; аурыс ҳәынҭқар ир рабашьра ҳаламгаран ҳалагеит, ҳара ҳнаҩс егьырҭ ашьхаруаагьы. Шәгәы иалымсын, шәыххь згеит, ҳабацәагьы ҳаргьы, анаԥш-ааԥшрақәа ахьҳагыз иахҟьаны, ҳахгьы ҳазгәамҭеит, иҳабашьуазгьы имч ҳзымдырит!
– Уанбаҿыхеи, Бараҟаи-иԥа! — изымчҳакәа дныҩныҵәааит Ҳаџьы Кьарантыхә ахьшәҭҳәа дҩаҵҟьан. Уара уакәмзи, мшәан, Ҳаџьы Бырзықь бзиахә ҳаԥхьа дангылаз аахысгьы ҳажәлар аибашьра иадызцалоз, ӷбала аџьаԥҳаны ӡхызгоз? Нас, иахьа уима, уабаҟаз?
Ожәы имбеит Бараҟаи-иԥа ажьа еиԥш ишьҭа арӡра! — ныбжьеигалеит Саҳаҭқьери дахьтәаз, дшацәы-шаҵәуа.
Ауада ҭынчхаанӡа ус дгылан ацәажәаҩ иҽеидыԥсала, аӡәгьы диламцәажәаӡо, нас зхы ларҟәны итәаз аизара ахантәаҩы днаихәаԥшын:
Иуҳәо иашоуп, Ҳаџьы Кьарантыхә, уххь згеит, абарҭ зегь шәеиԥш саргьы исымоуп агха. Усҟан сыԥсадгьыл ахақәиҭра сыхьчоз џьысшьон, хаҭалагьы, ижәдыруеит, заҟантә аҳәаҭыхла ҳаӷа сиԥылахьаз. Аха урҭ зегь ҳара ҳзы шьаҭарӡгахеит. Ижәдыруазааит, раԥхьатәи ҳшәақь аурысқәа рахь ианааҭҟьа инаркны, ҳара иҟаҳҵеит риашашьа змамыз агха! Баша ҳҽықәаҳхит, ҳҽыхҳарҵәеит! Абааш хаҳә еилаҭәахра хагәла ҳасит, ҳхы акәтаӷьқәа реиԥш инадԥаҳҽылеит — уаҳа акгьы! Гәыбӷанс ираҳҭоузеи аурыс аеинралцәа? — Аҳмеҭ иажәақәа наигӡон. — Аублаа аиҳабыра иалахәыз џьоукы зны ҳарнаалеит, ачынқәагьы ҳарҭеит, нас изааӡарызеи, Асулҭан ҳиқәгәыӷны ҳааҳәит, абџьар шьҭыхны ҳнарҿагылеит. Усҟангьы иаҳзымдырт, иахьагьы иеилкааны иҳамам, адунеи аҳәынҭқаррақәа зегьы, ҳара даара ҳзықәгәыӷуа аҭырқә Сулҭангьы дналаҵаны, аурыс ҳәынҭқар ишиххәыцуа, ихтны ирымҳәозаргьы ишицәшәо! Раԥхьаӡа ршьапы ҳадгьыл ианнықәдыргыла аҽны инаркны, аинралцәа ҳарнаалар, хаҽраҳҭар акәын!
–Уapa yхы ԥҽыҵәҟьаны укылсит иахьатәи аизарахь, сашьа, аха издԥуҽлаз ауп исзымдыруа! — дыҩныҟааны, дааҵҟьахит Бараҟан-иԥа аиҳабы. — Уҿы излаҭыҵӡазеи, агьааурқәа ҳарнаалоит ҳәа? Ара итәоу џьоукы акы иақәыркыргьы, уареи сареи, анкы илыхшаз, аинралцәа рнаалашьас иҳамоузеи, суазҵаауеит, Аҳмеҭ? Еиӷырҟаны иказыжьда ҩыџьа ҳашьцәа бзиахәқәа? Нас урҭ ршьа зураны иҟада, уареи сареи, дара зшьыз агьааурқәа ҳарнаалар? Мап, мап, саб иԥсаныс анысҳәа, ихаҵа, аинышәаразы даҽа ажәак ануҳәа, ҩыџьа аишьцәа ахьеидыԥсылаз рҳәо, схы шудысшьыло! Уанӡа сноумган, нак уҳалҵ, наҟ!
Абас аҟама аҭыхра аҟынӡа днеит афра гәыжәлацәгьа Ноурыз, ҩыџьа ахацәа неин, деимырхха дааныркылеит.
– Ашьра зқәугьы џьара ажәак ирҭахьеит! Иҟалазеи, уара сажәа анагӡаха сышәҭа!
– Иуҳәаша уҳәахьеит, ожәшьҭа уаҳа иацуҵарызеи?
– Ишәыхьзеи уара, ҳааизыӡырҩып нас, шәҽааиқәышәк!
– Ишыжәдыруа, акырҭқәа ҳара ҳаҵкыс хыԥхьаӡарала ирацәоуп, аха рабџьар шьҭыхны, аурыс ҳәынҭқар иҿамгылеит, — дналагеит аԥхьа Бараҟап-иԥа Аҳмеҭ атынчра иааҟалаз ихы пиархәаны. — Қырҭтәыла зегьы ҳакәҵып, иаагап Егры уахьныруа инхо агырқәа. Аханатә еинаалеит аурысқәеи дареи. Хаҭала ахьымԥшра рцәыӡзаргьы, ауааԥсыра еиқәдырхеит, асӡа ицарым, мышкы зны мыш лашарак рзааԥшыр ҟалоит! Ҳара аибашьреи, аҽықәхреи ҳаҿнаҵы, дара аҳәынҭқар иуӷә хьанҭа ишаҵазгьы, уи изакәан рхы иадырхәеит, алахтрахь рхы дырхеит, уарла-шәарла акәзаргьы, урҭ рыхшара аурыс ҵарақәа ирҭоуп!
– Уаангыл, Бараҟаи-иԥа Аҳмеҭ, уаангыл! — дааҵҟьеит адин хада Саҳаҭқьери, — зегь еилоугаргьы, оо, Аллаҳҭаала дшаҳаҭуп, удин еилоугоит ҳәа сыҟамызт, абааԥсы! Ҳаздукылада ҳара? Ақырҭқәеи аурысқәеи қьырсианцәан, урҭ еилибакааит, ҳара ҳамсылманцәоуп, агьааурқәа ҳраӷоуп!
– Ҳақлаҵәҟьа ҳцәажәозар, уххь згеит, Саҳаҭқьери, ҳаргьы зқьы шықәса рышьҭахь зны иҳадаҳкылт ақьырсианра. Ҳаԥсылманцәоуп ҳәа ҳхы шыҳаԥхьаӡогьы уи адин ҳалаҽны ҳаҟоуп иахьа ожәраанӡагьы! Дарбан аублаау нас хьачхәамеи мшаԥи ныҳәас измам? Уахьалагьы, Саҳаҭқьери, уххь згеит, ишуҳәо аурысқәеи ҳареи axҟa ҳабжьалартә иҟамызт!
Ҩаԥхьа ихылԥарч кәахь ихкәыцәааны, адашьма илықәжьны, дааҵҟьеит Ноурыз, иҟамагьы цырцыруа иҩҭиԥааит.
Ҳԥыза, уххь згеит, саб иԥсаныс анысҳәа ихаҵа, абри ауаа наҟ данҳалшәымга, арахә еиԥш иӷра ҭырбганы дышкасыжьуа! Иахьарнахыс уара Бараҟан уиԥам, сара усашьам! Иаҳзымдырӡакәа аинралцәа урнаҭхьазаап! Уҳалҵ, уҳалц! Аԥсахҩы, здин еилазгаз ам'а- хагьа! — деимырхха, инкылара иаҿын Ноурыз.
Ҳаџьы Кьарантыхә дҩагылан, дхаҵәи-хаҵәиуа анеиҩеира дналагеит. Нас ишшәырӡа игылаз Бараҟаи-иԥа Аҳмеҭ днаидгылан:
Уаҳа иуҳәарц иуҭахыузеи? Издыруада аурыс еинралцәа узлахырхыз цәыругарц угәы иҭазар? Англызтәыла уаныҟаз, уатәи аиҳабыра хьы-разныла иҩычаз афрангь аҳәа урҭеит, уи адагьы урҭ узлахырхрыз мачхәызма! Арахь урҭ абџьар цхыраара ҳарҭоит ҳәа, ашьаарҵәыра илагылаз ужәлар гәакьа жьаны, аҳәынҭқар ир иргәдуҵон. Иахьа агәаҟрацәгьа ҳанҭагыла, зегьы ухы рылуршәшәарц уаҿуп, аха угьангьашра ҟьаҟьаӡа ихтит! Еи, геди, зауалеи, Ахмеҭ уҿҳәара ааины убӷа нкыдгылеит ҳәа сыҟоуп, уҿҳәара!
Зегь ҳаҿҳәара ааины иҟоуп, уххь згеит, Ҳаџьы Кьарантыхә, уара ухаҭагьы раԥхьа унаргыланы! — шәырҭынчны дналагеит Бараҟаи-иԥа Аҳмеҭ. — Англыз еиҳабыра рҿаҳәатәы нармыгӡазар сара гәыбӷанс исымоузеи? Амала, иаҳхаҳаршҭрым, контрабандала акәзаргьы англыз бџьар маҷымкәа ишҳауз. Урҭ, усҟангьы ожәгьы, ҳара уаԥсҵәык азна иҟоу ҳзы аурыс ҳәынҭқар ддыргәаауам. Дара рзы ҳара ҳазусҭцәада? Афра аҽырхықәымҵақәа, ауаа шьҭахақәа ҳаа ҳрыԥхьаӡоит, хымԥада. Исгәалашәоит, Лондон ҳаныҟаз, ҳара ҳзышьҭаз ҳус аҵкыс лалабатәыс ирыман ҳаилаҳәашьеи ҳабџьар маҭәеи!
Зынӡак аҽрырҳарагьы хәарҭам. Арҭ аинралцәа бџьарла ирымпыҵархалаз атәыла ҿацәқәа рҿы шьаҭанкыла ажәлар ндырҵәеит ҳәа уаҩы имаҳац. Даӷьсҭан иҟалаз шәаҳахьеит усгьы. Шамильҵәҟьагьы дрымшьит, дыҭҟәаны дахыргазаргьы, Урыстәыла дынхоит, млакыи хьҭакыи дакуа дыҟам Иеибашьуаз даӷьсҭанаа ракәзар, аӡәгьы инимырҵәеит, инхоит, инҵуеит рыҩнқәа рҿы. Уанӡа ҳамцаргьы, абар ҳгәылацәа шаԥсыӷаа шәрыхәаԥш, изгәаԥханы амшын ихылаз рыда, забџьар шьҭазҵаз аӡәгьы дрыламкьысит. Урҭ аинралцәа рыгәҭа ижьышуа, ишьашуа рыдагьы иаша иадгылоу, ҳара ҳаилызкаауа аӡә дрыламкәа иҟалашам. Уимоу, ирҳәоит, урҭ иреиуоу баронк ашьхарыуаа рыбызшәақәа иҵоит, анбанқәа рзыҟаҵаны аҭыжьра даҿуп ҳәа.
Урҭ зегь ирзаауазеи, иахьатәи ауп сара сыззааиуа. Ҩ-мҩак роуп иҳамоу ҳара; ма ҳшеибашьуа хаҵаҵас ҳанҵәааит зегьы! Ма ҳара иаҳиааиз аӷа ишиҭахыу дҳазныҟәааит! Заҳәа ҭыхны иаҳҽагылаз ҳаӷа иаҳа игәра згоит, маӡала абџьар ҳаазырхәоз иаҵкыс! Ҭырқәтәыла ожә исымбеит сара, уа бзиарак ҳзыԥшу џьышәымшьааит! Ҳаҳәшьцәа реиԥш ауадалықь ҳҭаларым, ҳашхацәоу ҳаанхааит!
Зыԥсадгьыл нзыжьыз, бзеирак иԥеиԥшым, ижәдыруазааит, абри адгьыл ҳшьапы аннықәааго аҽны инаркны, аублаа жәлар наунагӡа ишыӡыз!
Суасиаҭ сҳәеит сара, ожәшьҭа, ишәҭахыу сзыжәуы!
Бараҟаи-иԥа Аҳмеҭ итәарҭаҿы дымтәакәа, аиҳабыра даарылҵын, арахь ажәлар иеиқәӡырҩуаз даарылагылт. Аҵыхәтәантәи уи иажәақәа убриаҟара ирмчны, насгьы гәҭыӷьӷьаала иҳәан, дызусҭазаалакгьы аӡәгьы акгьы изацымҳәеит, иеиқәышьшьы иааҟалеит ҳахьыҩнагылаз.
Ус адәныҟа апыҟҟаҳәа ҽцәак шааиз, насгьы иаарласны ишааҽыжәҵыз мҩашьо шьҭыбжьқәак аагеит. Итәазгьы игылазгьы ргәы хыҭ-хыҭуа, зегьы аҩналарҭа иназыԥшит. Убри инақәыршәан ашә даалагылеит, жәацы аахыс зегь рыбла ҭырхаха иззыԥшыз, аинышәаразы ажәылара иаҿыз аинрал Геиман иахь ишьҭыз, Бырзықь Арсланбеи. Ашә данаалагыла, ақәабаа-сабаа зхьыкәкәоз иуапа хәылда, ацӷақәа ааԥыртланы, дымнаҳәыкәа, ижәҩақәа иаархыхны, ишьҭахь игылаз ашькылкҩы инеииҭеит.
Агәырқьҳәа иҩеихаҵгылаз аиҳабыра рыгәҭа данааи, шәтәақәаҳәаҵәҟьагьы изымҳәо ихы икәаҽны, иаб дышьны ихәда дыхшьызшәа, даагылеит. Зегь ршьапы иқәгылан, ацәгьара хьанҭа ирықәҳараны иҟаз ршьапы ишықәгылаз ирықәҳар, иаҳа иныркыларызшәа.
Иаҳзааугазеи, саб иашьа? — иуцәымыӷхартә иҟаз аҭынчра ааилеигеит Ҳаџьы Кьарантыхә, ганха дыԥшуа.
Цәгьарамзар, бзиара ыҟагәышьам! — аарлаҳәа даацәажәеит Бырзықь Арсланбеи. — Ҳаннеиҵәҟьа иаразнак ҳидимкылт аинрал Геиман ҳаԥшын, абаандцәа реиԥш асолдаҭ ҳарҷаԥшьон, ашьҭахь иааҳаԥхьеит, аха изакәызаалак ҳгәы иҭаз ацәыргаха ҳалаимкӡеит, иаахыжәжәа-хыжәжәаны иҳаиҳәеит: «Ожәшьҭа еинаалашьа ҳамам, ихҵәаны Кәбина архаҟа илбаарц зҭахыу, шәҽеиҵаҳәаны ҳара ҳахь шәҿаашәха, амҩа шәаҳҭоит. Ус акәымкәа, Ҭырқәтәылака ацара алышәхуазар, хыџьара шәыҽшаны агаҿахь акылсра шәалага, уа ишәзыԥшуи аӷбақәа!.. Араҟа ожәшьҭа аанхашьа шәымам!..» Уаҳа дхьаԥшынгьы дҳахәамԥшит. Ҳандәықәлоз агаҿа иаркны ашьханӡа ажәылара еиҭеирҿыцит, даазыдгыло акы деигӡом, ирхәашоит, ибылуеит. Ожә дшаауа даауазар, ҩымш ирхымгакәа Мыҭҳас дҟалоит...
Идыды-мацәысны иҩнасызшәа зегь аршанхеит ари ажәабжь бааԥс. Иҟалаз ахькылсуаз зегьыҵәҟьа сзеилымкаазаргьы, омак шаҳԥеиԥшыз сцәа иалашәеит сахьгылаз. Абааду еиԥш макьана сзықәгәыӷуаз Ҳаџьы Кьарантыхә, ианаџьалбеит, ииҳәарызеишь, иҟаиҵарызеишь ҳәа сыбла ҭырхаха снеизыԥшит. Уи дахьгылаз цаҟантәи ак наихан, адгьыл дыҵанагалозшәа, ашьшьыҳәа днензҟәыҿны днатәеит, ихы ҩнапыкла икны. Ԥыҭҩыкгьы ус ртәарҭақәа ааныркылт, даҽа џьоукыхгьы рыжәҩақәа аҭӡывара инадҵа-аадҵаны ус иаашанхалеит. Иагараан иубахьеит, аԥшацәгьа иарааз абнара, уаанӡа ишшәыр-шшәырӡа игылаз аҵлақәа, еихышь-еиԥышь еилажьны. Убасшәа акәын, ожәы, ахаан шәара ззымдыруаз ҳәа иԥхьаӡаз аублаа хацәа реилатәашьа шыҟаз.
Ус адәныҟатәи иааҩхит ҽышьҭыбжьык. Дук мырҵыкәа, иԥсы ихәламӡо ашә даалагылеит агаҿа зҷаԥшьоз руаӡәы. Аӡыԥсы ахьыкәкәо ихҭарԥа еиқәаҵәа ихыхны икын, уи иадкылан иҟамчы еиҩырҿаны.
Ҳаџьы Кьарантыхә, уххь згеит, ҳагаҿа ихгылоу аҭырқә ӷбақәа ркаԥдан ажәа узааицҳаит! — ҿааиҭит ашә дшаахыҵыз еиԥш ибжьы хаааӡа.
– Иҳәа, нас иҳәа! Узгылоузеи убыбӡа — днаиҵаҟьеит аиҳабыра рхада. Ахы иқәшәазшәа дааҵҟьан, дзықәтәаз аҟәардә ирццакӡан авагьежьра дналагеит.
Ефенди Шәлиман иааицҳауеит: «Хымш раахыс хәыда-ԥсада, ҳҿи хнапи еиқәԥса амшын ҳахгылоуп. Иахьатәи амш иалыршаны ҳашәҭахыу-ҳашәҭахыму цқьа агәра аагаратәы ианҳашәымҳәа, ҳара иаҳзыԥшу англыз контрабанда ӷбақәагьы ҳаманы агаҿа ҳадҵуеит!»
Удәылцқьа, наҟ! — иблақәа шаҟь-шаҟьо, ақәгьежьра дшаҿыз дныҩныҵәааит Ҳаџьы Кьарантыхә. Агаҿа ҷаԥшьаҩ дзыхдырҟьаз изымдырӡо, дшәаԥырҳаԥуа, агага еиԥш ашә днылабеит.
Аиҳабыра иалахәу ҳааизыншәыжь, шәыххь згеит, егьырҭ шәдәылҵ. Уара Бараҟаи-иԥа Аҳмеҭгьы уаҳа ус умам араҟа! — иҳәеит Ҳаџьы Кьарантыхә иаҳа иҽырҭынчны. Агәгәахәа еиҳаб-еиҵбыла ҳаишьҭагыланы адәахьы ҳандәылҵит. Ҳашьҭахьҟа дҳашьҭалан дааиуан Бараҟаи-иԥа Аҳмеҭгьы.
Амш шьыбжьышьҭахьра инахысхьан, ақәа хкәахьан, аԥсҭҳәақәа иеилыҩры-ааилҩрын, амра аакылԥхеит, аха хаара аҵамызт, аԥшаҵәыҵәы шасыц иасуан. Быҭха ашҭа ықәрҭәаа ажәлар еилагылан, уахьынаԥшлакгьы ҽыла-шьапыла уҳәа амҩахәасҭақәа ирныланы аизарахь иццакуаз улаԥш рықәшәон. Иеидҵәаҵәала игылаз сабгьы дрылан. Сыжәҩа нҭарс иаанкыланы, наҟ снарылиган:
Ирыӡбазеи, аиҳабыра? Ҳцауоу, ҳаанхауоу? — даасазҵааит иаарццакны.
Уи макьана иеимакыуп!
Дара иеимаркуа зхәарҭагәышьоузеи, арахь аамҭа иаӡбахьеит, — даацәажәеит саб, — ҳахәԥҳа диашоуп, амшын ахылара ада, ожәшьҭа уаҳа царҭа ҳамам, дад! Ус ҳалахь ианызар акәхарын, угәы коумыжьын, анцәа ииулак зегь бзиоуп, ԥыҭрак уааԥшы, аиҳабыра ангылалак, ирӡбуа усгьы иуаҳап. Сара сыццакуеит, аҳкәажә дсыԥхьоит, урҭ ацаразы аҽырхиара иалагахьеит, џьара цхыраарак азы сылҭахызар акәхап. Амала, сзыцәшәо убома, ҳашьцәа ԥыҭҩык, амҳаџьырра рхахьы ирзаагом, рыҽдыруадаҩыр ҳәа сшәоит, аха жәлары зегь дәықәлозар, урҭгьы рхы иазхәыцып, иамуӡар, ҳахәԥҳа драцәажәап!
Абри ашьҭахь саб ажәлар дҩарылҵын, амҩахәасҭа днанылеит Алоу-иԥа Шьардын иаҳҭныҟа. Сгачамкны саанхеит сара. Саб заҟа изымариан далацәажәазеи аизара иазымыӡбаз аус, ҳажәлантә рымада имамкәангьы иара ихала хьаҳәрада ишԥеиӡбеи амшын ахылара? Насгьы аҳкәажә, аҳкәажә лакәын, аха жәлары зегьы ззыԥшыз аизара ныжьны, дышԥацеи уахь?
Абас саб ихымҩаԥгашьа иахысҳәаара сзымдыруа, ашышгәара сшадгылаз, рацәак мырҵыкәа, аиҳабыра еицырхашьшьы, Ҳаџьы Кьарантыхә драԥгыланы, ауада иаадәылҵын, абарҵа иааҵагылеит. Уи гәазҭаз ажәларгьы уахь инеизыҵәеит.
— Ажәлар шәхаҵкы! — ҽааиҭит аублаақәа ҳԥыза, ишсаҳац еиԥш ибжьы ҵәыҵәӡа ианаасаҳа, ҳан, рыцҳа ҳәа сгәы ааӷәӷәахеит. — Уахатәи аҵх агәы анеиҩнашо инаркны, ладагьы-ҩадагьы аибашьра аҵыхәа ԥҵәоит. Ҳаӷа хара ҳаҵкыс даиааизаргьы, ҳадгьыл мацара имазааит, ҳара деигьызмаха ҳаҽиаҳҭарым! Аҭырқә Сулҭан, хазҭашәаз аҟым-ҟыра гәаҭаны, ишьам дгьыл аҿы анхарҭа замана ҳзалихит, аӷбақәагьы ҳзааишьҭит, амшын ҳхылоит... Абас еимгеимцарак аабаанӡа, аамҭала ҳадгьыл нҳажьуеит... Амала, ақәыџьма зласыз ауаса реиԥш акәымкәа, зегь хык ҳаицҭацәажәаны, ҳшызынтәыкыу амсылман дгьыл ԥшьахь ҳхы ҳархоит! Аамсҭцәа ирхьыԥшу анхацәеи дареи, усгьы инипбажьрым! Уаҵәы ашьыбжьон ҳшыжәлару зегьы ҳаизаны, злыԥха ҳаура Быҭха хамҵаныҳәоит, ҳалҭагылангьы ҭоуба аауеит, дшәизааит наунагӡа жәлары зегьы ирыцрыҵны даҽаџьара зхы зырхаз!..
Алабҟьацәа шәааццакны шәҽи-шәкәадыри неиқәышәҵа, хыла-ҵыхәала еимыжәда Аублаатәыла, жәлары зегьы ирылашәҳәа мҳаџьырра ҳашдәықәло! Хазы иалхны аҳәҳәацәа дәықәшәҵа Далҟа, Ҵабалҟа, Ԥсҳәыҟа, Аҳҷыԥсыҟа, Саӡныҟа, урҭи ҳареи иахьа ожәраанӡа ҳацәгьеи ҳабзиеи еилан, ҳнибажьрым, ҳаицдәықәлап ҳахьцо!.. Быҭха ҳанаҵаныҳәалак ашьҭахь, ԥшыха ҟамҵакәа, аӷбақәа рҭалара ҳалагоит. Идәықәлаша, дахьдәықәлаша зықьрыхцәа шәҩырыхцәа ирарҳәап, шәҩырыхцәа жәаҩырыхцәа ирарҳәап!..
Аԥсра иаҳа сазыԥшын акәымзар, абас хаҳәырҵәиа Ҳаџьы Кьарантыхә иқәгьежьра сақәгәыӷуамызт. Дабаҟоу, мшәан, абираҟ еиԥш аублаа жәлар хаԥхьагыла, акыр шықәса хьыӡла-ԥшала аибашьра ҳадзыԥхьалоз, ахаҵа-ихаҵа, аӷа иаԥхьа ианакәзаалак зшьамхы азмырсыцыз? Уи сара сзы адау сахьа иман, ддауаԥшьын, ожәы ацәажәара иаҿу иаабац уаҩасак иоуп, аӷа иахь изқәа рханы абналара ауп дызлацәажәогьы!.. Дабаҟоу ахьшь еиԥш иаҳхагьежьуаз, ианшәарҭахалак зыхьӡ ҳәаны ҿаҳҭуаз ҳԥыза хьӡырхәага?
Абас, аԥшатлакә иацҟьаз аԥсҭҳәа ԥжәахақәа реиԥш схәыцрақәа цҟьа-шәҟьа реидкылара сылымшо, сахьыҟоугьы цқьа исзымдыруа сышгылаз, аӡә днасыгәҭасны днасаҩсит, ҟыт рыхәлымшәо иҳашҳатәараха игылаз ауаа рыжәпара амшын еиԥш еимгәҳәо, абарҵахь аиҳабыра ахьгылаз ахь ихы рханы днеиуан уи...
Санихәаԥш, ожәы дызбазма, дыздырит: уи аублаақәа аурыс Афанас ҳәа изышьҭаз иакәын. Ҵабыргыҵәҟьан уи доурысын, зны иабџьар кны ҳара иҳаибашьуаз солдаҭын, аха ихатә гәаԥхарала ҳара ҳахь диасит, аублаа ҭыԥҳа дааигеит, ҳбызшәа иҵеит, ҳқьабзқәа шьҭихит. Шықәса ҩажәа раахыс дҳаланхон, ажәлар рыҟны ҳаҭыр иқәын, ауаҩ иаша, агәыҭбаа ҳәа дрыԥхьаӡон.
Ажәлар даарылсын, Қаџьы Кьарантыхә иаԥхьа данаагыла, иуасцәа хылԥа ааихихын, ларҟәы диаиеихырхәеит.
– Иҟалозар, суҳәоит ажәазаҵәык азин суҭарц! — ҿааиҭит иара.
Ҳаџьы Кьарантыхә ҿимҭит.
Нас ажәытә солдат уаҳа дымԥшыкәа, ажәлар рахь дхьаҳәны даагылан, ибжьы ааиҵихит, ахьхьаҳәа аублаа бызшәала. Ожәы дызбо џьысшьоит, аукы, аԥшькы, ирҳәы-рҳәыз ибарфыни жакьа, ашлара аахыҩлахьан.
– Динлагьы шьалагьы, шәара ишәабашьуа аурысқәа ирылҵыз соуп сара... Убри аҟнытә, сара ишәасҳәо агәра шәымгаргьы ҟалоит. Аха ижәдыруазааит, хаҵара згым аублаа жәлар, уи аинрал Геиман, даазыдгыло зегь былуа, даазықәшәо зегьы дырмеигӡауа иаауа, абра дшаакылслак, сара соуп, зегь раԥхьаӡа, абарҭ ажәытә ҵлақәа руак аҿы икәалкәало акнаҳара зықәиршәо. Избан акәзар, сара исылымшеит, шәара акгьы зхараӡам шәеихсра, шәнырҵәара!.. Избан акәзар, шәара шәеиԥшҵәҟьа аурыс ҳәынҭқар шьаарҵәыра саргьы дсаӷоуп, ир сырцәыбналеит, иаӷацәа срыуахеит. Шәаҳәшьа сыҩны дыҩнагылоуп, шәжьы иалҵызгьы ҩаыџьа-хҩы ахацәарԥар ҳаҩны иҟоуп. Дгьыли-жәҩани, ныхеи нцәеи сыманы сшәыҳәоит, ццакырак шәылашәымҵарц! Наҟ ишәҟәыблаазааит ахҵәара! Излажәгәаӷьуазеи, уара, абааԥсы, абри еиԥш атәыла ссир, зеиԥш уаҳа адунеи аҿы иҟаӡам ашьам дгьыл ааныжьра? Жәытә-натә аахысгьы шәабацәа рабацәа гәышԥыла ишәзеиқәдырхаз, шәыззырааӡаз, урҭ рыбаҩқәа згәыҵаҳәҳәаны измоу, иахьа ожәраанӡагьы аҽырӡыса ашьарҩаш зызкашәҭәахьоу шәыԥсадгьыл еиқәқьаԥҭажәха иншәыжьырц аума шәгәы иҭоу? Иеилкааны ишәымоума уа шәахьнеиуа ишәзыԥшу? Шәызныло амҩа наунагӡа шьаҭарӡгоуп, шәанымлан, абааԥсы! Аурысқәа зегьы шәара ишәаӷоу џьышәымшьан. Ижәдыруазааит, дара аурысқәа рыҩнуҵҟагьы аҳәынҭқар аргәаҟҩи, иара иеинрал гәыбылцәеи ираӷоу миллионла ауаа шырацәоу! Аамҭақәа асӡа ицарым, аҵх лашьцарагьы мышлашарак азыԥшуп! Шәнапқәа аларԥсны ишәкы шәыԥсадгьыл, аҳаҳаи шәацрымҵын, зыԥсы ҭахогьы аамҭак ихьӡап!..
– Иазхоуп, ожәшьҭа, иазхоуп! — ицәажәоз днаиқәҟааит Ҳаџьы Кьарантыхә.
– Агьааур! — неиҿыҵҟьеит Саҳаҭқьери иҭаҷкәымқәа раҵәаны иеиҿакшо дахьгылаз.
– Иага умҳәан, доурысми, иара итәахьы дахоит, асолдаҭ ԥса ҳахеишьырц ауп игәы иҭоу! — днаҵаҳәҳәан ҿааиҭит, ажәлар реилачыра ахьынтәи даҽаӡәы.
Ееҳ, анаџьалбеит, абри еиԥш ахырзаман иаламԥшыкәа здунеи зыԥсахыз ҳабацәа ирыбаргәузеи? —лоунытә даақәԥсычҳаит сҩадахьшәа алабашьа зҽанҵаны игылаз аҭаҳмада хынҷыгәыгә.
– Аҭәа шәаах, уара аҭәа!—ҷкәынцәақәак инарыдиҵеит Ҳаџьы Кьарантыхә, алаапк еиԥш дықәгьежьуа дахьгылаз. Урҭ неибарҩны, аиҳабыра иалахәыз, рыҽқәа ахьҭарклоз аҽҭра абарҵа иҵажьыз аҭәа-ӷыӷк, ишыҩарзышьҭхуаз иргәыдыҳәҳәала, аусҳәарҭа иаахалан, ауадақәа инарыҩналан, иахьабалак, аҭӡыварақәа, акәакьҭақәа чаҟәа-чаҟәа иныҩнарԥсеит. Лагьанла агаз ырҟасҟасо икны рышьҭахь иааиуаз арԥыс, аҽыр-ҽырҳәа инақәҭәа-нақәҭәаны днахысит.
Ақәгьсжьаара иаҿыз Ҳаџьы Қьараптыхә днеикәшаҟьан, аҵәыџь мца наларшәуа иҿынеихеит. Дук мырҵыкәа, ижәпаҳаҳараз алҩа еилахәашьра иҩалҟьеит амцабызқәа, нас иблаҟы-блаҵәо аҭӡывара инкыдыззалеит.
Ажәлар ираҳаз иаргачамкны, ирҳәара рҿамшәауа ишгылаз, иаалырҟьан Ҳаџьы Кьарантыхә иҟаиҵаз зынӡа ирзымбатәбарахан, аилагьежьра, аилахынҳәра иналагеит. Анаҟа, араҟа ихәыҵҟьон абыжьқәа:
– Ари аҩны иамашәкыузеи, абааԥсы?
– Нас уара иззынужьырц угәы иҭада?
– Ҳусқәа блит аублаақәа, уи ауп измааноу!
– О, Аллаҳ ҳрыцҳашьа!
– Ҳхала ҳхы ҭаҳархеит ҳәоума иуҳәо?
– Абраҟа ҳаршьыр хараӡа еиӷьуп, амшын ҳхыӡлар аҵкыс!
– Уиаҟара ухаҵазар, нас ара узгылоузеи, уабџьар кны уиԥымлои аинрал иаауа?
– Аусҳәарҭа шаҳҳәо, ҳнапалаҵәҟьа ҳаҩнқәагьы аабылуазар акәхап!
Ахәылбыҽха ааилашәшәымхаз, ажәҩан ҵызблаауаз амцабз гәазҭаз, ааигәа сигәa инхоз ауаа рлақәа, ахыу-хыуҳәа ашра ишаҿыз, иныхҵаӡаны аибарҟыура иналагеит. Урҭ инрыцлеит, иналк-ҩалкны ажәқәа рыхәаабжьқәа.
Ҳаџьы Кьарантыхә иара ихаҭагьы амцабз ицрасыр ҳәа дшәазшәа, абарҵа дналбааҟьан, аҽҭрахьы иҿынеихеит, аиҳабыра иалахәызгьы дасу рхы ахьхаз, иеиԥхьытта инеиԥырҵит. Иҽеиқәа ҭуӷан ырԥаџь-ԥаџьуа иаԥхьа ишгыламыз аниба, дынхьаԥш-аахьаԥшит, сара ишькылкҩы сакәхарын ииԥшаауаз, аха сара аилаҩынтра иаҿыз снарылҵшәа, ашышгәapa сҽынахшьны амца зыцраз ҳусҳәарҭа сазыԥшын. Cгәы цагәхьан, баша бардк былуазшәа акәын сшахәаԥшуаз. Ҳаџьы Кьарантыхә иҽыжәҵара сахьымнеиз акәым, иара ихаҭагьы уаҳа дыҟамызт сара сзы. Даҽа џьоукы дҽыжәырҵазар акәхап, уи дышзахәоз ҽырххыла, имацара заҵәык аџьар днарылҵны аҳҭныҟа ддәықәлеит, амцабз ишьҭацеиуа.
Аублаақәа русҳәарҭа абылра иаҿын. Амцабз ахыбра аҽагәылҳәаны, алашьцара зхылахьаз ажәҩан иаҵасуан, ацыԥхьқәа жжа-жжаӡа иахьабалак икарддуа.
Амца шыра зыдцеилоз ажәлар, шьҭахьҟа маҷк инеизыҵәеит акәымзар, макьана еилшәара рымамызт, иԥшын, аҵыхәтәантәи рыԥсадгьыл аԥхара ргәыҵаҳәҳәаны амшын ихыларц рҭахызшәа. Сгылан сара сышгылац ашыш-гәара сҽадҵаны, схы ҭууа. Ҵа змам, тыша дуӡӡак сылҭаҳан, искуа, исышьҭуа ак сымаӡамкәа скаууа алеира саҿызшәа збон, сылаԥш ихгылан амцабз зҿалашоз агәыҭҟьара бааԥс иеицанакыз ҵҩа змамыз ауаа рхаҿқәа: иӡыӡымкуаз аблақәа, лассы-лассы иаатуаз аҿырҟьарақәа, иҵыс-ҵысуаз ажакьақәа...
Ус аӡәы иҟамчхә сыжәҩахыр инадирӷәӷәалеит, аҭҳарцәҳәа схәыцра саалҵны санаахьаҳә, ҳахәԥҳа Алоу-иԥа Шьардын, игәыжь лаҟә дақәтәаны дгылан.
– Уҽыжәл, уҽыжәл! Унасышьҭалан аҳҭныҟа унеи, уаасыцхраа, маҷк сеилахоуп! Ожәшьҭагьы дузеилымкааи, ухы зыхҭнуҵоз уаҳ Ҳаџьы Кьарантыхә дзеиԥшроу! Ҳа-ҳа-ҳа! — игәарԥханы дааччан, игәыжь даасны иҿынеихеит.
– О, анаџьалбеит, изакә гәузеи имоу! Излаилшазеи аччара! — аасгәахәт сара, ԥсым-бзам сахьгылаз.
... ҲНЫШӘ-НАПҚӘА ШЬҬЫХНЫ...
Аҳәынҭқар иеинралцәа ажәылара ааныркылеит, Ҭырқәтәылаҟа амшын ахылара шалаҳхыз анраҳҳәа.
Аублаатәыла ҭӡы иҭаз раӡәаӡәа адгаланы, ԥшьашак аҽны ҳаизеит Быҭха амҵан. Ашьыбжь агәазы, хәыц еиқәаҵәа зламыз аџьма шьтәақәа шьны, агәи-агәаҵәеи, алҩа рхылзз, арасаҵәы иахаҵаны, шкәакәа маҭәала иеилаҳәаз ҳныхаԥааҩ Соулаҳ иаанкыланы, ҳаԥхьа дааины даагылеит. Ҳара зегьы агәырқьҳәа ҳнышьамхнышлан, ҳныха ду амҵаныҳәара ҳналагеит.
Абжьааԥны еиԥш акәымкәа, ибжьы иаҳагьы игәырԥшаагаха, илаӷырӡ иҿашы, гәҭыӷьӷьала дныҳәон ҳныхаԥааа. Иҟалап ҟныха мацара акәмызҭгьы уи дызҵаныҳәоз, зегь ҳшыҟаз акәын дшыҟаз иаргьы, — ан лыхшара данлымҟәыҵыржәаауа еиԥш, ҳазԥырҵуаз ҳадгьыл гәакьа дахьҵәыуан, игәы иҭыхон, дарҭынчуамызт еилкаашьа змамыз уаҵәтәи амшгьы...
Ҳазқәыло мҩа хьанхҭоуп, улԥха-угәыԥха ҳагыумыжьын, ҳашрыцҳахаз гәаҭ, уа, шьарда зымчу ҳныха ду! — ҳәа даалгеит иныҳәаԥхьыӡ.
Амин! Аллаҳ иуцихәааит! Амин! — ааилдыргеит ишьамхнышлаз.
Нас аӡәаӡәала ҩыџьа-ҩыџьала, хҩы-хҩыла зҳәаз иеиԥш ҳненны ҳныха ҳнамҵагыланы ҭоуба аауит, амшын ахылара мап ацәызкыз дызусҭзаалакгьы наунагӡа шәиԥхьыӡ игымзарц. Ихаҭа идагьы ихшара, идаракәац ахьынӡа-наӡааӡо днырҵәо-дныхуа ҳныха ду ишьҭазарц.
Ҳныхахә ҳәа иаагаз ачыс лаҳамҵаҵаны, ҳалабжыш иадкыланы ианаҳфа ашьҭахь, Соулаҳ даагыланы аҳәара ҟаиҵеит:
– Ҳшызынтәыкыу ҳадгьыл гәакьа ҳаҟәыҵны ҳахьазымдыруа атәыла ҳазцозар, ҳазҵаныҳәо ныха ҳамаӡамкәан ҳазхәарҭоузеи? Ҵаныҳәарада ҳныха, алужә еиԥш аракҟа иаанхаргьы ҵасым. Ажәлар шәхаҵкы, азин ҟашәҵозар, идәықәызгаларц сҭахыуп Быҭха ду аҟәых, амҩангьы алԥха ҳагхарым, ҳахьнеиуагьы иаххылаԥшлап!..
Ажәлар зназыҳәа, злыԥха ҳаура алакьысра шԥаҟалои ҳәа ирцәымыӷхеит, аха нас цқьа ианазхәыц, иақәшаҳаҭхеит.
Шәышықәса ирхысхьаз, ҳаҭыр зқәыз хҩык аҭаҳмадцәа, ҳныхаԥааҩ Соулаҳ раԥхьа днаргыланы, ахаан уаҩ дызламкьысцыз Быҭха аҭра иҭырхит. Уи — ашьха уарба еиԥшушәа акәын ишыҟаз, иара иаҟаран, ашьанҵа шәыгәра иалхын, аблақәа хыџьџьаауа ахьы ҭархәан, аци, амҵәыжәҩақәеи, ашьапхыци аразныш рхьыршан. Уи Быҭха «аиҳабы» акәын, мышкы зны, зеиԥш ҟамло акгьы ыҟам, ахынҳәра ҳақәшәаргьы — рҳәан ишьҭырымхит, иныҳәа-ныԥхьаны аҭра инҭарҵеит. Иара иавагылан, зегь рыла иара иеиԥшҵәҟьаз, аха ҳәыҳәк иаҟараз иара аҟәых — «аиҵбы», убри аашьҭырхын, ацәа-шьаршь акәыршаны, иаразы мацара иҟаҵаз асахҭан қьаса инҭарҵеит.
Ҳандәықәлоз аҽны Соулаҳ имаҟа инадҳәаланы зегь раԥхьа днагылеит. Амҩа ҳахьынӡақәызгьы, нырцәҟа ҳарны агаҿа ҳангәаҟло ҳанықәызгьы, уинахыс иага ҟымҟыра ҳҭашәаргьы, иахьабалак ҳныха ду аҟәых ҳацын, хаиднакылон, ҳгәы-ҳшьамхы арӷәӷәон. Ҵоуп, аҵыхәтәаны, аус бааԥс ахҿылиааит уи ҳныха, иҳаиӷьыз аӡәгьы дақәӡит, иара ахаҭагьы ҳцәыӡит, аха уи ожәы сныбжьаԥалан сзалацәажәом, уашьҭан зны, исхамшҭуазар, инеиҵыхны иуасҳхәап.
***
Аҵла амҵан ишьҭаз асаҟәа наҟ-ааҟ ишьапқәа ахшьны днықәтәан, ашьыжь Бирам изааигаз аҭаҭын димаҭ ихы адырԥсыланы аххра дналагеит Заурҟан. Ус акәын есқьынагьы, ацигар иаманшәалахартә ирыгәӡаларын, нас ӷәыцәмаҟьала амра ицәҵаны ирҵаларын, иара инапала акәын ҳәа, аӡә ииххуаз игәаԥхомызт, акыраамҭа дзадхалозгьы уи азы акәын.
Абри даҿнаҵы, насҭха ашәшьыраҿы схы санажьны сахьтәаз, сқьаад ианысҵон, иаԥхьан аҭаҳмада далашыҩкны «шьарда зымчу!» ҳәа аублаақәа рныҳәа ԥшьа Быҭха аӡбахә исеиҳәоз, исызнарҵысыз хәыцрақәак.
Ажәа «Быҭха» иахьа иаҳнарбоит жәларак зҵаныҳәоз анцәахә, нас уи ахьтәаз, иҭамбаӡо аӡыхь хымкых азааигәа, ахәы ԥшӡа — ацқьа ҭыԥ. Аҭаҳмада излеиҳәо ала, аублаақәа рҿы Быҭха анцәахә ыҟан ҩбаны: «еиҳаби» «еиҵби», ԥшрала ашьха уарба еиԥшуп уҳәартәы.
Иаҳнарбозеи, ажәа «Быҭха» аитимологиа? Лингвистикала иаҳшар ауама Быҭха? Иҳарҳәозеи, хазы-хазы ацырақәа: «Бы»-«ҭха». мамзаргьы «Бы»-«ҭҳа»? Издыруада, аҩбатәи ахәҭа «ҭҳа» иаанагозар аидыгьатәи «ҭҳа» «анцәа», усҟан иҳанаҳәозеи актәи ахәҭа «Бы»?
Иага зҵаара сҭизаргьы, «Быҭха» ажәа аиҿыршәшәара иахәашаз аҭаҳмада акгьы изымҳәац макьана.
Аԥсуаагьы ирыман уи еиԥш ажәытәӡатәи анцәахәқәа, абар, урҭ ахьтәаз ацқьа ҭыԥқәа рыхьӡ: Лӡаа, Лыхны, Дыдрыԥшь, Елыр. Инал-ҟәба, Қьач, Лашькьындар уҳәа убас иҵегьгьы. Иара анцәахә ахаҭа аԥсышәала иахьӡуи «аныха». Бызшәадырҩцәак аԥсуа ажәа «аныха» ршоит ҩбаны: аны-ха, «ан-хы» — «анцәа-хы», иаҿырԥшны ажәа «ан-цәа» ан-«ан», цәа — арацәа хыԥхьаӡара узырбо асуффикс, аны-ҳәара «ан азы аҳәара».
Ишԥаҟалеи абас, ажәа «аныха» иаанагозар «анцәа-хы» ари ақьырсианра иарҿиаз акы акәхоит, арахь ҵакыла, иара ажәытәӡатәи анцәарацәаратә динхаҵара ҳнарбозар?
Ҳазлахәыцуала, аԥсуа ажәа «аныха», ақьырсианратә динхаҵара афункциақәагьы шьҭнахит. Иахьа макьана излаадыруала, ажәытәӡа уи анцәахә сахьала «анцәа-хы» излеиԥшу ҳәа акгьы ыҟам. Ирҳәоит, зны ахьшьцба, зны абшьтәа ахыбаҩ, даҽазны еилкаам даҽа ԥстәык рсахьақәа ракәын ирымаз ҳәа.
Афактқәа изларҳәо ала, ҳара ҳазну аера a-IV-тәи ашәышықәса иааркны, Аԥсны ақьырсианра алазырҵәоз Византиатәи амиссионерцәа, идырны рхы иадырхәеит ажәытәӡатәи анцәарацәатә динхаҵара иатәыз ацқьа ҭыԥқәа. Аусқәа убас еиҿкаан, аҭыԥантәи атәыла анапхгаҩцәа, абарҭ аҭыԥқәа рҽы ақьырсиантә уахәамақәа дмыргылар амуа, иаҳҳәап: Лӡаа, Лыхны, Елыр. Урҭ ауахәамақәа рҿы «аныха» иашаҵәҟьан иаҳнарбоит «анцәа-хы».
Иара убри аамҭазгьы, Аԥсны кырџьара ацқьа ҭыԥқәа анцәарацәатә динхаҵара ишатәыз мацара иаанхеит, ажәа аныхагьы иҭнахуа асахьа зынӡак «анцәа-хы» еиԥшӡам.
Сгәы иаанагоит, абраҟа еиԥш, аублаа Быҭхагьы, ажәытәӡатәи анцәарацәатә динхаҵара ианцәахәны ишыҟаз, ашьҭахь ақьырсианра аамҭазгьы аҽазымԥсахкәа иаанхеит ҳәа. Аха аублаақәа рыԥсҭазаараҿы уи ажәытәӡатәи адин иацҟан ақьырсианрагьы. Заурҟан Золак излеиҳәо ала, аублаақәа зегьы еицырзеиԥшу ныҳәан иҟан амшаԥ. Абарҭ аҩ-динхаҵарак инарыцлеит ашьҭахь акранҵы амсылманрагьы. Аха амсылманра егьырҭ уаанӡатәи адинхаҵарақәа аҵанарӡыртә аублаақәа рыҩнуҵҟа иӷәӷәазар, даргьы фанатикцәаны иҟазҭгьы, рыԥсадгьыл иахымҵыр амуа ианҭагыла, аџьаамаҿы изымнеизеи? Урҭ ҳәсеи-хацәеи, жәытәӡа аахыс ишырдыруаз еиԥш, еизеит рныха-ԥшьа Быҭха амҵан. Анцәа дҳаракыуп, аныха рааигәа иҟоуп, ирбоит, иреиӷьыу хәыԥшӡак аҟны иртәаны ирымоуп. Есышықәса жәлары зегьы еизаны знык ҩынтә иаҵаныҳәоит. Ҭӡыцыԥхьаӡа ахә наргоит: аҩы, аӡыс, ачашә, акәакәар. Мҩа харак иқәлозгьы, Быҭха алԥха имамкәа цашьа изыҟаҵом. Харак здылаз, жәлары зегь ираҳартә аныха дахықәаауан, уи ала иҽирыцқьон. Ажәакала, аублаақәа рыԥсҭазараҿы Быҭха зламыз изакәызаалак жәлар ирзеиԥшыз уск зымҩаԥысуамызт. Уи даман аныхаԥааҩ, «аныха амаа зкыз», ауаҩытәыҩсеи аныхеи ирыбжьаҟазоз, «хыхь иҟоу анцәа ду» иахь еиҭазҳәоз ажәлар аныха ишазгәакыу. Аныхаԥааҩ аҳаҭыр змаз, ахаҵламҳәа бзиа згымыз, абжьы еицамк зхаз уаҩызар акәын...
Аублаақәа, амсылман гәҭылса «џьанаҭ дгьыл ахь» ицо ианалага, Быҭха «еиҵбы» рымамкәа амҩа изықәымлеит. Ари џьашьатәӡами мшәа? Мап, наҟ-наҟ сажәабжьҳәаҩ ссир исеиҳәаша сыздыруам, аха макьана исаҳахьоу ала, Асулҭантә Ҭырқәтәыла агеинтцәа еиқәдырҽаҽаз апропоганда имҩахнаҟьеит акәымзар, аублаақәа, Ҟазауҭ ибираҟ иаҵагыланы хацәнмырха еибашьыртә еиԥш, амсылман дин азы ифанатикцәаны иҟалартә еиԥш, ргәы-рыԥсаҿы ԥашәк рҳаны ирымамызт уҳәартә ауп ишыҟоу.
Амала, исзеилкаауам акы, зқьы шықәсала ирыхьчоз, ашьарҩаш зызкарҭәоз, зегь реиҳа иԥшьаз рыдгьыл гәакьа аныжьра рылшоит, арахь зынӡак амсылманра иатәӡам Быҭха аҟәых рымамкәа «џьанаҭ дгьыл» ахь амҩа изықәлом?..
Иҭыҭын ирҳәыз абырқьҳәа дахо Заурҟан данаасыдтәала, анҵара сааҟәыҵны, снеиҿаԥшит. Аха иара уаҳа аҽымҭра илымшозшәа, апыҟҟаҳәа иажәабжь дналагеит. Сара скаламгьы аблокнот иқәҵәиаауа аҽынанахеит.
***
Ҳахәԥҳа Алоу-иԥа Шьардын, аублаа аамсҭцәа зегь раԥхьаӡагьы Ҭырқәтәылаҟа адәықәлара иҽазикит. Уеизгьы аамсҭа нагак ихала амшын дхылозма, ицдәықәлар акәын, ҳара иабраа Золакаа ҳаиԥш егьырҭ ихьыԥшызгьы, нас џьара бзиарак ззиухьазгьы налаҵаны шьардаҩы.
Аха ҳаамсҭцәа рыбжьара иҵысит аимак, уара уазхәыц, дад, Шәарах, аимакра иаамҭазма ҳазҭагылаз?
Иҟалаз уи ауп, Ҳаџьы Кьарантыхә инапы аҵаҟа иҟаз ԥшьышә ҭӡы ирҷыданы, ҳара аҭаацәагьы ҳналаҵаны, даҽа ҩынҩажәижәаба ҭӡы ицдәықәларц иҭаххеит. Уи хара днаԥшуазар акәхарын, уа дахьнеиуазгьы идгылашаз, ихәы-иԥхь изназгашаз рацәаҩызар цәгьазма! Хаҭала ҩынтә-хынтә ауаа сниҵахьан Кьарантыхә. «Дзымааиуазеи сышькылкҩы имаҵурахьы? Сишьцылеит, игәрагьы згоит, сахьцалакгьы смаҟа дадҳәалазар сҭахыуп! Исыцдәықәлааит иҭаацәагьы иаргьы» ҳәа. Аха уи сара схахьы исзаамгеит, ишуасҳәахьоу еиԥш, сара сзы Ҳаџьы Кьарантыхә дыԥсхьан. Саб иакәын «Иауазеи, ҳахәԥҳа ду дшыҟоу даҽаӡәы ҳиццартә!» — игәы иалырсны дцәажәеит.
Кьарантыхә иаԥшьигаз, Шьардын ихы ааихнахит зынӡаск. Ашьа зыбжьаз аиӷацәа реиԥш еишьҭалт урҭ аҩыџьагьы анхацәа еимакны. Рҽеицәӡаны ишаҟьо акыҭақәа инарылалт. Нхаҩык иашҭа днықәххуан Кьарантыхә: «Уҽырхиа, сара усыцдәықәлоит!» ҳәа наиеиҳәон. Уи ашҭа дшынҭыҵлак, дишьҭахх Шьардын даакылҟьон: «Уи иакәӡам, сара соуп узыцдәықәло!» — наидиҵон уи. Амалагьы, ахацәымӷхара иҭагылаз анхацәа, изыцдәықәлара дырзымдыруа еилагәжәажәон.
Ҽнак шьыбжьон, аҭаацәа краҳфоит ҳәа аишәа ҳнахатәоны, ҽеиқәа ццышәк иҵакәашо, ҳамӡырха дааҭалт Ҳаџьы Кьарантыхә. Ахаан ҳаҩны ашә ахьҿаз зымбацыз, ҳшымгәыӷӡоз, абас аӡәгьы дицӡамкәа ихалазаҵәык имҩахыҵра џьашьатәшәа ибаны, агәырқьҳәа ҳшынҭаацәаз ҳнеиԥылеит.
Саби сареи ишькыл аанаҳкылт, аха Ҳаџьы Кьарантыхә аҽыжәҵра иҽазимкит. Аҽеиқәа ԥашашон, иқәҵәиаауан, аҟырҿҳәа аӷәра иацҳауан.
– Иацы сышькыл кырҭа рибаҭомызт, сыцҽыжәларагьы еимаркуан, иахьа, ижәбоит, саӡәуп, сымацара сҽыжәуп. Егьырҭ зегь шыҟазаалакгьы, Заурҟан, уара иунааломызт сааныжьра! Иухашҭма, иҟауҵахьаз аҭоуба: «Саҳ дыҟанаҵ имаҟа садҳәалоуп, аԥсра ианадамхагьы, аҳ иаԥхьа — ашькылкҩы!», — ибжьы ҷахьаӡа иаасықәиргеит Кьарантыхә. Ҵабыргыҵәҟьаны, ихала мацара дҽыжәланы дныҟәо аӡәгьы имбацызт, агәылара днеиуазаргьы аӡәык-ҩыџьак ицын. Иахьа издыруада рыцҳашьарак иара иахь исзырҵысны салахихырц игәы иҭазҭгьы?
Саб, асас игәынамӡара имбаӡозшәа:
– Ҳаи, дад, Кьарантыхә, ахаан сашҭа уҭамлац, иҟалозар уҽыжәҵ, ухы схыумбаан, абысҭа анҵаны игылоуп! — абас аҽыуаҩ диҳәауа ишькыл дадгьежьылон, знык аҟарагьы икылкааны даасыхәаԥшит: «Иаҳзааиз думбаӡои, дҽыжәҵны даныҟала, ашҭа иқәу ауаса-чах ахәда хырԥа!» — абри акәын саб иблақәа исарҳәоз, аха Ҳаџьы Кьарантыхә макьана длак-ҩакуан. Ус, Алоу-иԥа Шьардын ишыҟаиҵалац еиԥш игәыжь дақәтәаны ҳгәашә дааҭалт. Дшааиуаз, ара аԥшәымас ихы иԥхьаӡон усгьы, ахьшәҭҳәа дылҽыжәҵын, усгьы ибжьы наиқәиргеит аублаақәа рԥыза дҽыжәны дахьгылаз:
– Сыбзыцәашьа имӡырхаҿы уара ус умам, узлааз амҩа удыруазар, абыржәыҵәҟьа уаныланы уца!
– Закәызеи, узлажьу, Шьардын, сахьнеилак сышьҭа аҵәы нхырсло усышьҭоуп, иухашҭма, сара жәларык сышраҳу! Сахьнеилакгьы сақәиҭуп, исҳәогьы закәануп!
– Уара уаҳра, зыҽны аублаақәа ҳусхәарҭа ублыз аҽны инҵәеит! — ахҿа еиԥш аҿынаирхеит Шьардын.
– Ожә ааигәанӡа схаҵкы кауршәуамызт, е-е, сабиц, рацәа спара баны уцәажәоит! Ашьыцра шьаҟәаҟәа шуӷражьыз хыутит! Ацәгьарахь икылугарц уҭахымзар, убарҭ ҩынҩажәижәаба ҭӡы, зыҩны ҳгылоу аҭаацәагьы налаҵаны, сара исыцдәықәлоит, дареи сареи ҳаиужь, уҳабжьыҵ, уаҳԥырхагамхан! — ҽааиҭит, дышҽыжәыз Кьарантыхә.
– Ауаа рахь усгьы аԥхашьара уцәыӡхьеит, ма Аллаҳҭаала уи- цаԥшыр, уанаџьалбеит, Кьарантыхә! Сыбзыцәашьа гәакьа пхшазгьы иаргьы сара исыцымцар ҟалоума? Акыкахш аҳақ еиларгома? — акыр длақәмчны дцәажәеит Алоу-иԥа Шьардын.
– Ҳаи, џьушьҭ, ари еиԥш уаҩы ибахьоума? — исзымычҳакәа сааҵҟьеит, — арахәҵәҟьа ашаха ахаҵаны ианырго, наҟ-ааҟ ахы аҟьар азин амоуп! Деигьызмаха ҳаимырххара шәаҿуп, ҳара иаҳҭахыу аӡәгьы дазҵааӡом, ҳанхацәазаргьы, ҳаргьы ҳуаауп, ҳрахәым!
– Иууазеи, уаԥхьа игылоу зусҭцәоу ухашҭма, иуцәажәашьоузеи, наҟ усҭыҳә! — днасыҵаҟьеит саб. Уи акәхеит, исҳәаз иазхьаԥшуадаз, аԥша иагеит.
– Уҭаацәа ирҭахымзар, ма уара ухала усыцца, Заурҟан? — еиҭагеит Кьарантыхә ибжьы.
Сара сҿы ҩеихысхаанӡа, дааҵҟьеит Алоу-иԥа Шьардын.
– Ожә иумбеит, уххь згеит, Кьарантыхә, анацәеи ахшареи реицәырӡра! Аублаақәа ҳаҷкәынцәеи ҳаӡӷабцәеи аӡәырҩы рыхә ыҵхны Ҭырқәтәыла иахьугӡахьеит!
– Уара, изҳәо, даара ԥсыцқьак уакәушәа! Нас уара уакәӡами Ашәынтәи иҳәынҷаны иааугаз аҷкәынцәа, аурысқәа ирыцәӡаны, аҭырқә ҭуџьарцәа ираазырхәоз? — наԥигалеит Кьарантыхә. Нас, дынхьаԥш-аахьаԥшын, усгьы нациҵеит: — Уара, Алоу-иԥа Шьардын, ианакәзаа- лакгьы зхы мацара иашьҭаз уаҩын!
– Уара, Ҳаџьы Кьарантыхә, ожә иумбеит азараҟьа еиԥш, аԥша ахьасуа анаҳә-ааҳәра!
– Ҳаи, Аллаҳ иныс, цәгьарак шысируа!
– Уи згәаӷьуа ахаҵа дыҟазар, даацәырҵааит!
– Ҳаит, уара, қәаҵа-аамсҭажә, уԥсра снапаҿы ишԥаҟаз! — днаҵаҳәҳәеит Ҳаџьы Кьарантыхә. Адыхҳәагьы дылҽыжәԥан, иҿы аӷәра нақәыршәны, иҟама ҭӷәыцәаа иҿааихеит. Алоу-иԥа Шьардынгьы иҟама цеи-цеиуа ддәықәлахьан. Саҳәшьцәа шәан, иааибархьусуун, сан лышьҭахь инадибагәалеит. Саби сареи џьара акы аҽазкыха ҳаламгӡакәа, сан: «ԥҳәыс илхымшааз уарбану!»—арҵәааҳәа дыҳәҳәеит. Мацәыс еимҟьараҵас лкасы аалыхԥааны, зҟамакәа еиҿасырц иҟаз ахацәа еиԥылаанӡа рыгәҭа иныбжьалыршәит. Даргьы, иџыџ-џыџӡа иадырсызшәа рҭыԥкәа рҿы иаашьақәхалт. Рыблақәа ашьа рхыҵәало еиҿаԥшуан, аҭҳараҳәа ргәеисра рҳазырҭрақәа шьҭнахуан.
Ишькылкра ҳахьӡаанӡа, Ҳаџьы Кьарантыхә ахыуҳәа дыҩҽыжәлеит.
– Ҳаџьы Кьарантыхә сакәзар, лассы уахьсырхәуп сара! — дласықәҟааны, иҽы даасны ашҭа дныҭҟьеит. Алоу-иԥа Шьардын, кыраамҭа длеи-ҩеиуа амӡырха дықәын, игәы хьаԥссарц иҭахызар акәхарын.
– Шәыхиоума, уара адәықәларазы? — днаиазҵааит саб.
– Иаҳзымго иҳамагәышьоузеи, сыхәԥҳа, ухаҵкы, уандәықәло ҳаргьы ҳнаушьҭалоит! — аҭак ҟаиҵеит саб.
– Аҭырқә ӷба «Нусрети-Бахри» иманшәалоуп, иагьдууи, зныкҟьаразы ишьҭнахуеит зықьҩык иреиҵамкәа. Акаԥдан издыруаз уаҩын, ацага-ԥса уааԥсыцыԥхьаӡа фба-фба мааҭ рҿы дазаазгеит. Аԥаразы шәзеиԥшроузеи, ожә кыр шәызшәома? — дҵаахит Алоу-иԥа Шьардын.
– Уиаҟараҵәҟьа ҳамагәышьам, аха иҳаԥшаап, дад! — иҳәеит саб.
– Цәгьа сҳәалаханы сыҟоуп акәымзар, шәцагаԥса шәсыршәомызт! — иҳәан, Алоу-иԥа Шьардын игәыжь ахь иҿынеихеит.
– Ҳаџьы Кьарантыхә алаапк даҩызоуп ожәы, сабраа Золакаа омак рыҵеигалар ҳәа сшәоит, унарылалан, уаха ҩнык аҿы исзеизга хаҭала срацәажәарц сҭахыуп, рцагаԥса аԥарагьы еизганы инаргааит уахь!
Абас адҵа ныҟаҵаны, саби сани крыфара уааи ҳәа ишихьынҳалаз, имуыкәа, ҳахәԥҳа дҩаҽыжәланы дцеит.
Ожәыҵәҟьа ҳазлаԥшыз ҳгәы ҭҟьаны ҳаман аҭаацәа зегьы, иаауша ҳзымдыруа, иаҳҳәаша ҳҿамшәо ҳаилагылан. Сан лкасы макьана ашьацра иларшәын. Саб Ҳамырза иаашьҭихын, ашьшьыҳәа иааиҵыхны, иимбацыз акы акәызшәа днахәаԥшит.
– Бкасыш иахьа ҩыџьа рыԥсы еиқәнархеит, иагымзааит бхахә ӡыш. Ибҟәыблазааит ашәыкас! Аха, дадраа, иахьа ҳазлаԥшыз — хырзамануп! Ахҵәара-хыԥсаара амвҩа ҳаныкәгылоу, ҳаҳцәа арахә реиԥш ҳаимакны аҟамақәа рылеибаҳәоит. О, злыԥха ҳаура, зынӡак ҳауцәымӷхаӡама?
Дааскьан акасы сан иналиҭеит.
Иаԥхьан Ҳаџьы Кьарантыхә, лассы уахьсырхәып ҳәа дахьсықәмақарыз, дысгәаланаршәеит Фелдышь. Шәарак сгәы инҭагьежьын, адыр-дырҳәа сцәа аасхыбзааит.
***
Анаара хызҩоз ашәаԥыџьаԥ рхыцәқәа ааӡарақәа убомызт, еишьылаҟҟараӡа ихчылаз анаҟә иалаӡуан. Аԥсаҭа кыдҳан илеиуан, аха уи ҳара иаҳԥырхагамызт, ареи сареи ҳахьеиқәшәалоз, аӡыхь аҵыхәаны, ҳзымҵагылаз ахьа наа ду ҳахьчон. Фелдышь адәықәлара иақәылкуан, аха дхьаҳә-хьачон, маҷк днаскьаргьы, сналыхьӡаны лнапқәа ааныскылон, ларгьы мап лҳәомызт.
Ҳҩыџьагьы абзиабара мца ҳацраланы ҳбылуан, ҳааигәа-сигәа доуԥсы дшыҟамызгьы, хәыҭ-хәыҭла ҳцәажәон, ҳабжьы ҩеиҵцаҳхыр, аҳәа ццышә еиԥш ҳабзиабара ԥнаҟар ҳәа ҳшәозшәа.
– Сыхаара, Фелдышь, — сцәажәон сара, лыбла гәыҭбаақәа ааигәаӡа сырхыԥшыло, — базхәыцишь, да, ҳарҩаш ссирқәа, ҳабна ԥшӡақәа, ҳашьха еилаарцырқәа, абарҭ зегьы ныжьны ҳазлацарызеи?
– Издыргәышьозеи, Заурҟан, жәлары зегьы ахҵәара ианақәырк, џьара шәарҭак рбозар акәхап!
– Нас ишԥаҳаԥсыхәоу, Фелдышь? Шәарҭ знапы шәану Кьарантыхә изы ирҳәо ҵабыргыума?
– Иҵабыргыуп! Уи Шьардыни иареи аимак анрыбжьала, аҳәынҭқар еинралцәа даарацәажәан, казен хәла ихьыԥшыз зегьы аӷбақәа рыла Ҭырқәтәыланӡа ҳаргартә иҟаиҵеит.
– Уи саргьы издыруеит, уаҳа?
– Ихьыԥшу зегьы ҳсиа шьҭихит, дасу ҳазҭалашаз аӷбақәа ҳарзишеит. Ҳахьнеиуа ҳнеиаанӡа, ихьыԥшу дызусҭазаалак, ақыҭа алҵра азин имам, ԥҳәысаагарагьы дақәиҭым, иара убас хаҵацарагьы зыҟалом!
– Аԥсҭазаара ааникыларц дашьҭалеит, ббама!
– Саб, уаха ахәылбыҽха дцоит, дшьамхышгылан Ҳаџьы Кьарантыхә диҳәарц, азин ҳаиҭап ҳәа ҳгәыӷуеит, шәара шәыхәԥҳа дандәықәлонӡа аангылара. Саб уи зыҟаиҵо, уареин сареи хаицәмыӡырц азоуп, Заурҟан!
– Башаӡа аџьабаа ибмырбан баб! Алоу-иԥа Шьардын ицас аҟынтәгьы, Ҳаџьы Кьарантыхә уи диқәшаҳаҭхаран дыҟаӡам. Сара сыӡбахә иаҳаргьы ихы ихнахуеит. Ицдәықәлара мап ахьацәыскыз, лассы уахьсырхәып ҳәа дсықәмақарит!
Абас ҳагәҭыхақәа шеибаҳҳәоз такә аамҭа ҳацәцазар акәхап. Анаҟә аҽашеит, икәалыкәаџьо иаакылԥхеит амра. Ус ԥҳәыск даахықәгылан, Фелдышь лыхьыӡ ҳәаны, акыи-кыиҳәа ҿылҭит. Аԥҳәызба лцәа дааҭаӡыӡеит, ашырҳәа лҿыналхеит аӡыхь ахь.
– Иҟалозар, даҽа знызаҵәык, Фелдышь, — сналыхьӡеит аӡыхь дынхықәгылон. — Аӡәгьы бизымҵаан, аӡәгьы бимыҳәан, уаҵәашьҭахь амра цлакашәара ианҩеиуа, ахьа-наа ду ашьап аҿы бааиуеит. Ибдыруазааит, бышсыццара бааиуеит, усҟан акәхоит ҳанасыԥ алагамҭа аҿҳәара!
– Аха сыда дызмам саби сани ишԥарыԥсыхәоу?.. — уа иааҿахҵәеит лыбжьы, деиҵақьы-еиҵақьуа аҵәыуара дналагеит, аҽырҳәагьы лылабжышқәа рҿылархеит. Игәыӷьны даасгәыдсыҳәҳәалеит аԥҳәызба, аканҵыҵыра еиԥш лӡамҩа инақәԥсаз лылаӷырӡ цәыкәбарқәа нацәкьысла исрыцқьон. Аха лара лҽаасҟәылҭхан, ашырҳәа лыԥҳал ахь лҿыналхеит. Сналаԥысын, аԥҳал аашьҭыхны арҩаш инаҵакны исырҭәит. 0, анаџьалбеит, уи аҽны акәзаарын ҳанасыԥ хыхәхәо ианҭәызгьы! Аԥҳал сҩахан, лыжәҩа инықәсыргылт.
Иҵәии-цәииуа амарда иаҿагалаз амҩахәасҭа даныланы дахьҩеиуаз, лӡара кат-катон, еиқәкьларха ҩбаны иԥаны илықәыз лыхцәы хьаԥшшәала, зны — арахь, даҽазны — анахь лӡара иақәҵәишон... «Фелдышь, бабаҟоу, бмааиӡо-мшәа, Фелдышь?» — ҩхалантә иааҩуан ан лыбжьы. «Снеиуеит-мшәа, снеиуеит, бымшәан!» — ихаакәакәараӡа исаҳауан аԥҳа иҟалҵоз аҭак.
***
Ус аилыхара ҳшаҿыз, иааит ҳдәықәлара амшгьы. Ауха ҳapa аҭаацәа иаҳцәаз акгьы ыҟам. Идәықәаагалашаз ҳамаҭәа-ҩыҭәа ҿаҳәаны ҳаналга, агәгәаҳәа амца ахьеиқәыз ахәышҭаара ҳакәшан ҳаатәеит, уаххьафареи цәажәареи усгьы иҟамызт. Акырынтә саб, — банаџьалбеит, амҩа ҳақәламдаз, алаӷырӡ кабымҭәан, ҳара ахацәа ҳшыҟазаалакгьы, аӡӷабцәа ргәы ҭыбымҟьан, иаарыцҳашьа! — ҳәа шлеиҳәахьазгьы, сан «илаӷырӡи еиқәылхын ҳәа иҟамлеит. Лылабжышқәа ҳалмырбарц лхы-лҿы ӡыгакасыла иҭаҳәҳәан, аха убригь иалыкәкәаны аттаҳәа ахәа илаҭәон... 0, анцәа злыԥха ҳаура, абри аҟара алаӷырӡ абаҵәахыз ожәраанӡа!
Зхабар лзымдырӡоз Ҵабалтәи лашьцәа уҳәару, хаҵа ирымаз, ожәы мҳаџьырра амшын ихылахьаз саҳәшьа еиҳабы Ааишьа лтәы уҳәару, аҵанӡа лгәы ҭызыблаауаз лгәырҩақәа рацәагәышьан.
Ус уаӷеимшхарала ҳшеилатәаз, иҟьаҟьаӡа иааҳаршеит. Ашә аартны, адәахьы ҳандәылҵит ахацәа. Сашьагьы алаба иҵарсуа дныҟәон ожәшьҭа. Ажәҩан шәахәацк хыршәламкәа иеилган. Ҳаԥсадгьыл аҿы ҳара уаҳа иҳамбаран иҟаз ааԥын хаара рацәак хара ишыҟамыз ҩашьомызт, аҳауа ацхарпа еиԥш аԥхарра агәылыкәкәон, ҵларкәыкәкгьы аҵла еилҩаарақәа ирыдтәаланы «кырр-кырр» ҳәа амшзырҳага арҳәара иалагахьан, аха изызҳауаз амш аабараны ҳабаҟахыз, мышзаҵәык акәын иаҳзынханы иҳамаз.
Аҭаацәа ҳаиҳабы, саб Ҳамырза, днаҳаҵаҟьан, мчылаҵәҟьа какал ҳиркит, амҩаныфагьы дацклаԥшны аҳәсақәа идирҟаҵеит. Арахә еилыргара ҳабалагахуаз, аҳәарақәа ааужьны ранацәа идҳарцәеит, ажәқәагьы рыцҳаҳшьан, агәашә иҭаҳамҵеит, ус ашҭа иқәын.
Сара аҽҭра сынҭалан сҽеиқәа цыҩ-цыҩ, Нарҭ Сасрыҟәа ирашь еиԥш Бзоу захьӡыз, аӷәра нахаҵаны иааҭызгеит. Уи ак акәын ҽыс иҳамаӡазгьы, сашьа итәы усгьы иҵыршьаахьан. Исыман арҩаш ахь сналбаан, асапын шәах ақәырчы искәабеит. Исыман аҩныҟа саахалан, аџьықәреи ҿырпны, иахьынӡаҭахыз акраҿасҵеит. Нас аҿы ианкны исыман ашҭа сынҭыҵит. Уи гәазҭаз, сани саҳәшьцәеи, еибарҟыуцәыуа рыблақәа рнапы наԥыраркит. Бзоу мыжда кәашада ашьапы мыргыло исышьҭаԥало иааиуан, зны-зынлагьы игәыбзыӷны ахы сыднашьылон, «уааи, унасықәтәа, ԥшатлакәҵас адәеиужь ҳнахысып!» — аҳәозшәа.
Ус дук мырцыкәа, зны-зынла иара ахьықәсырхәмарлоз адәышкәаӷьаз аҿы ҳнаӡеит. Бзоу хлаҳәада, ара иҟаҳҵалоз аԥшьаагоз џьнашьан, аӷәра иахо, иԥашашо исыдгьежьылон.
— Бзоу бзиахә, сарӷьажәфа, акырынтә аԥсра сацәызгахьаз, ожәы, уара хара змаӡам, уԥсра снапаҿы иҟалоит! — ҳәа сацәажәауа, ахы шьышьуа, акыраамҭа садгылан, сылаӷырӡ хаҟәҟәала. Нас аӷәра ааҿыхны, снаҵаҟьан адәы инықәсҵеит.
Аублаатәыла жәлары зегьы еицҿакны — «ҳаҽқәагьы ҳара ҳаиԥш ҳаӷа иԥыхьамшәароуп! Дегьызмаха ауаҩ ишьа злоу урҭ адәы иқәжьны амшын ахыларагьы гәнаҳауп, дасу ишиааӡаз еиԥш иҽы инапала ишьааит!» ҳәа еибырҳәеит. Уи адҵа насыгӡароуп саргьы. Скьарахә харшаланы сышхысра сҽаариашаны саагылеит, аха изуҭахгәышьоузеи, снацәа арҵысра сылшом. Бзоу хлаҳәадагьы хара исԥырымҵкәа, аԥышә нышьҭышь-аашьҭышьуа игылоуп, аҵыхәа ԥшӡа ави-виҳәа иҟьауа. «Ҳаи, абри санымиакәа, абгақәа еимӷәыцә ирфар исхарази?» — схәыцуеит сахьгылоу, исылшом ахысра. «Мшәан, закәызеи, сызлажьу! Бзоу мацара аҟны сыҟоума, сыҩни сгәареи, сыдгьыл хазынеи срылаӡарц сыҟоупеи!» — даҽакала саамԥхьхәыцааит ожәы. Бзоу алымҳарҭахь сыкьарахә нарханы, сылацәа неиқәԥсаны, снацәа аасырҵысит, аха сабџьар ахьаԥ ааҿыҵгеит. Сыблақәа анаахыст: «Уаџьал аама уара, мыжда, иууазеи, уабџьар сықәкны?» — аҳәозшәа Бзоу абла гәыразқәа снархыԥшылеит.
Аҵыкьҳәа ахысбжьы геит, ажәҩан ахь аеҵәа кыднаԥаартә еиԥш иаакьыркьырит аҽы. О, анаџьалбеит, уи абжьы бааԥс змаҳаз, ибаргәузеи? Зны аҟәараҳәа сеиҵасуа ахьҭа санаркит, зны ашәура цаҳә-цаҳә сҭанаршәит. Ахы зықәшәаз аҽы, иазкылҟьаз аԥсра иахыԥарц аҭахызшәа, иҩышьҭԥа-ҩышьҭԥеит, нас иаагьежь-гьежьын, сара сахь ахы аарханы, ашьапы ԥшӡақәа аҵарҽыланы адәы инықәҳаит, ццаха ҟаԥшьыла иԥа-ԥаны исымаз аԥрыцәқәа ишызбоз ашьа нарыхьшит.
Сара инасышьҭарххны ааигәа, хара, иахьабалак аҟәҟәаҳәа еибашьрак ҟалазшәа абџьарқәа ааиларҵеит. Сара сеиԥш аублаа рырԥарцәа иршьуан рҽқәа, игәыҭҟьагаха ашьхақәа ирҿаҩуан, Бзоу еиԥш зыԥсы зхыҵуаз аҽқәа рыкьыркьыр бжьқәа. Иҟалап раԥхьаӡа абра акәзаргьы агәымбылра сахьаӡрыжәыз. Снап ала анышә иасҭеит сҽы, ахангьы хаҳәык насыргылеит.
Снеикәҟьашан, схы сымагәыхьха, ирццакны сдәықәлеит ҳаԥсыжырҭақәа рышҟа, уахь шьыжьнаҵы ишнеиуаз здыруан ҳҭаацәа. Нырцә ахәада уахьыныхшәоз акәын, ҳара ҳҳаблаҿ инхоз ҳажәланытә зегьы рыԥсыжырҭақәа ахьыҟаз.
Амра еилыблаа-еилыблаауа иаацәырҵит, асы еиқәыцә зықәжьыз ҳашьхақәа, риаҵәҟаҟарақәа нархабан, иааилыџьџьеит. Аҵарақәа иааигәахахьаз ааԥынра заанаҵ ашәа азырҳәаргьы цәгьа ирымбо «ҷит-сит» ҳәа, инеилаԥр-ааилаԥыруа, амрахәагахь ицәырҵуан. Ацҳаҵәры зхыз арҩаш снырит, уи цон ишцац, хьаа-баада, ишәахԥсараха. Убасҟак иҭынчын аԥсабара, адунеи аҿы гәаҟрак џьара иҟоуп узҳәарымызт. Ахәы саныҩхашла, иаразнак слымҳа иааҭаҩит ахыуҳәа аҵәыуабжьы, ҳәсеи- хацәеи аҳабла зегь еизаны дасу рыԥсыжырдақәа ирықәлахьан.
Иаарыӷәӷәаны сҿынасхеит. Снеизар, саб дӡышӡа иани иаби рхаҭгәынқәа раԥхьа дшьамхнышланы, игәы дҭасуа аҵәыуара даҿын, сашьагьы уи дивагылан, игәы дҭасуа. Сани саҳәшьцәеи, дышхәыҷыз иԥсыз ҳашьа еиҵбы иҳаҭгәын хәыҷы агәы иқәиааз ақыцә-мыцәқәа ықәҟәшәаауа, рыхцәы ԥыртланы еибарқьызқьызуан. Аҭаацәа рҿы сара ахаҳә гәы змоу ҳәа сыԥхьаӡан, шамахамзар, саныхәҷызгьы сылаӷырӡ уаҩы имбацызт, аха ара исзымычҳаит, саргьы снарыдгылеит сгәы сҭасуа. Ҳладахьыҟа, ҳҩадахьыҟа ҳаицҵәыуан ҳаибарқьызқьызуан аҳабла зегьы. Сан дааин лабхәеи ланхәеи рҳаҭгәынқәа дрыкәшон, абасгьы лмыткәма иналаҵаны:
Нани, дади, ишәыбаргәузеи, шәыԥсы сакәхшоуп!
Шәыдгьыл гәакьа, шәыдгьыл бзиахә, шәыбаҩ амадоуп!
Шәгәы ирҿыӷьрым шәмаҭа хәыҷы, ара дшәываршәуп!..
Ҳара ҳгәаҟыуп, ҳамҩа мшынуп, ҳамҩа ҵхы-лашәуп!..
Иҵәыуеит, ҿыц аԥсра иақәшәаз реиԥш аҳаблақәа, ақыҭақәа, иҵәыуеит Аублаатәыла зегьы. Избахьада, дад, Шәарах, адунеи аҿы ҳәсеи-хацәеи, хәыҷи-дуи – жәлары зегьы анеицҵәыуа? Анцәа иуимырбааит уи аҵкыс иеицәоу агәыҭҟьага уаҩы иаҳараны иҟам! Уи зҿаҩуаз ашьхақәа, о, анаџьалбеит, еилаҟәыбаса имцакәа изларычҳазеи? Абри аҟapa адгьыл иқәкьасаз алаӷырӡ, злаҭәаз Аублаатәылатәи аӡиасқәа, ишны ицаҳә-цаҳәуа инеиуазар акәхарын!
Аҵәыуара ҳанаҟәыҵ, иахьабалак анышәынҭрақәа рҿы аишәақәа ҳаргылт, аԥсцәа рхәы нааган иқәаҳҵеит. «Шәыԥсаҭа бзиахааит!» ҳәа аҩы рзыхҭәаланы, аҵәцақәа еиҭарҭәны, аирыӡқәа инарыддыргылеит ҳаҭгәын цыԥхьаӡа. Ҳара ҳанцалак ашьҭахь, агәырқьҳәа аԥсцәа еибаргыланы, «Ҳҭахцәа ҳара ҳгәыгәҭажьны иаҳԥырҵит, аха ҳхәы нрыжьит, шәааи, нас, ҳаидтәаланы акы ҳнацҳап!» ҳәа, рыхәқәа инархатәарызшәа, рхәы-рыԥхь иаҭахыз адгаланы, рыԥсхәы еиҭауны ҳарԥырҵит.
Абас лаӷырӡашала ргәы рданы, дасу рыҩныҟақәа рышҟа ихынҳәит, ирызго рымаҭәа аашьҭыхны, агаҿахь идәықәларц.
Ҳҭаацәа мҩахыҵырҭак аҟны ианааи, — шәнеила, снашәыхьӡоит! — ҳәа сҽааныскылеит сара. Аха схы ахьсырхоз гәҩарас иҟарҵазар акәхап, акгьы сарымҳәеит, рыбла самбо санынаскьа, сыкәкәаӡа ахықә сынҭалеит. Арҩаш сныршәан, бнала, мҩахәасҭала, амҩақәа еихыҵәҵәо, ҽыла усышьҭазар усхьымӡо, аҽадхалара саҿын сахьцоз.
Сызмырҭынчуаз ахыжә сыӷран, дад, Шәарах. Хаареи-ԥшӡареи амрахәага еиԥш еилырԥхаауа измоу аҷкәынра ҟадыџь, ҭагылашьа уадаҩ аздырӡом, гәыӷырҭала иҭәуп! Аха иаалырҟьан гәырҩацәгьак нахаԥоит, иԥсҭҳәа еиқәараха!
Фелдышь лаша, сгәыӷырҭа, иҵхәрааны иааиуа аӡыхь ахықәан, ахьа наа-ду амцаҿы дсықәшәараны дыҟами! Ҩымш рышьҭахь ус еибаҳамҳәахьази?
Анцәа иҳәаны, уи лареи сареи ҳанеиқәшәа, дсыманы ааҩныҟа сдәықәлоит. Ааигәа ҳаннеилак, саҳәшьцәа аадәылԥхьаны — абар шәҭаца — ҳәа днарысҭап. Абас лара «Радеда» лхымҳәаакәа, хаҵаҩызада хаҵа дцароуп. Саргьы, аҭацаагацәа дәықәымҵакәа, чарада-жәрада ԥҳәыс даазгароуп. Ишԥаҟоуҵари, дад, Шәарах, аниашьа ами зегь зырԥшӡо!
Сара шәарҭас исымаз Ҳаџьы Кьарантыхә, иахеижьҭеи џьара омак ҟаимҵазар, ддәықәымлацызт, дызҭаларан иҟаз «Османие», иаха ахәылбыҽха харантәи избон, наскьа амшын ихгылан, иара ихьыԥшыз реизгара даҿызар акәхарын ҳәа ожәшьҭа ддәықәлахьазаарын... «Абри аилыхара иҟоу Фелдышь дысзалгонда?» — схәыцуан амҩа сахьықәыз.
Фелдышь дахьсзыԥшу аҭыԥ сҽаадсхалоит, дырҳәынҷарц ар зышьҭоу иаҵкыс сыццакны, ашәарыцаҩ ахы изаҿамкыз ашьабсҭа аҵкыс сласны. Аха иабаҟоу, ахьа-наа ду амҵа ҭацәуп иккаӡа!
Амаҭ зыцҳаз иеиԥш сгьежьы-хынҳәуа, схы зқәыкра сзымдыруа, аҵла саамҵахеит. Сыԥшыр, ԥшыха сымаӡам, аҭаацәа сзыԥшуп, урҭ рымаҭәа ҿаҳәаны ишьҭоуп, уаҳа иахьымаара амшын ихылоит. Сцаргьы, цашьас исымоузеи, сыԥсы ҩыҭкаара дымбакәа! Ҩы-мцак срыбжьахеит, сара разҟыда, аҩбагьы сырбылуеит, аԥыр-ԥырҳәа исыцроуп!
Аӡыхь кавказ санаахықәгыла, сылаԥш нақәшәеит, сгәы иаҳагьы иҭызшьаашаз даҽакгьы: нымҩахыҵ, ашьацраҿы иԥыххаа, иҟәаҟәаса икажьуп ԥҳалк. Аха амҩа еибган, иаашьҭысхын, иларха-ҩархо снахәаԥшит. Издырит, ожәы избазма, Фелдышь лӡаагага шакәыз, иагараан снапала иаашьҭыхны, кыр инаскьаганы даҵасҵахьан, уи амаа егьараан лнацәкьара ԥшӡақәа рыла илҭарбаӷьа икны саԥхьа дгылахьан...
Аԥхал ԥҽит, аха иақәшәазеи? Издыруада дшаҵалоз машәыршәа илымпыҵҟьазар? Ус акәымкәа, уаҳа ҳашзеиқәымшәоз алаздырырц лхала иԥылҽзар? Ус анакәха, иԥыххааса ицазаап ҳанасыԥ, ожәшьҭа ԥҳалк азна алаӷырӡ азкаҭәашт иара!
Хнырҳәышьа змамыз ак шыҟалаз сцәа иалашәеит. Ожәшьҭа иԥыскуазеи, Фелдышь лани лаби сырбаргьы сацәыԥхамшьакәа, сыххымшақә ргәашә саалагылеит. Иҭацәуп амӡырха, лак, рахәык улаԥш иҵашәом, аҩны гылоуп иқәықәма-шәықәмаха, иҵарҟацоуп ашәқәа...
Иҭацәуп, иҭынчроуп иахьабалакгьы... Цгәы еиқәаҵәа заҵәык абарҵаҿы ауасхыр иқәтәоуп, агәы еиҟәыҷҷауа, абжьы ҵарыхәҵәаӡа икьиуеит, икьиуеит, аблақәа цымцымуеит, амацәыс еиԥш амца инхыҷҷало сара сахь иаршәуеит: «Ожәраанӡа уабаҟаз? Узышьҭоузеи, иҟалаша аныҟала?» — сарҳәоит урҭ.
Иҩашьом аҭаацәа мҳаџьырра амшын ишхылаз!
Схынҳәуеит аҩныҟа, уаӷеимшхара дышхынҳәра. Уххь сымгози, уакагьы бзиарак сзыԥшызар!.. Мышзаҵәык аануҵкала, абри акара гәакра иақәшәахьоу ӡәыр дкаларымашь, анаџьалбеит?!
Абас мышқәак рышьҭахь схы аҵкыс бзиа избоз, ихаҳә еиларҭәахыу абаа аҵкыс сзықәгәӷ‘уаз Ҳаџьы Кьарантыхә сынасыԥ даӷрагыланы икәаҳаит, исабеитәит, нас фырҭын ԥсыԥла амшын ихыиҭәҳәалеит. Ожәы ижьы сымазар, абга цыхлым еиԥш, аӷырҿҳәа сацҳарын, ахәырпҳәа ишьа саҵашьшь изжәрын, аха урҭ сылшаргьы иабасыхәарҭаз, Фелдышь дызҭаз аӷба ацәаарагьы умбо амшын ихыӡлахьан.
***
Аҩны аҭаацәа сзыԥшын, ҳамаҭәа усгьы иҿаҳәаны ишьҭан.
Ҳаит, абааԥсы, шәгәы кашәмыжьын, жәлары зегьы ирыхьуа ҳаргьы иҳахьып, зны шәаатәақәа ҳаԥсы ааиҭаҳкып! — ҳгәы ирӷәӷәеит саб.
Иҿыцәаахьаз ахәышҭаара ҳныҽҳәатәахт ԥыҭрак. Саб акҿыҩра дныкҿаланы саарала абысҭахь иман дындәылҵын: «шәит! шәит!» ҳәа ҳлақәа дрыԥхьо, ааҵра днавалан, дамеигӡакәа рхәы нариҭеит, ус ҟаимҵаргьы, ҳахьцоз иҳашьҭалон дара анасыԥдақәа. Сангьы аџьықәреи лкалҭ илаԥсаны дындәылҵын «дәырышь, дәырышь» ҳәа акәтқәа даарыԥхьеит, уи дахьцалак аҳәыҳәаса реиԥш ихыҵны илышьҭалон, ҳандәықәло дахьырымбашаз инаганы рхәы нарылҭеит. Ахьшьқәеи абгахәыҷқәеи шәырзынсыжьуеит ҳәагьы нарылалҳәеит, дҟыу-ҵәыуа.
Зегьы иаадыруеит, абыржәы ҳҩагылар, наунагӡа ҳахьымаара ҳашдәықәло. Ушьҭахьҟа уаҳа хынҳәышьа анумам, уаԥхьаҟа умҩа узқәыло цқьа ианузымдыруа, о, злыԥха ҳаура, дышԥарыцҳахо ауаҩы мыжда!
Аҳы, дадраа, ожәшьҭа ҳдәықәлап, ҳгәылацәагьы ргәашә иҭыҵуашәа збоит! — ҿааиҭит саб Ҳамырза, ихылԥа ихыхны, аԥацха агәҭа даагылан. — Уа, анцәа шьарда зымчу, улыԥха-угәыԥха ҳагыумыжьын, амҩа ҳақәлоит. Уара ушаҳаҭуп, ахаан цәгьара зымуц сҭаацәеи сареи зхәы иаҭәҳәан изфоз уаагәышьан, иахьа иҟалаз арыцҳара ҳалоумырӡырц суҳәоит! — даақәгьежьын, ахәышҭаара дааҽҳәагылеит: — Уара, сабацәа рабацәа, урҭ рабацәа рхәышҭаара, ахаан мца ԥхара згымхацыз, гәыбӷан сумҭан абас уеиқәыхьшәашәа уахьынсыжьуа!
Абри ашьҭахь иеиқәаҵәамҳаҳараӡа алҩақ иаганы икнаҳаз архнышьна ааигәыдхәҳәаланы днагәӡит, нас иҟама ааҭыхны, ахчныза аханы аҩнаргәы ааҭижаан, уаԥсҵәыла анышә еизыҳәҳәаны, иқьаса рҭәны, имаҟа инадиҳәалеит. – Сыҷкәынцәа, дадраа! — дааҳацәажәеит сашьеи сареи, — абри сыԥсадгьыл аҟәых, снышәнап ауп, санԥслак, сыԥсы раҳаҭхарц шәҭахызар, сгәы иқәыԥсаны сыжәжы! Аҳы, ожәшьҭа шәеидарақәа шьҭышәх!
Идәықәаагалашаз ҳнарыҵаланы ҳандәылҵит. Ҳашьҭахь иааиуаз саб ашә аиркырц данааха, «иҟашәҵозеи, ҳаӷоу ишә аиркааит!» аҳәозшәа «чыжьжьыт!» аргеит.
Иҳадубалозеи, уанаџьалбеит, ҳдәықәламҭаз угәамҵуеит! О, анцәа ду ҳахьнеилакгьы ҳашә аумыркын! — саб дааныҳәа-ныԥхьаны, ашә ныдиҵеит.
Агәашә ааигәара ҳнеирц рацәак хагымхакәаны, саҳәшьа Џьуна илааӡаз ауаса чах ҳаагәанаҭеит, дахьцалакгьы иҩуа илышьҭалон иара. Ожәгьы, иҩны, акьаԥа ыргьало иаакылсын, изааӡаз иналышьклаҳәит. Изулакгьы, мчыла Џьуиен ауасеи ааиҟәыскәыкәаан, агәашә ҳанҭыҵит, аха иара алеи-абгеи рзы иааныжьны ҳашцоз адырызшәа, ихагахан иҩуа, иҟаа-ҟаауа ашҭа иааҭалеит. Уи абжьы заҳаз, згәарҵра иахыԥан игылаз ҳажәқәагьы аҟаара иналагеит, урҭ иаарымырдеит ҳҳәарақәагьы, иҵысит алашрагьы. Џьуна рыцҳа лыжьжьара иахамшәалоз аҭаацәа хара ҳцаанӡагьы, аҟама аҿыцҳафыр еиԥш хагәқәа ирылнаҳәон, дегьызмаха адәы иқәҳажьыз ҳхааӡага ҳарахәқәа рыбжьы.
Наҟ ҳнаскьацыԥхьаӡа иаҳа-иаҳа ҳажәпаҩхон. Ҳгәылацәа ран аҭакәажә, хәы-шықәса раахыс дымԥсуа-дыбзамхо аиарҭа иамаз, уардынла днаргон.
О, шәанаџьалбеит, сыҷкәынцәа, сара анышә ада ԥсыхәа змам, шәсыҵаланы сабанӡажәгари? Диниман шәымазар, абра сыжны шәца!.. – лқьыӷызбжьы налыҩны иааҩуан ожәы-ожәы.
Амҩақәа ахьеихагылоу ҳнеицыԥхьаӡа ажәлар еизыҵәон, агәлеи агәлее еицылон, ҳаблаки ҳаблаки еиқәшәон, қыҭак даҽа қыҭак нацлон. Ожәшьҭа ҳханы угылан унаԥшыр, ҳҵыхәа убомызт. Ҳаԥхьа дгылан ҳныхаԥааҩ, уи ишьҭагылан аҭаҳмадцәа, аҳәсақәа, зшьап инанагоз ахәыҷқәа. Цәажәара ыҟамызт, еицырхашьшьы инеиуан зегьы, амала, ана ара иналк-ҩалкны иуаҳауан. ақьра-аӷызра, ақәыԥсычҳара, ашәиԥхьыӡ, асабицәа рҵәыуабжьы...
Ус ҳаԥхьаҟа, ҳара ҳазланеиуаз иахагалаз даҽа мҩак аҿы, ажәлар еидҵәаҵәалан ишеилагылаз аабеит, ауаҟьан-чаҟьан бжьы шырхыҩуазгьы ҳаҳаит... Арԥарцәа аддыҳәа ҳаибарыҩны, хәдаҟала ҳаԥхьа игылаз аҭаҳмадцәеи аҳәсақәеи ҳархыкәшаны ҳнеизар, абар Бараҟаи-иԥа Аҳмед, иҽыхәа иаҵәа нымҩахыҵ иҿаҳәоуп, иара амҩаду агәҭа дангылоуп иаҳәа цеи-цеи ҭыхны:
— Сышьны абраҟа сынкашәмыжьыр аҷыдахаз, уарбанзаалак аӡәгьы амҩа усҭаран сыҟам!.. — ҳәа даҿуп жәлары дырҿагыланы иаҳәа аҟьара. — Шәжьоуп, шәеиҭажьоуп, уара, абааԥсқәа! Шәхынҳәы, макьана иахыԥам, иқьаԥҭажәхаз шәыҩныҟақәа рахь, еиқәышәҵа макьана зынӡак имыцәац шәхәышҭаарақәа!
Уаҳԥырҵ, Бараҟаи-иԥа, уаҳԥырҵ, аӷбақәа ҳзыԥшуп!
– Цан аӷбақәа шәырган, аха шәышжьоу аныжәдырлак, арахь уаҳа шәыӡхыргаран иҟам! Ҭырқәтәыла ожәы исымбеит сара, ижәуазеи, абааԥсы, џьаиаҭ ныжьны џьаҳанымҟа шәцома? Уа ишәзыԥшуп амла, ахьҭа, анҵәара, мамзаргьы атәитәыхра!.. Асулҭан, алаҳәажә еиԥш шәырԥар рзыҳәа джьышуеит, дшьашуеит, абџьар иаҵаргыланы иахьымаара еибашьра идәықәиҵарц!.. Уи азоуп, шәара шәгәырҩа даго џьышәымшьан! — дыҭҳашуеит Бараҟаи-иԥа Аҳмеҭ, аха ииҳәо заҳауада.
– Агьааурқәа ҳкагәаны ҳарнаҭыр аума иуҭахыу? Ҳара ҳамсылманцәоуп, амсылман дгьыл ахь ҳцоит!
– Уара абри ахаҵа деилагеит, уаҳа дҿазҳәо ҭынха димаӡами?
– Амсылман дгьыл акәӡам, ҵа змам атышахь ауп шәахьцо!
– Ноурыз иакәын, уи иашьа, мҳаџьырра амшын дхылахьеит!
– Ноурыз дымцацкәа дыҟазаргьы, иааигәа днеиуамызт, урҭ ахҟа рыбжьоуп.
— Сымԥынҟа шәмааин, сымшьыкәа аӡәгьы шәсышьҭуам! Уара, уаҳа ихәыцуа аӡәгьы дшәылаӡами? Ицаз цазаргьы, шәара шәхынҳәы! Шәыжәлами, шәанаџьалбеит!
Даара ҳгәырҩа уагоушәа ҟаҵаны, уҽхьаукуеит, ҳадгьылқәеи, ҳмал инхази уреиҩаӡозаргьы ҟалап!
Уара бзиара дук угәы иҭанда, ужәлар зегьы ахьцо урцрыҵны уаагылозма!
Хаҵа уҵаӡами, абааԥсы! Наунагӡа аублаақәа шыӡуа збаанӡа, аҵықьҳәа исгәыдҵан, усылга! — Абас акыраамҭа дҵәаа-ҵәаауан уаҩ изеилымкааӡаз Бараҟаи-иԥа Аҳмед хәашабга, шьаҿакгьы днаскьомызт.
Аха ахәыҷқәеи аҳәсақәеи анааидыӷәӷәалаӡа, игәыӷьны дызрыламкьыскәа, иҽынеисҭхеит. Зыҭра иҭыҵыз амшын еиԥш, ажәлар дныԥхьаҳәҳәан, агәырқьҳәа илаивсит. Дызусҭзаалак, иуацәа-иҭахцәа инадыркны, аӡәгьы дааҳәны дизхьамԥшит, иҽи иареи рымацара иааидхалеит.
Ожәшьда амҩадугьы ианӡаломызт, агаҿахь еихыҩаӡәаны инеиуаз ажәлар... Ҳаԥхьа, наҟ-ааҟ имаҭацәа дрыгәҭылакны, ишьапы ахьиргылаша наирбо днаргон аҭаҳмада лашә, аԥхьарцарҳәаҩы Сакәыт. Имаҟа иадҳәалаз аԥхьарца ааимӷыихын, ахыц наҿишь-ааҿишьын, иааирхиеит.
Иӷралаз хьаацәгьак уаҳа илнамыршазшәа дааӷызы-ӷызит аҭаҳмада, иԥхьарцагьы уи инақәнарӷызит, убас ауи ашәа ахы шикыз. Нас дгәагәо дахьнеиуаз, иаҳа-иаҳа ибжьы гәылыршәо абарҭ реиԥш ажәақәа иашәа иналеиҵеит:
Уа, раидсиуама, раидмыхәацәгьа рҳәама?
Мшынгәыла ҳдәықәлоит ҳнышә-напқәа шьҭыхны!
Ҳабацәа рҳаҭгәынқәа ҳашцо дшәырҳама?
Раԥхьа шәлаҟәыма, шәхылԥақәа шәхыхны?
Ааԥынраз иаҳзауит асы ҩамгыла,
Иԥсит ҳа ҳкәыкәу, ахьҭа аназымчҳа!
Лабжышла ишәкәаба нас ҳабацәа ртәыла,
Рацәа иқьаԥҭажәхеит, ҳаԥсадгьыл рыцҳа!
Зегь еиқәӡырҩуеит рыԥсы ӡаны; ахәыҷы насыԥдақәа аҵәыуара иаҟәыҵит, ачымазцәагьы ожәшьҭа иқьуам, иӷызуам, амҩасцәа зегьы рыԥсы аԥхьарца иҿанаҳәеит. Аӡәык-ҩыџьак ишырҭахӡамыз, аҭаҳмада иашәа иақәырӷызуа рҿынархеит. Алашә аԥхьарцарҳәаҩы ибжьы иаҳагьы ишьҭыҵуан:
Даҽазнык, даҽазнык ҳалаԥш рыхҳажьып,
Ашәы ршәуп ҳашьхақәа, еилаарцыруам.
Аҵыхәтәантәи ҳашәа урҭ ирзынҳажьып,
Ҳашьхақәа гәаҟуеит, ҳахьцо рыздыруам!
«Ахшара гәыраз иан дицәымыӷхазар,
Рыцҳарак ыҟоуп! Сара шәсыцәтәымуеит,
Хара сымоума? Цқьа шәысзымааӡазар?
Сныжьны шәышԥацои?» – ҳ-Аԥсадгьыл гәрымуеит!
О, раид, ҳ-Аԥсадгьыл! Афырҭын бааԥс иасыз,
Ҳамч мырхакәа ҳахьымаара ҳашьҭуеит.
Угәнаҳа ҳамазааит, абас ҳахьымҩасыз,
Ҳабаҩ аагаргьы, ҳаԥсы узынҳажьуеит!..
Ожәы уи ашәа, шамахамзар зегь шьҭнаххьан, аҭаҳмада дааԥсаны данаҟәыҵгьы, инеимда-ааимдо, агаҿахь ҳкылсаанӡа аҳәара ҳшаҿыц ҳаҿын... О, анаџьалбеит, иҵӡозеи уиаахыс, аха аккаҳәа мшаҽны еиԥш сгәы иқәҩуеит иара. Сара иагьарааны избахьан цаҟьак аҿы арҩаш ахы ахьыҵнахуаз, иагьараан избахьан, адгьыл ужәра инылашәаз арыц, аҟата шагәылиаауаз, аха сара исымбацызт жәлар рыгәҭа ашәа ҿыц шиуаз. Избеит уи аҽны амҳаџьыраа рашәа, агәаҟ ашәа ахы шыҵнахыз. Уи — аублаақәа адгьыл ҳаныӡаанӡагьы, ҳахьцалак иҳацын. Гәаҟра бааԥск ҳақәшәан, агәырҩа хьанҭа ҳзышьҭымхуа ҳанааилахалак ҳааидтәаланы иаацәыраагон, иаҳгәаланаршәон хара иҳаҩсхьаз аамҭа, шьха ҳаракык ҳнықәланы ҳазԥшуазшәа, иеилыџьџьаауа иаҳнарбон иаҳцәыӡхьаз ҳаԥсадгьыл. Ишаҳҳәа-шаҳҳәо, ӷәӷәала ҳаныӷьазклак, ҳгәырҩа иаҳа иласхазшәа аабон.
Агаҿа ҳанкылс, шьапыргыларҭа уаҩы имоуа, ажәлар қызы-қызуа, аҟәараш хыриқәаҵәааны иқәжьын. Ауаа рымацара роума, аԥсасеи ашьамаҟеи, амҳаџьыр амшын ирзыхгалоз џьшьа икылырцаз, агаҿа иакуамызт, алақәа ракәын, реибафа бжьы узычҳарымызт.
Аԥра ӷбақәа ааин амшын ихгылан, аканџьақәа неивыс-ааивысуа урҭ рахь ауаа рнагара иаҿын...
Ҳахәԥҳа Алоу-иԥа Шьардын иҭаацәеи иареи, рымаҭәа-рҩыҭәа уардынла иҵысны заанаҵ икылсхьан, иара ида егьырҭ рымаҭәа рыма аӷба иҭалахьан. Иара, иҭеисԥыҳә ӷра еилырхуа длеи-ҩеиуа аҟәара дшықәгы- лаз ҳнаидгылеит, иаасцәымыӷхеит, аиаша уасҳәап, ихылԥарч аҭыԥаны, аҭырқәа феиз хылԥа иханы ианызба. «Ожәнатә аҽеиҭакра ас изымариахазар, уахь ҳаннеилак иагарыуала даабап!» — аасгәахәт, аха акраусызҳәахуаз.
– Зегь аама, Ҳамырза? — дҵааит уи.
– Иааит, дад, зегь ара иҟоуп! — иҳәеит саб.
– Ожәшьҭа зыԥшра ҟамҵакәа аканџьақәа рҭалара шәалага! Аҳәсақәеи, ахәыҷқәеи, абыргцәеи заа идәықәышәҵа, амала, ԥсызхоу акгьы уахь аҭагалара ҳшақәиҭым усгьы ижәдыруеит! — иҳәан, адҵақәа наҳа- ҭаны, ихала канџьак днақәтәаны, егьҟамлаӡазшәа иҽырҭынчны, аӷбахь ихы рханы аҟәара днадҵит.
Ҳаргьы ҳаԥшызма, хыма-ԥсыма ҳалагеит ҳус. Аканџьақәа еиҵарпапа иҭәны аҟәара инадҵуан, рацәак мырҵыкәа иҭацәны иааихуан. Аҭырқә мшынуаа, ар рышьҭазшәа ҳдырццакуан, иҳаҵаҟьон, иааузымчҳартә еиԥш ирымчны, ихыжәжәа-хыжәжәаны иҳацәажәон, аха мчыс иҳамагәышьазыз, аԥсуаа ишышәҳәало еиԥш, «Зышхәа ҳҭаз, иашәа ҳҳәар акәын. Амра ҵлак ашәара ианлеиуаз, агаҿа, арахәқәеи ала-млашьқәеи рыда иккаӡа иҭацәхьан.
Сашьеи сареи даҽа ҩыџьа арԥарцәеи ҳакәын аҵыхәтәанынӡа зҽаанкыланы, зегь рдәықәҵара иаҿыз. Ус ҳаргьы ианааҳадгыла, агәаԥ-саԥҳәа адгьыл ҳаҽнықәжьны иаагәыдкыланы, ҳалаӷырӡ ҳакәааша, иаҳзыԥшыз аканџьа ҳнақәтәаны, амшын ҳанхылеит. О, анаџьалбеит, уи аканџьа сшьапы аннықәсыргылоз иаасықәшәан сыԥсыр акәымзи зынӡак абзиахә, аха иамуит, убама, зегь лахьынҵазар акәхап!
Ҳзықәтәаз ҳаканџьа балыбаҭо рацәак хара имцацызт, иубаз еицәа убеит ҳәа, хашьҭахьҟа ҳанынаԥш, ҽыуаҩык, иҽыхәа-иаҵәа дақәтәаны, аҟәара дшаахықәххылаз гәаҳҭеит. Иаразнак даадырит. Уи — Бараҟаи-иԥа Аҳмеҭ хәашабга иакәын. Дылҽыжәԥан, иҽы аӷәра иақәыршәны, амшын дӡаалоума ухәартә еиԥш дааскьаны даагылт. Инапқәа иҟьон, ибжьы рдуны ак шиҳәозгьы ҩашьомызт, аха ҳара ҳҟынӡа иажәақәа зааҩуамызт, аԥша иасуаз ишьҭахьҟа иагон.
— Уара шәааи, ҳхынҳәны дышьҭаҳхып, дрыцҳауп, имацара атәыла данхалеит! — сҳәеит сара.
Аха ус акы ааушазаргь ҳаламыкӡакәа, иабџьар шыҭҟьаз аҟара ахысбжьы ҳаҳаит, алҩаҵәгьы еишьылӡа ишыҩаихҟьаз гәаҳҭеит. Ишаабоз дхышәҭны амшын дналаҳаит. Ацәқәырԥақәа даамҵадырсын, дызхы- ԥсаауаз ихәра ихадыршҭырц рҭахызшәа, дго-дааго агара еиԥш ддырҵысуан. Ахысбжьы иарырҳаз аҽыхәа-иаҵәа, абжьы хҵаны иаакьыр-кьырын, аӷәpa шьҭшьуа иаманы аҟәара инықәлеит.
Иҟалаз ҳцәымӷхеит, ҳаԥсыр моу ҳмоуа хҟалеит. Ожәраанӡа зынӡак згәырҩа ҳкымыз, зҳәатәы ҳаҳаргьы ҳҭахӡамыз, иԥсра ҳгәы иалсит. «Ас зхы иазызуз ауаҩы, хара иҳазгәамҭоз иашак имбакәа дыҟамызт» ҳәа ҳаахәыцит ҳарҭ аканџьа ҳахьҭатәаз, аха изхәарҭазиз, иҟалаша ҟалахьан, ҳаргьы амшын мчра ҳаанахәахьан.
Иҭацәын, иқьаԥҭажәын ожәшьҭа Аублаатәыла зегьы. Аӡәызаҵәык иаанхан иҟаз Бараҟаи-иԥа Аҳмеҭгьы, игәы иҭеикыз анизынамыгӡа, иҽишьит, ибаҩ мыждагьы амшыни агаҿеи еимдырххон, иахьыргара рыздыруамызт.
Уаала иҭәыз aԥpa-ӷба, аҽаариашан, амҵәыжәҩақәа еиҵыхны амшын агәахьы амҩа шьҭнахит. Аҽны, цас иауазшәа, амшын иазҭынчран, аԥшагьы ҳаӷба ахы ахьхаз иацҩызаха иасуан. Амра амшын ишынӡаалаз иеилыблаауа ашәаԥшь аацәырҵит.
Амшын агәахьы ҳанынаскьа, ҳашьхақәа ӷьазӷьазуа ҳабла иаахгылеит. Ожәы избазма, урҭ рыкәа сҭаршәны срааӡахьан, аха уи аҵыхәтәантәи ахәылбыҽхаз урҭ снаргәыдыԥшылеит, зынӡак даҽак ала, ажәҩан иаласазшәа, ибырлашха. Сара сымацара сакәызма, аӷба ахӷәра ықәырҭәаа иқәгылаз ҳәсеи-хацәеи амҳаџьырцәа зегьы, уахь анаԥшра иаҿын рыблақәа рзырҟәымго, ӡамҩақәакгьы алаӷырӡ рхьыжжын, игон ақәыԥсычҳа бжьы, иныҵакны аҵәыуабжьы... Амшын еиҩыҵә ицоз аӷба наскьацыԥхьаӡа, ҳашьхақәа иаҳа-иаҳа илаҟәуан, ихәашьуан. Ус, ус дара рсахьақәа ныхбалан, рыхәанга мацарақәа ааҳзынхеит. Рацәак мырҵыкәа урҭгьы, аԥша иаҟкьаз алҩа еиԥш, амшын еишьылра инхыӡлеит.
Иааӷызы-ӷызит аҭаҳмада лашә иԥхьарца. Заҟа иаамҭаны уи абжьы ҳалаҩызеи! Маҷк ҳгәы ааҳханаршҭит. Ҳаԥхьа — амшын, хашьҭахьҟагьы — амшын, ҳназго аӷбагьы ҳара иаҳхатәым — иуаароуп. Ҳахьнеиуагьы тәымџьароуп, иаҳзыԥшу сеидроу.
Аԥхьарца иаразнак иааиқәтәеит. Акы иҿнаҵәазшәа сгәы нҭаҳаит, иҟалазеи ҳәа санынаԥш, аӷба ахӷәра акәакьҭаҿы, иуапакьаҿ каршәны дықәтәан акәымжә ҩаза зшәыз, атаҳмада лашә Сакәыт. Haҟ-aaҟ ишьамхқәуа рыхқәа ықәҵаны ицәан, иахьантәарак дрыбжьаргыланы даазгоз имаҭацәа аҩыџьагь.
Хәылԥазтәи ашәаԥшь зҿалашо итәаз Сакәыт, — дыцәама, рыцҳа? — ҳәа схы ларҟәны санылаихәаԥш, ижакьа ӡыш аҵарыра иахьыкәкәаны, игәыдрыӷәӷәаланы иикыз иԥхьарца иақәҭәон илаӷырӡ ацәыкәбарқәа.
— О, анаџьалбеит, алашәгьы игәеиҭама, ҳаԥсадгьыл ахәанга ҳамбо ишаҳцәыӡыз! — насҿыҵҟьеит, сцәа сҭаӡыӡо сахьгылаз.
А ҨБ А Т Ә И АШӘҞӘЫ
ИАБАҞОУ, ИАРА АЦЬАНАҬ ДГЬЫЛ?
Иаха цқьа сшызмыцәазгьы, шьыжьӡа сгылеит, сқьаади сҩыгеи неиқәыршәаны сааин, аҵла хачахь амҵаҿы acaҟәa снықәтәеит. Сыԥшуп сызҭоу аԥшәма данбацәырҵуеи ҳәа. Исеиҳәараны иҟоузеи, анаџьалбеит, иахьа?
Ажәҩан хтым, аԥҭа жәпақәа аҿажьуп, иаасыкәыршан акаршәра цәыҩҩажәӡа ишьҭоугьы, сара сеиԥш аҵыхәтәантәи аублаа изыӡырҩларц аҭахыушәа, иууаӡа иԥшуп.
Амҩа санықәлоз, хараӡа Ҭырқәтәыла акаршәрақәа руак аҵыхәаны, абас дсықәшәоит ҳәа иҟадаз, зыԥсадгьыл хазына ныжьны «џьанаҭ дгьыл ахь» зхы зырхаз аублаақәа рцынҵәарах, зхатәы бызшәа здыруан инхаз аӡәызаҵәык — Зоурҳан Золак.
Иан лкыкахш иадкыланы ииҵаз аԥсышәала дсацәажәоит, исеиҳәаран дыҟоуп, саԥхьа дтәаны, ижәлар гәакьа инҵәо, инҵәо мацара, адунеи ишаныӡааз. Уи шыҟалаз макьана инагӡаны ишысмаҳацгьы, аӡәы заҵәык ида жәларак рынҵәара — ахырзаманқәа ирхырзамануп, ожәнатәгьы сцәа сҭаӡыӡоит. Иацы мацара исаҳаз иахатәи аҵх самырцәеит, иахьагьы сарҭынчуам! Уи исызнарҵысыз схәыцрақәеи сареи ԥыҭрак ҳамацара ҳаицынижьырц иҭаххазшәа, Заурҟангьы макьана дцәырҵуам.
Зегь насыԥшәа иҟалеит акәымзар, уи жәларак рҵыхәтәа иан даԥсыуа ҭыԥҳамзаргьы амуази? Ахьхьаҳәа ожәы дызлацәажәо аԥсуа бызшәа зынӡа изымдырӡозар ҟамлауази? Усҟан, сара аублаа бызшәа салацәажәартә еиԥш изласзымдыруаз ала, насгьы аублаа алфавит злаҟамыз ала, Заурҟангьы саргьы ҳхатәы бызшәақәа наҟ инышьҭаҵаны, ҳаиасыр акәхон ахԥатәи — аҭырқә бызшәахь.
Аублаақәа ртрагедиа мҳаџьыррала иалагеит.
Амҳаџьырра! Уи ажәа санхәыҷызгьы издыруан, иаҵанакуаз шысзеилымкаауазгьы... Аԥсуа жәларгьы уи рхыргеит, знык акәында, амҳаџьырра хынтә иҭанарцәит Аԥсны! Уи азыҳәан ауп, аҭаҳмадцәа ргәалашәараҿы хашҭра ақәымкәа изынхаз, иааидтәалан анкьатәи хҭыск ианалацәажәо, руаӡәк: «Аԥхьатәи амҳаџьырра аан иҟалеит» — иҳәаларын, егьи — «мап, аҩбатәи аан акәын» — ҳәа иамеикларын. Саб Луман ушықәс ииа анбыкәу ҳәа уиазҵаар, «аҵыхәтәантәи амҳаџьырра адырҩашықәсан сиит» ҳәа уеиҳәон.
«Амҳаџьырра иагеит!» анырҳәоз, схәыҷы хшыҩ аҿы, ажәлар ӡы хәашь дук нарыжәлан, инықәыӡәӡәаа иагазшәа акәын ишеилыскаауаз. Аиашаҵәҟьазы, жәа- нызқьҩыла аԥсуаа уи «аӡы хәашь ду» ишахәлабгазгьы, ҳажәлар лахьынҵала аублаақәа иреиԥшымхеит. Дазынхеит аԥсуа иԥсадгьыл, имыцәеит, агәгәаҳәа
еиқәуп иара ихәышҭаара! Аха иалшон даҽакала иҟаларгьы, — иалымшози ԥсыуа
хылаҳәоу зегьы рхатә гәаԥхарала, ма мчыла, аублаақәа рымҩа ианылар?!
Усҟан, иаарыдаз арахь, жәлар ршьаркәасҭа ихыланы, ма аублаа бызшәа, ма аԥсшәа аҵаразы? Дызусҭахарыдаз уи? Ҳәара аҭахыума, уи сара сакәхомызт, мшәан, арахь аара акәым схаҭагьы сҟаломызт! Иаҳҳәап иахьа сызлаҟкоу: аинститут салганы, аспирантура сҭаны, бзиа избо аҵарауаҩ изанааҭ сыманы, сыԥсадгьыл, сышколқәа... Мап, мап, урҭ роума, мшәан, схаҭагьы сҟаломызтеи!
Иацы, жәацы, ари абжьаракгьы аҭаҳмада цынҵәарах санизызырҩуа, сананԥшыло аублаақәа знынҵәалаз амҩа — усҟантәи аамҭаз аҭагылазаашьақәа убас рҽеиқәдыршәеит, аублаақәа рҵыхәтәа абра икылымсыр ҟаломызт ҳәа агәаанагара сҽақәсыршаҳаҭуеит! Аха, сара, аҭоурых ҭагылазаашьала аублаақәа ирцәыхарамкәа игылаз, омеиқәаҵәа агәаҟрақәа зхызгаз, аха даҽа лахьынҵак зауз аԥсуа жәлар рыхҭылҵ, сара, иахьатәи абра сыҟазаара — зынӡа даҽак аҳәоушәа ауп ишыҟоу; иҟалараны иҟаз ҟамларгьы ҟалозаарын! Ус анакәха, аублаақәа абри еиԥш аҵыхәтәа иазкылымсыр ҟаломызт ҳәа ҳазҳәо алогикаҿы иҟазаап еилататарак, еиқәымшәарак...
Срызхәыцуеит, аҭоурых аҿы, ма наскьа, ма ааскьа иҟалахьоу, аублаақәа зықәшәаз иашьашәалоу ахырзаман хҭысқәа... Сеиҭахынҳәуеит, ус ҟамлар ада ԥсыхәа ыҟамызт ҳәа ҳазҳәо алогикахь. Мап, мап, иага ус акәзаргьы, зынзакҵәҟьа уи сзақәшаҳаҭхо сыҟам! Иаԥхьан исҳәон еиԥш, схаҭа абра сыҟазаара, иахьа сызлаҟоу: сҵара, сзанааҭ, среспублика, смилаҭ культура, схатәы школқәа уҳәа убарҭ зегьы аҿамгылазои уи алогика?
— Хәыцрак уалахалан уамоуп, дад, издыруада аҩныҟа гәхьааугазар? — бжьык аасаҳаит. Аҭҳарцәқәа схәыцра саалҵны санаахьаҳә, Заурҟан дԥышәырччо дааин дсывагылан. Ахьшәҭҳәа сҩагылан, аԥсшәа ааибаҳҳәеит. Есымша еиԥш уажәгьы, иаха сшыцәаз, сыфатә-сыжәтә, сышьҭаларҭа уҳәа зегьы дааразҵааит. Нас, аҵла иадҟадалаз аҟәардә днықәтәан, ибӷа нкыдиҵеит. Иҿаԥшылара иаразнак инеиқәҟацеит.
Иаԥхьа иаатуаз акаршәрахь илаԥш наиршәит, аки-аки еишьҭарххы, ҩ-лҩаҵәк еишьылӡа, аҭаҳмада иҽаԥхьа инықәирчит. Дук мырҵыкәа иааиҿыҵшәоз иажәақәа рыԥхуа снаишьҭалеит саргьы...
***
Ҳашьҭахьҟа иаанхеит, знык ҳанамԥыхьашәа, ҳазҭаз атәым ӷбақәа ирыгәҭасны, иаҳзымдыруаз атәылахь ҳаазгаз Амшын Еиқәа. Абар ожәы, хәыҷи-дуи, ҳәсеи-хацәеи хшьапы нықәҳаргылеит зынӡак иаҳзыԥшымыз агаҿа. Самсун акалақь азааигәара ҳҽааидаҳкылеит, ӷбак иецҭнагаз, ҳаамсҭа Алоу-иԥа Шьардын иҵанакуаз зегьы. Уаанӡа иӡхыҵхьаз егьырҭ аублаақәагьы, иахьабалак ари агаҿа иаваԥсан. Ԥсадгьыл уаҳа ишумам удыруа, даҽа тәым дгьылк уанықәнагалалак, омашәа уҟалозаап, анцәа злыԥха ҳаура. Сшьапы неихго сназқәылаз адгьыл, сара сзын ицәыҩҩажәын, алахь еиқәышьшьы ишьҭан, аҳауагьы иаҳа ихьанҭан, ахьҭа аныҟоугьы ужьы иалсны убаҩқәа архьшәашәон, амрагьы, ма аԥсҭҳәа еиқәарақәа аҽрыланарӡуан, ма ианаакылҟьозгьы, адгьыл аблырц аҭахызшәа, аҽарӷьуан. Икеикеиуа ажәҩан еилгазаргьы, ҳара ҳҟны еиԥш, еилыбзаауамызт, ицәышҟаҟараӡа, аԥштәы ахыгган. Даара ибзиан издыруаз аӡәы даасԥыларгьы, ихы-иҿы еицакызшәа збон, ибжьыҵәҟьагьы иара итәымызшәа саҳауан...
Уахьынаԥшуаз наҟ ҟәаԥа-ҿаԥаран, аха бнарак еихашьшьы улаԥш аргәырӷьомызт. Иабаҟахыз, иршанхагаз ҳара ҳагаҿа; еиуеиԥшым шәаԥыџьаԥла ԥхынгьы-ӡынгьы ииаҵәҟаҟараӡа ихҩаны, абна кәазақәа цыӷцәоушәа ибзарыбзаруа, аԥсҭа ҭахьрақәа еимашьшьы, ҳӡыхь казказқәа еихәлаччауа, ҳарҩаш ҭрысқәа шәахԥсараха, аҟәарашқәа зҿыкәыршаз, аԥсыӡқәа зҭаҳәалмысуаз ҳӡиасқәа! О, иабаҟахыз урҭ!
Ҳара ҳагаҿа бзиахә иқәнагалаз ауаҩы, иаҳҳәап, уи еиԥш заҳахьадаз, аха ҩнаҭак даднамкылаӡакәа адәышкәаӷьаз даақәхаӡаргьы, млаки хьҭаки даго ҳәа иҟамызт, уи иԥаҳалон агаҿа ианымӡалоз аԥсабара абарақьаҭра: адәҳәыԥшқәа рҿы аҵыҵындра афҩы лаҳа-лаҳауа, абнақәа рҿы аҵыслаҳа, аҵысжьы уҳәару, акакан мачхәызма, сара схаан аракәада уаҩы иҟәыбаӡомызт агәылхра цәгьоуп ҳәа; абацә уҭахызар, мачхәызма, џьара жьырӡык азы акәымзар, иҿызхуадаз, арахь, амра ашәахәа еиԥш абгыӡра еилԥхаауа, ацхарпа згәылкәкәоз амаахыр! Ҭагалан ҳаԥсҭақәа унарҭалар, аҵла гәаҩақәа рҿы асаранџь еиҟәшәшәо, ушьапы нылашәо ахьа цәҟәыншьа, иҭҟьо акыр уҟәнызар, еихыԥа-еиҵыԥо ашьабсҭақәа, ацәҟьа аргылашьа удыруазар — зеиуахк уҭахыу аԥсаатә, ӡиаск ахықәаҿы амца узеиқәҵар — ркьыц мацарала заҟа уҭахыу уԥыхьашәон акан рықәҩҩы акалмаҳақәа!.. Ари зегьы ҳадгьыл бзиахә агәыԥҳәыхш акәын, дызусҭазаалак аӡәы сасык дахибаараны дыҟамызт. Аха изхәарҭагәышьоузеи, урҭ зегьы ҳашьҭахьҟа иаанхеит...
Ауаҩы мыжда, имоу пату изақәымҵозаап, ахә ашьарагьы илымшозаап. Уи гәасҭеит сара!.. Џьаҳаным еилашыра агәашә ҟьаҟьаӡа иаартны ҳанынҭала ауи ианаадыр џьанаҭ ахаҭацәҟьа ҳашьҭахьҟа ишынхаз, аха аамҭа еикәшара наунагӡа иашәаҳаит шьҭахьҟа ҳҭыҵырҭа!..
***
О, дад, Шәарах, ҳаԥсадгьыл ҳшықәҵыз еиԥш, ҳаибганы арахь ҳаӡхыҵыз џьумшьан. Аӷбақәа ҳарҭалан амшын ҳанынхыла аҽны инаркны, анҵәара ҳалагахьан!
Март алагамҭаз инаркны аублаақәеи, асаӡқәеи, аҳҷыԥсааи, аӷба рацәа мызнаҟьак ицо-иаауа мацара, Ҭырқәтәыла агаҿахь ҳнагара иаҿын.
Аӷбақәа зегьы еиԥшымызт, иҟан ҳара ҳахәԥҳа Алоу-иԥа Шьардын ихьыԥшцәеи иареи ҳаазгаз «Нусрети-Бахри» еиԥш адуқәа. Акык-ҩбак рыхьӡқәа сгәалашәоит ожәыгь, иаҳҳәап:	«Нусредие», «Маҳмадие», «Ассари-Шефкеҭ», «Османие», аха иҟан иҵегь имаҷыз аԥра ӷбақәагьы...
Акаԥданцәа заҟаҩ ауааԥсыра шьҭырхуаз аҟара, аԥара роуан. Изашьҭази, арахә реиԥш ҳаидцаланы аӷба ҳҭарыжьуан, ҳафатә, ажәтә агәхьаа зкыдаз, урҭ заҟаҩ шьҭырхуаз акәын усс ирымаз, заҟаҩ ӡхыргаз аӡәгьы дазҵаауамызт.
Мызкы аҩнуҵҟала, егарааны амшын цәгьахон. Усҟан аӷбақәа, шьхагәыла иааӡаз ашьхарыуаа гәықәхақәа ҟьо ирыманы амшын иааххалон, ма иахьахәҭаӡамыз даҽа сқьалак ахь иагон... Амҳаџьырқәа амҩаныфа рымҵәон, аӡы рымҵәон... Рыҩнуҵҟа ачымазара ҵысуан... Аха урҭ ирызхьаԥшуамызт, инҵәоз рыжра иадхалар ҳәа ишәозу, иршәны амшын иналарыжьуан.
Аублаа қыҭак шҳәыԥыз ԥра-ӷбак иҭалеит, амшын агәаҿы амшцәгьа рԥылеит, ишьҭызазоз ацәқәырԥақәа аӷба аамҵадырсын, Варна ҳәa иахьашьҭаз иагеит. Уантәи Самсун иаанӡа ҩынҩажәи ааҩык ауаа аршpa иагахьан. Самсун ианааигьы, ақалақь ачымазара ҿкы алашәҵоит ҳәа, амҳаџьыр ҭырмыжьит. Макьана зыԥсы ҭаз амла инҵәон, иӡышуан... Аӷба акыӷәра иқәгыланы, аарцә акәымжәы зшәыз гәаҭаны, рнапқәа рҟьон. Згәы иазымчҳаз ҳара џьоук, афликақәа ҳрықәтәаны маӡала уи аӷба ҳнаҵагылон. Илбаарышьҭуаз ашахақәа ирыцраҳәаны уахь ирзыҩаҳашьҭуан афатәи аӡи... Аҭырқә мшынуаа ҳанаагәарҭалак, ицәҳа-шҳауа иҳаҵаҟьон...
Ҳашьҭахь иӡхыҵыз саӡқәак ирыхьызгьы уасҳәап, дад, Шәарах. Уи уаҩ ихашҭуа акы акәзар, иахьанӡа сыхшыҩ хәарҽ иазынкыларымызт. Урҭгьы ԥра-ӷбан изҭаз, урҭгьы амшын агәаҿы ирықәшәеитг амшцәгьa. Абар мчыбжьык цахьан, аӷба шаҟьо амшын ихижьҭеи, џьаргьы изҿықәгыломызт. Иӡышуаз амҳаџьыр иржәит агамыжьӡы. Амгәахь ҵысит, ахәыҷы насыԥдақәа амҵ реиԥш анҵәара иаҿын. Амшын-уаа шаҟьо акыӷәра иқәын, иԥсуаз ахәыҷқәа амшын ахь идыршәуан... Анацәа рзыҳәа ҳәҳәаран, ҟааран, хырԥыԥран...
Абра дрылан, лысаби хәыҷ ида, уаҳа гәакьа дызмамыз ԥҳәыс еибак. Асаби дычмазаҩын, ан дылгәыдырӷәӷәала дшылкыз, иԥсы ааихыҵит… Лыкәша-мыкәша игылаз зегьы ирбон иҟалаз арыцҳара, аха ан дрыцҳашьан ҿырҭуамызт. Амшынуаа анаалывалалак: «Шьышь наани, ya, наани!» ҳәа иаацәырылгон агарашәа, урҭ анлаҩслак, аҽырҳәа аҿыланахон лылабжыш, лашәа ниасуан амыткәмахь...
Амшқәа цон... Ахәыҷ рыцҳа изычҳауазма, аӷбаҿ агара иалагеит аԥсфҩы... Амшынуаа еимдо ишааиуаз, ан разҟыцәгьа иаалыдгылеит. Мчыла лхәыҷы даалымҟәыҵжәаны, иҿынадырхеит амшын аҵахь... Илыцыз ирулак дныркылеит акәымзар, ларгьы амшын дазцарц лҭахын хагәха!
Абас, амшын аҵа жәпаҩык амҳаџьыр разҟыцәгьақәа рзыҳәа ишнышәынҭрахаз уаҳа сзалацәажәом, дад, Шәарах, исцәыхьанҭоуп, аҳаҭгәын аартны аԥсы иртытра исзаҩызоуп, мцахәыцәа!
***
Зыԥсы ҭахаз, ишуасҳәаз еиԥш, ҳшьапы нықәҳаргылт, ахаан иаҳамбацыз агаҿа. Убра иқәгылан бжьба роума, ааба роума, дара-дара еизааигәаны маӷаза еиҵҳәақәак. Урҭ, аҭырқә ҭуџьарцәа Кавказ агаҿантәи иӡхыргоз аџьықәреи зывҵарыԥсоз ахыбрақәа ракәын. Сара санаҿу аамҭазы, урҭ рахьтә акызаҵәык ада, егьырҭ еиӷрыкка иҭацәын. Ҳара ӷбак иҭнагаз, Алоу-иԥа Шьардын ихьыԥшыз зегьы, хыҵакырҭа ҳамамкәа агаҿа ҳанықәха, ҳамҵаа-ҳамԥшаа, амаӷазақәа рышәқәа аартны, ҭаацәала ҳаҽшаны, ҳлеины ҳлыҩналеит. Рацәак мҵуазар акәхарын аџьықәреи дәылыргеижьҭеи, арыц иаршыз аԥарԥал ахыцәхәыц убла ҭырхуан. Агҿыҩрақәа рҿы икнаҳаз абызкаҭаҳақәа урхьынҳалар, ушьҭырхрызшәа убон, аҭӡамцқәа ацәаакы ирылжжуаз аԥакәи ҟарҵахьан, абаафҩы идәылшәшәуаз мацара ухлахаҵ аргьежьуан, аха урҭқәа усс измадаз, ақәа ҳмысуа, аԥшабаа ҳамго хыҵакырҭак ҳаугәышьеит.
Ҳара ҳазхьыԥшыз ҳаҳ, Алоу-иԥа Шьардын, аӷба дшааҭыҵыз еиԥш, иара иидыруаз ҭырқәа ҭуџьарк иҩны аԥшәымара даангылт. Самсун ақалақь уахьналагылозҵәҟьа зхала игылаз ҩнык дныҩналеит. Уи млакы дакуа, хьҭакы даго дыҟамызт. Аха драԥгыланы «џьанаҭ дгьыл» ахь иааигаз ажәлар рҭагылазаашьа дамырхәыцыр ҟамлеит. «Асҵәҟьа ҟаларымызт, џьушьҭ, џьара зеилибамкаарак хԥықәсылеит акәымзар, ахеиҭаҳәара аҭахыуп, схынҳәаанӡа шәхы шәахә, шәгәы кашәмыжьын!» — иҳәан, иҽеибыҭаны, Сҭампылҟа ддәықәларц иӡбеит...
Идәықәламҭаз иԥҳәыс даартәаны: — «Ара аҳәсақәа ҭитәык-аахәатәык еиԥш ирыхәаԥшуеит, саҳәшьа заҵә бнапы данысҵоит, убри ак лыхьны даныҟала, ибдырузааит, бареи сареи бысҭа шаҳзеицымфо!» — ҳәа леиҳәеит.
Аиашазы, дызҭахыз даалыцәшәартә дыҟан шықәсы ҩажәа ирҭагылаз, аамсҭа ҭыԥҳа Шьасиа. Лыԥшра, лсахьа, Фелдышь леиԥш деиҭаҳәатәын. Аублаатәыла ҳаныҟазгьы лыӡбахә рылаҩхьан. Аԥсни Ҟабардеи, Аидыгьатәылеи рахьынтә аӡәымкәа-ҩыџьамкәа аамсҭа нагацәа рыҷкәынцәа рыԥсы лызҭыхуа илышьҭан, аха лара илҭахӡазаргьы, лашьа Алоу-иԥа Шьардын макьана азин лиҭомызт џьара ацара. Уи длаԥшуан, иаҳәшьа лынасыԥ мацара акәымзаргьы ҟаларын, ихгьы дазхәыцуан, ишиҳәалоз еиԥш, диҭахын «шьарда зымчыз» амаҳә. Аԥҳәызба лгәрагара цәгьоуп, лгәы иҭатәоу сеидроу, ара дахьааизгьы, ауаа беиақәа рылаԥш дыҵашәеит, ларгьы аҽраԥшреи аҽеилаҳәареи иазгәышьуаз лакәын, дызлахырхрыз маҷхәызма. Убарҭқәа дрыцәшәаны акәхап аҳкәажә лхаҵа ихынҳәра иаҳагьы дзахгәаҟуаз.
Шьанда лыхьыӡ ухоумыршҭын, дад, Шәарах, уашьҭан зны иуасҳәаран сыҟоуп, уи ллахьынҵа шлеижьаз, лашьагьы дышлықәӡыз, аублаақәагьы лара илыхҟьаны еицәаз аҟымҟымра ишҭагылаз.
Ожәы, хәыҷи-дуи, ҳәсеи-хацәеи жәларак ҳабла ҭырхаха, ҳаҳ ихынҳәра ҳазыԥшын, уи иҳаиҭаз аҿҳәара иахыԥеижьҭеи заҟа ҵуазыз, аха иҟамызт ихабар.
***
Ақәыџьма млашь, ишдыру еиԥш, амла шазхымго ангәанаҭалак, изыхшаз анҵәҟьа лкагәаны иафоит. Ус ауп иара амла ахаҭагьы шыҟоу — аб, ан аздыруам, ауа-аҭахы, аиҳабы-аиҵбы усс иамам, аламыс акәзар, зынӡак амԥынҟа иқәнажьлом, алаба ныхшьыланы зегьы еиҟа- ранатәуеит, акызаҵәык ԥҟарас иамоу — «иаагала, исыхәлажьла!»
Мҩаныфас ишьҭаҳхыз анбанӡа ҳазхагәышьоз, иаразнак инҵәеит. Нас, ҳааигәа-сигәа адәқьанхьшьцәа ҳаҟәрышьқәа нҵәаанӡа чабабак-чабабак рымҳахәҳауан, ашьҭахь, акыр иаԥсаны маҭәа-ҩыҭәак ҵәахны иамаз рымгәахә иахҭнырҵо рҿаархеит, аха рацәак рхымҵит урҭгьы... Адәқьанхьшьцәа аӡәырҩы, ажәлар блаҟы-блаҵәо агаҿа ишықәхаз анырба, рыдәқьанқәа рышәқәа лыҵарҟаца иаркны, аҵәымӷқәа раарханы, рхы ахьынахаз иқәҵны ацара иалагеит.
Асулҭан иеиҳабыра ҳара ҳашрықәгәыӷуаз имныҟәеит. Ашьхаруа-мхаџьырцәа рацәаҩӡаны, бџьарла иеиқәных, ҵыхәаԥҵәара рымамкәа Ҭырқәтәыла иқәнагало ианалага, ирцәымыӷхеит. «Шәарҭ шәсасцәоуп, иахьышәҭахыу анхарҭақәа ылшәх!» — ацымхәрас, амҳаџьыр ԥыҵәҵәа-ԥыҵәҵәаны атәыла иахьабалак иахьырыгӡарц иақәыркит. Ирзалырхыз анхарҭақәагьы аӡәгьы ииҭахымыз, иҭацәны ишьҭаз адгьыл ԥсадақәа ракәхеит. Иабаҟоу «аџьанаҭ-баҳча? Иабаҟоу ахш-ҵла? Иабаҟкоу уаанӡа ҳазқәдыргәыӷуаз арахә, ахыбра маҭәахә?» Имцхеит иара убас, шәанааи инаркны хәы-шықәса рыҩнуҵҟа адгьыл абаџь шәҳаршәом, шәыҷкәынцәагьы рра иаагом ҳәа иҳарҳәахьаз! Амҳаџьыр анхара ишналагаз адгьыл абаџь ахыршәаар акәхеит, рыҷкәынцәагьы аӡхыҵха рымҭакәа абџьар шьҭышәх ҳәа иаарыдгылеит.
Урҭ зегьы мап рцәаҳкуа ҳаналага, иаҳҟәаҵит, аӡәгьы дҳазхьаԥшуамызт, аӡәгьы ҳидикыломызт, цқьа рхы иалԥшыл рҳәазар акәхап.
Амаӷазақәа руакы еиҵарпапа џьықәреила иҭәны игылан. Амҳаџьыр рыԥсы ианақәыԥш, ари ҳара ҳадгьыл иқәаадрыхыз акы ауп, ҳаԥхӡы ахьшуп, иҳамазкуа аӡәыр дыҟазар даацәырҵааит! — ҳәа имақар-чақаруа илеи амаӷаза иласын, дасу ишыҩарзышьҭхуаз аџьықәреи еимӷәыцә агара иналагеит. Аха рыцҳарас иҟалаз, аџьықәреи алагарҭа ааигәа-сигәа иҟамлеит. Џьоукы ижәны афара рҽазыркит, даҽа џьоукыхгьы ахаҳәқәа ириқәҵаны ичқәачқәны, ӡыршыла ирсаны бысҭас ируан, аха маӷазак азна зызходаз, гәларшәысгьы ирмыхәеит жәларак.
Нас, ааигәа-сигәа иҟаз ақыҭақәа ҳнарылалеит ҳгәеигәеиуа. Сыламыс сзыҟьашьуам, аҭырқәа-нхацәа иахьынӡарылшоз ирымаз иамеигӡеит, рымгәахә еҩшаны иҳарҭон, еиҭаҳарҭон, зжьы ҟаԥшьшьӡа иааԥшуаз ахьҭа дакны зыцхахә еихамгылоз данырбалак, жә-мыжәк наидыргалон. Шәышԥарыцҳахеи ҳәа иҳадашшылон... Аха жәларак ицәҳәыҟьантазны адәы иқәхаз, рныҟәгара зылшодаз!
Ихыҵыз аӡы ацарҭа аԥшаауеит, иаангылом. Хаала, ҳәарыла-чарыла иаҳзеиқәмыртәеит ҳамлакра. Зынӡак ҳгәы ишҭамыз, ҳацәгьауцәаны ҳаақәымгылар амуит. Ахацәарԥар хаз-хазы ҳаҽшаны, абџьар усгьы ишҳамаз иҳаман, шәақь ԥынҵала ԥсымышьҭыгак аԥшаара ҳалагеит. Арахә ахьыҟаз ҳақәшәар, иԥҵәаны иааҳцон, еицыз иеиҩшаны дасу ҳаҩныҟақәа иаагон. Аба, ма ашьапымаҭәа ахьыҟаз ылԥшыхәны, ақалақьқәа рҿгьы ақәылара аныҟаҳҵоз рацәан.
Иаҳҿагылоз аӡәы ҳиеигӡо ҳәа ҳаҟамызт, егьараан ҳҩызцәа ҩавыршьаахьан. Ҳара ҳахьықәнагалаз атәыла аиҳабыра, амла ҳаргәаҟны, абас зынӡак иаҳҭахӡамкәа ацәгьаурақәа иҳампыҵҟьоз ирхырҟьаны ҳгәаӷ ркит, «абнауаа, аӷьычцәа, ақәылацәа!» — ҳзырҳәауа аҟнынӡа ҳхы наагеит.
Самсун ақалақь агәарабжьарақәа иахьабалак, ана-ара амҵ чалақәа реиԥш игиуа иуԥылон ашьхарыуаа. Рыжәҩахырқәа ԥџаџаӡа рӡарақәа ҭаҳаҳа, рыбла џьбарақәа амца рхыҳәҳәыла зтәыла ианыҵыз ахацәа, ожәы урыхәаԥшыр, уаӷаҵәҟьа иакәзаргьы дрыцҳаушьарын. Реимаа-еимсқәа кылыжәжәа, ршьацәхыԥқәа ааԥшуа, ркәымжәқәа қәыршә-ҵаршәны, рыԥсы рхаҳаны, ацәажәараҵәҟьа рылымшо, рыблақәа ахьынаԥшуа икыдхало, акрыфарҭақәеи афрынақәеи рышәқәа инылаҳауа ақалақь иалан. Зшьамхы инанамгоз аҭаҳмадцәеи ачымазцәеи руапақәа рыҵаршәны аҩны еихагылақәа раԥхьа адәыҵәҟьа ицәиалан, амҵ рхаабыцуа.
Амшын агәеиужьра ихыӡыҭылаз ашәах еиԥш, лхабар зхабару сымбаӡо дысцәыӡит Фелдышь. Аԥҳәызба қьынқь, ахаан аӷба иҭамлацыз, амҩa бааԥс лызхымгазар? Заҟаҩ ыҟада амҩа рызхымгакәа амшын иҭанҵәаз? Лыԥсы ҭаны дыӡхыҵзаргьы, лаби лани мчымхақәак ракәын, дырзымыхьчакәа, деихышәашәо, лыхцәы хьаԥшшәала саара ишьҭасуа, злаԥш дааҵашәаз ԥашьак ма амал зымҟәыҵакыз ҭуџьарк уадалықь ԥҳәысыс дааихәазар? Урҭ реиԥшқәа ожәы ирымбеит, ара дара рыдгьыл аҿы имарианы ҳанроу уаҟәыҵ, нахьхьи ҳаԥсадгьыл аҿы ҳаныҟазгьы аублаа ҭыԥҳацәа ирашәарыцо ирышьҭан, заҟаҩгьы мчыла, рынасыԥ иацәырӡны мшынгәыла иааргахьазиз арахь! Ма издыруада, Фелдышь сгәыӷырҭа, сааигәара џьара, сара сеиԥш дгәаҟ-ҵәаҟуа агаҿа данызар?
Иҟасҵарызеи, схы абасырхари? Сзазҵаарыда? Амла иаго сҭаацәа ныжьны, сеимдо сабадәықәлари? Урҭгьы ирбагәышьоит сызмырҭынчуа мцак шсыӷроу, аха иалацәажәом, акгьы шсымчым рбозар акәхап.
***
Зыҽны Ҭырқәтәыла сшьапы нықәсыргылаз аахыс, ҵаароуп, ԥшаароуп сызҿу, сашьҭоуп еилыскаарц аублаақәа ҳԥыза Ҳаџьы Кьарантыхә ихырхарҭа. Уи хаҭала ибара аҵкыс имбара еиӷьасшьон, аха сара исызҳәаз аԥҳәызба лҭаацәеи лареи иара ишицдәықәлаз здыруан. Инапы аҵаҟа иҟаз ижәлари иареи зҭаз аӷба Самсун абаӷәазаҿы акыраамҭа ишгылаз, нас Сҭампылҟа ахы шархаз — урҭ зегьы сацәымҩашьо иеилыскаахьан.
Ҽнак, Самсун абаӷәазаҿы ӷбак ааҽԥынгылеит, шамахамзар ус иааиуаз саҩсыжьуамызт. Амшын ахықә сахьықәгылаз исаҳаит аӷба ахьынтә ауаҟьан-чаҟьан бжьы ӷәӷәаны. Ааигәа саннеи, кәымжәылеи кабалеи иеилақәаз шьхарыуак, аҭырқә мшынуаа мчылаҵәҟьа ихан аӷба дышҭырҳәоз гәасҭеит. Афлика асқьала ианнадгыла, иҵагыланы дыҩхаргалеит, нас дырблаҟьаны арахь даақәрыжьит.
– Адлиа! — неиҿыҵҟьеит иара, ацәҳара налаҵаны. Дышаублааз дырны ашырҳәа снеихаххын сицхрааны дҩасыргылеит. Ҳааиҿаԥшызар, Абар ассир, Ҳаџьы Кьарантыхә ибзыцәашьцәа руаӡәы – Саид Дашьан.
– Иухьзеи, уабаанагеи Саид, абааԥсы? — иџьашьаны снеиазҵааит сара. Зназы иара иакәымзар ҳәагьы сгәы иаанагеит, ӷба шахала дҿаҳәазар бамба рахәыцшәа иԥызххаауаз адауаԥшь хаҵа дабаҟахыз, иӡамҩа шьадақәа еидшәаланы, аарлаҳәа ишьапы дықәгылан.
– Зегь ишәыхьыз ауп исыхьыз, уаҳа исыхьран иҟазыз, Заурҟан! — аарлаҳәа иҿы еихыԥхьеит иара. — Сҿы ҭбеит, абааԥсы, ухаҵазар, ҿамҩак аӡы сыржә!
— Умшәан, Саид! — игәы аасырӷәӷәеит сара. Дызлаҿаҳәаз ашахақәа ҟамала иааԥыҟҟаны, ижәҩа снаҵагылан агаҿа ҳнықәлеит. Ааԥынран, амра лхашәан ахәлара адәы иаақәлахьан, аҽны ашоура иаакылҟьаз иаргылаз амҵқәа макьана аӷыуҳәа убла иҭапапон. Ақалакь ҳалҵны, такә ҳанынаскьа, дышзымцоз гәасҭеит, кәыкәымдрак азааигәара днышьҭаҵаны, иаарццакны аӡы снашьҭалеит. Уа снеиуа, ана снеиуа, сҳәо-счо изулак, пасма ҽыҭки, еирыӡк азна аӡи сыманы схынҳәит.
Аирыӡ иҭаз аахыркәкәаны ижәаанӡа дызҭынчымхеит Саид. Иԥсы маҷӡак иапааивига, сара сҿы еихысхаанӡа ҿааиҭит ус:
– Ҳалгеит, аублаақәа ҳтәы ҳәа ожәшьҭа акгьы зыҟалом, Заурҟап. Ҳхы ҭаҳархеит ҳнапала!..
Уи саргьы избоит, аха исымчгәышьоузеи! Шәыхәԥҳа, Ҳаџьы Кьарантыхә ихы абеирхеи, Саид? — сҵааит сара.
– Родост ҳәа дгьылбжьахак ыҟазаап, уи ҭыԥс изалырхит аратәи аихабыра. Ҳара аҭаацәа ҳада, егьырҭ ицызгьы иаргьы уахь рхы дырхеит.
– Абыџь ҳәа Ҩарданк иҭаацәеи иареи шәара аӷба ишәыцҭалеит, рхабар ҳәа иудыруазеи, Саид? — игәаӷьны снаиазҵааит, исеиҳәарызеи ҳәа сгәы хыҭхыҭуа.
– Сара санырԥырҵуаз, Абыџь иҭаацәеи иареи еибган, Родостҟа идәықәлоз амҳаџьыр ирылан. Иԥҳа ԥшӡа Фелдышьгьы дрыцуп, зегьы дрылҷҷаауа, деиҭаҳәатәха. Аха изуҭахгәышьоузеи, ҳҭыԥҳацәа рлахьынҵа цәгьоуп, уигь џьара ԥашьак диԥыхьашәазар акәхап...
Хьанҭарак насықәҩырны агәаԥҳәа инасываҳазшәа, сыбӷа ҩеиҵысхит. Шьапымшла сшьаҿа неихызгон иахьа, издыруада, насыԥ ҟәырҷахак сзыԥшызар саԥхьаҟа? Лыԥсы ҭагәышьазаан сыгәлымҵәах Фелдышь! Ожәшьҭа сара соуп аус злоу, уаҩы ишьапы ахьакуа дгьылк аҿы дыҟазар, сышԥазымнеири лара лҟынӡа? Шьхазар — схыҵып, мшынзар — сыннакыларым, хаала сҳәап, мчыла сҳәап, дахьыҟазаалакгьы дсыԥшаароуп лара!
– Шәарҭ шәхы аҵкыс еиӷьашәшьоз шәыхәԥҳа шәышԥеицрыҵи иҟалазеи? — сиазҵааит сара Саид, изаазгаз апасма ҽыҭ, ииулак дыхәцәырххо ифаны даналга.
– Иугәаларшәа, Заурҟан, Аублаатәыла ҳаныҟаз, — ишԥыкәу жәларак ҳԥыза, ҳахәԥҳа ду Ҳаџьы Кьарантыхә ишькылкра уаҭәамшьакәа уиԥырҵит ҳәа ҿыӷәӷәала сануацәажәаз? Уимоу, ҳҟамақәа ҭыгангьы ҳааиҿаххит, — дналагеит уи ацәажәара, адгьыл ҿыбгарра ибӷа надҵаны, ҳаԥхьа амза зхыҷҷалоз амшын еилаарцыр дхыԥшыло.
Иудыруеит Саид, сышҩыҵшәаз инаркны Ҳаџьы Кьарантыхә сара сзы дныхан, дынцәан, аха ашьҭахь, ҳабџьар шьҭаҵаны, амшын ахылара данақәшаҳаҭха, сара сзы дыԥсит! — ҿаасҭит сара, уи иажәа ахы ахьцоз сазымԥшыкәа.
Усҟан, уара узы дыԥсит, ожәы — ҳара аҭаацәа ҳзы, игәра згоз иублаақәа зегьы рзы! — иҳәеит Саид, илаԥш амшын аилыџьџьара иаҟәымгакәа.
– Амҩа шәахьынӡеицықәыз акыр ҟалама? Маӡаӡазаргьы исцәуҵәахрым ҳәа сыҟоуп, Саид?
Даақәтәан, сыбла даахыԥшылеит.
Иуасҳәаран иҟоу уасиаҭк еиԥш иудкыл, Заурҟан, уаҳа исҳәартә еиԥш сҟалогьы сеидроу! — дналагеит уи, ирҵаулаӡан даақәыԥсычҳаны: — Аублаақәа ҳахҵәара ҳара ишаадыруа мацара иҟамлеит ҳәа сыҟоуп, сашьа!.. Иҟалап, ҳабла шааԥшуаз жәларак ҳарҭизар, ҳахә ыҵырхызар. Иага иџьоушьап уара убарҭ рыгәҭа Ҳаџьы Кьарантыхә дгылоуп ҳәа уасҳәар! Сан гәакьа гәыԥҳәыла, ишьап шьац иламыргылаӡакәа илааӡаз, шьарда зымчу Быҭха еиԥш зыхьӡ ҳанықәуаз, шәҽышәшь сара сзыҳәан ҳәа даагылар, ҳабла еихамырҟәысӡакәа иззынаҳагӡоз Ҳаџьы Кьарантыхә ицәгьак анысҳәо, издыруеит, сара схы ацәгьа шысҳәо! Аха адунеи аҿы зегьы зцәыӡыз, иԥикраны иҟоузеи? Ишԥаубари, уара Заурҟан, ҳара ҳзеибашьуаз аҳәынҭқар иеинралцәа: «Еибашьрада, шьакаҭәарада ужәлар неидкыланы Ҭырқәтәыланҟа иузықәгозар, уԥсы ҭанаҵы иузхаша ахьы уаҳҭоит» — ҳәа Ҳаџьы Кьарантыхә дхырхзар?
Урҭ реиԥшқәа уазҳәада? Хаҭала џьаракыр убла иабама? — сҵаахит сара, исаҳаз џьашьаны.
– Ичҳаны усзыӡырҩла, Заурҟан, — иҳәеит, аублаа арԥыс Саид, ҿыцха дышьҭаԥшуа. — Aӷбa ҳанҭалоз аҽны Ҳаџьы Кьарантыхә днаскьаргон ҳзеибашьуаз ар рхада иҟнытә ҷыдала иара иахь иаашьҭыз ҩыџьа афицарцәа, уи ихаҵкы кадыршәуамызт, идгьежьылон, хьуп сызҳәом, аха ҳамҭак ширҭаз сыбла иабеит. Иара аублаақәа ҳԥызагьы ар рхадеи Кавказ анаместники: «Ҳаҭырла шәахьсызныҟәаз даара иҭабуп» – ҳәа ажәа шырзынижьыз схаҭа слымҳала исаҳаит!
Уара гәынхәҵысҭалоуп ушцәажәо, шәыхәԥҳа уиаҟара гәыбӷан злаиуҭаша акгьы збом макьана.
Урҭгьы зынӡа ибашоуп узҳәом, аха уа мацара аҟны даанымгылт ҳахәԥҳа, — деиҭаналагеит исацәажәоз.—Ҳара ҳазҭаз аӷба Самсун иааҽԥынгылеит, иара абраҟа акәын ҳаӡхыҵрангьы ҳахьыҟаз, аха Асулҭан иахьтә хадала иаашьҭыз ауаҩы диԥылан ҳԥыза: «Унапы аҵаҟа иҟоу ажәлар уманы Сҭампылҟа уаала, уа дузыԥшуп авизир ду ихаҭа» — ҳәа иеиҳәеит. Аӷба днаҳацҭалан, Сҭампылҟа хдәықәлеит. Уа ҳаннеи, аӡәгьы аӷба дҭырмыжьит, иара Ҳаџьы Кьарантыхә ихада ида. Авизир ихан ахь сцоит ҳәа иҽанеибиҭа ҳарҭ ибзыцәашьцәа ахҩык аишьцәа, ҳахәԥҳа аибашьра, ма даҽа ус дукахь дандәықәлалоз ишыҟаҳҵалоз еиԥш, уахь ҳиццеит.
– Ҳаџьы Кьарантыхә иахьа иԥсадгьыл аҿы дыҟам умҳәозар, иеицырдыруа уаҩуп, жәларык дырԥызан, ус ҳаҭырла дахьрыдыркылаз сеигәырӷьоит! — ныбжьазгалеит сара, аха исҳәаз зынӡак имаҳаӡазшәа, Саид деиҭаналагеит:
«Арз адасы» ҳәа изышьҭоу ауада ҭбаа ҳаныныҩнала, хылԥа еиҵыхәхәак иханы игәышԥы зегьы хызҩоз ижакьа еиқәаҵәҳаҳараӡа, ауада акәакь аҿы, ишьапқәа иҵаԥсаны адиуан тата дантәалан ҭаҳмадак, уи авизир ду иакәын. Абарҭ иааҩналаз уааума ҳәа дагьҳхамыҵгылеит, иара ус илаԥш неиҵыхынгьы дҳахәамԥшит, дызлааиз узымдырӡо, агага еиԥш иааҩналаз амаҵуҩы иаԥхьа инықәиргылаз ахраҿ аашьҭыхны днаҿыхәа-наҿыхәан, инықәиргылеит. Ацәа хаа дҭанагалан алҵра ицәыхьанҭазшәа, деиқәраҳаҭха дтәан иара. Ҳаџьы Кьарантыхә ҳаԥхьа дгылан, иӡара ҭӷәыхаа, ишыҟаиҵалац еиԥш иҟама амҳасҭа кны.
– Аллаҳҭаала изаӡәу, амсылман дин ззылԥханы адә иқәу зегьы раб Асулҭан ду даара гәахәас иҟаиҵеит ужәлари уареи агьааурқәа џьаҳаным амца шәалҵны, ари адгьыл ԥшьа ахьалшәхыз, иара идуӡӡара шәхы ахьимажәдаз! — дналагеит авизир, иажәақәа мчыла иҿы итихуазшәа, хрыжь-хрыжь дааҭгылон, ибла ҳхыԥшыларц иҭахымызшәа ганха дыԥшуан. — Аурысқәа ҳара ҳахь аҳәара ҟарҵоит, урҭ рҿы уҽызлаԥсоутәыз уара иаҳа иудыруазар акәхап, лымкаала, уара, Ҳаџьы Кьарантыхә хылаԥшра угымхарц. Убарҭқәа зегьы ихакҟны иааганы, лыԥхала дузныҟәеит адунеи азбжак зымпыҵакыу Асулҭан ду; уара иуанеишьеит аԥашьара, иара иақәнагоу ауалафахә азыԥҵәаны, нхарда ҭыԥсгьы иузалихит уаҩ дахьухарам, џьанаҭ иаҩызоу адгьыл-бжьаха Родост. Азингьы уиҭоит унапы аҵака иҟоу ԥшьышә ҭӡы уманы уахь ацара. Егьырҭ аублаақәа, Ҭырқәтәыла дгьыл ҭбаауп, иахьырҭахыу инхааит, уи дара ирусуп.
Ҳаџьы Кьарантыхә уаанӡа урҭ шидыргалоз идыруазшәа, азхәыцрагьы даламлакәа, деигәырӷьаны иара ишихәҭаз еиԥшгьы, иаарԥшӡаны иҭабуп ахиҳәааит. Аха ҳара ибзыцәашьцәа идгылаз иаҳцәымӷхеит, гәаарасгьы иаҳкит, ҳхы аҵкыс зыгәра аагоз ҳахәԥҳа бзиахә маӡак шиҵаз.
— Зда дҳамам ҳахәԥҳа! Ухы аџьыка ықәуххьеит ужәлар гәакьа рзы. Урҭ реиҳа ашәарҭа ианҭагыла, уда ахаҵа дҟамлеих, убарфын бираҟха раԥхьа унагылеит. Адунеи уқәнаҵ шьҭралагьы, хаҭалагьы уара уоуп изуалу, урԥызан уцалароуп, ари нахысгьы узыԥсахуа даҽаӡә дыҟам! Иахьа аублаақәа аԥсреи аӡреи ианырҭагылоу аамҭазы, ҳԥыза иҿы иҭшәарызеи ҳәа гәыӷырҭала ианухәаԥшуа амшқәа рзы, азин умам уара, урҭ рлахьынҵацәгьа иамҵажьны унрылыгәгәа хныҟәгара мацара ацара — дацраланы даацәажәеит сашьа еиҳабы. Уи аҭырқәшәа бзиан идыруан, саргьы хар амамкәа исаҳауан, ҳашьа еиҵбы иакәын зынӡак иззымдыруаз. Убри аҟынтәи сашьеиҳаб, ибжьы ныҵакны еиҭаганы иҳаиҳәон авизир дуи ҳахәԥҳаи иеибырҳәоз.
– Ҳаи, сыбзыцәашьа, наҟ ушаҟәыҵра! Урҭ реиԥшқәа цәыргатәума, ари аҭыԥ аҿы. Иԥсыз дузыргыло аиҳа, ожәшьҭа хнырҳәышьа амам, уи сара саҳра. Уи, нахьхьи аублаақәа ҳусҳәара анбылуаз иалаблит! Ижәдыруазааит сашьцәа, ҳазҭааз аԥшәмацәа ишырҭахыу ҳныҟәалароуп шәаргьы саргьы! — дақәымчны аҭак ҟаиҵеит Ҳаџьы Кьарантыхә, нас шьаҿақәакгьы авизир иахь днаскьан, игәы инапы надҵаны даахырхәеит. «Адунеи азбжак зымпыҵакыу, амсылманцәа зегьы злыԥха ҳаҵанакыз Асулҭан ду сара сзын иааирԥшыз аҳалалра насыԥ дуӡӡан исыԥхьаӡоит! Агәра угарц сҭахыуп авизир ду, уххь згеит, сыԥсы ҭанаҵы Асулҭани иара иеиҳабыреи шәымаҵ аура сшазхиоу!»
Убасҟан заҵәык авизир ду ибла хиқәаҵәаа-камкамқәа наҳахәаирԥшит ҳкылкааны, маҷк аҟарагьы длах-ҿыххазшәагьы збеит сахьгылаз.
Асулҭан ду иԥашьара-хьӡы ҳаракыуп, уи занаршьаз иҽаԥсетәыроуп зегь рыла, аха зегь раԥхьаӡагьы инаигӡароуп — ҩба! — иҳәеит уи, нас дҩагылан, иаҳа иааскьаны игылаз аҟәардә тата дынкыдиаалеит.
Иарбанқәоушь урҭ? – дҵааит ҳахәԥҳа.
Аԥашьара занаршьаз ауаҩы ихьӡ мсылман гәҭылса хьӡызароуп, ажәла ҳара ҳҟны ирҳәаӡом усгьы. Уара иахьарнахыс Ҳаџьы Кырзықь Кьарантыхә аҭыԥан — Ҳаџьы Шәлиман-ԥашьа уакәхоит, иара убасгьы хьы нбанла уҭаҩхоит ари Асулҭан иҳәынҭқарра дуӡӡаҿы ԥьашьацәа рсиа. Уи – акы. Аҩба: иахьаҵәҟьа иалыршаны у-Кавказ кәымжәы нышьҭаҵаны, иушәуҵароуп аԥашьа маҭәа! – адҵа ныҟаиҵеит авизир ду.
Ҳаџьы Кьарантыхә ииҳәаша иҿамшәо даалак-ҩакит, ишызбоз аԥырқьҳәа мцабзк неиҿықәлан, иӡамҩақәа неилнашьааит. Ҳара аишьцәа ҳахьгылаз ҳлеиқәԥсы ҳцеит.
Иууазеи, абааԥсы, ушыбзоу уҽушьуама, ужәла ухыухыртә! — изымчҳакәа дааҵҟьеит сашьа еиҳабы. — Кавказ нхыҵи-аахыҵи жәытә- натә аахыс иеицырдыруа, аублаа аамсҭа жәлақәа раԥхьа идыргыло. аҳра мацара иазшаз ахьы Бырзықьаа рыжәла ухыхра злаулшарызеи? Иудызгалазгьы уи злаигәыӷьызеи? Иаархәаз, ма ирытҟәаз атәитәых иоуп зыжәла зхырхуа! Уара, уара Ҳаџьы Бырзықь Кьарантыхә ахаҵа-ихаҵа, аублаақәа иреиӷьыу, аублаақәа рԥыза, умала, уаӷеимшхара уҽушьуама, чынк азыҳәан ухьыжәла шԥашьҭоуцои? Аҳәынҭқар иеинралцәа зны аамҭала дара рхы уадырхәарц ачын иурҭаз ужәҩақәа ирықәхны, амца иалоужьхьан! Еи, геди, сабиц, рацәа ҳпара ..баны дцәажәоит уи аҭаҳмада ԥаҵа баба! Мап, мап, зда дсымам сыхәԥҳа Кьарантыхә, мап рыцәкы иудыргалаз зегьы! Жәлары зегьы ушырбац ушхаҵоу уҟаз! Уҳазырҭрақәа каламԥсараха, уӡара кылыршәа узмоу умилал маҭәа ушәыхны, уԥсы шҭоу аҭоубыҭ уҽҭоуҵома? Аԥҳәыс еиԥка еиԥш иҭбаау аиқәа ушьоуҵома? Акы уацәымшәан Кьарантыхә, ҳарҭ убзыцәашьцәа ҳаԥсы ҭанаҵи млаки-хьҭаки уаҳаргом! — иҽизеиқәкуамызт сашьа еиҳабы.
Адгьылбжьаха узалрымхыр, уаҳа ҭыԥ ыҟаӡамзи Ҭырқәтәыла? Ари — ужәлар наунагӡа урыцәдырӡырц уахгароуп измааноу! Ҳаԥсадгьыл бзиахәгьы ҳцәыӡуа, ҳажәлақәагьы ҳхырхуа, ҳмилаҭ маҭәа аныҟәгарагьы ҳақәиҭымкәа, цәгьарас иҟаҳҟахьоузеи, ҳзыниазеи ҳара? — саацәажәеит сара уи азал ҭбаа сыԥсы ҩнаҟәкуа.
Дуцәнымхо гәыԥҳәыхшла, узааӡаз уанаӡӡеи лыԥсы ҭоуп макьана, ана аӷбаҿ дузыԥшуп. Ужәытә жәла ухыхны, лнапала исзылӡахыз укәымжәы ушәыхны. — сара Шәлиман-ԥашьа соуп ҳәа лаԥхьа уаагылар, лҽылшьып, амшын лҽалҭап аҷыдахаз, уаҳа еиқәхашьа лымам! — ныбжьеигалеит уаанӡа ҿымҭкәа иаҳзыԥшыз сашьа еиҵыбгьы.
Ҳаџьы Кьарантыхә уисыр шьа кәармак илымшәо, деихаԥсы-еиҵаԥс дгылан. Авизир ду аҟәардә тата ибӷа кыдҵаны, аӡырҟәанда еиԥш хәыцра хаак далашьшьы, ҵаҟа дышьҭаԥшуан. Абарҭ ацраланы иеибырҳәо. иеимаркуа закәзеи ҳәагьы дазҵаауамызт. Ҳара заҟа ҳаицралоз аҟара, иара аҭынчхара дҭанаҳәахуан, ирҟаҵы-мыҵуаз ақаруа ҭесԥыҳә аимхәыцқәаҵәҟьагьы рышьҭыбжь уаҳауамызт.
– Нac исоуҳәозеи, Ҳаџьы Шәлиман-ԥашьа? — дҵааит авизир ду, ибжьы иаҳагьы иаармаҷны, иблақәа ааркамкамны, ихы ырнааны Ҳаџьы Кьарантыхә иахь илымҳа нкыдиҵеит. Аублаақәа ҳԥыза ҿимҭит.
– Маҳмед ду иԥҟарақәа зну ашәҟә ԥшьа иаҳәоит: «Лыԥха узҭаз иашьапкра улырша!» — даацәажәеит авизир, — уара иалухроуп ҩба рахьтә акы: ма џьанаҭ иаҩызоу адгьылбжьаха, Асулҭан ду иԥашьара, уи иаҵанакуа ахьӡ-аԥша, аулафахә, ма... — кыраамҭа иҽааникылеит аҭаҳмада ицәажәоз, нас инациҵеит, — ма ԥаса иурҳаз ахьӡ ада акгьы умамкәан, уцәҳәыҟьынтазны ушыҟоу аанхара!
Ҳаџьы Кьарантыхә ашырҳәа даақәҵәиаан, аҭӡамцахь иҿы рханы даагылт, зназыҳәа ауадаҿ иааҭынчрахеит. Ҳахәԥҳа шьаҿақәак аҭӡамцахь днаскьан, даақәцәиаахын, авизир иахь ихы наирхеит.
– Сыжәлари сареи ҳхы змаадаз Асулҭан ду Абдул-Меџьыҭ хаҭала синиарц сҭахыуп! — иҳәеит уи, аарла иҽынкылауа.
— Амсылман ныҳәа ду рамазан иаамҭоуп ожәы. Аллаҳҭаала изаӡәу Асулҭан ду аӡәгьы дидикылаӡом, уи аныҳәара, аматанеира, агәнаҳақәа рахьтә аҽрыцқьара дамҽхакны дамоуп! — аҳақ ҟаиҵеит авизир.
– Асулҭан ду дзыхшаз иан, ишудыруа, аидыгьа ҭыԥҳауп, шьала-дала ҳарҭ аублаақәа даҳзааигәоуп, иаҳа илзымариоуп ҳгәаҟрақәеи ҳагәҭыхақәеи реилкаара, иҟалозар, знызаҵәык лылабара соуааит! даҳәеит Ҳаџьы Кьарантыхә.
– Амсылманцәа зегь раб гәҭыӷьӷьаала Аллаҳҭаала дуӡӡа данимҵаныҳәо, иара изааигәоу зегьы аныҳәара иалашыҩкны иамоуп, даҽа уск алацәажәаха рымам! — дматанеиуазшәа иажәақәа неиҵых-неиҵихуа аҭак ҟаиҵеит аҭаҳмада.
– Шәара шәца, аха аӷба шәҭамлакәа асқьалаҿы шәысзыԥшыз! Иарен сареи ҳаицыншәыжь, џьара акаҿы ҳкылибагап! — иҳәеит ҳахәԥҳа, иҿаԥшылара еицакны дахьгылаз.
– Уҟазшьа ҳгәаԥхом, џьара машәырк умпыҵҟьар ҳәа ҳшәоит! — ҳҳәеит ҳара.
– Акы шәысцәымшәан, уанӡа схы назгарым, сахьгылоу здырует!
– Ҳахәԥҳа бзиахә, уара иузымдыруа ҳара иуаҳҳәозеи, ҳналацәажәеит ҳарҭ аишьцәа, дааныжьны ҳамцар ада ԥсыхәа шыҟамлоз анааба. — Ари адунеи уаароуп, иаҩнамхуа аӡәгьы дыҟам, хаҵа гәымшәарыла наџьнатә ирҳаны иумоу ухьӡ-уԥша умырӡын!..
Ҳцеит ҳара. Асқьалаҿы ҳаԥшын аҽны хәлаанӡа. Нас дышԥаныҟәеи ҳәа угәы иаанагозеи, ҳажәлар акыр шықәса дбырфын бираҟха ирԥызоз, уара, Заурҟан, шықәсала зышькыл укыз, згәаҵәа уадҳәалаз, аублаа ҵеи хәыҷы данилак, абри уеиԥшхааит ҳәа дыздырныҳәалоз, ахаҵа-ихаҵа ҳәа жәлар рҿы иҭхамӡоз Ҳаџьы Кьарантыхә? Агәыӷра уҽоумҭан, сылашара. Заурҟан, уи аҽныҵәҟьа Ҳаџьы Кьарантыхә ижәлагьы ихихыит, имилаҭ маҭәагьы ишәихит!
Заанаҵ уи еилызкааз ҳарт аишьцәа, ҳан лгәы шыбзиаӡамызгьы аӷба дҭаагеит, Ҳаџьы Кьарантыхә ихы иазиуыз лаҳар, сара соуп изхароу, дысзымааӡазар акәхап ҳәа лхы машәыр азылур ҳәа ҳшәеит. Ҳаргьы – шәыхәԥха бзиахә дыԥсахыҩхеит ҳәа аӷба иҭаз аублаақәа зегьы мацәахыла ҳаибарбауа ҳашлаԥшықәырҵоз дырны, ҳҽыԥхьаҳкит.
Адырҩаҽны шьыбжьышьҭахь, ҳәсеи-хацәеи ԥшьышә ҭӡы зҭаз аӷба Стампыл асқьала инадҵны, адгьыл-бжьаха Родостҟа идәықәлеит. Амшын еиҩыцәуа уи аӷба иашьҭаланы инеиуан «Халич» ҳәа изышьҭаз абаӷәаза аҟнытә идәықәлаз авизир ду иԥра ӷба шкәакәа. Иҭаацәа идкыланы уа иҭатәоу, Ҳаџьы Кьарантыхә иакәу џьыршьоит, ҿааҳәыра ахьырмоушаз амҩа иқәу, егьи аӷба иҭатәаз аублаақәа. Усҟан, мышкы ала ииз, мышк ала изызҳаз Ҳаџьы Шәлиман-ԥашьа шиакәз рыздыруамызт.
Ҳан рыцҳа, иҟалаз лазҳәагәышьодаз, лыҷкәынцәа уи хзыгәаӷьуамызт. Лааӡамҭа дизыԥшын. Ҳаџьы Кьарантыхә идыруан ианаӡӡеи лгәы шыбзиамыз, дааин бзиала сан ҳәа ламҳәакәа, хыцакырҭа лымамкәа, агаҿа дықәжьны, аԥашьа маҭәа ишәырҵаз даҵаҽырбо, Родостка ддәықәлеит. Лара дыгәжәажәон, лааӡамҭа дизыԥшын.
Нан, шәыхәԥҳа бзиахә ихала дыншәыжьит, машәырк џьара имыхьааит. Уи дшәыманаҵ, шәарҭ абаа иҭоу шәиҩызоуп, уи даҽа шьак далҵит, инамыс ҳаракыуп, ичҳара дууп, инаԥшы-ааԥшырҭа ҭбаауп, ишәыбаргәызеи, ишәшьыра шәаҵанакит насыԥла... Уи дшысхагылоу, сара анцәа сшьы!.. – дцәажәон сан, лчымазара аҵкыс лааӡамҭа хьаас дҟаҵаны...
Абарҭқәа рышьҭахь сыбла хтит: ма сҽысшьыр акәын, ма сышьҭахьҟа схынҳәыр акәын. Сашьцәа наскьаԥхьаны ирасҳәеит Аублаатәылаҟа, ҳаҩныжәқәа рахь ахынҳәра шысыӡбаз. Урҭ ҳахьԥсуа ҳаицыԥсааит ҳәа, исхьынҳаланы сшыркыз, сҽаарымҟәыҵхны, Самсунҟа иаауаз аӷба сҭалеит. Аха ахынҳәра азин ыҟамзаап, ишубо еиԥш, Самсун сахырмыжьит...
Мшынуаҩык ила еилкааны исымоуп, ана иӡыхгылоу аӷба хыц-ҩыцк макьана инханы иҟоу асаӡқәеи ахҷыԥсааи раагаразы ма уаха, ма уаҵәы ашацкыраз Рыдларҟа идәықәлараны ишыҟоу. Шахак ала аӷба сҽадысҳәалозаргьы сдәықәлоит сара. Ара уаҳа аангылашьа сымам, саангыларгьы уахык схыҵуам, сыԥсуеит!
Амза гьагьаӡа, шьала аҽарҟаԥшьызшәа, ахалара иаҿын. Ицәыш-ҟаҟараӡа агаҿа ақәыԥшылара иаҳа-иаҳа ихәашьуан. Аублаа рԥыс Саид игәаҟ ашәабжь иақәдырӷызуазшәа агаҿа иаваз ацәқәырԥақәа гәрымуан. Уи исеиҳәаз — ихырзаманыз ҵабыргын, аха изакәзаалак цәыкәбарк ацнамҵеит Ҳаџьы Кьарантыхә иахь исымаз ацәымыӷра, уи capа сзы дыԥсхьан.
– Баша уҽҭаурхоит, узқәылаз амҩа узынагӡом, — сҽыназыскит сара, арԥыс изқәикыз иаԥрыҟәҟәаара, — уаала ҳара ҳахь, ҵоуп, аҩны ҳәа акгьы ҳамагәышьам, маӷазак ҳаҵоуп, еимга-еимцарак аабаанӡа, ҳҿаҵа еиҩаҳшалап!
«Уҽҭаурхоит!» уҳәоу! Уиами зынӡак абзиа! Иаласхыузеи, мамзаргьы, аӡәыр иҭахыума аарла иҭакьышәу сыԥсы? — даацәажәеит Саид, ожәраанӡа ихыхны ишьҭаз ихҭарԥа ааиҵыртланы, ирқьақьаны ахаҵара дналагеит.
Акы еиԥшымкәа суҳәоит, уаала ҳара ҳашҟа, асӡа ицарым аамҭақәa, ԥсгарак аныҟала, зегь уахь ҳдәықәлоит! — сиԥырҵуамызт сара, ахa исҳәоз иаҳаӡомызт, иара итәы даҿын.
Ҳжьаны ҳаԥсадгьыл ҳацәдырӡзар, аублаақәа иҳаиӷьыз ижәла лхыхра изымариахазар, ахәыԥҳа ианаӡӡеи дихашҭыртә аҟынӡа ҳнеизар, ҳхы аҵкыс иҳаракны иаҳкыз ҳанамыс цыгәҵыхәахазар, нас иҳәеишь, изысҭахыузеи аԥсҭазара? Е-е-х,, анаџьалбеит, заҟа ҳақла дныҟәазеи, Бараҟаи-иԥа Аҳмеҭ! Ихраҭ бзиахааит, ибаргәыеи, абарҭ зегьы дрыламԥшыкәа, иԥсадгьыл агәадура шимаз инарцәымҩа дахьықәлаз! Абзиараз Заурҟан, абзиараз! Иудыруазеи, мышкы зны Аублаатәыла ҳаиқәшәар?
Саид деиха-еигәо даагылан, асқьала шыҟоу дгиуа иҿынеихеит, иеиԥшын, иузеиҩдыраауамызт, ашьа зҽыжжуаз амза иарҿиаз, ивахәхәа инеиуаз игагеи иареи.
Е-е-ҳ, Саид... Саид... сыԥсҭазара иаҳагьы изырлашьцаз, иаҳагьы ирыцҳазтәыз, ианамухгьы ашьа ҳабжьаны, ҳаиӷацәаны ҳаҟазар акәымзи иеиӷьыз. Ахаангьы сызҵымҵуа агәнаҳа хьанҭа саҵеиҵеит... Ашьҭахь зны, ишакәым џьара ҳаиҿаҳан, машәырла дсымҟәыҵаԥсит иара гәышьа... уи шыҟалаз ожәы сналаԥалашәа исызҳәарым, ҳаԥхьаҟа, иара ианаамҭоу, акгьы мӡакәа иузцәырзгарц сыҟоуп.
АШЬХАҚӘА БЫЛУАН
Амшын Еиқәа агаҿа, Трыбзан инаркны Сҭампылынӡа, қалақьи қыҭеи уахьнеилакгьы, ахьҭа иԥханаҵаз аԥсаатә реиԥш, ирыцҳахәха, ирхамкәа-иршәымкәа, ҭаацәаныла иуԥылон, «џьанаҭ дгьыл» ахь ҳцоит ҳәа инамӡашаз агәыӷра ргәы иҭакны, еиуеиԥшым аамҭаныла иӡхыҵыз ашьхаруаа. Абра иуԥылон, ҳара аублаақәа ҳаԥхьа иӡхыҵыз аидыгьқәa, иаҳҳәап: наҭхәжәаа, бжедухаа, ашаԥсыӷқәа, ԥыҵәҵәа-ԥыҵәҵәа аӡхыҵра иаҿын аҟабардақәа, аԥсуаа рахьтә, кьау-шәаук алоумҵозар, усҟан иаахьан асаӡқәеи аҳҷыԥсааи зегьы.
Ҭырқәтәылатәи аиҳабыра, иацы зны ишысҳәаз еиԥш, амҳаџьыр ирыхәашаз цхыраарак рҽазырымкит, иахьындырхашаз адгьылқәагьы алхны ирымамызт. Уимоу, шәнызқьҩыла еизыҵәаны ауааԥсыра атәыла иқәнагало ианалага, аиҳабыра ирцәымыӷхеит, ирҩашха иеибарҵысыз ажәлар раанкылара цәгьа ирымбо аҟынӡагьы инаӡеит, аха уи аԥынгылара ауамызт ожәшьҭа.
Атәым-тәылахь иӡхыҵыз амҳаџьыр рхы ианажьын, уаҩ дразҵаауамызт, иахьыӡхыҵыз инхозу, ма даҽаџьара анхарҭа рырҭозу еилкааны ирымамызт, дара зыргәаҟуаз азҵаарақәа рҭакқәа еилырфаҷа иразҳәашаз аӡәгьы дрықәшәомызт. Урҭ зықәшәаз агәаҟра уаа ибла иамбакәа ҿыки-бзыки иазҳәашам. Амлеи, ахьҭеи рызхымго ишыҟаз, ус аԥырқьҳәа амцабз еиԥш иҩыҵҟьан, шаҭарак амамкәа иаарылагьежьит азҩа ҿкы; иҵысит амгәахьи аршреи. О, анаџьалбеит, заҟа ҭаацәара нҵәазеи, заҟа жәла аныӡаазеи урҭ амзақәа рыла. Иҟан убри еиԥш мышқәак, зыԥсы ҭаз раҵкыс аԥсцәа анеиҳахоз, аԥсыжра уаҩ данахамшәалоз, мышкы ала ҩышә-хышәҩык анышә ианарҭоз.
Адунеи иихьоу зегьы аԥсра рԥеиԥшымзар, адгьылгьы иазкрымызт, аха аԥсрақәа зегь еиԥшым, ианамуӡахгьы ауаҩы дахьиз, дахьааӡаз иҩнаҭаҿы, иҭахцәа икәшаны ишихагылоу идунеи иԥсахыр, ихароузеи, дад! Ашәаџьҳәацәа ҿҟьаса ақыҭақәа инарылалар, иуа-иҭахыра зегьы еизап, лаӷырӡыла дкәабаны, рнапы дықәыргыла, иабацәа рҳаҭгәын ахь днаргап, џьара ижьык ихьыр ҳәа ишәошәа, ӷәаасала дкәыршаны анышә гәӡа иқәԥсаны, «уԥсаҭа бзиахааит» ҳәа иԥырҵып. Нас кыраамҭагьы дыршәып-дырчгап, иԥсыхәҭаа изыҟарҵап, иҳаҭгәынгьы леи-бгеи зықәымло ак накәдыршап. Амҳаџьыр насыԥдақәа уи еиԥш аԥсра қәашьс ирызҭодаз, рыбаҩ, адәышкәаӷьаз ицәымхалакәа, нышәк аабӷьаҭны рыжра мацара акәӡан изыҳәоз.
Ҳара ӷбак еицҭыҵыз аублаақәа аџьықәреи ҩнаԥсарҭа амаӷазақәа ирыҩназ, егьырҭ зегь раԥхьа амгәахь ҳалалеит. Аҟәышцәа ашьҭахь гәҩарас излароуз ала, уи еиҳарак изыхҟьаз аџьықәреи ҟәкы, аџьықәреи баа, арахәҵәҟьа ирымҵоуԥсар, иҵкьыҵкьашьаны наҟ иназԥырҵуаз чысс иахьышьҭырхыз ауп. Ауаа млагақәа акы иацклаԥшуа иҟазма, аҳәынаԥ уац злататаз аџьықәреи, хаҳәла иасны ирдыдны, аҳаса шалататаз, алыхәҭа абаҟахыз, хрыӷны ирсаны ианырфа, амгәахь амырҵысыр ҟалозма! »
Макьана, машәыршәа иеибганы иааиуан сан, саб, сашьа, саҳәшьиәа аҩыџьа, аха изхәарҭагәышьоузеи, алԥсаа дзауз реиԥш, сан ҿи-лаӷырӡи еиқәылхны иҟамлеит, лыфа ыҟамкәа, лыжә ыҟамкәа, дхырқәақәо, дахԥсаауама, анаџьалбеит, ҳҳәо аҟынӡа днаӡеит. Уи лгәы дыҵалеит хаҵа ирымаз саҳәшьа еиҳабы Ааишьа.
— Уи лыбаҩ лтәымызт, ари еиԥш агәаҟ-ҵәаҟра лзыхгомызт, сыԥхыӡқәагьы хәарҭам! — ҳәа ҿанхьырас илкит.
Ааишьа лҭаацәеи лареи ҳара ҳаԥхьа Самсун иӡхыҵхьан. Мраҭашәарахь рхы рханы, агаҿа иавалан акыр ианынаскьа, џьара иаагылазшәа ҳаҳаит ҳәанҳәахла, аха иарбан ҭыԥҵәҟьоу еилкааны иҳаздыруамызт. Еихсыӷьшьа змамыз сан лылабжышқәеи, аҭаацәа зегьы реилагәжәажәареи самыргылт, игәаӷьны амҩа уаҩ дықәло ишыҟамызгьы, ишԥазурыз, сҽааибыҭаны, саҳәшьа слышьҭалеит.
Ааишьа деибганы слыниар, лҭаацәагьы ларгьы, иҟасҵалакгьы, ҳдара ҳахь, Самсунҟа иаазгараны акәын хаицәажәаны ҳшыҟаз.
Агаҿа саваланы сцон мраҭашәарахь схы рханы. Ее, дад, Шәарах, уи алымҩанык сара сызлаԥшыз еиҭаҳәашьак амоуп ҳәагьы сыҟам, убарҭ амшқәа рзы акәхап заанаҵы сӡышӡа санышлаз, сыблақәа ахаан изымыччо алҩа анхылаз, ахаҳә еиларҭәах аҵкыс ианкьакьахаз сгәы...
Ҳара аџьықәреи маӷазақәа ирыҵаз ҳакны мацара акәымзаап ауаатәыҩса, ахәшә зфаз арахә реиԥш, анҵәара иахьаҿыз. Ашьхатәыла згәы ҭганы иааӡаз аублаақәа, аӡиас цқьа иӡыхьым ҳәа изаҭәашьаны изымжәуаз, ашыла ҩынтә ихәым ҳәа бысҭас изымуаз, аҟабақҵәҟьа ахәҵәы хжәар, иԥсхаԥсит ҳәа иаламкьысуаз, ирзымычҳаит атәым дгьыл аҿы амыҟәмабарақәа изҭашәаз.
Агаҿа саваланы сахьцоз издыруаз, исзымдыруаз иахьабалак ашьхаруаа сԥаҳалон, аҳәсақәеи аӡӷабцәеи рыхцәқәа еиқәкьларха ршьапаҟынӡа инаӡо, еихьыжә-еикәыжә, ирыцҳахәха, акәымжәы шысшәыз анырбалак, ржьы ахьааԥшуаз иацәыԥхашьаны рҽырҵәахуан. Ахәыҷы насыԥдақәа, ршьапқәа хырҟьаҟьа, алымт-баа ргәыҵыкәкәо, иаарбалак аӷыуҳәа иааикәшан, – амла, амла! Ча-ҿаҵак! — ҳәа рнапқәа наимҵаркуан.
Ҽнак, сҵаауа-сыԥшаауа, сымаҳә ихабар збозар ҳәа сышнеиуаз, џьармыкьак сналалеит. Уа, арахә раҵкыс ауаатәыҩса марианы иахьырҭиуаз ҭыԥзаарын.
Аублаа ԥҳәыс еибак, Ҟазырхан ҳәа издыруаз, ихбыџ-хбыџӡа ҩыџьа лыҷкәнцәа рнапы кны аарлаҳәа дгәагәо аџьармыкьа далаланы днеиуан:
– Аҷкәынцәа зҭахыда, аҷкәынцәа сҭиуеит! — ҳәа ҿыҭуа.
– Бажәымҭа цәгьахааит Ҟазырхан, иҟабҵозеи, иааӡа-ихьча ибымоу быхшара шԥабҭиуеи! — сӷьаҵәы-ӷәаҵәуа сналԥылеит сара.
– Ажәымҭа аҟынӡа инеиуада, уара абзиара збаша! Схәыҷқәа сара исыдыԥсылар аҵкыс, аӡәы иааихәар, итәитәыххаргьы, рыԥсы ҭазаап, амла иаганы иԥсрым! Даргьы саргьы ҳагәнаҳа Ҳаџьы Кьарантыхә жәларык ҳақәызхыз изыӷьашкып дабацари, аԥсцәеирымга! — абас налҳәан, сылзымдыруазшәагьы наҟ днасаҩсит.
Ус аџьармыкьа даалалт, афез хылԥа иаҵәа зхаз хәџьарк дбаҟы- саҟуа. Иҿы иҭшәарызеи ҳәа, агага еиԥш дӡыӡымкуа дишьҭан имаҵуҩы. Аԥҳәыс даанкылан дынлацәажәеит, аҷкәынцәагьы дынрыкәша- аарыкәшан днарыхәапшит. Ан лаԥхьа ахьхьаҳәа инкеиԥсеит аԥара. Аԥҳәыс гәаҟ лиапы қыџь-қыџьқәа рыла илыҟәшәеит аԥарақәа, зны аӡәы илымҵиԥаар ҳәа дшәозшәа иааилалыџьгәон, нас иааҵыртланы днарыхәаԥшыхуан, дқьып-шәыпуа ажәақәакгьы нарықәылҳәон... Знызаҵәыкгьы дынхьаҳәны, наӡаӡа илцәыӡуаз лыхшара днарышькламԥшит. Урҭ рнапы ианкны инеигон аҭуџьар имаҵуҩы, ран лахь ахьаҳә-хьачара иаҟәыҵхьан насыԥдақәа, ча-ҽыҭк, ча-ҽыҭк иркыз иаацҳауан...
Уиаамдазы аӡӷабцәа хынҩажәа-ԥшьынҩажәа мааҭ ҳәа иаахәаны Сҭампылҟа идәықәырҵон. Жәеиза-жәаҩа шықәса зхыҵуаз аҷкәынцәа ҩажәижәаба-ҩынҩажәа мааҭ ҳәа иаархәон. Харзамануп уажә иуасҳәо аха ус иҟан, дад, Шәарах.
О, злыԥха ҳаура, сызладагәамхазеи, уи абжь-гәаҟ ансаҳаз? Сыблақәа зламцазеи зан илҭиуаз ахәыҷқәа санрыхәаԥшуаз? Аублаақәа! Ахаҵарԥыс данырзилак ҳажәла анцәа азирхааит ҳәа аҟәҟәа ихысуаз, ашәырҵәҟьа аџьырмыкьахь икылганы аҭира ԥхашьароуп ҳәа изыԥхьаӡоз, иабакылсри, рыцҳақәа! Ожәы, рыҷкәынцәеи рызӷабцәеи аџьармыкьа иқәыргыланы ирҭиуеит! Уаҳа исзымычҳаит, сыблақәа снапы рԥыракны аџьармыкьа сналҟьеит.
Сназыдгылалакгьы зегьы агәаҟра рыман, игәжәажәон, игәамҵ-хамҵуан, амҵҵәҟьа рықәтәар ирзычҳауамызт, бзиара убааит аҳәараҵәҟьагьы рцәыуадаҩын. Аӡәык-ҩыџьак сыздыруан исықәшәоз саанкыланы, — дад, уара ухы ахьурхаз бзиара ыҟагәышьам, уҽҭаурхарц уҭахымзар, ушьҭахькҟа ухынҳәы ҳәа сабжьыргон.
Аха, ари еиԥш уаҩы иимбац, уаҩ имаҳац иалаԥшыз, саҳәшьа лхабарк еилымкаакәа, хынҳәышьа сымамызт. Сахьнеиуаз цьара ҵәыуаран, џьара ԥсыжран, бжаҩык аҩнқәа рызҭодаз, аԥхынра анрыхьӡа, иааилышьыз ақьалақәа ирыҵан, ачымазцәа, аԥсхыхцәа, амҵ рхаабыцуа абӷьынҵә рыҵаԥсаны ишьҭан. Жәытә-натә аахыс инхоз дара аҭырқәцәагьы, ишымгәыӷӡоз ари еиԥш акаамеҭ излаԥшыз, ргәы ҭҟьаны иаман, ишәаԥырҳаԥуан. Акыр зымпыҵакыз аҭуџьарцәеи ашьерифцәеи рыхәҳахәҭра еиҵырхарц иашьҭан, хәыда-ԥсада мгәахәк азыҳәан заҟаҩ рҭахыз ақьаранџьцәеи аусуцәеи роуан. Акаимакамцәа ракәзар, аџьармыкьақәа ишрылаз ирылан, иреиӷьыз аублаа ҭынхацәа аархәон, руадалықьқәа рзыҳәан.
Хәылԥазыла, наџьнатә ишыҟац еиԥш, аџьаамақәа рыкәцәа ахәаџьа даақәгылан жәлары ириҭон азан: «О, Аллаҳ ду, шьарда зымчу! Ижәдыруазааит Аллаҳ ида уаҳа нцәа дшыҟам! Ижәдыруазааит, Аллаҳ изаӡәу Маҳмед шиакәу! Шәуалԥшьа нашәыгӡа, шәааила ныҳәара. Шәааила хҿыхра, ԥс-ҿыхра! О, Аллаҳ ду, шьарда зымчу! Аллаҳ ида уаҳа нцәа дыҟам!»
Хәылԥазтәи аилашәшәра иалхәхәа инеиуаз ахәаџьа ибжьы иалаӡҩон ақьыбжьи, аҵәыуабжьи, ашәиԥхьыӡи.
Ҵабыргыцәҟьаны, наҟ санынаскьа, зынӡак аумақәа срылаԥшит: избо дрымамкәа аԥсхыхцәа, урҭ шџьасшьоз, абар ахәа рылпыпуа, рбаафҩы уқәнамыргыло аԥсцәа снархагылеит, изжышаз ааигәа-сигәа уаҩ дыҟамкәа, зегь нҵәахьазар акәхарын.
Убысҟан сцәа палашәеит саҳәшьа рыцҳарак дшақәшәаз, аха егьасҳәаргьы лыԥсы ахәага шҭоу слыхьӡап ҳәа сгәыӷуан...
Џьоук неидаҳало, еибак-еибашьҭуа иааиуан, снарыдгылан санразҵаа аарлаҳәа рҿы еихыԥхьеит:
– Уара узышьҭоу макьана рыԥсы ҭазар, абнаҟа ауԥ иахьыҟоу! — ҳәа снарԥшны ҭыԥк сдырбеит. Ахаҳә-сса зҿыҩҩуаз ҿаҟьак снаҿысын, алаҟәрахь сналбааит, ачалеи зҭаҩҩы иҟаз аӡытҟәа снахыкәшан сышнеиуаз, ӡиаск сныҽԥынгылеит. Убасҟанҵәҟьа аӡба сшамкуазгьы, сгәаҳәны сыҟамзи, аӡы анызбагәышьа, сҿи снапи ааӡәӡәаны, схы лӡаакылан снаҿыхәеит, иҟәандашьшьыраӡа, марҭх Аублаатәылатәи арҩашқәа реиԥш, ухаԥыц ыҵнаршәаара иҟан, сара мыжда! Амҩаан ча кәамԥак иаасхәаз сыхҭырԥа илаҳәан сыбӷа икыдыз ааҭызган, аӡырҟәанда нашьҭаҵо, снацҳаит.
Сҩагылан, анаара саныҩхала, наскьашәа исымариашаны адәҳәыԥш аҿы аԥсыӡкцәа рқьалажә снагәыдԥшылт, иаарццакны уахь сҿынасхеит. Шьаҿақәак ныҟасҵахын, ԥҳәыск лысаби дылгәыдкылан, деизҟьа адәы дшықәжьыз сылаԥш налықәшәеит, аӡы таны днеиуазар акәхарын, илымпыҵҟьаз леирыӡ лывараҿ ихынааны икажьын, ибааӡажжыраӡа. Сыххымшақә сналхаххызар, абар акаамеҭ, сыҽкынҵо сыззаауаз саҳәшьа еиҳабы Ааишьа!
– Аа, саҳәшьа, ибыхьзеи? — ҳәа сыҳәҳәаны лхыжәҩабжь снапы наҵаҵаны сҩалыхеит даақәсыртәоит ҳәа, усҟан дабаҟахыу дыԥсхьеит! Аха ааигәа акәхап ианыҟалаз, лыԥхаԥсы макьана илылымҵыцызт... Ларма напы асаби лгәыԥҳәы дадырӷәӷәаланы дахьакыз, иҩанҭыхьӡа ус иаанханы иҟан, асаби иԥсы ҭан, дҵәыуомызт, аҟаҵәы-ҟаҵәыҳәа аԥсы гәыԥҳәы дадҳәацаланы ацәара даҿын.
Иҟасҵара сзымдыруа снеилыууа сцеит зназыҳәа, аха, нас cгәы ааԥсахны, асаби сҩаихеит, о, омас иҟоу зегьы ирхаанхаз сара! Уи аахыс заҟа шықәса ниагәгәахьоузеи, аха ожәыгь слымҳарҭа кылнаҵәоит асаби мчыла аԥскыка аниҿыскәыкәаауаз аҵәҵәахҳәа абжьы игаз. Ахәыҷгьы дычмазаҩын, аԥыр-ԥырҳәа амца ихҟьаны ицон, иҭаҷкәым хәыҷқәа раҵәан, деиҵақьны аҵәыуара даҿын. Хымз раҟара акәхарын ихыҵуаз иара, хлаҳәада, иабаидыруаз дигәдрыӷәӷәаланы дызкыз, ианшьа гәакьаҵәҟьа шиакәыз! Ари еиԥш аамҭа мыҟәмабара иқәымшәакәа иара иԥсадгьыл аҿы дир, жәлары рзы дҵеи мышхаргьы здырхуадаз, ианамуӡахгьы, ма дыхьчахарын, ишакәхалак иабацәа рхәышҭаара ирӡрымызт. Нас дызусҭда абас илахьынҵа зыреиқәаҵәаз? «ԥсышьацәгьа зауыз уан рыцҳа, ҳара уҭахцәагьы ҳналыдкыла ҳамдырра иахҟьазар уара амаалықь улахьынҵацәгьара, угәнаҳа ҳзымгааит!» — схы сшәиуан сахьгылаз.
Асаби дысгәыдырӷәӷәала, сыҭрысны ақьалажә ахь сҿынасхеит, — «уа аӡәыр уҟазар уаадәылҵ!» — ҳәа ҿыҭуа. Аха ахыбражә гылан иууаӡа.
— О, уара, зегь шәынҵәаӡама? — аҿҭра саҿуп, саҿуп... Арахь амца ихҟьо исгәыдкылоу асаби ҵәыуароуп, ҽышьроуп дызҿу. Иҟьаҟьаӡа иаартыз ашә саннадыххыла, иааузымычҳартә хаҵа қьыбжьык слымҳа иааҭаст. Саныныҩнашыла, сҿаԥхьа ахәшҭаара аханы, арахь иҿы аарханы, аҭӡывара даджьылоуп сымаҳә Ҳарун иӷра инапқәа ҭарӷәӷәаны. Аублаатәыла зыхьӡ адыруаз ашәарыцаҩ, дахьцалак ажәеиԥшьаа лыԥха зырҭоз, ашьабысҭа кәалаа шьапыла иахьӡаны изкуаз, ахаҵа е-е, иаҳауои, сзымԥсуазеи, ожәы аԥсыӡкцәа зыҩныҵхьаз ақьалажә аҭӡывараҿ ааҵәажә еиԥш деизҟәыҿны дышԥагҿажьу! Сара иабхәында еиҳабы сакәым, ҳажәлантәык иреиҵыбӡаз даниқәшәалак дыԥхашьа-ԥхаҵо маҳәра изиуан. Ожәы санаагәеиҭа:
— Аа, Заурҟан, Заурҟан, уанаџьалбеит, ҳшынҵәаз убама? — иҳәан, агылара иҽыназикит, аха илымшакәа ишьдахьҟа днеизыҟәҿит, ахаҳә дацҳауазшәа ихаԥыц аӷырҿ-аӷырҿ ныҵгеит, иблацәагьы неимеирӷәӷәеит: — Ӡык аалгарц дындәылҵит уаҳәшьа, шьҭа дааиуазар акәхап! О, Заурҟан, Заурҟан, ҳҭынха ду, жәларык хьӡыда-цәада ҳашԥанҵәеи уҳәарауазеи! Ҳаԥсадгьыл бзиахә ҳашԥоушьи, ҳарчачатцәан ҳуааӡан, узыԥсаз ҳзымдырит! Заурҟан, уара избац ахаҵа уакәзар, иҭҟьо акы умамкәа уҟаларым, исгәыдҵан усылга! Зегь акоуп, ари азҩаҿкы сыргәаҟны хәыҷы-хәыҷла сафоит! Сацәынхаӡаргьы адунеи иқәысхгәшьозеи, смида-гәидаха, сымацара! Усылга абааԥсы, усылга! — абас дшыӷьаҵәы-ӷьаҵәуаз дынхьашьшьын иԥсы ааихыҵит.
Гәынхәҵысҭала акәхап акәымзар, схы зқәыскра ҳәа акы ҳасабны исымаӡам, иара ус сшьапқәа снарга-ааргоит. Асаби ацәардаӷә днықәыршәны, аԥсы снеихалан, снапала дааиқәыскит. Афырҳәа сындәылҵын, адәы ицәыжьлаз саҳәшьа хлаҳәада даашьҭысхын ақьалажә ахь сҿаасхеит. Алаҳәа-хӡы иаԥшшәалаз лыхцәы кахәхәа сашьаҳауа исышьҭан, дааган лхаҵа диаивасҵеит. Ссиршәа иубаша, ожәраанӡа иӷьазкны иҵәыуаз асаби, иан данааҩназгала, ибжьы ааиқәтәеит, иҭаҷкәым хәыҷқәа еидыкшало, ус дықәыршәын ацәардаӷәы. Ибжьы уаҳа ианимаҳа, ихьзеи, рыцҳа ҳәа санынеихаххы, маҿак иҟамыз аԥшқа убас лақәак аасыхәаирԥшит, аиаша уасҳәар ами, адунеи сықәнаҵ исхашҭран сыҟаӡам, урҭ рхыԥшылара цәгьаны, бырг бла ҳасабла исыхәаԥшуан, зны агәаӷ мца рхыҳәҳәылон, даҽазныхгьы исыҳәон: «Сумшьын, абааԥсы, усыцхраа, усыцхраа, саншьа!» Дцәыуам, дыхьуам, икылкааны дсыхәаԥшуеит, иҭаҷкәымқәа раҵәаны икыуп... Ааишьа, разҟыцәгьа, илымпыҵҩрны икаҳаз аирыӡ ааҩназгалан, маҭәажәк аарбааӡаны асаби иқьышә инықәсшьит, џьара иаасԥыхьашәаз акы ала аӡы неиҿасырхәхәеит, инап хәыҷқәа нхьашьшьын ацәа дынҭанагалазшәа збеит.
Ари ажәабжь, дад, Шәарах, лакәушәа иубартә иҟоуп, ихоумҵаргьы ҟалап, аха сзыниаз ауп иуасҳәо, иҟам-иным заҳҭахгәышьоузеи! Хаҵа дызнымиац акгьы ыҟам рҳәоит, саргьы убас разҟыс исымазар акәхарын.
«Ожәшьҭа схы зқәыскрызеи?» — саахәыцит саҳәшьеи сымаҳәи ихәхәа-хәхәаӡа еиваҵаны сахьырхагылаз. Аҩныҟа сҭаацәа рахь аԥшқа ачымазаҩ, дсыманы сдәықәлар, абар, хаха-хымш сныҟәахьеит, иԥсы сызнагогьы сеидроу? Издыруада, агәыԥҳәы змоу ааигәа џьара ԥҳәыск дыҟазap, аамҭала длымаздарын, нас уашьҭан хыхәашьак уаҩы иҟаиҵарын. Аха дабаҟоу аԥҳәыс? Сабалышьҭалари аԥшқа ихала дааныжьны? Нас арҭ аԥсцәа ақьалажә иҵажьны сцарыма? Ааишьа гәаҟцәгьа лаби лани, лаҳәшьцәеи, лашьеи дыдмырҵәыуакәаны, ҭынха дызмаӡам леиԥш дызлазжрызеи? Дабаҟоу ашәаџьҳәаҩ, урҭ адырра рызҭаша?
«Мап, ара уаҩ, дахьықәыршәым сакарам, зегь нымҵәаӡазар, ааигәа-сигәа оибгоу аӡә дышԥаҟамлари!» — ҳәа сгәы сааҭахәыцын, лак ҩналар ҳәа сшәаны ақьалажә ашә нкыдҵаны адәы снықәлан, акыр санынаскьа, хынтә акәу-кәу, акәу-кәуҳәа сыҳәҳәаны, аҵықь-аҵықьҳәа схысит.
«Ҳоу!» — ҳәа хаҵак ибжьы аагеит, рацәак набжьамкәа. Иахьынӡасылшоз сеиханы уахь сҿынасхеит. Ақәиц кәыкәмыдрақәа снараҩсуаны, хҩык ахацәа, ԥҳәыс быргк дрыцны, еибака-еибашьҭуа, рыла-рҿы ахьҭоу умбо, аарлаҳәа игәагәо ишааиуаз снарԥылеит. Ахацәа ажыгақәа ркыуп, аԥҳәыс еиқәаҵәа маҭәала деилаҳәоуп, лыхцәы ԥыртланы илықәыԥсоуп. Издырит, арҭ анцәа иҵаԥшуаз џьоук шракәыз, иаазықәшәоз аԥсцәа анышә иаҭо ишааиуаз. Иҟалаз арыцҳара — ҭаацәак шынҵәаз, аӡәызаҵәык — асаби макьана иԥсы шҭоу нарасҳәеит сара.
– Ее, дад, уара узықәшәаз зԥеиԥшхаз ҳрацәаҩуп. Адунеи ҳара ҳзы иааҳәит, анцәа ҳаицәымыӷхеит, ишубо! Ҳгәы иалсит ацәгьара узықәшәаз зыԥсахыз анышә иуцаҳҭап, уаҳа ҳазлаухәо ҳәа акгьы ыҟам! – рҳәеит дара, ржыгақәагьы аҽыҩ-сыҩҳәа инадырсит.
Акәу-кәуҳәа дыҳәҳәаны аҵәыуара иалагахьаз асаби даашьҭыхны, аԥҳәыс бырг дналысҭеит.
– Аа, нан, нан, аригь инхо иакәӡам! — дааӷьаҵәы-ӷьаҵәит лара, нас длыжьжьарц, длыршәыкьарц, дылгәыдыҳәҳәала дҟьо длыма адәы даақәлеит. Ахацәа ақьала иныҩналан аԥсцәа дырҽеиит.
Сыхҭарԥа нкаршәны, cгәы сҭасуа снархагылеит. Исцәыуон урҭ сара сыхьӡ ала, сани, саби, саҳәшьцәеи сашьеи рыхьӡала. Иахьиз, иахьааӡаз ожәы иеиҭымхаз Аублаатәыла ахьӡала...
Амра ҵлак ашәара илеиуа ианалага, анаара аҩхаԥаларахь инаагеит аԥсцәа. Урҭ рыжра ҳшаҿыз, асаби хлаҳәадагьы иԥсы ааихыҵит, иани иаби дрышьҭамлар имуит. Уигьы днаган уа днарываҳҵеит.
Дад, Заурҟан, шьҭарнахыс ари ухазыршҭша цәгьара узыҟамлааит, ҳаҟазаргьы ҳабаухәарҭоу, ожәшьҭа ҳцоит! Ҳаԥсы шҭоугьы ари, анышә иаҳҭаз раҵкыс ҳрыцҳауп, ари азҩа-ҿкы изацәцо ҳакәӡам, ҳанԥслак ҳазжуа дҟамлакәа, алеи-абгеи рзы адәы ҳақәхозар акәхап! — рҳәан, анцәа илԥха роуратә, еикәанҵәаз ҭаацәак иахьынӡалшоз ирԥшӡаны, иҩагыланы ицеит.
Ҿыц еимаҳԥсаз анышәынҭрақәа саарыдхалт сара. Исыӡбеит, Аублатәыла ҳаныҟаз ҳабацәа аԥсы даныржлак ауха ишыҟарҵало еиԥш, џьара гыгшәыгк рымԥынҟа иқәымларц амца рыҵеикәҵаланы иаҳҷаԥшьарц. Анааилалашьца, агәгәаҳәа амца неиқәҵаны снеины аԥсцәа ахьжыз рханы снатәеит. Рацәак мырҵыкәа амзагьы ҩагылеит, ажәҩан цеи-цеи аҵаҟа ахыз хҭәалазшәа еишьылҟаҟараӡа ааԥынтәи анаҟә иаҵәахуан амшын. Адгьыл аҵахьтә иааауазшәа иҭахәаҽын ацәқәырԥақәа ирхыҩуаз агәрым бжьы. Еигьирахьҟа угәы ааԥнаҵәартә, иахьабалак ҭынчран, саԥхьа ихырқәақәон, изыргылах сеидроу, аҵыхәтәаны саҳәшьеи сымаҳәи амармалташь хан иааҩырхуаз, егьзыҩнанҵәаз аԥсыӡкцәа рқьалажә.
Ари абжьарак ӷәӷәала сымгәаҟхьази, сахьынатәаз, сылацәа нҭааит, ԥхыӡла сабду ар ишьҭазшәа дыццакы-ццакуа даасыдгылахит, уи иԥсы анҭазгьы дсымбацызт, аха саб иҳәамҭақәа рыла уи шиакәыз здырхит, ихахәгьы, ижакьагьы, имаҭәа ишәугьы ҿыц иауыз асы еиԥш иҟәашккараӡа иҟахыуп, ирҟас-ҟасо қәаб еиқәаҵәа дук азна аӡы икыхыуп. «Ҳаи, Заурҟан, ус суқәгәыӷуамызт, жәлары зегьы еибарҵысны иахьдәықәлаз уара урышьҭамлакәа ара ушԥатәоу!» — ҳәа гәыбӷан насиҭахит. «Иҟалазеи, цәгьарас?» ҳәа сиазҵаахит сара. «Улашәхама, амца ҳажәлан хахьбылуа умбаӡои, абааԥсы?» Инапы ахьирхаз снаԥшызар, ари ахьыҟало Аублаатәыла акәхыуп, ҳашьха ӡышқәа рхы иаркны рҵыхәанӡа агәгәаҳәа амцаԥшь рыцралан абылра иаҿыхыупи. Иблаҟы-блаҵәуа амцабз дуӡӡақәа убриаҟкара рҽеиҵҳәан ҵәҩанҵәыҟа ихалоит, ажәҩан аҭакар азымчҳазт аҿеҩ-сеиҳәа ишьшьаны, аԥҽыхақәа алҩырны, амца иалаҳахуеит, ӷбакы-ӷбакы иаҟароу ацыԥхьқәа хәҵырдыдуа. «Иҟалазеи, ари зыхҟьазеи?» ҳәа снаиазҵаахит аҭаҳмада. «Анцәа ҳаицәымыӷхеит! Ари адгьыл ҳақәҵран ҳаҟазар акәхап. Иаха иҟьаҟьаӡа иаашаанӡа абамба-сы иауа-иауа мацара, ҳашьхақәа, гәаҩеи ԥсҭеи узгәамҭо ихырҩаԥшьааны иаалгеит. Нас, иахьаанагаз сеидроу, абамба иналашәеит кәицк жжаӡа, уи акәхеит, агәырқьҳәа амца еибакит. Заурҟан, уеиха, абааԥсы! Ҳашьхақәа анблы, ҳаргьы ҳаблит!» – дӷьаҵәы- ӷьаҵәуан аҭаҳмада. Ақәаб ду иикыз ааимԥааны, амца арцәара сдәықәлоит ҳә саныҩаҭрыс, сцәырҳаны сыԥхыӡ саалҵит. Сцәамхьаны сыҟамзи, зназыҳәа, сахьыҟаз сзымдырит, аха ҿыц иԥҟаз аҳаҭгәынқәа санаарыхәаԥш, сшьара саақәлеит. Амза санҩаҵаԥш, агәы ихыҵхьан. Ла ҟьалак, изтәу здырхуада, снаҩсшәа итәаны исыхәаԥшуан. «Ҭиҭ, уаапкааит, ара иуҭахыузеи!» — ҳәа саннаҵаҟьа, инаскьаны, ашьҭахь нышьҭакны, аҟыура иналагеит. Уа исыршәан, уа инеит, уаҟа исыршәан, анаҟа инеит, егьазундазгьы уи ашҭа нисзықәымцеит, абжьы таҟыҟы, амла инҵәозар акәхарын, иҟыууан.. иҟыууан...
«Издыруада, ари ақьалажә зыргылаз аԥсыӡкцәа иртәызҭгьы уи ала? Ус анакәха, иара аԥшәымоуп, сара соуп асас, арахь иара ахьырааӡаз амӡырха иҭысцарц саҿыхыуп». — Саахәыцит сара.
Ҭаацәарак анышә раҭареи, аухатәи сыԥхыӡ бааԥси, ала ҟьала аҟыубжьи еилаҩынт-еилахынҳәуа сыхшыҩ дыркшон. «Рыԥсы ҭоугьы сеидроу инсыжьыз!» — уи сыцрыхон хазы. Адунеи ду ахьынӡеибаркыу сара сеиԥш рыцҳа дыҟамзар ҟаларын убасҟан, сгәазҭагәышьодаз акәымзар!
Сдәықәлеит аҩныҟа, мап, аҩны сызҭахда сдәықәлеит инсыжьыз сҭаацәа рышҟа, ашьхақәа ирыцралаз амца сырцәар сҭахызшәа сыццакны.
...АЛЛАХ, ИДА НЦӘА ДЫҞАМ ..
Ҳмаӷазақәа ахьықәгылаз адәы санаақәгыла, амҳаџьыр еилаҵәаҵәан ишеилагылаз збеит. Иагхазгьы хьышәшәа-ԥышәшәа уахь анеира иаҿын.
Иҟоузеи иахьа ара? — сиазҵааит сназдгылаз ҭаҳмадак.
Самсун ақалақьгьы, иара акәша-мыкәшагьы знапы аҵаҟа иҟоу авали Омер-ԥашьа дааиран дыҟоуп, амҳаџьыр драцәажәарц! — иҳәан, иҿынеихеит илабашьа иҵарсуа. Саргьы снаишьҭалт.
Ус ажәлар ҳнарылагылт. Ҳара ӷбак еицҭнагаз ҳадагьы, исзымдыруа егьырҭ ашьхарыуаа иреиуоугьы маҷҩымызт, ргәы ԥыжәжәо ицәажәоит, зычҳара хыҵызгьы џьоук аӷьуеит, ицәҳауеит, рыблақәа амцабз хәыҵҟьоит, ҳәса быргцәакгьы ааин игылоуп, еиқәаҵәа-маҭәала рҽеилаҳәаны, ожәы-ожәы иқәыԥсычҳауеит. Лаԥшыла сеимдо ажәлар сышрылаз, саб, Ҳамырза снаихьыԥшит, илабашьа иҽанҵашәа дгылан. Уи сара заа сгәеиҭахьазаарын, илаԥш кыраамҭа иаасыдхалеит. «Иҟалаз схы-сҿы ианибаалома, анаџьалбеит!» — аасгәахәт. Иара уаҳа иҭыԥгьы дахымҵыст, днаҳәын иварахь игылаз хаҵак иацәажәара дналагахт. Ус сашьа Мата даасыдххылеит.
Уа, анцәа иџьшьоуп, уеибганы уахьызбаз, Заурҟан! сыжәҩа днахьынԥашалеит.
Дубама, лыԥсы ҭоума Ааишьа?
– Дызбеит, ҭаацәаныла еибгоуп! — сгәы неиқәҳәаланы, амҵқәа неиқәсырҽаҽеит сара. — Шәара шәышԥаҟақәоу, Мата?
Ҳаргьы ҳаибгоуп. Уанымааӡа сан лгәы уааҵалан, хымшҟа дышьҭан, аха иахьа дҩыҵыгәгәеит.
Сашьа уаҳа сҭиҵаарц шысҭахымыз идырызшәа, ҳнаҩсҵәҟьа игылаз хаҵак иахь днаҵаҳәҳәаны, усгьы ҿааиҭит:
Егьырҭ зегьы бзиоуп, аха дабаҟоу, иҽабеиҵәахыи, адин хада Саҳаҭқьери, ҳахҵәара ҟалаанӡагьы ари адгьыл ҳгәарԥхара иашьҭаз? Ишәгәаламшәои иҳаиҳәақәоз: «Иахьшоурам, иахьыхьҭам, ныҳәарада шәииԥшьиира ахьырзымдыруа, ҳақымзар гәнаҳа ахьыҟам... џьанаҭ дгьыл... амсылман баҳча шәҭышра...» Иабаҟоу нас арҭ? Иаҳирбааит ҳаԥхьа днагыланы!
Иузырбо дабаҟоу, aаӷба ҳанааҭыҵ адырхаҽны нахыс иҭаацәагьы иаргьы ныҵаҳа ицеит. Џьоукы Қьаабаҟа ныҳәара ихы ирхеит ҳәа иалацаажәоит! – аҭак ҟаиҵеит зуапа зыҵаршәны итәаз ҭаҳмадак.
Дахьыҟазаалакгьы, ҳхәыҷқәа еикәанҵәаз рыгәнаҳа изымгароуп, сара сшамкәа сызшаз! — даашәи-ԥшьиит аҭакәажә Ҳамида, лкасы еиқәаҵәала лылабжышқәа рыцқьауа.
– Ҭырқәтәыла дгьыл ҭбаауп, ҳара раԥхьа ҳахьыӡхыҵыз ауп иаадыруа, егьирахьҟа шьам дгьылк амазаргьы збахьада, уи аԥшаара дашьҭазаргьы шәыздыруам Саҳаҭқьери, ишыжәбо Алоу-иԥа Шьардынгьы дыхнымҳәыц! — даацәажәеит асаӡуа арԥыс Шьрын.
– Ҳауа-ҳдыхә ыҟамкәа ҳанынҵәалак, нас ашьам дгьыл ихала заҵәык данызаарц аума ишеилкаатәу, Шьрын, уххь згеит! – днаҵаҳәҳәеит раԥхьа Саҳаҭқьери иӡбахә цәырызгаз ахаҵа.
Бараҟаи-иԥа Ӡаԥшь Ноурыз ауаа рыжәпара даалсын, ашьшьыҳәа акы деҩааӡозшәа, дынхьаԥш-аахьаԥшуа дааскьан, зегь рыгәҭа даагылт. Уи ахаангьы дуаҩеилаххын, дгылозар, – адыхҳәа дҩаҵҟьон, аӡәы акы иҿаирхьырц аниҭаххозгьы, аҽынкылара ицәмаҷын, иаразнак дныбжьаԥалар акәын, ибжьы ҵарыхәҵәаӡа иҩҭигон. Иахьа аиарҭа дылҵны дааит аҽеиҵыхра илымшо, ибӷагьы маҷк ихәахьан, игын, ажә шарыла ачыргә еиԥш, еидкыҷылаз иӡамҩа ажьышәақәа хьынҳалан, лабашьа кьаҿыкгьы ныҵакшо икын. Амцаԥшь иаҩызаз ахаҵа ожәы дубар даарыцҳаушьарын.
– Ҳара ҳзықәшәаз арыцҳара изхароу изхараму ҳәа аимакра изакәызаалак ак ҳнаҭо избом, сыхәҭаахь ала, — дналагеит уи, ихәламшәа ихьуазшәа ибжьы даҟыҟы. — Ҩашьара ақәымкәа идыруп акы: ҳжьоуп, ҳҭиуп ҳара! Сара дсыздыруам жәларык ҳахә ыҵызхыз! Избахьеит, ауасақәа ҳәуа ишнеиуа, абга анаарылагьежьлак, раԥхьа игылоу аҭыӷь рханы, иԥан ахарԥасҭа ианынҭалалак, егьырҭгьы ҽаанкылашьа рыздырӡом, аттаҳәа иԥаны ахшьыра рҽарҭоит, иԥсуоу, еиқәхауоу агәхьаа мкыкәа! Иҟалап ус ҳахьзаргьы. Аублаақәа реиҳабыра амшын ҳхылап ҳәа иангыла, ажәларгьы хыҵны ирышьҭалеит. Дабаҟоу аублаақәа ҳԥыза Ҳаџьы Кьарантыхә? Ачыни аулафахәи анирҭа, ижәлар рлахьынҵа цәгьа ианажьны, иҽыԥхьеикит. Сыбзыцәашьцәа, сыуацәа, сҭахцәа, зегьы ирасҳәахьеит, иеимҭарасҳәоит, сҳәатәы заҳауа аӡәыр дыҟазар, раԥхьа снагыланы сдәықәлоит сыԥсадгьыл ахь. Хаала иамуыр, мчылахь ҳаиасып! Акәкәаҳәа иааҳгәыдырҵар, ҳаҩныҟа ҳхы рханы ҳкаҳап, шәанаџьалбеит, ара амла ҳаганы ҳаԥсыр аҵкыс ҳазқәыӡызгьы жәлары ираҳап! Уаҵәыҵәҟьа амҩа ҳақәлоит, уаҵәыҵәҟьа! — абарҭ аҵыхәтәантәи ажәақәа иахьынӡалшоз ибжьы ҩыҭганы иҳәеит, изнапыкгьы ашырҳәа иаԥхьаҟа инеиҵихит. Нас ирҵаулаӡан даақәԥсычҳан, усгьы нациҵеит: – Ожәшьҭа иаҳҳәар изхәарҭагәышьоузеи акәымзар, абри еиԥш ахамшҭыхә ҳшақәшәоз здыруазгьы ҳалагәышьан, аха ианаамҭаз рыгәра ҳзымгеит!
Ус ауп, дад, Ноурыз, ус ауп! — ҿааиҭит аҭаҳмада Сиҭ, ихҭарԥа еиқәаҵәа ижәҩахыр иқәыршәны дахьгылаз. — Дахьуашьаз аҟнытә иӡбахә уҳәар уҭахым, Бараҟаи-иԥа Аҳмед иакәымзи шәымцан ҳәа иаҳҿагылаз! Ҳагәлымҩра, ҳразҟыцәгьароуп ихы зхирҟьаз, иԥсаҭа бзиахааит!
Иԥсаҭа бзиахааит, ҳара ҳзы аиаша иашьҭаз! — аӷыу ааилдыргеит ахацәа зегьы. Нас, рхылԥақәеи рыхҭарԥақәеи аархыхны, ҳамҭак иқәышьшьы игылан иџьабо, ԥҳәыскгьы ахәхәаҳәа лоунатә даақәԥсычҳаит.
Сыбла иаахгылеит Бараҟап-иԥа Аҳмеҭ ичоуҳа кәымжәы еиқәаҵәа акалҭқәа имӷыҵраҵан, иаҳәа цеицеи ҭыхны, ави-авиҳәа иҟьо «сымшьыкәа шәсышьҭуам!» — ҳәа амҩаду данангылаз, иаасгәалашәеит аҵыхәтәанӡа амшын дхықәгыланы, «шәымцан, абааԥсы!» — ҳәа инапқәа аниҟьоз, даныҳәҳәоз, слымҳа иааҭаҩит, иҽанишьуаз ахысбжьы иарырҳаз иҽыхәа иаҵәа акьыркьыр бжьы...
– Аԥашьа даауеит, аԥашьа! — ҳәа бжьык ааҳалаҩит. Жәаҩык роума асқьар еиқәных ицны дааиуан ҽырххыла, феиз хылԥак ихан, ачыхә еиқәаҵәа калтыԥсуа. Ажәлар наскьа-ааскьан, амҩа наирҭеит, дшааиуаз ҳаԥхьа даагылт. Аиқәакы, уаҩы гаргалашь дук, иԥынҵа иҿалакьын, иџьымшь еимассқәа ирыҵацырцыруан зышкәакәарақәа рацәаз ибла агәы самсалкқәа, иқьышә ҭқәацә хаџьгәыгәынра инықәшәан, ожәымзар-ожәы инкашәап уҳәарын, иԥаҵа еиқәаҵәа ԥхьаҳәақәа. Дзықәтәаз иҽы наӡааӡак шакәызгьы, ишьапқәа ҵаҟа ишьҭагылоума угәахәрын.
Аублаақәа аӡәырҩы, иаҳҳәап, амулацәа, ахәҳахәҭцәа, аамсҭцәакгьы рҭаацәеи дареи уҳәа, аҭырқәшәа ибзианы ирҳәон. Аха аиҳараҩык ари абызшәа рыцәтәымын. Убри аҟнытә ҳахьнеилакгьы макьана аҭырџьман даҳҭахын. Иахьатәи аизараҿы зегь реиҳа уи аус даманшәалан, Гагратәи асаӡ-аԥсуа Мзоуҷ Абыхәба, ожәы еилақь игылаз даарылҵны, аԥашьа иааигәара даагылт. Аԥашьа ииҳәоз аублаа бызшәахь иеиҭеигон, аублаақәа ирҳәоз ҭырқәшәала еиҭеигон.
– Имсылманым аӡәыр уҟоума ара? — дҵааит аԥашьа, ибла ҟәазқәа рыла игылаз еимырҟьо.
– Мап, дад, ҳарҭ зегьы ҳамсылманцәоуп! — иҳәеит Сиҭ.
– Нас шәымсылманцәазар, аџьаамахьы шәзымнеиуазеи? Шьарда зымчу Аллаҳҭаала игәаӷ шәыҽзашәыргозеи? Амсылман иаша мышкы ала хәынтә анамаз икыроуп, шәара, изласаҳауала, уи зынӡак ишәхашҭит!
Уххь згеит, аԥашьа, урҭ зегь ҳхамышҭӡеит, иаадыруеит, аха аџьаамаҿы амла иаго изы афатә ыҟам, иҳалагьежьуа иҳалоу азҩаҿкы ахәшәгьы ыҟам! — схаҭагьы иааџьасшьартә еиԥш сыбжьы ҿацаӡа иаасыхәлҟьеит. Сҟама амҳасҭагьы снапы назыҩит. Саԥхьа иҽыжәны игылаз аԥашьа ихаҿы инадызбалеит лыхцәы хьахәхәа, лгәышԥы аартны адәы иқәжьыз Ааишьа, аҟыҵәы-ҟыҵәыҳәа аԥсы гәыԥҳәы зцәоз асаби. Сыҟазшьа иамхацәгьахазар акәхап, Мата даасԥырагылеит. Аҭырџьман иихәыцх сеидроу, амла ҳагоит, иаҳфо ҳамам, ҳәа иеиҭеигеит исҳәақәаз.
– Уаҵәырнахыс иахьабалак афрынақәа рҿы ҭаацәа-цыԥхьаӡа чахык-чахык шәоуа иҟалоит! — ҿааиҭит Омер-ԥашьа, гәырӷьара дук ҳалеиҳәозшәа ибжьы ҩыҭганы.
– Ача мацарагьы абаҳахәарҭоу, хшыда, асабицәа ҳадыҵәалоит! — иаақәырццакны даацәажәеит аҭакәажә Ҳамида. Аԥашьа илаԥш дааҵашәеит уи.
Ариак зынӡак амсылманра иацанакуа иҟкам, — дааилашәеит иара. — Ахацәа ахьеизо аҳәса ааишьас ирымоузеи, насгьы рхы-рҿы хтуп, паче рҿаӡам! Ари агьааурқәа ишәдырҵазар акәхап! Ожәыҵәҟьа наҟ инаҳалҵааит ахәсақәа.
– Дад, уххь згеит, аԥашьа, уи аӡәгьы иҳаимырҵаӡеит, ҳабацәа рабацәа рхаан аахысгьы ус ayп ҳшааиуа, — дналагеит, еилагылаз даарылҵны Соулаҳ. — Ҳара аублаақәа иҳамоуп шьарда зымчу Быҭха, сара соуп уи иахьа ныхаԥааҩс иамоу, уи ҳәсеи-хацәеи еилнахуам, ҳанаҵаныҳәо ҳанацәеи, ҳаҳәсақәеи, ҳаӡӷабцәеи уа иҳадгылоуп, ҳаицныҳәоит!
Аҭырџьман, ицәажәоз аныхаԥааҩ шиакәз аниҳәа, аԥашьа иҟамчы икәадыр амахаҿы инхыишьын, инапқәа даарыхан ажәҩан даҵаԥшуа, – лиа иллаҳ, иллиаҳ, Аллаҳ. Аллаҳҭаала изаӡәу Махмед ду! Шәнеила аџьаамахьы, икашәԥсала арп адунеиаҿы ишәырхаз агәнаҳа- кәа, ижәдыруазааит, ишәзыԥшуи сгьн адунеи, шәхы азин азылшәх 1,и,ркаҭ адалара! Уа ауасақәеп абгақәеи ахьеицыҳәуа, ахәҷқәеи амаҭ- кәен ахьеицыхәмаруа!
Ари адунеи уаҩҵас ҳақәлартә еиԥш азин ҳашәҭ, егьи адунеи шәара ишәымазааит, ҳара мап ацәаҳкуеит! — иажәа алгаха имҭакәа, аӷьеҩ, ааҭсыргеит сара, рыцҳарас иҳахьхьоу зегьы ҳзызуз абри асыжәны игылоу агаргалашь ду иакәушәа сааҟалан, сыбла ашьа нхыҵәалеит, сҟама тԥааны снеизыҭрысырц ҩаԥхьа инақәскит.
«Уеилагама?» — ихәыҵеиҳәан Мата, деиҭаасԥырагылахт. Сабгьы иблақәа аарцәгьаны даасҿаԥшит.
Омер-ԥашьа даахара-хаԥшит, ас иажәа ныҳәара еиԥызҟьаз дибарц иҭахны, усҟан иааигәара игылаз асқьар иҟамчы ахәы насықәкны аԥашьа снеиирбеит.
Шаиҭан! — ихапыцқәа инарыҵгеит аԥашьа, нас даахьаҳәын, ибжьы иаҳагьы иҩыҭганы: – Аллаҳҭаала изаӡәу Асулҭан ду ихьӡала ишәыласҳәарц сҭахыуп:	Арра иаҵанакуа арԥарцәа асиа ианаҳҵоит, изгәаԥхангьы ҳар ирылалаз заанаҵы aԥapa раҳҭоит, ҷыдалагьы рҭаацәapa ацхыраара роуеит!
Иааҭынчрахеит зназы.
– Аԥсра иаԥыхьамшәаз ҳарҭ жәымҭа ҟыргәқәа, ҳабла ааԥшыра ҳаҷкәынцәа иаҳхыҟәшәаны иргарц ауп ргәы иҭоу! — ҿааиҭит саб Ҳамырза, днаҳәы-ааҳәуа.
– Иахьа хаала, уаҵәы — мчыла! — нациҵеит, дарбан сгәалашәом даҽаӡәы.
Ауу нархылҩит ҳәсеи-хацәеи иеилагылаз зегьы.
Убасҟан дааскьан, аԥашьа иаԥхьа даагылеит Ноурыз.
– Абри иеизаз ашьхарыуаа рыхьӡала ажәак улымҳа аҟынӡа инасыгӡоит, уххь згеит, аԥашьа! — дналагеит уи ҭырқә бызшәала, аҽыҩҳәагьы илабашьа кьаҿ наирсын, нхылԥарчгьы нахаирԥеит. — Ҳаԥсадгьыл ахь ҳхынҳәуеит, ҳахәоит амҩа ҳашәҭарц! Ари адгьыл ҳмаабит, ҳабжаҩык нҵәахьеит, иаанхазгьы ҳзеигәыӷуа акгьы ыҟам! Ҳаӡхызгаз аӷбақәа шьҭахьҟа ҳаргартә иҟашәҵа, иамуазар гаҿала ҳдәықәлоит, иаҳзаашәырт аҳәаа!
— Уи зыҟалом, шәагьақәымгәыӷын! — иаразнак аҭак ҟаиҵеит Омер-ԥашьа, ари еиԥш азҵаара шиоуаз заанаҵ идыруазшәа. — Ҩы ҳәынҭқар дуқәак еиқәшаҳаҭны ирыӡбаз аус аԥыргара сара снапы ианым! Ижәдыруазааит, шәашшыбӷьыцқәа Асулҭан ихаҭа иҟнынӡа инаӡеит. Рхала еиӷьашьаны сара сыдгьыл иқәнагалаз, игәыгәҭажьны иҟамлароуп ҳәа шәыгәцаракны дшәыхцәажәоит, зеиԥш ҭаӡам адгьыл ԥшаахқәа нхарҭас ишәзалихуеит. Ари амсылман дгьыл аҳақ дууп, шәықәӷьацараны шәыҟоуп, зны шәаагәаҟзаргьы, шәгәы кашәмыжьын! Лиа иллиаҳ иллмаҳ Аллаҳ! Аллаҳҭаала изаӡәу Маҳмед ду лыԥха шәиҭап, ес-хәаша аџьамахьы шәнеила, шәыԥсы шәырраҳаҭла!
Иҽы ахы ааирҵәиин, ҽырххыла иҿынеихеит аԥашьа, асқьар ицырԥсса.
Ажәлар иеиԥырҵит, рхы рымагәхьха...
Ҳааизынхеит саби, сашьеи, сареи. Саб Ҳамырза, икылкаан даасыхәаԥшын:
– Улакҭала сымҩашьо избоит, бзиара шыҟам, иаахтны иҳәа, ахацәа ҳауп ара игылоу, уара унапала дужу, уара унеиаанӡа дыԥсхьазу, Ааишьа хлаҳәада? — дҵааит иара.
Исҵәахыргьы иабанӡасҵәахуаз, иҟалаз арыцҳара акы аанмыжькәа, акакала инарасҳәеит. Саб дахьгылаз дҳашҳатәарахеит, ишызбоз ицламҳәа аакәаџ-кәаџит, уаҳа изакәзаалак акы инимырԥшит. Мата насыԥда, иҷкәынра ихьӡазар акәхап, иааизнымкылакәа акьыжыҳәа аҵәыуара дналагеит. Изхара дҵәыуан данааихсыӷь, саб ус дааҳабжьеит ҳҩыџьагьы:
О, дадраа, сыҷкәынцәа! Шәхацәазар, иаалырҟьаны ишәықәҳаз агәырҩацәгьа шәгәы аҵахь шәнаханы ишәҵәахы, идышәмырбан, иаарыцҳашәшьа шәани шәаҳәшьцәеи, уи анраҳа, ирзыхгом анасыԥдақәа! Заурҟан, дад, изыргәыӷша акы нараҳәа, уеизгьы гәыӷрала ауп зегьы адәы ҳазлақәу, шәнымхакәа аҩныҟа шәца, лассы снашәыхьӡоит саргьы.
Днаҳԥырҵын, уаҩ дахьыҟамыз, ақыцә-мыцәқәа ахьгылаз адәы ахахьы иҿынеихеит. Саб зегь раԥхьаӡа ихшаз Ааишьа мыцхә далкаан бзиа дибон, уаҩы дахьимбо даннеилак, изхара диҵәыуарц иҭахызар акәхарын. Сашьа дыргәыбзыӷуа, ашьшьыҳәа дсыманы аҩныҟа хҿааҳхеит. Аха сара сыҟамиижьҭеи, Мата иҟазшьақәа акыр рҽыԥсахны ишыҟаз ҩашьомызт. Ичҳара маҷын, ожәы-ожәы игәы еилаххуан, зшьа зылҵәраауа иҟаз арԥыс, уахьихәаԥшуазгьы игын, чмазарак дыԥнашәазшәа акәын дшыҟаз. «Цабыргыҵәҟьан, зегь ҳаиԥш иаргьы дычмазаҩын, аха цәала-жьыла акәым — гәыла. Иԥсадгьыл ачымазара дҳәахны даман. Иҿы ааихихыр: «ҳаҩныжәқәа», «ҳанхарҭа», «Аублаатәыла» зламыз ажәак ихәаӡомызт.
– Ариабжьарак уахынла сзыцәом, сылацәа неихьысшьыргьы сыԥхыӡқәа хәарҭам, Ааишьа рыцҳа цәгьала дшиасыз ахьсоуҳәашаз акәу!— дцәажәон иара. — Иахатои аҵх ԥхыӡла Аублаатәыла ҳқыҭаҿы сыҟахуп, аӡлагарахь снеихит аџьықәреи сыманы, аӡлагара ашә ҟьаҟьаӡа иаартуп, лаӷрак ылагыланы, аақ-аақҳәа исеишуеит, аха иџьоушьаша, аҿы еихнахуеит акәымзар, абжьы ахылҵуам, уи насҟәцаны аӡлагара саныныҩнала, абарбал аффаҳәа игьежьуеит, арахь алуқәа лагаӡом, ашылa ахьҭаԥсоу ахәла иҭагылахыуп еиқәаҵәҳаҳараӡа кәба дук. Иаасцәымӷхан, сышьҭахькҟа санаадәылҵ, санааиуаз амра кажжы иԥхон, ожәы илашьцоуп, убла аҵәыршы ҭакызар иумбо, ажәҩан санҩаҵаԥш ашәхаҩа еиԥш амра сылаԥш наахеит, арахь лашарак ахылҵуам! Сҟым-ҿымуа сыбжьы цәгьахазаарын, аԥхыӡ бааԥс сахьалаз, саб ибжьы анаасықәирга, сааҿыхеит.
Уара умацара уакәӡам, Мата, зегь убас. аԥхыӡцәгьақәа ҳрылоуп ҳаԥсҭазара уадаҩуп! — снаиацәажәеит сара иахьынӡазалшоз игәшәы-мшәы ҳәауа.
– Заурҟан, иуасҳәарц исҭахыу, ҳаԥсадгьыл ахь сыхнымҳәыр акгьы сзыҟаҵом, лассы сыԥсуеит!
– Ухаҵоуп ҳәа суқәгәыӷуеит, закәызеи аҭакәажәцәа реиԥш иуцәажәашьоу! — инеиҿасырхьит сара, маҷк аҟара игәы сызҭгозар ҳәа ҳасабс икни.
Ноурызаа дәықәлоит Аублаатәылаҟа, аҽырхиара иаҿуп, иуцәызӡом, саргьы сҽеиқәсыршәеит срыццарц. Саби сани ираҳар рҽаԥсра арҭашт, ирушам, уара уҳабжьаҟказа, Заурҟан! Усыцхрааны амҩа сықәҵа! Ишәарҭоуп рҳәоит, сҭахаргьы сҭахааит, уара уаанхап арахь. Иудыруазеи, сеибганы аҳәаа сызхыҵыр, ҳааҩныжәқәа рышә аасыртып, сабацәа рхәышҭаараҿы агәгәаҳәа амца еиқәысҵап, анхара-анҵыра ожәы исымбеит, сыԥшь-махак еибгоуп, сцәаӷәап, слаҵап, саарыхып, нас схы сҭиуазаргьы, шәара шәыӡхызгаша зандалк сыԥшаап!..
Деицраланы ацәажәара даҿын Мага, ожәы-ожәы дысҿагьежьны саанкылауа. Ацәҟьа иаҿашәаз аԥсаатә аауушьҭыр, иууаӡа ажәҩан иналаӡ ишцо еиԥш, уца ҳәа наиасҳәар Мата, иара убраҵәҟьа даахынҳәны, дыҿҟьаса Кавказҟа ддәықәларашәа акәын игәаҳәара шыҟаз.
Иахьа ишуаҳаз еиԥш, уахь ахынҳәра азин ыҟам, аҳәаа мчыла уаҩ дхыҵыргьы, ҳаҩныжәқәа рхылара yaҩ дақәиҭхауоу сеидроу? Цқьа хазхәыцып, Мата. Иамуӡакәа Ноурызраа дәықәлозар, урыццартә иҟасҵоит, уацәымшәан! — абас наиасҳәеит саргьы. Ҳаҩныжәқәа рышә аартны, амца иеиқәиҵаз аҟара сиеигәырӷьеит, дахьысшаҭоз аҟнытә ицәырган исымҳәазаргьы.
«Адәықәлара... Ун заҟантә сазхәыцхьоузеи ари абжьарак, аха иахьа аԥашьа иаахҵәаны ииҳәаз иажәақәа акыр сеиҵарӷәӷәаны срыман. Ҳара ҳахҵәара ҩ-ҳәынҭқарк иеибыҳәаны иҟарҵазар, ҳара мчыс ҳәа иҳамоузеи! Урҭ знык ирыӡбаз, инарыгӡаз, хашрыцҳахаз гәаҭан, иаарҳәны еиҭарыӡбартә еиԥш, ҳара хаиҭазҳәахуада, ладагьы-ҩадагьы ҭынха дызмаӡам!» — абас сынкахәцуа сшаануаз, Матй'спапы киы саа- хьеирҳәит.
Изакәызеи? — сҵааит сара.
Анахь уаала, абан, Сакәыт! — иҳәеит сашьа, амшын аԥаҩ ихықәгылаз аҵла хәыҷ ахь инапы нархханы. Аҵла заҵә зыбӷа надҵаны итәаз алашә ԥхьарцарҳәаҩы снеигәыдыԥшылеит, ижакьа ҵар ӡышӡа, аизарахьтә иааиуаз ракәхап, џьоукгьы икәаӷӷаша игылан.
Ҳаи, Мата, аԥхьарца азыӡырҩыха ҳазҭада, ҳашьны ҳашьҭоупеи, ҳаҳәшьа ҭаацәаныла дыҵабгеит! – саацәажәеит, yaхь анеира мап ацәыскырц.
– Аԥхьарца заҵәык ауп ожәы ҳара ҳагәқәа зыхәшәтәраны иҟоу! — дсықәшаҳаҭхомызт сашьа, иара иаҳәалап агәыҿкаага, ҳара ҳалаӷырӡқәа неилап иеимаҵәаны, ҳаҳәшьа хлаҳәада, лҭаацәеи лареи, абра дхамҵәыуозар, даҽаџьара иҵәыуарҭа ҳамам! Уаала, Заурҟан, уаала!
Мчылаҵәҟьа снымҩахигеит. Сакәыт, ес ожәааны, дыргәагәо дааганы, абри аҵла хачахь ашәшьыраҿы днаиртәон имаҭа Асҭан. Уи здыруаз ажәлар агәырқьҳәа иааикәшон, ргәы-мыждақәа ԥхьарцала ирҟажон. Иахьа ииҳәоз ашәа — уаҵәы иҳәомызт, есымша ҿыцк-ҿыцк аԥиҵон...
«Иахьа иаҳзаирҳәарызеишь, анаџьалбеит!» —аасгәахәт сара, ҳанаарыдгыла. Сакәыт имаҭа аҷкәын жыцә ишьҭахьҵәҟьа дгылан, егьи усгьы ааигәа дыԥсхьан, алашә-ҭаҳмада иахь иааиуаз зегьы, рыхьӡи-рыжәлеи ҳәаны, иирдыруан.
Арҭ, Ҳамырза иҷкәынцәа Заурҟани Матеи роуп! —ҿааиҭит Асҭан.
О, дад, Заурҟан уоуома, Заурҟан? — дҵааит алашә, аҵла дадҟацалазшәа дымҵысӡо. — Ухьӡ смаҳаргьы, ушьаҿа шьҭыбжьқәа рыла уара шуакәыз здырхьан. Анцәа дуқәныҳәааит, дад, иацназго аамҭа уоугәышьар, егьызеиӷьым хаданы угылеит! Убжьы ансаҳауа, ажәытә ҳабацәа рхаантәи афырхацәа сгәаланаршәоит. Смаҭа сабик иауп, ҭынха димам, унапы даныз. Сара санԥслак, дад, иацы зынгьы абра иаанднагалаз ирасҳәеит уасиаҭны, абри аҵла хәыҷы амҵан сыжәжы, схы Аублаатәылаҟа инарханы. Ари жәбома, дадраа, — иҳәан, иварахь имаҟа иадҳәалаз ҭыҭын ҭрак аҵкыс инеиҳаз қьасак ааҳирбеит дҩахан. — Ари сыԥсадгьыл аҿы ишьҭысхыз уаԥсҵәык анышә ауп, сахьцалак исыцуп, мла санаркуам, хьҭа санаргом. Дадраа, санԥслак, сгәы инықәԥсаны сыжәжы, сыԥхьарцагьы абри амахә аҿы инхышәшь. Ага-ԥша иааӡхыҵуа арахәыцқәа ианаархьыслак, аккаҳәа абжьы снарҳалап, сгәы иқәыҩлап сыԥсадгьыл ашәақәа зегьы...
Зныкгьы дымқәацеит, иҿы ахьхац ихан Сакәыт. Нас иварахь даанапыршьшьын, ахыц ақәыршәны иахьышьҭаз иԥхьарца аашьҭихын, инапқәа ҵыс-ҵысуа иааигәыдикылеит. Ахыц наҿишь-ааҿишьит, иааирхиеит, аха иаразнак арҳәара даламгеит, акыраамҭа изнапык ала ижакьа ҵарыхәцәа хәыҷ ишьышьуан. Нас ихы иаҳагьы днахан аҵла инадиҵан, егьзымбаӡоз иблақәа ажәҩан иааҵарԥшуа, иԥхьарца игәышԥы инадиҵеит.
— Иахьатәи амшгьы ашәак азынхароуп! — иҳәеит алашә, нас ашьшьыҳәа зҿынаирхаз ахыц хдақәа зегь ҭырхәхәааны ахаҽра акәыршара иналагеит:
Уа, раидагәышьа, иркьыкь сыԥхьарца!
Блас уара усоугәшьеит, сыблақәа анца!
Гәыӷырҭа змам, дад, иразҟы шәышәуп,
Аҵх лашьца далахеит — имҩа лашәуп!
Ан длымҵоуп лыҷкәын заҵә, даҿуп аԥсра,
Дыргәыӷуа даалгоит, жәымҭацәгьа лара...
– Сан, сан, аӡы сыҭ, сҿажәкит, абааԥсы,
Аӡқәа зегь ҭабама цас сара сзы?
Нан, нан, уаҳәшьа дцеит лыхьтәы гәыгәм кны, Ҳаԥсадгьыл иамоу аӡыхьқәа еимданы,
Реиҳа ихьшәашәоу уара узы итаны,
Ҳамҭак дынхаргьы, даауеит деиханы!
Caн, омак сыцралан сагоит сбылны,
Хәшәы ҳәа кыр бымазар џьара иҵәахны?
Уашьа дцеит шьханхыҵҟка иац ожәааны.
Уа иҳәуаз ашьабсҭа никылт дахьӡаны.
Ихәшәуп, нан, уи ахш! Ныгала ихьаны,
Ҳамҭак дынхаргьы, даауеит деиханы!
Сан, сыԥсуама, нас, амла саганы?
Сан, баасыдтәала, фатәык рыхианы!
Уаб ҳаӡлагараҿ алу ҿыц кәаны,
Ахәыз шыла ҳзааигоит, сақәшәа илаганы,
Ачамықәа узызуеит, ашә иарганы,
Ҳамҭак даанхаргьы, даауеит деиханы!
Сан, ак шкәакәаӡа избоит иааигәаны,
Аԥсцәаҳа дмаизааит, сигарц иҭахны?
Убла зжьаз тамоуп, нан, ҳуҭра аханы,
Иҟәашкакараӡа игылоуп ишәҭны,
Уара иузыԥшуп, нан, амахәқәа ларҟәны,
Ашәыргьы ҿухлап ҭынч уҩаӡаны!
Сан, сан, бжьык саҳазшәа сааҟалеит, сишь!
Рыуа ихынҳәыда, агәашәахь бнаԥшишь?! —
Ан гәаҟ илдыруеит, дылзаауам аӡәгьы,
Аха дындәылҵуеит адәныҟа уеизгьы,
Х-нышәынҭрак роуп илбо, амра зхашу,
Лыԥҳаи, нас лыҷкәын, лхаҵеи ахьжу!
Уа, раидагәышьа, иркьыкь сыԥхьарца!
Блас уара усоугәышьеит, сыблақәа анца!
Гәыӷырҭа змам, дад, иразҟы шәышәуп,
Аҵх лашьца далахеит, имҩа лашәуп!..
Ари абжьарак гәырҩеи-гәаҟрақәеи исхызгахьаз сгәы рҟьаны ашьа ҟәaҟәa иҭажьыз ибахьазшәа акәын аҭаҳмада иажәақәа шсаҳауаз. Уаҳа аагылара сылшомызт. Мата иахь санынаԥш, иблақәа лаӷырӡыла иҭәын. Сара сыблакыҵа, аӡы злабаз аҟәараш еиԥш иҩанҭхьӡа иҟан, Аублаатәыла сықәҵ аахыс сылаӷырӡ аауамызт, сыҩнуҵҟа џьара иҭаԥсозшәа избон. Еиқәыӡырҩуа игылаз снарыдҵны сҿынасхеит. Матагьы даасышьҭалеит, ихы кажь-кажьуа, ихҭарԥа аҿацә ала илабжышқәа ирыцқьон.
Алашә ибжьы хәыҷы-хәыҷла еихсыӷьуан.
...ШЬҬАХЬҞА, АУБЛААТӘЫЛАҞА! .
Сара санаҿу аамҭазы, Трыбзан дтәан Мошнин ҳәа аурыс консул. Ҳарҭ излаадыруаз ала, уи аханатәгьы ашьхарыуаа Ҭырқәтәылаҟа раашьҭра иацхраауаз уаҩын. Мошнин заманалаҵәҟьа еилкааны иман аурыс ҳәынҭқар шьакаҭәарада Кавказ зегьы инапахьы аагара шарласуаз, ишарманшәалоз абџьар зкыз ашьхарыуаа рыхҵәара. Убри аҟнытә ауп, амҳаџьырқәа зҭалашаз аӷбақәа рзымхо ианалага, уи аконсул аҭыԥантәи аиҳабыра драцәажәан Кавказҟа издәықәиҵаз имаҷымкәа аҭырқәа аԥра-ӷбақәа. Ҳара ҳаӡхызгазгьы иара ибзоурала инеиз аӷбақәа иреиуан.
Ашьҭахь, ҵыхәаԥҵәа рымаӡамкәа ажәлар еихыҩаӡәа шәнызқьла Ҭырқәтәыла агаҿа ианықәнагала, изыниаз аиашаҵәҟьа еилсыргап ҳәа, Мошнин иҩызцәа аашьҭыхны, деимдо иҿааихеит. Уи ибеит амҳаџьыр хыҵакырҭа рымамкәа адәы ишықәхаз, ирфо рымамкәа амла ишагоз, ичымазара бааԥс рылалан анҵәара ишаҿыз, мышкала ҩышә-ҩык, хышә-ҩык шыржуаз, аџьармыкьа иқәыргыланы аҳәсақәеи ахәыҷқәеи рыҭира ишаҿыз. Иагаумҳәан, ашьхарыуаа Урыстәыла аҳәынҭқарра ианыҵыз ҳакәымзи, ҳрыцҳаишьазар акәхап, анцәа илԥха иауртә, иҿынеихан, вали Омер-ԥашьа иҿы днеит. Игәы иалырсны даҳхашшааит аконсул.
– Иҟалазеи, ҳаҭыр зқәу аԥашьа, шәара шәгәаԥхарала иӡхыҵыз ашьхарыуаа анҵәара иаҿуп, шәара аԥшәмацәа шәхьаԥшынгьы шәрыхәаԥшуам! — нациҵеит уи аҵыхәтәаны.
Сара сеилахоуп, уххь згеит, аконсул, ашьхарыуаа раха сымам, знык аҟара снеины срацәажәахьеит, арра ацарагьы иақәшаҳаҭым, аӷьычреи арҳәреи роуп ирдыруа, ҳадгьыл анылара азин раҳҭазар, ожәшьҭа рхы иахәааит! — абри адагьы уаҳа ԥсышәа имҳәеит.
Усҟан, аӷьычреи арҳәреи рыда акгьы рыздыруам ҳәа зқьышә ҳақәызҵоз Омер-ԥашьа, иаахәаны иҩны иман ҩынҩаажәижәаҩык ашьхарыуаа ҳҭыԥҳацәа, џьоук маҵуцәас, џьоукгьы — иуадалықь азы. Ҵаабыргыҵәҟьаны, уи ауаҩ, ҳара ҳахь иҟаиҵаз агәлымыҩрақәа ирыхҟьаны, заҟаҩ амла иаганы иԥсыз, заҟаҩ азҩа иннарҵааз, заҟаҩ аархәаз, заҟаҩ рҭииз, зегь леиқәыԥхьаӡаны иус ӡбазар, хымԥада, икнаҳан ашьра зықәнаго уаҩын, аха, изхәарҭоуозеи, уи аҟынӡа ҳара ҳзыҩаӡомызт, дҳаракын!
Абас, дад, Шәарах, аурыс консул Мошкин, ҳара ҳзы агәцаракреи, ацхыраареи иҟаиҵаз, ҳаԥсадгьыл ахь ахынҳәразы гәыӷрақәак ҳнаҭеит. Убри аҟнытә, амхаџьырқәа ҳахьӡала асаӡ-аԥсуа Мзауҷ Абыхәба ҷыдала Трыбзанҟа ҩынтә-хынтә дцахьан, диқәшәахьан, диацәажәахьан аконсул. Иахьагьы убрахьынтәи дхынҳәит, аизараҿы ирылеиҳәараны дыҟоуп, ҳаԥсадгьыл ахь ахынҳәразы аконсул иабжьеигаз ажәа. Ожәшьҭа улара уазхәыц, ари аизара заҟа аҵанакуаз ҳара ҳзы.
Ҳаизахит ҳара ҳахьеизац, асаба каҩҩы, амра ҳхацеиуа адәы цәҳәыраҿы. Аублаатәыла ҳаныҟаз акәзар, Быҭха амҵан, аџь дуқәа рышәшьыраҿы, ауарҳал хәбаба шьҭаршәызшәа, ашьац иаҵәа татаӡа, аԥша хаа ахәхәаҳәа иҳасуа, аӡба ҳакыр, зеиԥш ыҟаӡам аӡыхь ҳнахәо… еи, дад, урҭқәа ожәшьҭа ԥхыӡк иаҳзаҩызан.
Аизараҿы иааин иҟан, аублаақәа рыдагьы, егьырҭ ашьхарыуаа, иаҳҳәап, надхәажәаа, абазехқәа, ашаԥсыӷқәа, аԥсуаа рахьтәгьы асаӡқәеи, аҳҷыԥсааи рхаҭарнакцәа. Рацәак мырҵыкәа иара Мзауҷ ихаҭагьы ажәлар даарыдгылт.
Уи, иахьа дызбо џьысшьоит, ҳаракык, жәҩахыр ҭбаак, иԥаҵақәа цыҩцыҩуа иҿарҳәын. Самсун ҳаныӡхыҵ, ҳара аҭаацәа ҳзыҩназ амаӷаза азымҩатәирахь иԥҳәыси иареи ҩнан. Убасҟан, рацәак мырҵыкәа ахаҵарԥысгьы диоуит. Мзауҷ Аублаатәыла ҳаныҟазгьы даадыруан, шьҭрала дынхаҩын, — Гагра Абааҭа ҳәа иахьашьҭаз дынхон. Ахҵәара аныҟала, иашьцәа ахҩыкгьы раҳәақәа ҭыхны, «ҳахьԥсуа ҳаицыԥсып» ҳәа Мзауҷ иҿагылт дырмышьҭырц, аха иара, «агьааурқәа рхәура сҭалом» ҳәа, збаҩ зтәымыз иԥҳәыс даашьҭыхны, амшын дхылоит.
Ожәы аԥсадгьыл ахь ахынҳәра зҭахқәаз рахь дыҟан, аха Бараҟаи- иԥа Ноурыз иеиԥш, иаур иауит, иамургьы — мчыла ҳәа акәымкәа, ҩы-ҳәынҭқаррак аларцәажәаны азин ылхра дашьҭан.
Сҭампыл дтәазаап аурыс цҳаражәҳәаҩы, иара змаҵ иуа аҳәынҭқаргьы акыр изыӡырҩуа, араҟагьы — ҳаҭыр зқәу, Игнатов ҳәа аӡәы, — даацәажәеит асаӡ-аԥсуа Мзауҷ. — «Шәара шәлатәаны, шәзықәшәаз арыцҳарақәа зегьы аанҵаны, ашәҟәы жәҩы иара идуӡӡара ҳәынҭқар ихьӡала. Хҩык ауаа алшәх убри ашәҟәы рыманы Игнатов иахь ицаша. Уа шәышнеилак шәидикылартә ашәҟәы ҩны ишәыцысҵоит сара». Абри ауп, дадраа, мҩас сызқәиҵаз аконсул Мошнин. Ҵабыргыҵәҟьаныгьы. ашәҟәы ҩны исиҭеит, абра сџьыба иҭоуп. Уи адагьы ԥсыхәа ҳамам, дадраа, ҳаҽкажьны ҳиашьапкып аҳәынҭқар, издыруада ҳрыцҳаишьар?
Дасу ихәыцрақәа дыргәылахазар акәхан, аӡәгьы ҽиҭуамызт, еқәышьшьы иԥшын.
Ажәак сҳәон иҟалозар? дҩагылеит асаӡуа ҭауад, Аублаатәылатәи аиҳабыра иалахәыз Рыд Уахсиҭ. Арҩааш лбааҟьа еиԥш ижакьа паны икахәхәа иахьлеиуаз иаҳагьы дароууан. Ожәраанӡагьы уи ддырын шьҭахьҟа, Кавказ ахынҳәра иадымгылоз ауаа дышреиуаз, издыруада, урҭ хыс дрымазаргьы ҟаларын. — Иацы акәын ҳара ҳабџьар шьҭыхны агьааурқәа ҳәа аҳәынҭқар ир ҳарҿагыланы ҳанрабашьуаз. Аинаалара аныҟамла, урҭ алаԥшыра ҳарҭеит. Ҳара шәара шәаҳҭахым ҳәа ҳашьҭахь реиаҳархеит, ҳхала иалаҳхын Ҭырқәтәылаҟа ҳааит. Ожәы ҳлатәаны, Асулҭан дгәымбыл џьбароуп, уара аҳәынҭкар уакәзаарын ахазына, ҳуашьапкуеит, ҳудкыл ҳәа ашәҟәы изааҩуеит, аха ижәдыруазааит, уи ихахьы ишааимго. Убри акы. Иҩбахаз, џьара хаарбышьак ҳзыҟамҵеитеи иара ҳаргьы. Уигьы дҳаргәаахьан. Ожәы, излазбо ала, Асулҭангьы дҳаргәаауеит. Нас ауп зынӡак ҳаныӡ! Ахԥа, ишәасҳәарц исҭахыу, ахынҳәышьақәа иҩбоуп, ихԥоyп, зинс иҳауазеи, убра хахьнеиуа? Убри шәазхәыцхьоу, дадраа? Аҭауад дшыҭауаду дынхауоу, аамсҭа — иаамсҭара изынхауоу, анхаҩы дшынхаҩу идыруа, ҳадгьылқәеи, ҳабнақәеи ҳара ишҳамац иҳаманы... Мап, мап, уахь ала уаҩ дзықәгәыӷша акгьы ыҟам! Ожәы ааигәа иӡхыҵыз аӡәы исеиҳәон, Рыдлар акәша-мыкәша сыдгьыл ду икажьыз аҳәынҭкар длахан аказакқәа нирхеит. Сара схынҳәыргьы урҭ ожәшьҭа ихдырҵәом, нас изиндоу, ималдоу сара, скәырмахьц кны аказақ ҟызқәа срыцларыма? Мап, дадраа, урҭ ирҭахыз иршанхагаз ҳадгьыл бзиахә акәын, уи егьыргеит. Ҳара, дара аурысқәа ишырҳәо еиԥш, «абна ԥырҟоит, аҵәаҟьа — каԥсоит!»
– Арахь уахьааиз, уххь згеит, Уахсиҭ, зхаҵкы каумыршәуа Асулҭан иуиҭазеи? Убри умҳәои? – изымчҳакәа иажәа днаԥыҩлеит Ноурыз.
– Ара егьсымамзаргьы, сабџьар кны сеибашьуам! — аҭак ҟаиҵеит Уахсиҭ.
– Мап, мап, apaҟoyп зынӡак уаҩ, иимбац аибашьра ҳахьаҿу! Амлеи ачымазареи ҳрабашьуеит, есымша ҩышә-ҩык, хышә-ҩык анышә иаҳҭоит. Нас, ари убарц зуҭахымзеи, уххь згеит, Уахсиҭ! — ҭынчхашьа имамызт Бараҟаи-иԥа Ноурыз.
– Еҳ, Ноурыз, хьчарада акгьы ззымдыруаз анхацәа, иахьа ҳажәлар русқәа рыӡбарц иашьҭалт. Ҳарҭ ҭауади аамсҭеи ҳашԥсыз убри алагьы иҩашьом! — иҳәеит Уахсиҭ, ишиҭахӡамыз дааччаны. Мзауҷ, иара иахь ихаз арҭ ажәақәа игәы шындырхаз мҩашьо, кыраамҭа иблақәа еихамырҟәыс Уахсиҭ дихәаԥшуан, аха аҭак аҳәара дахьымӡеит.
Аҳәсақәа ахьеилагылаз ашырҳәа даарылҵит аԥҳәыс бырг Ҳамида, лоура-зоуроу ашәы-џьангара даганы. лкасы еиқәаҵәа анаалхылх, ашәыб лықәҳазшәа иҟәашӡа иналықәԥсеит лыхцәы.
Ишәыхьзеи, абааԥсы, зынӡак шәыԥсӡама? —даҵаҳәҳәаны ҿаалҭит лара. — Шәлашәхама, анҵәара ҳшаҿу шәымбаӡои? Ишәыԥхьаӡа заҟа нышәынҭра ылҳәыгәаахьоу ари агаҿаҿы! Шәара еимашәкуа аҩны адгьыл, абна, аамсҭара уи аума иахьа аус злоу? Шәгә иалымсын шәарҭ ҳаамсҭацәа, усҟангьы, ҳааӡамҭацәа, ҳахәԥҳацәа шәҳамамкәа ҳазхәарҭоузеи ҳәа ҳнашәышьҭалан, амшын ҳарганы ҳахьаажәгаз жәбоит. Шәарҭ шәакәымзи иаҳа анаԥшы-ааԥшырҭа змаз, изышәымбазеи нас акаамеҭ ҳаԥхьа ишышьҭаз? Ҳара ҳзықәшәаз арыцҳара, шәара шәыхәда иқәуп, уи ахаангьы шәзаҵыҵраны иҟам! Иахьа зда царҭа амам џьаҳаным аҵаҿы ҳанҭагылагьы, шәкәанызануеит, шәхатәы мацароуп шәзызхәыцуа! Дабаҟоу Ҳаџьы Кьарантыхә ҳаԥхьагыла? Дабаҟоу Алоу-иԥа Шьардын? Дабаҟоу, есымша аашар, Ҭырқәтәыла џьанаҭ дгьылуп ҳәа изныҳәоз Саҳаҭқьери? – абра лҽаанылкылеит аҭакәажә ҳамҭак. Нас, заҟаҩ гылаз лыԥхьаӡарц лҭахызшәа, блала еимырҟьаны днарылсит. Иҟалап уи лажәа џьбарақәа иӡырҩуаз ишырнырыз еилылкаарц лҭахызҭгьы. — Сара изҳәо, сахьыҟазаалакгьы ожәшьҭа анышә ада гәыӷырҭа сымам, — дналагеит иаҳа лҽырҭынчны. — Аублаатәыла ҳақәҵиижьҭеи ԥшьҩык амаҭацәа сцәыԥсхьеит, руаӡәк аӷбаҿы амҩа изхымгеит, амшын-уаа дсымҟәыҵкәыкәааны амшын дарҭеит, егьырҭ, еихык-еиҵыкны иара мчыбжьык ала изжит, рабдугьы дук мырцыкәа уахь днарышьҭалеит. Сызкәыхшоу, смаҭа, Таҳир заҵәык дысзынханы дсымоуп, уаҳа адунеи сыззықәу ҳәа акгьы ыҟам, салгеит! Уи сгәыӷырга заҵә иԥсадгьыл ахь, иҩныжәқәа рахь дышхынҳәуа здыруазар, иҟасымҵара ҳәа иҟоузеи? Сыҟазааит кьаранџьыс, шьапыӡәӡәаҩыс, амала зны- заҵәык избааит сыҩныжәқәа. Ишәыхьзеи, абааԥсы, шәарҭ ахацәа! – лажәа инацылцахт Ҳамида. — Ԥҳәыс илхымшаз аӡәгьы дыҟам, шәара иԥхашәымшьозар, шәаԥхьа саагылап, скасы сыхԥаа, ҳдәықәлап ҳаҩныҟа! Ижәдыруазеи, ҳазҭыҵыр џьаҳаным ҳазҭашәаз? Ашәҟәы ҩтәызар— ижәҩы! Раԥхьа снапы анысҵоит! Аҳәынҭқар иҳәатәызар — шәиҳәа! Аҽырхықәымҵара иаамҭам ожәы! Хара шәымазар, шәацәыԥхамшьан, иаахтны ишәҳәа. Амала, ҳхынҳәыроуоп, нанраа, аҩныҟа, ҳашьҭахьҟа. Аублаатәылаҟа!
Ҳамида лажәа гәыҿкаагақәа рышьҭахь, акыраамҭа аӡәгьы ацәажәара илымшеит. Рыд Уахсиҭ ихы ԥхеишьазар акәхап, днарылҵны, днаскьаны даагылт. Аимакрақәа рҵыхәа уа иааԥҵәеит. Еиқәшаҳаҭхеит. рҽазыркит ашьапкра шәҟәы аҩра...
— Дад, Мзауҷ, ҳгәаҟрақәа зегьы аныԥшыртә еиԥш, иаҳзызыҩуада ашәҟәы? дазҵааит Сиҭ. — Уахь алагьы ҳабӷа ԥҵәаны ҳкажьуп, ҷышәк здыруа уаҩ дҳалаӡам, ҳдефҭар-ҭаҩҩы Мыса иакәын ҳзықәгәыӷуаз, уи ишыжәдыруа, аршра даҳцәагеит! — нациҵеит нас.
– Уигьы дырхианы дсымоуп! — иҳәеит Мзауҷ. Нас днаскьан, инапы анааиҟьа, ажәлар даарылҵын, дааидгылеит ҭаҳмада хынҷыгәыгә хәыҷык. Кьаҿ маҭәа еиқәаҵәала деилаҳәан иара, ашлара зхыҩлоз ихахә аушьҭызшәа, ижәҩа инықәыԥсон, игәышԥы иадубалон, ицырцыруа исааҭ аҵӷа, иблақәа аларԥшыгақәа рыман. Абри дбырзенуп, ахәџьар хәҳахәҭцәа ҭырџьманс дрыцны Урыстәыла даара дныҟәахьеит, ожәы аконсул Мошним иҿы аус иуеит. Ҳара ҭырқәбызшәала иҳазиаҳәар, иара ишақәнаго урысбызшәала ианиҵоит! — даҿын Мзауҷ.
Абырзен ҭаҳмада иҟәынҳәалаз ашәыра ҭбаа акалами, амиланҭреи, ақьаади ааҭиган, иаԥхьа иаадыргылаз аишәа лаҟә инықәиҵеит, иаргьы дшьамхнышланы днадгылеит, иҩыга амиланҭра инҭишьын, қьаад ԥжәахак даахан, инықәишь-аақәишьит, ачархь аҿы ихуазшәа. Нас иланарԥшыгақәа икьаҿ акалҭ ала иааирыцқьан, икылкаан Мзауҷ днеизыԥшит, сыхиоуп ҳәа акәхарын уи иаанагоз.
– Ҳарҭ амсылманцәа ҳгәаҟрақәа, ақьырсиан инапы иазанҵап ҳәа сыҟам, ус акы изҷышәӡаргьы хәарҭарак алҵраны иҟам! — аҵәы налеиҵеит Рыд Уахсиҭ, аха уи аӡәгьы ақәҿимҭит.
Аҭаҳмадцәеи аҳәса быргцәеи агәырқьҳәа абырзен иааикәшаны илатәеит, ҳарҭ арԥарцәа уа ҳашԥарылатәоз, ҳгылан ҳрыкәӷӷаша. Асаӡуа ҭауад Рыд Уахсиҭ џьоуки иареи еицәажәо насҭха игылан, уи, дтәаргьы — дызтәомызт, дцаргьы дызцомызт.
Сиҭ идыруеит ажәа ахы акра. Уи ԥыҭрак даацәажәеит, нас аҭаҳмадцәа даарылаԥшын, — ус аума, дадраа?! — ҳәа дразҵааит.
– Ус ауп, ус, аха абарҭ ажәақәа ацзаргьы цәгьам! — иҳәеит даҽаӡәы.
– Ибзиоуп, урҭгьы ацзааит! — дақәшаҳаҭхеит Сиҭ. Мзауҷ урҭ зегьы акакала еиҭаганы, ҭырқә бызшәала абырзен иеиҳәон, зны-зынла урыс ажәақәакгьы налаиҵон, маҷк аҟара идыруан уи абызшәагьы. Абырзен ақьаад ихы адырԥсыланы анҵара дналагон, ианиҵашаз ақьаадахь инеигаанӡа, иҳәон, иеиҭеиҳәон, урҭ рыкапан гәеиҭарц иҭахызшәа, нас акәын, иҩыга анылаирҟәуаз. Усҟан иааҭынчрахон, хәыҭ-хәыҭлаҵәҟьагьы ацәажәара ҟаломызт. Сиҭ деиҭаналагон, уи ииҳәоз аҭаҳмадцәа еиҭанеимҵаркуан, ашәақь иҭҟьаз ахы цаҳә-цаҳә ацәҟьара ишаахаз ангәарҭо еиԥш, иахәаԥшуан, иршәон, иркапануан. Урҭ ҩаԥхьа абырзен ианиҵон. Адәныҟала еиқәышьшьы игылаз, аха ҩныҵҟала згәы хыҭхыҭуаз, зегьы рхы шьҭыхны, абни амра зныԥхалоз ақьаад кәамҟьа ианԥшылон. Арҩашқәа зегьы ӡиаск ишалаҵәо еиԥш, дасу ргәыӷырҭақәа зегьы абни абырзен ҭаҳмада еивҵаԥсаны инеиго ацәаҳәанҵақәа ирныланы, џьарак еилаҭәошәа ирбозар акәхарын...
«Ҳара амҳаџьырқәа ҳгәаҟрақәеи, ҳалаӷырӡи, ҳанҵәареи шәҟәыла иҩны рышьҭыхразы, абри амшын ду иҳаважьу миланзаргьы — иазхашам, ашәаԥыџьаԥ зегьы ҩыгазаргьы — иалшашам, адгьыл зегьы қьаадзаргьы ианӡалашам... — схәыцуан саргьы, ақьаад кәамҟьа сахьанԥшылоз. — Зеиԥш ҟамло акагьы ыҟам рҳәоит адунеи аҿы, иудыруазеи, абни ҳқьаад бӷьыц хәыҷы ҳәыҳә мҵәыжәҩа ласк еиԥш Сҭампылынтәи иҩышьҭыԥрааны, амшын гәеиужьра ду инахыԥрааны, Урыстәыла абнарақәеи ҳәаа змам акаршәрақәеи шьҭахьҟа иааныжьны, уи нахьхьи Петербург ҳәа иахьашьҭоу аҳәынҭқар итәарҭа ахан еихагыла ду инадԥрылар. Еиқәных, зҽырхханы игылоу ахан кануеицәеи гәабылра змам ачынуааи ирымбаӡакәа, аԥенџьыр инкылԥрааны аҳәынҭқар астол дахьахатәоу иаԥхьа инықәшәахыр... Уи адунеи азбжак ԥшәымас иамоу, ауха ицәа ҭынчын, ашьыжьгьы агәаҳәара иманы дгылахит, иахьа ихшәаны дшыҟоу ари ахан аҿы зегьы ирнырхьеит, зегь ҿаԥха-ҿаччоит.. Даахан ҳқьаад бӷьыц ааимҵеиҵахын, хәыҷыкгьы дыццакуеит, ԥҳәыс ԥшӡак игәы дҭыхоит, длықәшәаран дыҟоуп, илаԥш нахигахит: «...Ари зыҩуада, мшәан, сишь, жәларык рнапы аҵаҩуп...
Аа, аублаақәа... урҭ зусҭцәада, мшәан?.. Исгәалашәоит, ахәыжәлацәгьақәа, Амшын Еиқәа агаҿаҿы инхоз, иҳабашьуаз, ашьҭахь амҳаџьырра Ҭырқәтәыланҟа ицаз. Ҳаи, насыԥдақәа, асҵәҟьа арыцҳара иҭагылоуп ҳәа сыҟамызт, уаԥсҵәык азна иҟоу ракәзаргьы, урҭ уаауп, аҳәсақәа ахәыҷқәа»... Абас маҷӡак даахәыцит аҳәынҭқар, анцәа иџьшьоуп, иакәым набжьызгаша ауадаҿы уаҩ дахьыҟам, ахәы зҵиааны иҟо инапы неиргӡан, иаақәихит аҩыга, ҩажәак, ҩажәазаҵәык: «Изыҳәаз нагӡазааит» ақьаад инақәиҩит. Абри акәхоит ҳара ҳанасыԥгьы, иҟалоит аӷбақәагьы, иаарласны ҳхынҳәуеит аублаатәылаҟа... Иаатуеит ҳаҩныжәқәа рышә, еиқәылоит ҳхәышҭаарақәа… Дырҩагь анхара-анҵыра... Дырҩагь аччара, ахәмарра, дырҩагь «Радеда», ачара...
Ус акәымкәаны, изыхҟьазаалакгьы аҳәынҭқар игәы анамыҳәоз иақәшәахит, ақьаадқәа зыман иааҩналаз аинралгьы уи гәаҭаны аҵәы налаҵаны ҳарзаҳал днахцәажәеит. Зегь зымчу аҳәынҭқар ипапы иаҩхыит: »Урҭ рус ӡбоуп, аиҭахәаԥшра зыҟалом!» Иалгеит, инҵәеит ҳара ҳразҟы! Дырҩагь агәаҟра, амлакра, аԥсра-аӡра, аныӡаара! Напык, напызаҵәык иалшаӡозеи!.. Аӡәы иакәында, жәларык рыԥсреи рнырхареи урҭ аҩ-ҵкаркгьы напык ауп еиҩызшо!» — Абарҭ реиԥш ахәыцрақәа ԥшатлагәха схы ишҭагьежьуаз, абырзен ҭаҳмада шәҟәыла иҩны ишьҭихит. Уиаахыс жәашықәсала аамҭа шцахьоугьы, сара схаҭагьы уаҩ имаҳац ахырзаман сышҭысхьоугьы, лу-кәагала ахаҳә ианырҵаз аҩыра еиԥш, сыхшыҩ аҿы иаанхеит уи арзаҳал шәҟәы аҵакы. Уи иаҳәон:
«...Абар ожәшьҭа шықәсы бжак инахысит Амшын Еиқәа Ҭырқәтәылатәи агаҿа ҳангәаҟло ҳаниижьҭеи; ара иаҳзыԥшын, адгьыл ршеижьҭеи аниара акәым, иара усгьы уаҩы имаҳац ахырзаман; амҩан инҵәазгьы заҟаҩ ыҟада? Усгьы зыԥсы зманы иӡхыҵыз иаҳмоуит ахыҵакырҭа, ҭаацәаныла амла анҵәара ҳшаҿыз, иҵысит зықьҩыла ҳзырхыз ачымазара — азҩа-ҿкы. Ҭырқәтәыла аиҳабыра ҳара ҳшақәдыргәыӷуаз еиԥш иаҳԥымлеит, зынӡаск ҳрымбаӡошәа рыҽԥхьаркит, изакәзаалак цхыраарак ҳара ҳзы иҟарҵом, иаҳзалрымхит нхарҭас адгьылқәа, ҳашшыԥхьыӡқәа рыдыркылом; аҭыԥантәи аԥашьацәеи абеицәеи дегьызмаха ҳаимҵәара иаҿуп, мчылаҵәҟьа иаҳцәыргоит ҳахшара; руадалықьқәа дырҭәит ҳаҳәсахәыҷқәа рыла, қьаранџьцәас иҟарҵеит ҳаҷкәынцәа, изакәзаалак ҳхы еиҭаҳҳәартә еиԥш зинк ҳаман ҳаҟам, уаас ҳаԥхьаӡам.
Абри еиԥш џьаҳаным еиқәаҵәа ҳанҭагылоу аамҭазы, гәыкала ҳҿы ҳақәшаҳаҭуп, зеиԥшыҟам алагьы еилаҳкаауеит, уара зхьышьаргәыҵа ҳакәыхшоу аҳәынҭқар уҿаԥхьа ахара шҳаду. Хәыҷи-дуи, ҳәсеи-хацәеи ҳшьамхышгыланы ухьышьапы ҳкуеит жәа-нызқь ҭаацәа рыхьӡала, ахара ихамоу ҳанажьны, иқьаԥҭажәхаз ҳаԥсадгьыл ахь ахынҳәра азин ҳауҭарц. Ҭоуба уны ажәа уаҳҭоит, уара ушәшьыра хаа ҳаҵагыланы, уаҩҵас ҳтәыла ҳанықәла, ҳара ҳхаҭақәа ҳадагьы, ҳаԥхьаҟа игыларан иҟоу ҳахшарагьы, дунеи ахаан уара узы ишыҟоу. Анцәа ҳазшаз уиҵаԥшны, иаҳзаарԥш ауаатәыҩса рахь абзиабара иумоу, ҳаҭга ҳазҭашәаз џьаҳаным ҭылашьцара. Улаԥш хаа ҳара ҳашрыцҳау анамба, угәы ҭбаа ҳара ҳгәаҟра аназымдыр, иудыруазааит, акыр зымчу аҳәынҭқар ду, наунагӡа ари адгьыл ҳшаныӡаауа!»
Абри еиԥш ашәҟәы ажәлар зегьы ырӡырҩны ианрыларҳәа ашьҭахь: Шәааскьа, дадраа, анап анҵарахьы! — ибжьы аарылаиргеиг асаӡ-аԥсуа Мзауҷ. Раԥхьагьы иара ихаҭа инапы наҵеиҩит. Уи ашьҭахь аҭкәажә Ҳамида дааццакны аишәахьча днадгылт, аха уи еиҳараҩӡак зегь ҳаиԥш, нбан лыздырӡомызт, лнацәа ду, амилан инылшьны ақьаад инақәылҵеит, уи лышьҭахь ҳныхаԥааҩ Соулаҳгьы убас ныҟаиҵеит, урҭ днарышьҭагылт Сиҭ. Убас акатаҳәа иааиуан ауаа, рнапы ананырҵалакь, илах-ҿыхӡа иааҟалон. Ус, саб Ҳамырза иааидгылт, — иҟоуҵозеи, умааиуеи? — анырҳәа, даакәанызанит:
– Дадраа! — даацәажәеит ихы ларҟәны, илахь еиқәышьшьы, — ажәлар иӡбаны ишьҭырхыз садымгылакәа изуазеи, аха, ишыжәбо еиԥш, сыхәԥҳа бзиахә, Алоу-иԥа Шьардын дыҟам, игәы иаанаго сыздыруам, уи сизымҵаакәа, снапы анысҵарц сҭахым!
Сашьеи сареи ҳаб ииҳәаз ҳзымбатәбараха, ҳнеихәаԥшы-ааихәаԥшит, ари абжьаракгьы ус акы игәы иҭакны ишимаз иԥсы иахимырӡааит, ҳаблақәа еибырҳәеит аишьцәа иаҳҭахыз: ҳаб иҭыԥаны ҳара ҳҩыџьaгьы ҳнеивас аишәахьча ҳнадыххылеит, ҳмацәа дуқәа амилан инылшьны, аԥхьа сара, нас — Мата, ақьаад инақәаҳҵеит.
— Ноурыз, умааиуеи, уззыԥшыда? — ибжьы наиргеит Мзауҷ.
Ноурыз ихы иқәыжьны дгылан, ишыҟаиҵалац еиԥш илабашьа кьаҿ ыҵакшо.
Акы ишҳахәо здыруазар, ажәлар шәыххь згеит! иҳәеит иара, ихы дымҩахакәа, — знык акәым жәантәгьы снапы аҵазыҩрын! Иаҳхаагахьоу зегьы еидаҳхәыцлар, ожәшьҭа иаҳуалуп ҳхы ҳамжьарц. Иазхоуп, дадраа, аҽыргәыӷра! Ҳнапы ҩаҳмыркӡар — амаҵә ахала иаҳзылаҟәуам! Шәаах арахь, снапы анысҵоит, егьсԥырхагам, егьсыхәом! Соулаҳ уаҵәы ҳныха ҳадныҳәаланы ҳхы ҳанақәыҭитәлак, сара изуша сара издыруеит!
Бараҟаи-иԥа Ноурызгьы инапы наниҵеит.
Асаӡқәа рыҭауад Рыд Уахсиҭ иеиԥш, ашәҟәы знапы анызымҵаз егьмаҷҩымызт, аизара ааныжьны, ацараҵәҟьа рзымгәаӷьит, рҽеизакны игылан.
Ожәшьҭа ихиан ашәҟәы. Сҭампыл итәоу, аҳәынҭқар ицҳаражәҳәаҩа, Игнатов иахь изгашазгьы, иара убраҵәҟьа иалырхит хҩык ауаа, Мзауҷ. Абыхәба хыс днарыҭаны.
***
Ҳныха-ԥшьа Быҭха ҟәых, иара иахьақәнагоз, аҵла зықәгылаз ахәы ԥшӡарак, ааигәа-сигәа иаҳзымԥшааит- Уиадагьы, знык аныха иақәныҳәаны иахьдыртәаз, ажәлар акәаӷӷаша инхар акәын, арахь ҳара ҳразҟыцәгьа ҳахьагоз ҳаздыруамызт. Ажәлар еилагьыжьуан, хьаа дус ирыман ҳныха аҟәых шәарҭа амамкәа, Соулаҳ идхалан иахьыҟаз. Ачымазарацәгьа ҳалалан анҵәара ҳаналага, џьоукгьы, — ҳныха ҳзыцәгьахеит хәа еилагәжәажәон. Убри аҟнытә, ҳныхаԥааҩ Соулаҳ Быҭха аҟәых игәы иадкыланы, ачымазцәа-гәаҟцәа ахьышьҭаз ҩныцыԥхьаӡа дныдгыло, иахьа хәлаанӡа урҭ ныҳәа-ныԥхьо дгәаран. Дахьнеиуазгьы анцәа ихаҭа дырҭаазшәа иеигәырӷьаны иԥылон, аԥсхых иқәызгьы — ожәшьҭа акгьы смыхьыр ҟалап ҳәа игәы ааӷәӷәахон.
Аублаа зхылаҳәоу хәыҷи-дуи, ҳәсеи-хацәеи, ичмазаҩны аиарҭа илаз иакәымзар, аӡәгьы дагымкәа еизеит аԥхьарцарҳәаҩы Сакәыт дзымҵатәалоз, амшын аԥаҩ аҿы, аҵла хачақь хәыҷы амҵан. Иахьатәи аныҳәара иаабац ныҳәарамызт. Раԥхьаӡагьы иныҳәатәын Аублаатәылаҟа идәықәлоз рымҩа.
Соулаҳ ишыҟаиҵалац еиԥш, шкәакәа маҭәала иҽеилаҳәаны, аҵла хачақь даамҵагыланы, дныҳәа-ныԥхьаны, ҳныха акәых аҭра иааҭыхны аҵла ашьапы ианнадиргыла, агәырқьҳәа зегь ҳнышьамхнышгылеит.
— Уа, шьарда зымчу ҳныха ду, улыԥха-угәыԥха ҳаҭ! Иахьа ада иумбац, уара узҿаԥшыз ари атәым жәҩан имшхааит ҳара ҳзыҳәан! — дналагеит иара. Шаҟа ҵуазеи абас уи ибжьы ҳаламҩыцижьҭеи! Амрахәага хаа еиԥш иарԥсасит ҳагәқәа. Ҳадгьыл афҩы хаакәакәараӡа иаҳзаанагеит даҽазныкгьы. Лыԥсаа дызмамыз, шамахамзар, имаҷӡан: аӡә иан, аӡә иаб, иашьа, иаҳәшьа... урҭ зегьы ргәалашәазар акәхап, рылаӷырӡ рҿыкәкәаны икаҭәоит... Арахь инапқәа ажәҩан иаҵакны Соулаҳ даҿын:—О, шьарда зымчу, ҳныха ду! Иахьа ҳазыбжаҩык Аублаатәылаҟа ҳаԥсадгьыл ахь амҩа иқәлоит, суҳәоит амҩа алԥха руҭарц! Амшын ихылозар, аԥра-ӷбақәа лассы иарныҟәартә ирзасааит рымҩахь зхы хоу аԥша, аӡиас иҽԥынгылар — ирызхылааит ацҳа, ацәгьа-мыцәгьа згәы иҭоу хара-хара дрывгазааит!
Амин! Амин! — ааилдыргеит ишьамхнышлаз зегьы.
Агәырқьҳәа ажәлар ҩагылеит, Соулаҳгьы иныха наԥхьеикит. Ахацәа ҳнеит, ҳшәақьқәеи, ҳҟамақәеи, ҳаҳәақәеи, ҳтапанчақәеи ахьышьҭаз иаашьҭыхны иааҳаҟәнаҳҵеит, ус акәын, абџьар рҟәынҵаны, ҳныха аҵаныҳәара ҟаломызт.
– Аҳы, дадраа, ахацәа, аҳәсақәа! — ибжьы аарылаиргеит Бараҟаи-иԥа Ноурыз, хазы даарылсынгьы даагылеит. — Ҳныҳәа-ныԥхьоуп ожәшьҭа! Ҳҭыҵуеит џьаҳаным еилашыра ҳазҭашәаз! Ҳхынҳәуеит шьҭахьҟа, Аублаатәылаҟа!
Ҳабжаҩык агәырқьҳәа уахь иниасны иаагылеит, инаҵалеит заа иҿарҳәахьаз реидарақәа. Ахәыҷы, аду, аԥҳәыс, ахаҵа еибарҵысны агаҿа инавалеит амрагыларахь рхы рханы.
Ҳара аҭаацәа зегьы аныҳәараҿ ҳаҟан, Мата дныҳәа-ныԥхьаны, дгәыдкыла-хыдкыла даауҳашьҭит. Имҩаныфақәа аашьҭыхны, ԥыҭрак сицнаскьон сара. Агаҿа ықәрҭәаа инеиуаз рханы, лхы хтны абираҟ шкәакәа еиԥш, лыхцәы ҟәашӡа раԥхьа дгылан днаскьон аԥҳәыс бырг Хамида, лмада хәыҷы Таҳир инапы кны. Урҭ цон Трыбзанҟа рхы рханы, уа иақәгәыӷуан аӷба, уи рмоукәа ианыҟала, иӡбаны ирыман аҳәааҿынӡа шьапыла инаӡарц.
Сыбла иамбаӡо инаскьаанӡагьы, аԥаҩ ҳарак сықәгыланы сырзыԥшуан. Зашьа гәакьа иҵашьыцуа дубахьоума, аха ожәы Мата сааиҵашьыцт — уи дцоит ҳаҩныҟа, ҳаԥсадгьыл ахь, рышә ааиртуеит, дырхылоит ҳаҩныжәқәа! Ибаргәызеи, шьири, Мата! Сара? Саргьы сыҭрысны, ашьцәа сышьҭоушәа сышрышьҭаларыз сани, саби, саҳәшьцәен арахь инымхозҭгьы. Урҭ рымацарагьы роума? Сыбла иаахгылеит, ахаан исымбац, афы ахьықәмацәысыз, адгьыл-бжьаха Родост... Уа дныжьны сызцозма сыԥсы хаара Фелдышь? Ҳаи, ожәы араҟа дсыдгылазар, снеин сҭаацәагьы аашьҭыхны, ҳдәықәымлозин ҳаҩныҟа, хаԥсадгьыл ахь! Аха дабаҟоу лара!
Иааиԥмырҟьаӡакәа ахандеира иашьцылоу анхаҩы усда-ҳәысда иаанхара — чмазарак изаҩызоуп. Ахандеира иалааӡаз ҳара ҳҭаацәа, изакәызаалакгьы ҳнапы зҳаркуа ҳәа ак ҳамаӡамкәа, аџьықәреи маӷазажә ҳааҵахеит. Ишԥааурыз адгьыл ахь — адгьыл ҳамамызт, ауҭраҵәҟьа ҳзыламызт, игәараҳхуаз рахә ҳзанымызт, абна акәым, дара ус лабас иԥаҳҟашазгьы ааигәа-сигәа быцак убомызт.
Саб иахьахәлаанӡа амшын даван, зны каҭала, зны ҵәгәырла аԥсыӡ икуан, иара убри акәын цыфас иҳамаӡазгьы. Ибзиан иҟаиҵеит, иқьаԥҭажәхаз ҳаҩнқәа рҟынтәи акаҭа ахьааигаз. Сара — аҭаацәа рызхара чахык ма зынчара ашыла абасоури ҳәа ақалақьи ақыҭеи еимырҟьо сдәықәын. Зны асқьалаҿы аидара шьҭысхларын, зны атуџьар амҿы изысххларын, ма ақыҭахь сцаны, уаҩ беиак ирахә руац ҭызгаларын, изакәызаалак уск ԥыскуа сыҟамызт. Иахьеи-уахеи абас тәамҩахә шсымамзгьы, аҩныҟа исзаагомызт хҭаацәа рызхара. Аҩны санааилак, саҳәшьцәеи сани иаҳзааигазеи ҳәа рыбла ҭраа исыхәаԥшуан. Сан, Наси, илыгхеит, деихәлаҳаит, лабадагьы дзымныҟәо далагеит, саҳәшьцәа ракәзар, ффу уҳәар, инкаҳаратәы рцәеи рыбаҩи еикәыршаны аҩны иҩнан. Еи, дад, Шәарах, уара згәы ҭганы иааӡоу аӡә уоуп, излазбо ала, уаламԥшыц, иуздыруам; ауаҩы хаҭалазаҵәык амла дакуазар, даҽакы иамусуд, аха хҩык-ԥшьҩык ауаа иаҳзааигазеишь ҳәа рыбла ҭырхаха унапы иананԥшыло, иҟауҵашагьы унарҟаҵоит. Уахь схы сырхеит саргьы.
Ҽнак, хынҩажәаҩык раҟара арԥарцәа бџьарла ҳҽааиқәыршәаны хцеит «шәарыцара», сҳәашьала угәы азымҩакәа уҟам, хара ҳзышьҭаз ашәарахқәа шракәмыз. ҵоуп, ашәарахҵәҟьа ҳԥыларгьы ҳаҩсуамызт. Амхаџьырқәа убасҟан убри аҟара ҟаӡбахә цәгьаны Ҭырқәтәыла иалаҩхьан, ақыҭақәа хрылалан ҳахьнеиуаз акәымжәқәа шаҳшәыз анырбалак, ақыҭа-уаа рыҩнқәа ашә ыҵарҟацаны рҽырӡон.
Ақалақьқәа рыҩнуҵҟа арсҟаҩык ҳаицны арҳәрақәеи ақәыларақәеи ҳзыҟаҵомызт. Аҭыԥантәи ахылаԥшцәа ҳлаԥшықәырҵахьан, жәпаҩык бџьарла ҳаиқәных ҳанеиднагалалак, азаптие лаҳажәлан ҳаимдырпуан. зны-зынла ҳанеиҿахыслозгьы ыҟан. Ианаҭаххо азыҳәан, асқьар хәҭақәагьы ааигәа иргыланы ирыман. Убарҭқәа зегьы рҟнытә аҟәаԥа-ҿаԥа ҳҽаҳҭон, ҳаӡбахә ахьырзымдыруаз ҳнаскьаны ҳқәылон, иҳарҳәуан. Анхацәа усгьы ҳрылакьысуамызт, ҳрықәларгьы ирцәаагагәышьозыз, ҳара ҳаиԥш ицәҳәы-ҟьантазқәан.
Ма адәқьанхьышьцәа ҳрықәлон, ма аҭуџьарцәа аниасуаз амҩақәа рызкны иҳарҳәуан. Ирцәаагон: аԥара, аба, ашьапымаҭәа, адәқьанқәа рҿы иандәылаагоз ыҟан: ашьақар, абрынџь, ашьаҳариа, амакрина.
Азаптиеқәеи ҳареи ханеиҿаҳалак, бзала ҳзеиԥырҵуамызт, абџьар ныҟәаҳцар акәхон. Haҟ-aaҟ иҭахоз рацәаҩын. Зыԥсы ҭаны иаарԥыхьашәоз, шықәсыла абахҭа дҭадырбаауан, ма иӡахьаамҩыра дахыргон.
Ожәы хынҩажәаҩык ҳҽеибаркны ҳахьцаз, ҳманшәаламхеит. Азаптиеқәа жәпаҩыла рҽеибаркны ишҳашьҭалаз анааба, хаицрыҵны, бнала, шьхала ахынҳәра ҳалагеит, аха лассаамҭа ҳазкылымсит агаҿахь.
Ҳара ҳашьҭахь Самсун акәша-мыкәша агаҿа ианхалан иҟаз амҳаџьыр рыгәҭа, уаазлацәажәашаз даҽа хҭыск ҟалеит. Саб Ҳамырза иеиԥш аӡәырҩы ззыԥшыз Алоу-иԥа Шьардын дхынҳәызаап. Дхынҳәит, аха дышԥахынҳәи уҳәарауазеи, ашьҭахь ҳанааи иҳарымҳәагәышьеи, акы змыхьӡаз иеиԥш, ихы-игәы дақәгәырӷьо, ԥахьа аасҭа иаҳа иҽырԥагьаны. Икәымжәы ишәыхны ожәы ҭырқә маҭәала деилаҳәан, ачыхә еиқәаҵәа змаз афеис хылԥа ихан, ақаруа ҭеисԥыҳә ирҟыҵы-мыҵуан, алабашьа аҭыԥан, лабҷашь хәыҷык икын. Иныҟәашьагьы шьшьылаҳан, ицәажәарагьы иаҳа ихрыжь-хрыжьын.
Шәышԥаҟақәоу? — иааркьаҿӡаны дразҵааит Алоу-иԥа Шьардын дшааз заҳаны агәырқьҳәа иааикәшаз ажәлар. Уи иарҳәеит акакала агәаҟрақәа ирхыргаз зегьы, нас инацырҵеит ахырзаман иақәшәаз аублаақәа иааидтәаланы аурыс ҳәынҭкар иахь ашәҟәы шырҩыз, азин роуп ҳәа агәыӷра ду шрымоу рыԥсадгьыл ахь ахынҳәра... Уанӡа ачҳара злымшаз ажәлар рыбжаҩык. рыԥсадгьыл ахь амҩа ишықәлаз, рыхабар ҳәагьы макьана егьыҟам...
Алоу-иԥа Шьардын игәы иалсит арҭ ажәақәа иаҳаз:
Шәзырццакызеи, аӡы шәыҵалама? Схабар жәбаанӡа абри еиԥш аусқәа шәышԥарылалеи! — даҿын иара даара иҽыргәааны, — аццакыреи аидымгылареи ҳара ҳаниуаз иҳациит, иара убри акәӡоуп ҳусқкәа змырманшәалауагьы! Аӡәы илаба ҟьаны дҵәыуон ҳәа, знык ҳаԥсы ҳаман уи аҳәынҭқар гәымбыл ир иҳажәырҵаз амцабз ҳалҵхьан, ожәы уда ҳхәарҭам ҳәа ишьапы ҳагәӡуеит, дырҩегь агьааурқәа рҭьыҩра ҳҭаларц. Шәҽышәшьит, ахьымӡӷ шәхы иашәыргеит! Раԥхьаӡагьы, ҳара ҳаԥсылманцәоуп, амсылман гәҭылсақәа рыдгьылаҿы ҳаҟоуп. Асулҭан гәы-ҳалал ду иҳәынҭқарра ҳатәуп! Арҭ ажәақәа ануҳәо мацарагьы, угәы ахьшьыцба еиԥш угәышԥы инҭԥрааны ажәҩанахь ицарашәа иҟалоит! Сара сахьыҟаз баша сыҟамызт. насыԥла мҩамш сықәлеит! Ишәцәызӡом, Асулҭан ду Абдул Азиз иан ажәра шкәакәа схы лсырдырит, уи аидыгьа ҭыԥҳауп, лареи сареи ҳазхылҵқәаз еиуацәан, егьаумҳәан ҳшьа лылагәышьами, ҭахык иеиԥш слыдылкылт, инагаз ҳәынҭқар уаҩык инапы санылҵеит, убри схы дархәаны сгьежьуа сҿаасхан, исыԥшааит адгьыл, аха ачашә иаҩызоу, сара хаҭала сызхара акәым. ишырҭахыу маҭа-бӷаҭа амҳаџьырқәа зегь анӡалоит. Аӡқәа, абна, адәқәа, мшәан ишәасымҳәеи, ачашә дгьыл. Шәымԥшыкәа шәҽеидышәкыл, хьшәашәарак хахьӡаанӡа ҳдәықәлароуп уахь!
Ишымгәыӷӡоз ари еиԥш заҳаз ажәлар, зхы ҭырҟьаз акәҷарақәа реиԥш, ирҳәо-ируа иақәымшәо иааилахеит, аха иага рҳәаргьы макьана зыԥсадгьыл ахь ахынҳәра азин иақәгәыӷуан.
Ҳара «шәарыцара» иҟаз ас акы ыҟоуп ҳәа ҳаҟаӡам, ҟаауеит ҟашзахәо. Ус агаҿа ҳазкылсырц рацәак ҳагымкәа, ханыԥшы, мрагыларахьтә амшын иавалан иаауеит ахәыҷы, аду, аҳәса, ахацәа, ахцәхәыц қызы- қызуа, хара-хара ирышьҭоуп асқьар, иаадыргәышьеит ҳара ҳтәқәа шракәыз. Рацәак мырҵыкәа, дареи ҳареи ҳнеилаҵәеит. Ирыцҳахәха, иршәым-ирхам, ҳаи, уҳәар, иаарылҟьаша аӡәгьы улаԥш дыҵашәом, ҳанырба, агәырӷьараҵәҟьагьы рылымшеит, амла иаганы игәамҵ-хамҵгәышьон. Изҵагыланы иаарго дубап, асакаса ианыз дубап, қьроуп, ӷызроуп. «Мата, уабаҟоу, Мата!» — ҳәа ҿыҭуа, сналалеит рыжәпара. Ус рацәак сымцацкәа, кәрыжәаа ирықәлоу аҭаҳмада иеиԥш, изнапык ала илаба иԥышьҵыргәо, егьи ала хәыҷык дигәыдырӷәӷәала дшааиуаз снеиԥаҳалеит. Аҷкәын хәыҷы дыздырит, Ҳамида лмаҭа Таҳир иакәын. Иаразнак ҳаҽқәа аидарақәа ларықәхны, зламгәа ҭаҿахәаны иааиуаз ажәлар лартәаны, иҳамаз рҽаҳҵеит.
Ҳнибажьуа ҳаҟазма, ожәшьҭа зегьы ҳаицылт. Ҳаԥсы ааиҭакны, ҩаԥхьа агаҿа хнавалеит, адгьыл ҟьаҟьа дуӡӡаҿы џьара ҭыԥк змоуыз амҳаџьырқәа! Рыԥсадгьыл ахь рхы рханы ианцауаз, агәыӷра рыхон, зшьамхы кәадазгьы — ршьамхы арыӷәӷәон, амла иакуазгьы ачҳара рылнаршон. Уажәшьҭа ирзыԥшузеи раԥхьаҟа, хыхь — ажәҩан, ҵаҟа— адгьыл, уаҳа акагьы.
Ожәшьҭа умыццакыкәа исоуҳәарц сҭахыуп шәзыниаз! — снаиацәажәеит амҩан Мата.
О, Заурҟан, сашьа, уаҩы имыхьыц ауп ҳара ҳахьнеилак иҳахьуа. Анцәа ҳаицәымыӷхеит ашәиԥхьыӡ иҳашьҭеиҵаз иахьабалак иҳашьҭоуп! — дналагеит, сҽы дақәтәаны дахьааиуаз сашьа. Таҳир хәыҷы ацәа данакы, дааиҽхьнихын, дырҩагь дааигәыдиҳәҳәалеит. Ахәыҷы дҭахәхәа дыцәан. Мата исеиҳәон: арстәи ишнеиуаз Трыбзан ианнеи, аӷба иақәыргәыӷны измаз, аҭыԥантәи аиҳабыра дрыцәшәаны мап шырцәикыз, нас уантәи шьапыла мацара ицаларц шырӡбаз; амҩан иаарԥылалак — баша аџьабаа шәхы иашәырбоит, аҳәаа шәыхрыжьран иҟам, шәхынҳәы ҳәа шрарҳәоз, аха арҭ аагылашьак шрықәмыз; ус-ус Чурук-Су ҳәа изышьҭаз аӡиас дҿы ишнеиз, иара уи акәын ҳәаасгьы иҟаз усҟан, аха аҭырқә ҳәаахьшьцәа рымԥынҟа ишықәрмыжьлаз, абџьар кны ишырԥылаз; жәохә ухеи жәохә мши ладеи-ҩадеи еимдауа аӡиас ишаваз, аха иахьабалак ар еиқәных ишгылаз, аԥсаатәҵәҟьа аҳәаа иахыԥраар шырымуаз. Нас, бџьар мчла аҳәаа ԥжәаны иахыҵырц шырыӡбаз.
— Иҳаԥызаны инеиуаз Ноурыз, раԥхьа иааҭҟьаз ахы игәы иҭашәеит. Рашьыҭ, Абас, Шугьан, Алдыз — ҳарԥарцәа иреиӷьыз заҟаҩ ҭахада! Заҟаҩгьы дырбаандаҩызеи! Арахә реиԥш шьҭахьҟа ҳаидцаланы ҳаижәырҵо ианалага, Ҳамида рыцха днаҳалҵын, лмаҭа хәыҷгьы игәырҩа мкыкәа, ишаабоз аӡиас лҽалҭеит! Ҩынтәуп абар, абас сҩызцәа сывыршьаауеижьҭеи! Сыԥсадгьыл амҩа сшықәыз сыршьыр акәымзи, Заурҟан, уи аҵкыс еиӷьыз аԥсра ожәшьҭа исоуран сыҟаӡам!.. Цәала-жьыла сыҟазаара зхәарҭоузеи, гәыла сыԥсит, Заурҟан, гәыла! Ацәажәара шицәыхьанҭазгьы, алмҩанык амыҭҳагәыс иҿыҵҳәацәон Мата. — Ҳара ҩыџьа аишьцәа ҳаҟан, ожәы даҽаӡәы дҳацлеит. Аҭакәажә Ҳамида амҩан ԥас сҟаҵаны, снапы данылҵеит лмаҭа. Ухаҵазар, Заурҟан, сара ак сыхьыргьы Таҳир хәыҷы думырӡын!
Аҷкәын хәыҷы, зны дааԥшыргьы, аҽыбӷа дахьарҵысуаз деиҭацәон. Изыԥшузеишь иаԥхьаҟа уи? Иарбан џьармыкьоу уи дықәыргылан дахьырҭиуа? Дарбан уаҩ беиоу уи маҵуҩыс дзауша? Мамзаргьы «Уара иушьуа анцәа дишьуам» ҳәа, аамҭак изыҟалан, иразҟы мҩа даҽаџьара ахы архар?
Ҳаԥсадгьыл ахь идәықәлаз ажәлар аҳәаа ишызхымҵыз, еибгалагьы ишызхнымҳәыз, арахь бжаҩык аублаақәа иаанхаз ираҳахьан. Хәыҷи-дуи еизаны, аҵла хачахь амҵаҿы иԥшын. Ус шьыбжьонк агәазы дареи ҳареи ҳааилаҵәеит. Ҳәҳәарахеит, ҟаарахеит, аӡәы иашьа димбеит, аӡәы лаб длымбеит, даҽаӡәы иуа гәакьа дизымԥшааит. Дырҩагь агәынқьра, аӷызы-ӷызра, ашәи-ԥшьира... Ажәлар зеилыҵуамызт: џьоук еидашшылон, џьоук ак еимаркуан, џьоук ус игылан, ацәажәара рылымшо рыхқәа рыкәаҽны.
— Ажәлар, шәыххь згеит, маҷӡак шәааӡырҩы! — иаарылаҩит хаҵак ибжьы. Абыхә Мзауҷ дкәаҩӡа аԥаҩ алқәацәаара дықәгылан, ажәлар дрылаԥшуан. — Шәызҭагылоугьы збагәышьоит, аха исымҳәаргьы ԥсыҳәа сымам, ҳаӷоу ицәгьа иаԥхьа ишьҭоуп! — ҿааиҭит иара, — аконсул Мошнин дсыԥхьан, убрантәи саауеит ожәы. Сҭампылҟа иаагаз ажәлар шәышьапкра шәҟәы иахьахәҭаз инеишьҭит Игнатов, аха акгьы алымҵгәышьеит. Аҳәынҭқар мап ацәикит, усгьы нақәиҩит ҳашәҟә бӷьыц: «Аублаақәа рус ӡбоуп, еиҭаҳәаԥшра залшом».
***
— «Убри акәын ишәасҳәоз саргьы!» — иҳәеит Алоу-иԥа Шьардын арҭ иҟалақәаз аниаҳа, Омер-ԥашьеи иареи ашәшьыра иҵатәан, иадибарԥсыла анард асра иахьаҿыз. Иҩнуҵҟагьы амра нҭаԥхазшәа иаалашеит, ожәшьҭа ажәлар ирҭахы-ирҭахым, иара иҳәатәы харымҵар уаҳа ԥсыҳәа шрымамыз ибеит. Иаҳа иҽырԥагьаны ицхәмаруаз аԥашьа днеиҿаԥшит, ожәраанӡа аҵахара иаҿыз, ожәшьҭа акамаҭелқәа инапы иаххәыцуа рҿаархан, аԥашьа иԥараҭра акыр илеидшәаҟьалеит. Изыхҟьа изымдырӡо, Ҳаџьы Кьарантыхә дааигәалашәеит иара. «Аԥсцәеирымга!» — неиҿыҵҟьеит дахьтәаз. Аублаақәа, ожәшьта сара сыда аҳ дрымам ҳәа дхәыцуазар ақәхарын.
Иҟаҳҵахуазыз, ҳаиҭахҵәар ақәхеит. Алоу-иԥа Шьардын иааиԥхьаз аӷбақәа еишьҭагыланы Самсун асқьала иаадгылт. Иара иҭаацәа иманы раԥхьа дынҭалеит. Хаха-хымш хәыҷи-дуи, ҳәсеи-хацәеи аӷбақәа рҭалара иаҿын. Ожәшьҭа, ҿыц иԥҟаз анышәынҭрақәа рыда, аублаақәа иртәыз ҳәа аарцәҟа акгьы аанымхеит.
Азаақьҳәа абжьы ныҳҵаны ихәааит, аԥхьа асқьала инадҵыз аӷба, уи инашьҭалеит егьырҭгьы. Сара ажәлар еилақь иахьтәаз снарылҵын, схала аӷба хӷәыра сықәгыланы амшын схыԥшылон. Аҭыӷьқәа хыла ианеисуа еиԥш, сгәаҿы ҩ-гәҭыхак наҟ-ааҟ аҿақҳәа рҽеиҿакшара иаҿын. Ганк ала, сгәы снархьуан ҳаԥсадгьыл Аублаатәыла иаҳа-иаҳа хахьацәыхарахоз, ҳхәыҷаахыс ҳзышьцылаз Амшын Еиқәагьы ҳахьаԥырҵуаз, урҭ ирыцлон ҳаԥхьаҟа еилкаамыз ҳԥеиԥшгьы. Даҽа ганкала — ҳаӷбақәа Сҭампылҟа рхы рханы ицон, издыруан уи ақалакьгьы ишаҩсуаз, издыруан, уи адгьылбжьаха мыжда ҳаҽшадаҳхалоз. ихаакәакәараӡа сгәы инықәҭәон гәыӷрак, издыруада Фелдышь дсықәшәаргьы џьара...
Ҳазԥырҵуаз агаҿахь сыблақәа аныҩеиҵысх, сылаԥш нақәшәеит сымариаша аԥаҩ ҳарак иқәгылаз аҵла ҿыс. Уи амҵан ҽыц илҳәыгәаан Сакәыт инышәынҭра. Аханы иарсын ахаҳә шкәакәа, ижыз иразҟы еиқәаҵәара иаҳа ианыԥшрызшәа. Аҵла хәыҷы амахә аҿы икалкало икнаҳан, акырынхә ауаа ргәы ҿызкаахьаз Сакәыт иԥхьарца. Анахь-арахь иаҟьон агаҿа иқәсуаз аԥша. Уи иаацәырнагазшәа аккаҳәа слымҳа иааҭаҩит, ааигәа зны аԥхьарцарҳәаҩы ииҳәаз иашәақәа руакы:
Сҽы жәбазар ҳәа ҽуаҩык зегьы дрызцаауан,
Иара дшақәтәаз нхашҭын, иҽы иԥшаауан.
«Иабакоу џьанаҭ дгьыл?» — Ҳаԥшаауеат ҳара.
Ҳа ишҳамаз ҳаԥьгрҵит, инҳажьит хара!
Сҭампыл ҳнеиуа ҳаналага, аршреи амгәахьи зыхьуа ауаа ҭоуп, иӡхыҵыр ақалақь азҩа-ҿкы аларҵар ҟалоит ҳәа аӷбақәа асқьалахьы иқәырмыжьлеит. Џьара фатәык азы аџьырмыкьа иналаххырц зҭахызгьы иабацахуаз, уа иааҭахеит. Исгәалашәоит, ҳаӷбақәа Босфор ҭшәара ибжьалан ишнеиуаз, амца зҵаз ақәаб иаршуазшәа, амшын еилаҽҽо, еилаҩынтуа аҿаанахеит. Аӷбақәа зегь рахьтә амшынуаа еикәҿырҭуан: «Шеиҭан ақынҭысы! Шеиҭхан ақынҭысы!» ҳәа. Ҳаргьы аӷба акы- ӷәра хақәгыланы ун ҳазԥшуан. Аиашазы, уаҩы дацәшәартә икан. av ҳаџьыр ихалаз ауаа кәӷақәа, — аџьныш мышьхацәгьа даҳԥылазлр ҳаԥхьака хыирк хакәшәом! — ҳәа ирцәымыӷхеих, рылахь еикәнаш*:.:
Устәи аӷбақәа дәықәлеит Езмыдҟа. Уаҟагьы ихахьыц ҳахьит, ҳрыдрымкылеит. Аӡәызаҵәык Алоу-иԥа Шьардын, аӷба дҭыҵны акыраамҭа ақалақь ахь дыҟан, уи дхынҳәны данааи:
— Абраҟа ауп, дадраа, хаҭала сыуа бзиа, аублаақәа зегьгьы ҳамшхәбзаза, Селым ԥашьа дахьынхо, акы шәацәымшәан убри дахьҳамоу! — ҳәа аҿҳәара даҿын, ибла-иҿы ихаччо.
Ҳаӷбақәа аахынҳәын, Бандырмаҟа рхы дырхеит. Убри ақалақь асқьалаҿы хәыҷи-дуи, зыԥсы ҭаханы иҟаз амҳаџьыр зегьы хаӡхыҵит. Ҩымш ракәу, хымш ракәу, ҳнасыԥцәгьаха, ахаан иаҳамбацыз ақалақь ҳалан. Уантәи, аҽыуардын иҭаацәа аныртәалан, Алоу-иԥа Шьардын ҳаԥхьа днагылеит, ҳара шьапыла ҳаибарҳәага ҳишьҭан, ҳцон Баликасыр иҩацәхыкны, мрагыларахь ҳхы рханы.
Заҟа ҳныҟәахьаз сгәалашәом, ҳаагылт ҳара Осман-Кои ҳәа иахьашьҭаз аҭыԥ аҿы. Иаҳҭахы-иаҳҭахым, уаҳа алаԥшра азин ҳамамызт, уи ҳнахысыртә еиԥш ҳамчгьы ҳнанаго ҳаҟамызт.
Ашьҭахь лакәцас аӡәырҩы ирҳәоны исаҳаит, ҳара хаԥхьа Осман захьӡыз аублаак абра дықәнагалахьазшәа, амҳаџьырра злахьынҵахарц иҟаз ижәлар рзыҳәа нхарҭас иалиххьазшәа ихьӡгьы уи аҭыԥ иахылазшәа. Уи аҵабыргреи амцреи атәы сзалалом, инеилкааны исыздыруам, иҟалап Алоу-иԥа Шьардын ихҩашьалазаргьы.
ОСМАН-КОИ
Усҟан иага умҳәан, сыҷкәынамзи, сеилкаарақәагьы даҽакын. Аԥсҭазара ӡеибафара бааԥс сналашәан, скыдҟьо сама аҿаанахеит: зны сҵаанарҟәрылон аҵа ҭылашьцарахь, зны сханагалон издыҽҽалоз ашьанҵа еилаҭәахра саннаҟьарц, уахь акгьы анысмыхьлак. сыршәны, амца шыра саланажьуан, уа сбылуан, сҷыҷуан. Абарҭқәа ирыхҟьаны аԥсҭазара исыднаҵоз суалқәа сзынамыгӡаӡакәаны санаанхозгьы мачхәызма. Аха акызацәык уасҳәар сылшоит, иага ҟымҟыра сҭагылазаргьы, схы мацара иазеиӷьыз гәҭакыс исымамызт, исзааигәаз џьоук ргәаҟра армариара акәӡан сыԥсҭазара зықәсырӡуаз.
Аԥсҭазара ҟадыџь, амши аҵхи реиԥш ҩ-ганкны неиларсуп, џьоукы лашарамзар, лашьцара мбаӡакәа имҩасуеит, сара сшыҷкәынӡаз инаркны, иахьа ожәраанӡагьы аҵх лашә салыхәҳәа саауеит. Иумбахьеи, Шәарах, дад, асакара аҵла ҟата, афырҭын бааԥс иааҟәымҵӡакәа зымҩарак ихнархәо ианалагалак, иандухалакгьы ганкахьы ихынааны иаанхоит, уаҳа аҽазыриашаӡом. Сажәамҭақәа рылагьы игәоумҭар залшашам, саргьы ганкы мацара сшатәу, шьеи-лаӷырӡи злам акгьы сызуаҳәаӡом, уи машәырны иҟамлеит ишубо.
...Аха, иудыруаз, угәы азырҭынч, саншьа сызкәыхшоу, ахаҵара цәгьазаргьы, иуасҳәо зегьы ҵабыргыуп, аԥсымҭаз ауп ауасиаҭ анырҳәо, нас дызусҭда мыцла зыԥсаҭа еилазго.
***
Алҩа ҵәии-ҵәиуа, жә-уацла ишьыхыз ҳаҩнызаҵә ахыбра иахылҵуан. Хәылбыҽхан, ааҵәак азна ашыла лаганы, аигәышә аҵырҟьанта сыжәҩа иқәкны ҳамӡырха сааҭалт. Ҳла ӷра санаагәанаҭа, иҵаруа иаасԥыххылан, исгәыдыззало, исԥырҵуамызт. Акәытҵараҿы аԥхьарылара иаҿыз акәытқәа, хьшьык гәарҭазар акәхап, иааибаркаркарит. Сан. Наси, «шьшьоукареи», «шьшьоукареи!» — ҳәа лыбжьы наргауа, уахь лҿыналхеит. Уи лыбжьы сгәы инықәҭәеит ацха еиԥш ихаакәакәараӡа. Саб Ҳамырза, ҳажә гыды даҵатәаны ахьара даҿын, гәыж-мыжҳәа абжьы саҳауан аныга иҭаҭәоз ахш, Таҳир хәыҷы, уи усгьы ҳара ҳҟны дыҟан, уаҳагьы гәыӷырҭа имамызт, аҳәыс ашьапы кны, саб дидгылан. Қәына ауҭрахьынтәи шьыҵәрак аџьымшь-ҿа лыманы аҩныҟа дыццакуан, ахьурӡы хыҵыр ҳәа дшәозар ақәхарын. Џьуна, амра иамаз ацәарҭақәа лабала дрысны ирышәшәаны, рыҩнагалара даҿын. «Ԥыхьа зны ҳшыҟаз ҳҟаларгьы здыруада?» — аасгәахәт ҳҭаацәа еибга-изҩыда, дасу ҭынч русқәа ишырҿыз анызба.
Мата заҵәык иакәын иҟамыз, убригь абысҭа анҵара ишаҿыз дааҳахҭыгәлеит.
– Саб, аҳҭныҟа уаҳа сызцом, санаауаз ус ажәа ныжьны сааит! — иҳәеит Мата, уаххьа ыфаны, ҳаныҩагыла.
– Избан, дад? — дҵааит Ҳамырза, ацәымза имҵаргыланы, ажәцәеимаа аӡахра дахьаҿыз.
– Ҳамхы арашәара иахыԥеит, аҳаскьын иафан, иҩеижьӡа ихагылоуп, ҳаҭҭын акәзар, абӷьы ҿабааны ацара иаҿуп, арҭ аӡӷабцәа рымацара аҿыхра иахьӡом! — аҭак ҟаиҵеит Мата.
– Нас, уусқәа зегьы урылгаанӡа аҳҭныҟа сцарым уҳәар, зынӡакгьы уахь умнеиӡар ақәхеит. Анхаҩы ус ауп дшыҟоу: икрыутәы нҵәаӡом! — даҿын саб, икәалаа асқам инықәҵаны, ҳәызбала ихрыффо. — Ҭаацәацыԥхьаӡа рӡәаӡәа мчыбжьык ахь ҩымш-ҩымш аҳҭныҟа анеира уалс ишрыду ожәыгь иумаҳаӡаци, дадхеит, ари, ҳабацәа рхаан аахысгьы усԥҟаны ишьҭыхыуп, уажәы уара иурбгома? Нас Алоу-иԥа Шьардын дызусҭда? Уаҳа зда дҳамам ҳҭах гәакьа!
– Сара схала сакәӡам, иахьа иҟаз арԥарцәа зегьы еибыҳәаны ҳаиԥырҵит! — нациҵеит Мата.
– Ус еибышәҳәазаргьы, ибзианы иҟашәҵеит! — наласҵеит саргьы.
Саб аӡахра дааҟәыҵын, икылкааны даасыҳәаԥшит.
– Уара, агаз амца ақәҭәаразгьы уфраҭуп! — ҿааиҭит иара. — Ус аума ишиацәажәатәу макьана згаӡара иқәу аҷкәын. Ишәхашҭма уара. Алоу-иԥа Шьардын ҳара дышҳгәакьоу, шәанду лааӡамҭа, сара шәаб сыхәԥҳа шиакәу? Ҳара аҭаацәа ҳакәым, абра Осман-Кои иқәынхаз аублаақәа зегьы ахаангьы ирызшәараны иҟам уи ирзиухьоу абзиара. Уи иакәымзар, ҳақла ҳцәажәап, ҩныда-гәарада Самсун агаҿа ҳақәынҵәахьазаарын, ожәы маҷк ҳаԥсы анҭала, Алоу-иԥа Шьардын имаҵура ҳаҭәаҳшьом!
– Мап, саб, Алоу-иԥа Шьардын ҳаргьы ҳаиҭахым, — даҽаӡәгьы... Уи ихы мацара ауп дзышьҭоу! — акыр даацралеит Мата. — Еиҳараӡак иахьа cгәы ԥызжәаз, Селым-ԥашьа ҳәа сас дук диҭан иахеижьҭеи, чаразар жәразар ақәхарын, ашьыжь анард асра иалагеит, наҟ-ааҟ аԥара ықәҵаны. Ҳахәԥҳа ӷәӷәала аԥара ицәцеит. Сыбла ҭаа срыҳәаԥшуан, акакала аԥара ԥхьаӡаны ианииҭоз. Ҳара ҳаԥхӡаша инаҭаз ауп уи аԥара, уаҳа иабааигоз Алоу-иԥа Шьардын? Дара мышгашақә еимырдоит, ҳара аџьыкаҵәҟьа злааҳхәо капеи кылҵәак ҳамам. Уи адагьы аублаа ҭыԥҳацәак, акы иаргәаҟуазар ақәхарын, иааит аҳкәажә лхәы рыманы, Шьардыни Селым-ԥашьеи урҭ ирыҳәаԥшны иеибарччо ирҳәаз уаҳар, уаҩ дыԥхашьаны мацара дыԥсыр ҟаларын!
– Е, дад, уҷкәыноуп макьа, аԥсҭазара ахышәҭ ауп иубахьоу, уи зҿалаз ақәыц ҵар уламлац, — иҳәеит Ҳамырза, Мата иажәақәа днарыхӡасшәа. — Унацәкьарақәа унрыҳәаԥшишь, дад, ак хәыҷуп, ак дууп. Аԥсҭазара аҟынгьы ус ауп, иҟоуп ауаа дуқәа — аҳра иазшоу, иҟоуп ауаа хәыҷқәа — урҭ рныҟәгара мацара иазкыу. Уи аӡәгьы имхәыцӡеит, Аллаҳҭаала иаԥиҵаз ԥҟара ԥшьоуп! Ҳахәԥҳа, ҳҭынха ду, игәы иалсша ак ҟашәымҵароуп, сыҷкәынцәа! Тәым тәылак аҿы ҳаҟоуп, зеиԥш ҟамло акгьы ыҟам, залымдарак ҳақәшәар, усҟан зшьапы ҳкуада? Исхашҭыз, уаҵәашьҭахь хәашоуп, ахәаџьа ҩынтә ауаҩы дааишьҭхьеит, аџьаамахьы ҳамцар ҟалаӡом!
Уи аџьаамагьы иаҳнаҭаз ҳәа акгьы сымбеит! — насҿыҵҟьеит сара, Ҳамырза иажәақәа сгәы иныҵаххын.
Аллаҳҭаала уаҭаимҵааит, ус ахьԥоуҳәо! — насҿалырхьит сан.
Аҽнынтәарак аус иаркаран иҟаз, ауха заанаҵ ҳашьҭалеит, аха сара кыраамҭа сызмыцәеит. Ахәылԥаз саби сашьеи реицәажәара сшазхәыцуаз, ҳазхагылаз ауадаҩрақәа рышҟа снианагеит. Ҵабыргыҵәҟьаны, ҳара аҭаацәа ҳаиԥш, аублаақәа зегьы нхарҭақәак роун, ҩынқәак дыргылазаргьы, рыԥсҭазара цәгьан. Аублаатәыла ҳаныҟаз ҳазхьыԥшыз ҳәа аӡә иакәын иаадыруаз, имаҵ ааургьы, ажьыӡа иаҳҭаргьы. Араҟа иҳауит ҩыџьа аҳцәа: аӡәы — усгьы Алоу-иԥа Шьардын, егьи —ҳазқәынхоз адгьыл зтәыз Селым-ԥашьа. Аҩыџьарагь иаҳшәар акәын ашар. Шәарҭ аԥсуаа уи ашьара ҳәа шәашьҭоуп. Иџьықәреиз, иҭаҭыныз алшықәсанык иааҳрыхуаз, хыџьараны иаҳшон: хәык — аамсҭа Алоу-иԥа Шьардын игон, егьи — Селым-ԥашьа. хәык ҳара иаҳзынхонк. Аҳәынҭқарра ашәахтә хазы иҳақәын, нас ҭаацәак ҳхы зланыҟәаагарыз? Изакәзаалак даҽа аагарҭак ҳамамызт. Абас, ҳшынҭаацәаз зегьы, Таҳир хәыҷы ида, тәамҩахә ҳамамкәа ҳшыхандеиуазгьы, ҳамгәахәҵәҟьа ҳзаамрыхуа аамҭа ҳҭагылан. «Ԥсыхәас иамоузеи абри?» — иагарааны схы сазҵааргьы аҭак сзыҟаҵомызт.
Шаанӡа, ацәылашара адәы ианаақәлоз, ҳшашьцылаз еиԥш, ҳҩеибаргылеит аҭаацәа зегьы. Саби сареи ҳҽагақәа аашьҭыхны, амхахьы ҳцеит рашәара. Мата, саҳәшьцәа аҩыџьагь иманы, ҳгәылацәеи ҳареи иаҳзеилаз аҭаҭын казармахь дцеит, аӡӷабцәа иацы ашьыбжьышьҭахь иҿырхыз аҭаҭын дрыԥхразы. Тахир хәыҷгьы уахь дыҩуа дрышьҭан, гәырк наиуҭар, аффаҳәа дрыԥхуан.
Ахҵысҭа ҳхыҵны, амхы ҳанааҭагылоз, Ҳамырза даахьаҳәын:
– Дад, иахьа анамаз укыу? — даасазҵааит.
– Искит, саныҩагылаҵәҟьа сҿи-снапи ӡәӡәаны! — аҭак ҟасҵеит сара, аха сцәажәашьала амц шысҳәаз идырзар акәхап:
– Ус умулан, дад, уара ус аныҟауҵа, уеиҵбацәагьы уҿыԥшуеит. Аллаҳҭаала иҵаныҳәара зегьы ируалуп! О, шьарда зымчу, улԥха ҳаҭ! — иҳәан, иҽага ижәҩа иаақәхны, арашәара дналагеит.
Саб дуаҩ иашан, дҳалалын, ахандеира ада, даҽак иԥсы азыцәгьан исымбеит. Амҩан дышнеиуаз, дзыркьаҭашаз кашәарахк ибаргьы, изтәыз дибаанӡа игәы ҭынчхомызт — абас аӡәы итәы зҭахымыз уаҩын... Аҽыҟажара илшон, сара сеиԥш дгәеилаххымызт, аҭаацәа зегьы гәырҩацәгьак ҳахәаҽны ҳанааилатәозгьы, ҳгәы зырҿыхашаз ажәа ҟәандак иԥшаауан. Ихшаз зегьы рмаршәа акышьа дақәшәон, дҳахӡыӡаауан. «Шәанаџьалбеит, ԥсымышьҭыгак ҳауа хҟалозар, иаашәызшәырха, тәым тәылак аҿы ҳаҟоуп, хагәхьаа зкыда, зынӡак ҳабжьахәашар ҟалоит» — ҳәа дҳабжьауан Ҳан ҳаҭыр лықәиҵон.
Абарҭқәа рзы саб бзиа дызбон, сагьиххәыцуан. Ҵоуп, гәалас исыман, Алоу-иԥа Шьардын иашьа хаҭак иеиԥш бзиа дахьибоз, иага цәгьара ҳзиургьы иахьианаижьуаз, аха аибааӡара ирыбжьаз саназхәыцлак, саб дрыцҳасшьон, улашәхеит ҳәа сзиҿагыломызт, ус ак сылсыршаргьы, баша игәы нсырхон акәымзар, ишизеилымкаауаз здыруан.
Убарҭқәа рыдагьы, сара игәасҭон, ихшаз ҳгәы каҳар ҳәа дшәаны иага ирҵаулан иҵәахыргьы, ицәыӡыз идгьыл гәакьа агәхьаагареи инҵәаз иуацәа-иҭахцәа рзыгәырҩареи мцабзны игәы шҭырблаауаз...
***
Ашьыбжьон акрыфара ҳәа аҩныҟа ҳхынҳәит. Ҳанааи, Матеи аӡӷабцәеи ааихьан, сан илыдгьежьыло, акрура иаҿын. Ҳарҭ ахацәа ҳаԥсы ааиҭаҳкырц, ашәшьыраҿы ҳнатәоны еиԥш, агәарабжьара асаба анырчыла дшааиуаз гәаҳҭеит ҳахәԥҳа Алоу-иԥа Шьардын. Агәашә дааҭалеит, Арабтәылатәи изааргаз аҽы иҟамчы нажәҵаны.
– Иарбан уара Ҳамырза, уҷкәынцәеи уареи гәаӷшақә шәызсышьҭалаз! — ҿааиҭит иара, аҽыжәҵра иақәымккәа, иблақәа нҭышәшәаны инкаԥсарызшәа икылцаны.
– Иҟалазеи, дад, сыхәԥҳа, иухьзеи? — ҿааиҭит Ҳамырза, аҽыуаҩ иҟазшьа џьашьо.
– Аҷкәын цәаҭачшәа уа игылоу иахьа узымнеизеи аҳҭныҟа? — дхәааит Алоу-иԥа Шьардын. — Уара иуҿыԥшны иахьа дызусҭазаалак аӡәгьы дкылымсит! Ac аума уҷкәынцәа шыуааӡо, Ҳамырза, абунт ҳаларҵоит, абунт! Уԥши, дцәыҵаччо дышгылоу, уцәа уҭысцап апача еиԥш! — иҟамчы рыхха Мата днаизыҭрысит.
– Аҿыларха агәы умазар! — снеиқәҟааит capа, иҽы аӷәрагьы снамҵасны искит. Зны сара сахь дыкшарцгьы иҽааирххеит, аха сҿаԥшылара имхацәгьахазар ақәхап, иҟамчы лхьашьшьит.
— Шәҵыҳәа кны ҳашшәышьҭаз шәарҭ ҳаҳцәа, ҳаԥсадгьыл хазына ҳцәырӡны џьаҳаным ахь ҳаажәгеит, араҟагьы ҳнапы шәықәыргыланы шәныҟәаагоит, аха урҭ зегь шәхаршҭны, алажә еиԥш ҳаԥхьаӡаны ҟамчыла шәҳасуеит! М-а-ап, Алоу-иԥа Шьардын, уххь згеит, знык акәым хәынтәгьы ухәԥхазааит, аҟамчы згәаӷьыз ауаҩы ҳашҭа ақәлара азин имам! — Абас неиқәсҳәацәан, иаразнак аҽы ахы агәашә ашҟа иаасырҵәиин, иласаҩсыжьын, агәчамах сасуа слашьҭалеит, саб ус умун, сажәымҭа умрыцәгьан, зда дҳамам ҳахәԥҳа ду, ашҭа дышԥаҭуцои! — ҳәа дысхьынҳало дышсышьҭаз, агәашә аартны аҽы снаҵаҟьан инҭысцеит. Алоу-иԥа Шьардын знызаҵәык даахьаҳәын:
– Ахьымӡӷ исургаз дунеи сықәнаҵ исхашҭрым! Ацкы сызургьы убап! — иҳәан, ҽырхыԥхыԥ ҟаҵаны, дызлааз имҩа днықәлеит.
***
Аӡрыжәразы ирымаз ҳҽагақәагьы аазгап, Дырсын дхынҳәхьазаргьы снаиацәажәап, сҳәан, хәылбыҽхак ажьираҿы снеит. Уанӡа верск aҟaрагьы бжьамызт, иаҳзааигәан. Аҽны амш цәгьан, анхацәа аус рызуамызт, ԥыҭҩыкгьы еиднагалан, ажьира абарҵа иҵатәан. Ишыҟалах сеидру, аамсҭа Алоу-иԥа Шьардыни сареи иҳахьыз ақыҭа зегьы иахыҵәахьан. Жәпаҩык гәаҳәас ишыҟарҵаз ҩашьомызт, аргама иаахтынгьы иалацәажәон. Ожәы ажьираҿы иеиқәшәазгьы, сара снеиаанӡа уи аиҿырхара иаҿызар ақәхарын, санырба, исеигәырӷьан, агәырқьҳәа иҩагыланы иаасԥылеит.
– Иқәнагозҵәҟьа изууит! — иҳәеит Омар, снапы лҿарбаӷьа иаанкылауа.
– Аԥсымҭәра уҳәеит ҳәа, иааҟанаҵаӡозеи!—даацәажәеит аҭаҳмада Рашьыҭ, иҽага ахәы ахаҵара дахьаҿыз. — Ауара-аҭахра иханаршҭуеит уи, дышнеи-шнеиуа дқәыџьманатәуеит.
– Сара даҽакы сазхәыцуеит, — ныбжьеигалеит, зԥаҵа аԥшьқәа аҭаҭын лҩа рылыжьуа итәаз Сааҭ, — аԥшәымак исасцәа еисуан, иара цҭәаны дԥышәырччо дрылаԥшуан ҳәа, ҳара амҳаџьыр ҳахьаанагаз, ҷан-ҷаны ҳаибафоит, ҳаблақәа ҭибахуеит, ҳаазыԥхьаз алаҿырҭуам!
– Иудыруазеи, дара ҳаазыԥхьаз ҳәа узҿу ракәзар ҳаилакшара зҭахыу, мшәан, ирымҳәои, аӡы аныхәашьу, аԥсыӡкра мариахоит ҳәа, — дналацәажәеит ожәраанӡа иӡрыҩуа итәаз, аԥшәма ажьи Дауҭ.
Сара, урҭ ирҳәақәоз сгәы ишаҳәазгьы, алацәажәара сҭахымызт, ҭынч сырзыӡырҩуа стәан, даҽа гәҭыхак сыман; уажәы-уашьҭан Дырсын ашә данбахыҵуеи ҳәа сыԥшын. Уи аӡәзаҵәык иакәын сымаӡақәа ззаасыртхьаз, сыгәҭыхақәа ирылахәыз.
Ажьи Дауҭ — дқырҭуан, иабацәа амсылманрахь имиасыр анаму, рыжәлаҵәҟьа — Архмелаӡе ԥсахны ианырҵеит. Қырҭтәыла аладатәа аҿацәқәа аҭырқә Сулҭанцәа иеибашьны ианрымпыҵархала, иабацәа хдырҵәан, абрахь иааскьаганы индырхеит. Дауҭ араҟа ауп дахьиз, ҷкәына заҵәык идагьы аӡәгьы дихылымҵит, иԥҳәыс заанаҵы дыԥсит. Иԥа Дырсыни иареи еидгылан еицжьиуан, уи адагьы хныҟәгага рымамызт. Ҳара аублаа мҳаџьырқәа Осман-Кои ҳанықәнагала, Дауҭ иԥеи иареи ҭахцәа гәакьақәак реиԥш иаҳԥылеит. Дунеи сықәнаҵ исхашҭраны сыҟам урҭ, ҷыдала ҳара ҳҭаацәа ацхыраара иҳарҭоз. Исгәалашәоит, ҿыц ҳанааҵәҟьаз, ҳҿы иҭаҳҵо хәашак ҳамамкәа ҳаныҟаз, есыуаха чахык-чахык ҳзаарҭиуан. Мчыбжьык ахь зны ааҵәак азна ашыла лаганы, Дырсын аԥхӡы иҿашы даҵаланы, иааганы ҳаҩны иааиргылон. Зны ахш хьаны ныгала ирҟьаш-ҟьашо иаҳзааигаларын, даҽазных — аиха, аигәышә, аҽагақәа, хәыда-ԥсада иаҳзынрыжьларын. Уалк, ма шәахтәк ҳзымшәауа ҳаԥсы анкылахалак, ҟәрышь-мрышьк аԥсахразы урҭ рахь акәын ҳахьнеиуаз, даргьы ирымаз ахәыҷы ҳаҩыргомызт.
Дырсыни сареи ҳаиқәлацәазар ҟаларын, ҳанеибадыр аҽны инаркны, еихааӡалаз реиԥш бзиа ҳаибабеит, ҳаиҩызцәахеит. Лассы-лассы ҳахьыҟазаалак ҳаибаԥшаауан, ҳаибамбаргьы ҳзычҳауамызт. Дауҭ уи деигәырӷьон, егьараангьы ҳаидыртәаланы иҳаиҳәахьан:
– Шәарҭ аҩыџьагьы, дадраа, акәымжәы ныҟәызго ажәларқәа шәырхылҵит, ҭоурыхлагьы шәеишьцәоуп, араҟа, атәым дгьыл аҿы аџыр еиԥш иӷәӷәахароуп шәиашьара, шәеиҩызара!
Ҳаргьы уи амҩа ҳақәын. Дырсын арԥыс еилҟьан, амца дақәуҵар дбылуам ззырҳәоз иакәын. Иара ишьарала акыргьы дныҟәахьан, Ҭырқәтәыла иахьабалак днеихьан, ҩба-хԥа бызшәа ишиҭахыз дрылацәажәон. Снаидтәалан, зда сҳәарҭамыз Фелдышь дшысцәыӡыз аниасҳәа, ишызбоз аԥыр-ԥырҳәа амца ицранаҵеит. Ихатә уск аиԥш дҳаҵ-ҳаҵо дашьҭалт.
– Лыԥсы ҭаны дыҟазар, уара дутәхоит Фелдышь! — иҳәалон иара, сгәы каҳаны санибалак. Зынгьы агаҿахь скылганы, адгьылбжьаха Родост ахьыҟоу абнахь ауп ҳәа амшын сыхирԥшылахьан. Санаҿу ахәылбыҽхазгьы сара сус аҵыхәала, Дырсын агаҿахь дцаны дыҟан, жәабжь ҿыцс исзааигарызеи ҳәа саргьы сгәаҟ-ҵәаҟуа ихынҳәра сазыԥшын...
Ажьираҿы иеиднагалаз рызхара иеицәажәеит, ақәагьы маҷк ихкәашәа ианааҟала, иаагыланы рыҩныҟақәа рахь ацара ргәы ишҭаз, ақалақь ахьтә ихынҳәыз гәыла нхаҩык, аӡыԥсы ихьыкәкәа, абарҵа дааҵалеит. Уи иҳаиҳәеит аррахь ааԥхьара шыҟалаз.
– Ақыҭа мухҭарцәа лассы рсиақәа кны иҳалалоит, бџьар иаҵагылартә иҟоу аӡәгьы даанхараны иҟам! Асулҭан дааҟәымҵӡакәа Балканҟа арқәа рдәықәҵара даҿуп! — дцәажәон анхаҩы.
Иаразнак иааҭынчрахеит, ираҳаз рцәымӷхеит зегьы, кыр аамҭагьы уаҩ ҿиҭуамызт.
– Ԥсҭазашьас иҳамоузеи, ҳаҷкәынцәа наҳхыкәшәаны ианырга? — даақәԥсычҳаит Сааҭ.
– Ҳара ҳзы ҭышәынтәаларак ҟамлеит! Ҳахьнеилак, амлеи анҵәареи ааҳацрыхо ишҳашьҭаз, ожәы аибашьра акәын иҳагыз! — даацәажәеит Џьанҭемыр.
– Аҳәынҭқаррақәа еисалап, адгьылқәа еимарклап, ҳара хаҷкәынцәа ныбжьахәаша ицалап! — иҳәеит даҽаӡәы.
– Ҳсулҭан, Балкан шиҳәо, араҟагьы ажәлар ицәеилалар ҟалап, ишыжәбо, ԥсҭазара ҳарҭом ашәахтәқәа, — дналацәажәеит ажьи Дауҭ.
Агылара сылымшо, сыбӷа аҿаҩҳәа иааԥҵәеит сахьтәаз. «Арра ацара ансықәшәа, уаҳа дызбараны сыҟаӡам Фелдышь!» — абрахь мацара акәын схы ахьыҟаз. Заҟа исҭахызыз сҩыза Дырсын сиацәажәарц, ауаҩы игәы каҳаны даныҟоу, иудыруеит аҩыза иҿцәажәара акырӡа ишаԥсоу, аха иара уи ауха дзыхнымҳәит.
Мзаҭәымҭанын, аеҵәақәа еибарлацәҟәуа ажәҩан кылрыҵәҵәон. Аҵлақәа рыбӷьы нарҳәы-аарҳәуа, ԥша ҟәандакгьы асуан. Сгәеи-гәеиуа аҩныҟа санаауаз уи сацәажәон сара: «Уца, уара адгьылгьы амшынгьы урхыԥрааны Родостҟа! Уналхаԥыр дҭахәҳәа дахьыцәоу Фелдышь, амала, аԥенџьыр кыдумҟьан, амарџьа, дарҿыхап! Улцрымҵын, ашоура дакуазар, уҽлындала, цәыкәбарк лылабжыш лыблакыҵа иахьшәызар, унықәҭәҳәан ашьшьыҳәа инықәырба, ашьыжь данааҿыхалак, амраҳәага еиԥш лыблақәа шам-шамуа аԥсабара ианаақәԥшлак, ихьаԥшшәалоу лыхцәы қамыз лнацәа ԥшӡақәа рыла аилаԥара данналагалак, унлахәыҭ-хәыҭ абас: «Иареи бареи шәынасыԥ иаӷрагылаз рцас аҟынтәгьы, ара бынижьуам, амҩа дықәуп Заурҟан, шьха иԥырхагам, мшын дыннакылом, абар бааигәара дааихьеит, бҽырхианы быҟаз!»
Ҩынтә-хынтә ҳгәашә садгылахьан, аха аҭалара сзыгәаӷьуамызт, аиарҭа сҽасҭар, сшызмыцәоз здыруан. Ахагацәа реиԥш сгәеи-гәеиуа адәқәа срықәын, шаанӡа ҳхала ҳаицыҟазар сҭахын амзеи аеҵәақәеи зхаччоз аҵх ԥшӡеи сареи...
***
Саб, Ҳамырза, ҽнак имҳәа-мырза ашьшьыҳәа иҿынеихан, аҳҭнынӡа дцеит. Ихәыԥҳа, Алоу-иԥа Шьардын иҽишьклажьны диҳәеит:
– Сыҷкәынцәа гаӡақәак угәы ахьԥыржәаз иаҭоумҵан! Урҭ убас иааӡоуп, аублаақәа зегь реиԥш, еибашьрак иаҵошәо иҟаӡам, ажәыларахь инеиргьы уаҩ, ддырԥхашьом. Аха иудыруеит, Шьардын, сара сзеиԥшрақәоу: сыԥшәма ачымазара хҭалкит, саргьы сымч сшәахьеит, арахь нхарала скәадоуп. Алеи-абгеи рыда гәыӷырҭа сымамкәа адәы сықәумыжьын. Сыҷкәынцәа руаӡә дыжәгаргьы, егьи дысзынхартә исзыҟаҵа, узааӡаз сан лыԥсы сыманы суҳәоит.
— Урҭ иаԥсоу џьоук ракәым, аха уара уаҳаҭыр аҟынтәи рхара рамасыжьуеит! Арра ирго иалагаргьы, џьара ԥсыҳәак ҟасҵап! — аҭак ҟаиҵеит ҳахәԥҳа. Ҳамырза игәы ишаанагоз акәымкәа, даара иҽырхааны, иҽыраԥсшәаны диԥылеит иара. Дааиԥхьан, дидыртәаланы, ахҭны зал аҿы криҿеицеит, нас анардгьы дицаст, ҳамҭас хылԥарчыкгьы ииҭеит. Саб аҩныҟа даауа даналага, абасгьы иеиҳәеит: — Сынтәа уҷкәынцәа рхы иақәиҭыстәит, рыҩны иҟаз, инхалааит-инҵлааит. Амала, уара лассы-лассы аҳҭныҟа уааила, мҿык-мцак зҳәаз иеиԥш, амаҵуцәа уаархылаԥшлап. Аҳкәажәгьы аҳәара ҟалҵеит, мчыбжьык ахь ҩымш рҽеҩыхны, аӡӷабцәа аҳҭныҟа илзааларц, тәымуаҩык дадымԥхьалакәа, лымаҭәа-лҩыҭәа, лыӡәӡәатә-лыҳәҳәатә зҳәаз иеиԥш, лгәакьацәа мацара рнапы ианызарц лҭахыуп.
Ҳамырза мап ахиҳәаауазма, деигәырӷьаны дрықәшаҳаҭхеит. Абас ҳаб ҳаԥсҭазаара иазеиӷьхашаз ус дук наигӡазшәа, ихы-игәы дақәгәырӷьо дхынҳәит аҩныҟа, иабеидыргәышьоз, афра уаҩ қьиа, дзықәдыргәыӷыз зегь гьангьашрыла ишеиҿкааз!
Саҳәшьцәа мчыбжьык ахь ҩымш инеиҭа-неиҭасуа аҳҭныҟа амҩа иҩықәлеит. Иахьнеиуазгьы хҭацәыха рымамызт, аҳкәажә лымаҵ руан.
Ҳабгьы бжеиҳан аҳҭны дыҟан, ихәԥҳа иҿы иҭшәарызеи ҳәа дгылан.
Саҳәшьцәа Қәынеи Џьунеи зынасыԥ мыждахаз, аӡә дубар, аӡә духашҭуан, уахык ӷрак иеицҭшааз шракәызгьы, дара-дара еиԥшымызт. Қәына — даԥшьы-шкәакәан, лыхцәы ҩы-ԥшшәала саара ишьҭасуан, Џьуна — деиқәа-гәкын, алаҳәа-хӡы еиԥш лыхцәы еиқәаҵәан, икьаҿын, аха ижәпан, иҳәын, еилачықьын, аӡыҵәҟьа залаломызт. Қәына лыбла агәы ӷран, амзаҭә еиԥш иҭшен-шеиуан. Џьуна — лыблақәа амаахыр еиԥш еиқәаҵәан, еснагь амца рхыҳәҳәылан. Қәына — дҭынчын, дцәажәозаргьы хрыжь-хрыжь, дныҟәозаргьы ҭынч-ҭынч, аҟәараса еиԥш ирсса-рссаны. Есымша гәалак лымоушәа лыблақәа ахәыцра рхыҳәҳәылан, аччара лцәымӷын, дрыцҳашьаҩын, лгәы акы алсыргьы аҵәыуара лқьышә иқәыххуан, лымаӡа иаҳа наскьа иҭаҵәахын. Џьуна — еиламгылак, ччаҩы-хәмарҩык, кәашарада лшьапы лыргыломызт, лыԥсы лымхарацәан, маӡа лзыҵәахӡомызт, лгәы иалсызгьы наразнак лгәы иааҭыӷьӷьааны иуалҳәон. Иззымдыруаз, арҭ еиҳәшьцәоуп, уахык иеициз роуп изҳәомызт, амала аурыла еиҟаран, икахәҳәа-кахәҳәа иауқәан.
Урҭ ракәӡан ҳҭаацәа ргәырӷьара. Уахык иҟамлар, зегьы еаҳныԥшуан, рыцҳарак хзыҟалазшәа ҳхы кны ҳааилатәон.
Ҽнак Џьуна аҳҭнынтәи даараны даныҟаз аҿҳәара иахыԥеит. Уи еиԥш ара ҳааижьҭеи иҟамлацызт, аҭаацәа зегьы хьаас икаҳҵеит. Ҩымшҟа ус иаҳхаагеит, аха нас, цәалашәарак самырҭынчуа салагеит. Аҳҭны мыжда, ишудыруа ацәа цәгьоуп, аӡӷаб, шәара аԥсуаа ишышәҳәало еиԥш, аҵәца даҩызоуп, дноумпыҵшәар, дԥыххаа дцар ҟалоит. Слышьҭалоит ҳәа аҽеилаҳәара сшаҿыз, х-ҽык зҵаҳәаз фаитон ԥшӡак аххаҳәа ҳгәашә иаадгылт. Ари иаҳзаанагаз дызусҭада ҳәа агәашә ахь ҳҿынаҳхон еиԥш, Џьуна даақәҵны дааҳԥылеит.
— Аҳҭны сасцәа дахьқәак мҩахыҵын, ари ахымшк чаран-жәран... амаҵ, ашьаҵ утәын, аҳкәажә саанылкылт. Иахьа сымцар ҟалом ҳәа ианысмуӡа, асасцәа рфаитон ала саалышьҭит, — лҳәеит Џьуна, ҳара лызҵаара ҳалагаанӡа.
Ауха аҭаацәа зегьы ҳанааилатәа, ҳаӡӷаб дымкәашакәа шьапы змыргылоз, акыр-кырҳәа зыччабжь ҳаҩны иҩныҩуаз, лылахь шеиқәыз гәаҳҭеит. Илыхьзеи анаџьалбеит ҳәа дасу ҳагәқәа аахыхьшәашәааит, аха лазҵаара ҳаламгеит. «Ариабжьарак амаҵ зуаз, дааԥсазар акәхап, дыӡӷабуп, дыцәар илхашҭып» — ақәаҳҵеит ҳара.
Адырҩаҽны ашьыбжь агәазы, аҭаацәа зегьы аҩны ҳаныҟаз иақәыршәаны, ҳахәԥҳа Алоу-иԥа Шьардын ираб-ҽы иҵакәашо дшааиуаз, ҳаҩны дааҽыжәҵит. Хьымӡӷыла ашҭа дҭысцеижьҭеи, уи иахьада ҳамԥынҟа дықәымлацызт. Дҽыжәҵит, аха дышԥаҽыжәҵи, ахаан ҳабжьара акгьы ҟамлацызшәа, иблақәа ихаччауа, даҳҿынҵәаауа дааҳалагьежьын, зегьы ҳаагәыдикылеит, сараҵәҟьа сналаҵан, уимоу, сыжәҩагьы днас-насит: «Аферым!» «Аферым!» — ҳәа. «Ари иааишьа акалашәа иҟоуп!»— аасгәахәт сара. Уи ихацәа дышнықәԥшыз Џьуна иаразнак лыҽшылҵәахызгьы гәасҭеит.
– Анцәа дазылбааԥшит, дад, сыбзыцәашьа уҭаацәара, — иҳәеит уи, сан инаган ацәыш хчы изықәылҵаз даннықәтәа, — уӡӷаб хәыҷы Џьуна, ҳазқәымгәыӷӡоз анасыԥ лгәыдҳалт, лара, шәара лҭаацәа, ҳара лыуацәа-лҭахцәа ҳамацара ҳакәым, издыруада аублаақәа зегьы уи анасыԥ ду ашәшьыра иҵанакыр! Арҭ ахымшк дысҭан, ари адгьыл ҳазҭаз, уиалагьы ҳаԥсы ҿызхыз вали Селым-ԥашьа. Сеигәырӷьан сиԥылеит исылшоз ала, ишыҟалах сыздыруам, Џьуна илаԥш дааҵашәан, длеилаҳаит. Асулҭан дуӡӡа ҳадыр зқәиҵо, изааигәоу ауаҩы, змал гарҭа амам, Селым-ԥашьа ажәа униҵоит сыбзыцәашьа, — ҳахәԥҳа ибжьы ҩеиҵихит, ииҳәаран иҟаз иаҳа агәра аагарц иҭахны: — «Исҭахыуп уԥҳа ԥшӡа, уԥҳа хьыршәыгә Езмыд игылоу смармалташь хан цәашьыда илырлашарц, уа иҭоу сыҳәсақәа зегьы маҵуцәас илымазарц, схьы зҭтоу сыхазынарҭа ацаԥха лара аӡәык лнапы ҟәымшәышә иакызарц, сажәымҭыҽха сыԥсҭазаара амра аҭашәамҭаз дшәаԥшь уаркалеиуа дысзыҟаларц! Лҭаацәа ракәзар, уи рҭахны иҟалозар, ихырҵәаны Езмыдҟа изгап, уи рҭахымзаргьы иахьыҟоу иҟазааит, амала, қьафла рныҟәгара сара снапы иануп!». Абас узааицҳаит уи.
Саб убри аҽны еиԥш иҿаԥшылара цәгьаны дсымбацызт.
– Ҳаи, сыхәԥҳа, зда дсымам, ус суқәгәыӷуамызт! — даацәажәеит аҽынкылара шицәыуадаҩыз мҩашьо, — иуџьысымшьеит иахьа иҳабжьыугаз! Излаугәаӷьызеи уара, убзыцәашьа гәакьа иԥҳа уадалықь иԥҳәысс лыҭира! Угәы иалымсын, аха лыхә ыҵхны дуҭир иаҳа еииӷьын! Узааӡаз сан лыԥсы сыманы суҳәоит, сыӡӷаб лынасыԥ умырцәгьарц! Селым-ԥашьа иара ихангьы, ихазынарҭагьы иара имазааит, иҳәсақәеи иареи еигымзааит, сара нхаҩ цәыҵахак сыԥҳа дыҟазааит лԥацхаҿы.
Абас аҷыдахаз иара иаԥшьигаз аус аҿы уаҳа дзықәгәыӷшаз акгьы имаҳаит Алоу-иԥа Шьардын.
– 0, сыбзыцәашьа, Ҳамырза, уара угәы узырхьуа сара акгьы сҭахым, амала, уӡӷаб ианылҭахха, аҵәца бааш дҭоукыргьы дуцәцоит! Уашьҭан ус ак ҟалар, сара исхароумтәын! — иҳәан, ҳахәԥҳа дыҩҽыжәлан дцеит.
***
Адырҩаҽны, ҳан лыда егьырҭ зегьы усура ҳшыҟаз, уи мцала иблыша афаитон ҳгәашә иаадгылахт. Ҩыџьа ахацәа уи иаақәхны ҳаҩны иаадыргылеит шәындыҟәраки чықьмаџьаки. «Селым-ԥашьа ишәзааиҭиит!» – наҳәаны, инықәхәаша ицеит «арахь исышәмырбан!» ҳәа сан дышрышьҭаз. Аусура ҳахьаҿыз Таҳир хәыҷы дкылҟьа дынкылсит.
– Нанду ирласны аҩныҟа ихынҳәааит ҳәа саалышьҭит, — иҳәеиг иԥшшәы ихҟьаны.
Ҳаибарыҩны аҩны ҳааизар, сан ашәындыҟәреи ачықь-ачықьмаџьеи дырхагылоуп. Ашәындыҟәра аартны ҳанҭаԥшызар:	ачауҳа, акадифа, ахаан иҳамбацыз зыхә цәгьаӡаз абалыхқәа... Џьуна илзыбзиахашаз аҵыкқәа, ахәыԥшқа хамы... Ачықьмаџьа ааҳартызар: ахьы-араӡны еилыџьџьаауа, анапхаҵа, алымҳарыҩ, ахәдахаҵа... амацәазқәa... Урҭ амаҭәақәа иаазҭииз иахь архынҳәра акәын сара сыззхәыцуаз. Аха Џьуна урҭқәа шаалбаз еиԥш, аҭаацәа зегьы ҳаикәшаны ҳашгылазгьы, даҳцәыԥхамшьакәа, ашәындыҟәра иҭаз лымаҭәақәа аахганы, ачықьмаџьа аашьҭԥааны, асура дныҩналаны ашә ныдылҵеит. «Ари змаанахарызеи» ҳәа аҭаацәа зегьы иџьашьаны хнеиҿаԥшит.
Ус ҳгәыла Уазамаҭ ашҭа дааҭалеит, уаанӡа Џьунеи иарен еицәажәаны иҟазар ақәхарын.
– Шәааи арахь! — иҳәан, аҭаацәа ҳлартәаны, усгьы дааҳацәажәеит.
– Аублаа ӡӷабк дахьыжәбац, Џьуна ожәы лани лаби дырҿагыланы хаҵа сцоит ҳәа лызҳәом, дыԥхашьоит. Дсыҳәеит лҿахәы шәзеиҭасҳәарц. Бзиа дылбеит, диццоит Селым-ԥашьа, лдәылҵра аҿҳәарагьы уаҵәyxa ауп!
Сахьгылаз схы инаркны сшьапаҟынӡа снеилыбзааит.
– Идылбалазеи, мшәан, ихы аарылмыҳәҳәо аҳәсақәа ирылатәоу, абни аҭаҳмадажә? — сҳәеит сара, сыҽсызнымкылакәа.
– Ус умҳәан, дад, — даасабжьеит ҳгәыла Уазамаҭ, — лара лыблақәа дшырбаз ауп аус злоу! Селым-ԥашьа ақәра имазаргьы, адунеи амаа зкыу уаҩуп, ихьыӡ-иԥша наҩхьеит, имал гарҭа амам! Шәара ишышәҭахыҵәҟьаз иҟамлазаргьы, Џьуна дыҟанаҵ қьафла дахьныҟәнагаша дцоит. Лхы мацара дазымхәыцзаргьы ҟалоит, шәарҭ аҭаацәагьы шәызҭагылоу лбоит, дшәыцхраап, малк-шьалк шәыглыжьрым, дахьнеиз: дадбзиалахааит Џьуна! — иҳәан ҳгәыла, дҩагылан дцеит.
Ҳшынхаацәаз ԥеиԥш бааԥсык зцәа иалашәаз реиԥш, ҳгәы нҭыԥсааит. Аҟәараҳәа аиҵасра далагеит Мата дахьгылаз, сан аҳәҳәыҳәа. дҵәыуон. Саб кыраамҭа дхәыцуа дтәан.
Ҳахәԥҳа Шьардынгьы деигәырӷьаны иҳабжьеигахьан, уи ҳара ҳзыҳәа бзиа иҭахгәышьоуп усгьы. Лара ианылҭахха, ҳара мчыс иҳамоузеи! — иҳәан, иҽага аашьҭыхны амхахьы дцеит.
Аха сара сыгәҭыха еиқәтәомызт: «Аԥацхеи акәмызцәа маҭәеи рыла акгьы зымбацыз аԥҳәызба, аҳҭны ақьаф иарцәыцәыз, амаҳагьареи, агьангьашреи рныҟәцара мацара иаҿу ақәџьмақәа дыржьазар, ма дхырхзар?» Схала сналацәажәарц сҭаххан, уи лҽыԥхьакны дахьтәаз асура ашә саахеит. Абар ассир: Џьуна аԥашьа илзааиҭиз лыҵкы ԥшӡа лышәҵаны, ллымҳарыҩқәа аҭаны, лнацәкьарақәа мацәаз ԥсараха, саркьа хәыҷык данԥшыло дгылан.
Сара сзы иеилкаахеит зегьы:
Џьуна дазыԥшын лынасыԥ!
Уи ақәхеит, закәызеи, Аублаатәыла ҳаныҟаз еиԥш хаӡӷаб чарак лзуны, ауаа ддырбаны дҳашьҭып ҳәа уҟазу, адырҩауха аԥашьа иааишьҭыз афаитонқәа, ҳгәыла Уазамаҭ дааин, Џьуна дындәылган днариҭеит.
Иҟаҳҵаран иҟази, аҭаацәа ҳхы кны ҳааилатәеит. Иага млакреи, чымазареи, хҵәареи, хыԥсаареи ҳрықәшәахьазаргьы, ҳара абык ихшаз, цәгьа ԥсышьа зауз саҳәшьа еиҳабы Ааишьа лыда, егьырҭ ҳаибганы ҳаҟан. Ожәы ауаҩԥсы наӡаӡа днаҳалҵны дцеит, дцеит, аха хара иахьҳцәыхараз, ианаҳҭахыу, ишаҳҭахыу ҳахьзымнеиуаз. Иаҳзаанхан иҟаз ҳхәышҭаара аԥхара хәыҷы. Џьуна хлаҳәада, инаҳалганы илгазшәа, ахьҭакреи агәҭӡыӡаареи ҳԥацха иааҩнаҳаит.
Ҳгәылацәа, ҳҭахцәа, ҳауацәа ааины иҳадныҳәалон шәыӡӷаб насыԥ бзиа лоуит, аҳәынҭқар диццеит, ишәыбаргәызеи ҳәа. «Илыҵалазеи саҳәшьа? Иабалықәнагоз уи аҭаҳмада мбаримбах иуадалықь ԥҳәысхара!» — лгәаӷ кны сгәы еиҟәыҷҷон сара. Уи аамҭазы лассы-лассы исгәалашәон, аԥсуаа рашәа иалаҵаны ирҳәоз ажәақәа:
Ауарбажә ашәҭыц иазнауазеи.
Ахаԥыцқәа ирыбжьакны?
***
Ишуасҳәаз еиԥш, аублаақәа ицагьа-ибзиа ишақәхалакгьы Осман-Кои ҳаҵәҩан шьап аҳарсит. Шықәсқәакгьы анхаҩы иԥхӡы рыхьшы иниасхьан. Ҽнак, дыӡит, дыԥсит ҳәа ҳшыҟаз, иаалырҟьаны иҭаацәа иманы, дыбзиахәха, деилаҳәа-деилаца дааҳазкылсит Саҳаҭқьери.
— Сара, дадраа, Қьааба сыҟан, уи саҵаныҳәеит абарҭ шәыхьӡала, иҟалап, уи акәзаргьы аҭышәынтәалара зегьы изшәоуз. Ишәыбаргәызеи, абар џьанаҭ дгьыл, аибашьра ыҟам, ҭынчроуп. Сара имам ҳәа аҳаҭыр хьыӡгьы сырҭеит. Ижәдыруазааит, Аллаҳҭаала ида нцәа дшыҟам!
Дааин ҿыц иаадыртыз аџьаама днахагылеит. Аха ԥахьа иаадыруаз Саҳаҭқьери дабаҟахыз, илацәажәараҵәҟьа уадаҩхеит, зегьы блаҵархәыла дҳашьклаԥшуан, гәрамгарҭас ҳакны. Аҳәынҭқаррахьтә ауалафахәы шиауазгьы, аџьаама ахьӡала ҭӡыцыԥхьаӡа иҳақәынамгаӡоз ашәахтә наҳақәиҵеит.
Абарҭқәа инарыцлеит даҽа хҭыскгьы:
Ҩыџьа аублаақәа, аҩыџьагьы адин амаҵ азызуаз, аарцә ҳаныҟаз аахысгьы ҩ-нцәак реиԥш ҳазҳәаԥшуаз аӡәы — имам Саҳаҭқьери, егьи ҳныхаԥааҩ Соулаҳ, ҿыц ҳахьааиз адгьыл аҿы ааибышьа рымамкәа, ахҟa рыбжьалеит. Зны, урҭ реимак дара-дара рыбжьара еилашуан, ожәы – реимак ацәымыӷрахь ииасит, адықь-сықьҳәа иааргәыдеибамҵар амуа аҟынӡа инаӡеит. Уара уазхәыц, дад, Шәарах, адин иаҵанакуам ҳәа ахаан абџьар ныҟәзымгацыз ауаа, ожәы маӡала атапанчақәа рыҟәнырҵеит. Еиҳарак ишәарҭахаз, ари еиԥш аиӷара ҩыџьа рыбжьара инымхеит, ажәлар ипланы ирылалеит.
Иҟалаз уи ауп: Осман-Кои ҳанықәнагала, ари аҭыԥ ҳгәы азкаршәны ақәынхара ҳаналага, аублаақәа еизан, аныхаԥааҩ Соулаҳ ҳаԥхьа дыргыланы, иҳаԥшааит ҳаԥсадгьыл аҟынтәи амшын ирганы, ҳзықәшәаз агәаҟрақәа ирылганы иаагоз Быҭха аҟәых азы аҭыԥ — мардара хәыҷык ахьаца заҵә ахьықәгылаз. Быҭха аҵаныҳәара ҳанаауаз зегьы ҳгәырӷьаҵәа ҳнеиуан, ҳӷьазкны акәын ҳшаҵаныҳәозгьы, ҳалаӷырӡ ҳакәааша ҳазхара ҳаныматанеилак, ҳхьаа-баақәа каԥсаны, ҳгәы раҳаҭны адәы ҳнықәлон. Иара убриак акәӡан, ҳаԥсадгьыл ҳазааигәазтәуаз, иаҳхазмыршҭуаз, ҳара атәым дгьыл ианхалаз аублаақәагьы ҳаидызкыло иҳамаз. Уи ҳанаҵаныҳәоз иҳақәԥхозшәа аабон Аублаатәылатәи амра хаакәакәараӡа.
Ҽнак, имам Саҳаҭқьери иџьаамахьы дааиԥхьеит ҳныхаԥааҩ.
– Уара аҭаҳмада хаҿеилаҩашәа иҟоу, узҿқәоу уаарҟәаҵыр еиӷьын! — иҳәеит уи, тәамбашақә иқьышә днықәҵаны.
– Иарбан, уххь згеит, имам, сызҟәаҵраны иҟоу? — дҵааит Соулаҳ.
– Аллаҳхаала ида анцәа дыҟам, џьаамада ныҳәарҭа ыҟам! Уақәшаҳаҭми абри?
– Сышԥақәшаҳаҭым, шьарда зымчу, Аллаҳҭаала илыԥха ҳагымзароуп.
– Ус анақәха, изакәызеи, нас, ажәлар еихьырԥшны, ахьаца амҵан инаган иурныҳәоит, иануҭахыугьы ҭоуба дуруеит, сара хаҭала сырмыԥхьакәа аџьаамахьы уаҩ, дааиӡом, иааиуагьы иаԥуп ҳәа намазк ркуеит акәымзар, ргәы Быҭхахь ауп иахьыҟоу. Иудыруама уapa, урҭ аныхақәа, ажьирақәа рыҵаныҳәара мсылманра ишаҵанамкуа! Иаарласны уи ахьшьыцба асахьа змоу ахаҳә уаҩы имбаратәы анышә иаҭ, ахьацагьы унапала ихырԥаны наҟ икажь!
– Иауазеи, Саҳаҭқьери, абааԥсы, уҿы излаҭыҵӡазеи урҭ ажәақәа! Ҳабацәа, урҭ рабацәа, урҭ рабацәа рныха ԥшьа, алахь умоуааит, иужыр ҟалома? Аублаақәа зегьы ргәышԥы рҟьаны, ргәқәа ҭыхны икаужьыр иаҩызоуп уи злыԥха ҳаура ҳныха алакьысра! — дгачамкны дцәажәеит Соулаҳ.
– Узлажьу закәызеи, уара аҭаҳмадажә, ҳабацәа рабацәа иныҟәыргоз, дара рыбаҩқәа реиԥш иаанхеит наҟ амшын нырцә! Амсылман дгьыл гәҭылса ҳақәуп, хәыцк агмыжькәа уи адин ду атәы наҳагӡалароуп, — шьаҿакгьы ахьаҵра иҭахымызт имам.
Быҭха аҟәых анышә иаҭ ҳәа ицәыругаз аублаақәа рлымҳа ианааҭас, ацәгьарахь икылсуеит, Саҳаҭқьери!
Аџьаама ныжьны, ахьшьыцба асахьа змоу ахаҳә аҵаныҳәара атәы Асулҭан ду, Аллаҳҭаала изаӡәу илымҳа ианааҭас, ацәгьарахь икылсуеит Соулаҳ!
Уа даанымгылт имам Саҳаҭқьери, иҽыныбжьарӡны, ашьшьыҳәа Езмыдҟа, Селым-ԥашьа иахь аныҟәара хҭеикит, дахьнеиуазгьы ацәгьаҳәара даҿын. Иныҵыҩ-ааҵыҩны иҳаҳаит, раԥхьа аныхаԥааҩ днаргыланы, абарҭ знык ажәлар ирылыжәгар, нас аублаақәа рыбӷа ԥҵәоит, ҳнапаҿы раагара мариахоит ҳәа, ауаа ззыӡырҩышаз, акыр зылшашаз Сиҭ, Дауҭ, Ҭаҭласҭан уҳәа сара саб Ҳамырзагьы днарылаҵаны, рсиа еиқәаҵәа ҟаҵаны ишриҭаз. Алоу-иԥа Шьардын абас ауп, имам иҳақәнамгоз ашәахтә ҳақәиҵеит ҳәа аниарҳәа, иҽирдагәеит, егьараан инапаҵаҟа иҟаз ажәлар иара иҿы иашшыргьы «адин амаа зкыу, ииуа иара дақәиҭуп» ҳәа ихы алиршәшәон.
Иҟалазеи, шәан лхы дааст, ари еиԥш уаҩы ибахьоума, ҳаԥсадгьыл ҳцәыӡуа, ҳабжаҩык амлеи ачымазареи иагауа, иаҳзаанханы иҳамаз ҳныхагьы ҳазнымхауа? Уаас ҳаԥхьаӡамзаап, жәбама! Зылԥха ҳаура ҳныха дызусҭазаалак аӡә далакьыс уаҟәыҵ, аџьаама амца ҩацраҵаны иаабылуеит! — ҳәа згәы еилаххуаз, макьана зыԥсадгьыл агәадура змаз аублаақәа аргама имақаруа, аҿагылара рҽазыҟарҵон. Ус акы анаарымпыҵҟьалак, иҩашьомызт, ажәлар зегьы лақәхәаша ишцоз.
Еиқәырхашьас иҟоузеи шьҭа? — абри акәын, сара сеиԥш зегьы хәыцырҭас ирымаз.
Имам Саҳаҭқьери игәаӷ сыкны сагон сара. Ажәлар Аллаҳҭаала илыԥха иадзыԥхьалоз, ацқьацәа рыцқьа ҳәа ишьаз ауаҩы, избан изныҟәигарыз дызлыҵыз аублаақәа рзы аус еиҵаҟәаҟәа? Иҵалазеи митәыс, абас дааҳәны дырҿагылартә еиԥш? — абарҭ ахәыцрақәа ракәын уахи-ҽни сызмырҭынчуаз. Егьысыӡбеит Саҳаҭқьери ихала сиқәшәарц.
***
Сашьеи сареи усгьы арра ҳцараны ҳаҟан, ианааҳаԥхьо ҳәа ҳҽырхианы ҳтәан. Убри аламҭалазы ҽнак аџьаамаҿы снеин саагылеит, аныҳәаҩцәа анамаз кны ианааҭыҵ, имам имацара дшыҟаз гәаҭаны, ашьшьыҳәа ашә аартны сныҩналт. Саҳаҭҟьери, наҟ-ааҟ ацәашьқәа иаркыз дрыбжьагыланы ԥарақәак рыԥхьаӡара даҿын. Аӡә дшааҩналаз аҟара ашьҭыбжьқәа анаага, иаразнак иԥарақәа наҵәахны, иқьҭаԥ аақәхны, дагәылаԥшуа днатәеит. Иааигәараӡа саннеи, ихы ҩеиҵыхны даасыҳәаԥшит.
– Иууазеи, уара, қәылара уаама, бџьарла уеиқәныхла? Абџьар зыҟәну ара аҩналара дшақәиҭым узымдырӡои? — иблақәа камкамуа даасыҳәаԥшит снеишьа шицәымыӷхаз мҩашьо.
– Абри абџьар шсыҟәну џьанаҭ аҭалара ауп сгәы иҭоу! — сҳәеит сара иҵегь ааигәа снеидгыланы.
– Круҭахызма, нас? — иааркьаҿӡаны дҵааит.
– Абри ауп исҭахыу! — сҳәан, ашырҳәа сҟама ааҭысхын, аԥынҵа аҵарра игәаҵаӷара инадсыргылеит.
– Иҟоуҵозеи, уеилагама? Уа аӡәгьы уҟаӡами, шәсыцхраа! — аџьаама дныҩныҟааит иара.
– Хыхь, Аллаҳҭаала иҟасҵо ибоит, исҳәараны иҟоугьы иаҳашт, ҵаҟа — уареи сареи, уаҳа аӡәгьы! — сҟама аԥынҵа ижьы инадсырӷәалеит.
– Иҟаиҵо шәымбо уара, шәааскьа, наҟ дысҟәыжәга! Сишәмыршьын! — днаԥш-ааԥшны, иҟаӡамыз шьоукы драшьапкуан, икьҭаԥгьы неимҟәыҵыҩрны, ахәараҳәа адашьма иныкәҳаит.
– Уара змаа укыугьы агәра угаӡом! Аллаҳгьы ауаагьы ужьоит, умцҳәаҩуп! Ужәлар гәакьа уԥсахит!
– Иҟаиҵо шәымбаӡои уара, шәабацеи? — иҳәахит иара, днаԥш- ааԥшуа.
Шьаҿақәак шьҭахьҟа днаскьеит. Саргьы уиаҟара сыҽидысхалеит.
– Уара аублаақәа ҳшьа уӷрагәоуп! Иахьа уԥсымҭаз уҿы уқәшаҳаҭхароуп! Ҳаԥсадгьыл аҿы ҳаныҟаз уара уакәӡамзи, зегь раԥхьаӡагьы ахҵәара ҳадзыԥхьалоз? Иабаҟоу уи аџьанаҭ дгьыл? «Иахьшоурам, иахьыхьҭам, ныҳәарада шәииԥшьира ахьыҟам, иашамзар залымдара ахьуԥымло, еиӷарада ауаа рнапы еибаркны илеи-ҩеиуа, хьаа-баада, имсылман баҳча иахьыҵоу?» Иҳәа, иужьаз ажәлар Самсун агаҿаҿы анҵәара ианаҿыз уара уҽзуӡаз! Усҟан уабаҟаз, ҳаҭира уаҿызма? — сҟама аԥынҵа иҵегь инадсырӷәӷәалеит. Днеиҭаҵуеит шьаҿақәак, убриаҟара — саргьы.
– Гаӡарак умун, Заурҟан! Уаб Ҳамырзеи сареи амыцхәгьы ҳаҭыр еиқәаҳҵоит! — ицхахә еихамгыло аҟәараҳәа деиҵасуеит Саҳаҭқьери.
– Иҳәа, уара, амцҳәаҩ, аублаа ԥҳәыс улыхшеит, лгәыԥҳәы уаҵаҵан улааӡеит, нас мап зылцәукзеи? Иҳәа, нас, ас иаалырҟьаны уоублаара ухазыршҭыз!
– Сара сымсылмануп, Аллаҳҭаала ду имаҵд зуеит!
– Мап, уара дин умаӡам, ушеиҭануп, уџьнышуп!
Ожәшьҭа уаҳа наскьарҭа имаӡам, акәакь иҽнадирӷәӷәалеит. Сҟама цҳафыр иашахәҵәаӡа игәышԥы иадгылоуп. Маҷк ижьы ицазар акәхап. иҽиреиџьуеит.
– Уасиаҭ умазар иаацәырга, маҷк ауп иузынхаз! Иҳәа, дарбану асиа еиқәаҵәа еиҿызкааз?
– Сара!
– Изуҭада асиа?
– Селым-ԥашьа! Исыдырҵеит, иҟасҵаран иҟази? Ашьхарыуаа иӡхыҵыз цқьа иныҟәыргом амсылманра, ахақәиҭра бзиа ирбацәоит, ахымхәыцра, арҳәра, ақәылара ихагалан иамоуп, иаарласынгьы ирҭаслымтәуп ҳәа сарҳәеит. Адҵа сырҭеит, уи азыҳәан Сҭампылынӡа снарыԥхьеит, имамра сыҭаны, исарҳәеит иҟасҵаша акакала. Сара сушьыргьы, сҭыԥан игылогьы урҭқәа неимыгӡар ҟалом! Асулҭан ҳәьшҭқарра иаусуп урҭ зегьы!
Абас, знызаҵәык акәзаргьы, иҿы иқәшаҳаҭны, гәҭыӷьӷьала даацәажәеит Саҳаҭқьери.
Ашырҳәа сҟама слахан аҭра инҭасҵеит. Дааганы, егьҟамлаӡазшәа ҭынч иҭыԥаҿ даасыртәеит, аха макьана иҽизеиқәкуам, аҟәараҳәа деиҵасуеит, иқьҭаԥгьы аашьҭыхны, иаԥхьа инықәсҵеит.
– Рацәак мырҵыкәа иҟалараны иҟоуп ҳныха ԥшьа амҵаҿы аублаақәа реизара, — сналагеит сара иахьынӡасылшоз сҽырҭынчны, — сгәы иаанагоит ауаҩра ныҟәугап ҳәа. Унеиуоу умнеиуоу уи аизарахь?
– Уаҳа ԥсыҳәа ыҟамзар, снеигәышьап!
– Уаннеихгьы ужәлар гәакьа ироуҳәозар ақәхап: «Зеилымкаарақәак ҟалеит акәымзар, сара сыхәҭаахь ала шьарда зымчу Быҭха саԥырхагам, шәаҵаныҳәала, алԥха-агәыԥха шәыгымхааит» ҳәа.
– Ишуҳәаз иҟалоит, Заурҟан!
– Ицәгьамызт ани усиа еиқәаҵәагьы шьҭахьҟа иургьажьыр!
– Урҭ знык ирымпыҵашәаз уаҳа иурҭаӡом!
– Нас рыгәра злазгарызеи, Саҳаҭқьери, уара исоуҳәақәаз? Издыруада ас еиӷьзар? — сҳәан ашәҟә-ԥшьа иаԥхьаҟа снахеит, дахықәаарц сҭахын. Уи иаргьы еиликааит.
– Убриак сыдумҵан, суҳәоит! — илаӷырӡ хаҟәҟәала дҩагылеит аҭаҳмада.
– Умш аабзиахааит Саҳаҭқьери, ауаҩра ҳәа уҩнуҵҟа акыр кыдҷаблазаргьы аабап! Амала иухоумыршҭын, уаргьы сумбеит, саргьы араҟа сыҟамызт! — сҳәан аџьаама сындәылҵны ашә ныдысҵеит.
Уи ашьҭахь рацәак мырҵыкәа Саҳаҭқьери иҳәаџьара шьҭеиҵеит, сгәы бзиам ҳәа ҽыҵгас иҟаҵаны, ақалақь Езмыдҟа диасит. Уи нахыс џьаргьы сиқәымшәеит, ихабарҳәагьы акгьы смаҳаит. агьангьаш!
***
Езмыдынтәи иаашьҭыз афицар, абар хымш ҵуеит, ауаа реиԥықәсларҭақәа рҿы, адәқәа рҿы дааҭгылан, иахьынӡаилшо ибжьы ҭцаны, Асулҭан иҭижьыз ириде даԥхьо, ақыҭақәа дрылеижьҭеи:
– Адгьыл аҿы Аллаҳҭаала изаӡәу ҳ-Сулҭан ду адунеи иахьабалак ихьчоит амсылманцәа рзин ԥшьа. Уи иаӷацәа агьааурқәа ирыхҟьаны, даламгар ҟамлеит џьихад. Асулҭан ду инапаҵаҟа иҟоу абџьар шьҭыз- х‘уа зегьы, Аллаҳҭаала шәиҵаԥшны инашәыгӡароуп шәуалԥшьа — агьааурқәа рабашьра! Амсылманцәа шәгәышәҽаныз, агьааурқәа адунеи иқәнаҵ! Абра зыӡбахә аҳәо зегьы шьыжьымҭан ашацкыразы, рымаҭәа-рҩыҭәа, рымҩаныфа рҽеиқәыршәаны, ажьира аԥхьа адәаҿы икылсроуп! Мап ацәызкыз иқәшәоит дыкнаҳаны ашьра! Арра ицо рҭаацәа иалкааны ацхыраара рырҭоит, ожәнатәгьы ирықәырхуеит аҳәынҭқарра ашәахтә! Амыслманцәа шәгәышәҽаныз...
Абриакәын, шьыжьы, шьыбжьон, хәылбыҽха иааиԥмырҟьаӡакәа афицар ибжьы иалыҩуаз.
Ус иааит уи ашьжьымҭангьы. Уи амш анацәа рылаӷырӡ иамшын. Еҳ, анаџьалбеит, уаҩ иибо зегь ихашҭуеит акәымзар, изакә арԥарцәоузеи ԥсра-ӡра амҩа иқәлаз! Ҵоуп, аублаақәа ахаангьы ҳаибашьцәан, аха ианакәзаалакгьы ҳаззеибашьуаз аадыруан—ҳаԥсадгьыл ҳахьчон. Ирхьчозеи, ашьа зызкарҭәода ожәы аублаа рыҷкәынцәа? Уа нахьхьи Дунаи аԥшаҳәаҿы акәзааит, ма Судан аԥслымӡраҿы, ма Арабсҭан асакараҿы иззеибашьуада? Акгьы рыздырӡом! Асулҭан иафицарцәа инараԥцаны иргагәышьоит ԥсра-ӡра!
Матеи сареи ҳҽааибыҭаны раԥхьаӡагьы ҳнеит ажьира аԥхьа адәаҿы. Ҳҭаацәа абзиала ҳәа раҳәаны ҳарԥырҵхьан. Ус еизашаз еизеит. Афицар ҭаилым ҳнықәыргылан, хсиа даԥхьеит. Аха сашьеи сареи ҳанымшәалт. Ҳгәы бзиа, ҳаԥшьмахак еибга, ҳара ҳааныжьны ҳҩызцәа рра иахьдәықәырҵоз, аиаша уасҳәап, кыр ихьымӡӷаҳшьартә ҳақәшәеит.
– Иҟалазеи? — афицар ҳизҵааит.
– Шәарҭ аишьцәа аамҭала шәныжьуп! — иҳәеит иара.
Иҟаҳҵахуаз, ҳҩызцәа, акырҭуа Дырсынгьы дыргон, рымҩаныфақәа аашьҭаҳхын, амҩаду аҟынӡа инаскьаагеит.
Ҳҭаацәа рымацара ракәмызт, ҳқыҭа зегьы џьашьатәшәа ирбон, цоажәатәысгьы ирыман ҳарҭ арра ҳахьацәынхаз. «Ирыбаргәузеи аҭынхацәа дуқәа рымоуп: анахь – вали Селым-ԥашьа, арахь рыхәԥҳа Алоу-иԥа Шьардын. Урҭ ирылымшо иҟоузеи, ԥсра-ӡра идәықәырҵозма Заурҟани Матеи!» — абри иазкылсит аҵыхәтәаны.
Ҳара ҳхаҭақәагьы гәҩарас иҳауит аӡәы ицхыраарала арра ҳшацәынхаз.
Абас ҳҩыџьагьы ҳаҩны ҳаанхеит, ҳазҿыц анхара-анҵыра ҳаҿын. Сара сыхәҭаахь ала, сҩызцәа-сықәлацәа ахьсывыргаз сгәы иаламкәа ҳаӷоу драхәхааит, аха даҽа ганкалагьы, иуцәызӡом, амыргәырӷьа схы иҭан. Сылаԥш иааҵашәон, ахаан исымбацыз адгьылбжьаха Родост.
Егьарааны сҳәахьазаргьы, ожәшьҭа уахь сдәықәымлар ҟалашам. Уи амҩа исыцқәлараны иҟказ, абаа ду еиԥш сзықәгәыӷуаз, зегь рыла сзырманшәалараны иҟаз ақырҭуа арԥыс-еилҟьа Дырсын, арра дыргаанӡагьы, акыр ихы иалиршеит: дысирдырит аԥра-шхәа змаз, адгьылбжьахагьы ихәмацәак реиԥш издыруаз аԥсыӡкҩы. Уии сареи ҳаиқәшәеит, хаицәажәеит, ҳаилаӡеит.
Абар ԥшьы-шықәса ниасит ҳаԥсадгьыл ҳақәҵиижьҭеи, ԥшьы-шықәса лареи сареи ҳаибамбацт. Фелдышь лхы-лҿы зеиԥшраз уажәшьҭа цқьа исзеилымкаауа аҟынӡа снеихьан, аха лара лыда ԥсҭазаашьа сымамызт. Исыхьлакгьы уи даасымгар ҟалом. Убриалагьы ҳаицәзырӡырц згәы иҭаз рҿы сшьа кәапеилаҵәҟа истарц сҭахын.
Ахәыжә-хәыжәҳәа аџьықәреи срашәозаргьы, аҭаҭын срыԥхуазаргьы, иара ус амҩа сықәланы снеиуазаргьы, абарҭ ахәыцрақәа ракәын ҭаха сымҭо, схы зыршаҟәоз.
АШЬХА ҬЫԤҲАЦӘА РЛАХЬЫНҴА
Ҳахәԥҳа Алоу-иԥа Шьардын ҳаӡӷаб лхаҵацара ашьҭахь лассы-лассы ҳаҩны даамҩахыҵлон, иҽырхааны дҳацәажәалон, иара иахь усура ҳамнеиргьы акгьы ҳаиҳәаӡомызт, уимоу, аҳкәажәгьы сани саҳәшьеи рзы иаҳа даԥсышәахан дыҟан, зны-зынлагьы ҳамҭас маҭәақәак рзаалҭилон. Алоу-иԥа Шьардын шәыӡӷаб анцәа ишиҳәара дыҟоуп ҳәа ҳаиҳәалон акәымзар, Џьуна лхабар ҳәа акгьы ҳаздырӡомызт. Уи, излаҳаҳауаз ала, дынхон Езмыд ақалақь, Селым-ԥашьа ихан аҿы. Уажәы даҳкәажәын, Зулиа-ҳаным ҳәа илышьҭан, есышьжьымҭан хшла дыркәабон, аҳҭны зегьы лхаҵа раԥхьа днаргыланы, лҿы ихшәарызеи ҳәа илыҳәаԥшуан.
— Ее, дад, — ҿааиҭуан саб, абас Алоу-иԥа Шьардын ииҳәақәоз даарзыӡырҩны, — сыӡӷаб хәыҷы уи ахан лыԥсы ҩнаҟәкуазар ҳәа сшәоит. Лразҟы ишԥанымыз лара илышьашәалаз анхаҩы ԥацха хәыҷы!
Ус ҳшааиуаз, аҭаацәа зегьы гәырӷьагас, гәынкылагас иҳамаз, Ҷурухсу зҽазҭаз аҭакәажә Ҳамида лмаҭа Таҳир хәыҷгьы даҳцәыргеит. Уи шыҟалазгьы усоуп: Алоу-иԥа Шьардын диман Таҳир иқәлаз хҭылҵ заҵәык Мансоу ҳәа. Иаб, усгьы имал-ишьал зҳәаз иеиԥш, илшартә дыҟан, анцәа иҟнытә, иӡбеит аҵара иирҵарц, аха имацара џьаргьы ишьҭра иҭахымызт.
– Таҳир ҷкәына ҟәыбҷак иоуп, Мансоу дицзар, дааихылаԥшлап, иаргьы ак иҵап, ак иаҳап, ижәдыруазеи, бзиак илҵыргьы, иныҟәгара сара хьаас ишәысҭом, ҳамаҳә Селым-ԥашьа илаԥш хаа адагьы иҭахым, — Алоу-иԥа Шьардын дааин сани саби дрыҳәеит.
Сан, Наси, илыхшаз раҵкыс Таҳир деиӷьылшьон, инеимаҭәаны аҵәыуара далагеит дсышьҭуам ҳәа. Аха аҭаацәа зегьы ҳлеидтәалан ҳаназхәыц:
– Ҳара ҳҭаацәараҿы ахаангьы ҷышәк здыруаз аӡәгьы дҳаламгылацызт, Таҳир еилыҷҷак иауп, хылаԥшра игымкәа ақалақь аҿы ҵарак дҭалар, џьара напынҵарак илшо дҟаларгьы зыԥсоузеи, — ҳҳәан, ҳақәшаҳаҭхеит.
Дук хара имгакәа, Алоу-иԥа Шьардын, Таҳири Мансоуи иманы Сҭампылҟа дцеит. Инаганы аҩыџьагьы мектебк иеиҭеит. Уарла-шәарла акәзаргьы, аҷкәын хәыҷы асалам шәҟәы ҳзиҩлон, аха ҳара ҳҭаацәа рҿы иаԥхьахуадаз, саб иманы Мзауҷ Абыхәба иахь, ма амула иахь дцалон.
***
Ишуасҳәаз еиԥш, ҳара аублаақәа хахьынхоз Осман-Кои ақыҭаҿы ирацәаҩымзаргьы иҳалаԥсан асаӡ-аԥсуаагьы. Ҳара даҳзааигәан дынхон асаӡ-аԥсуа Абыхә Мзауҷ. Уи ахаҵа гәымшәа итәы уасҳәахьеит, Самсун ҳаныӡхыҵызгьы даҳгәылан, ҳара аҭаацәара ҳзыҩназ амаӷаза азымҩатәирахь дыҩнан. Иара убраҟа ауп иԥҳәысгьы ахаҵарԥыс дахьлоуз. Саб Ҳамырза, убасҟан аԥшқа днеихагылан:
— Ахырзаман аамҭа узлиааз уаламӡааит аԥшқа! Аԥсны ашьха ҳаракқәа руак ахьӡ Шьоудыд ухьӡысҵоит. Уи егьырҭ ашьхақәа ишрылыҳәҳәо еиԥш, зегьы урылыҳәҳәо, ужәлар рзы ухьӡырҳәаганы уҟалааит! — абас диныҳәеит, диныԥхьеит. Усҟантәи ашықәсқәа раан, ашьхарыуаа шьҭахьҟа ҳаԥсадгьыл ахь ҳархынҳәра зинла иауаз џьшьа, Мзауҷ Абыхәба аума зегьы ихы иахҭихит, уи аха аныҟамла, зегь ҳаиԥш иаргьы игәы ирҭынчызшәа акәын ишаабоз.
Шьоудыд хәыҷы ожәы дыҵурҟьар дузкуамызт, джыцәӡа дааҟалахьан, даӡәгәышьан, иашьеи иаҳәшьеи ҳәа аӡәгьы димамызт. Таҳир даныҟаз лассы-лассы аҩныҟа дааилон дицхәмарларц. Уи ақалақь ахь данырга, Шьоудыд хәыҷы аҩныҟа иааира хьырижьит, аха ма Қәына, ма ҳара аишьцәа ҳуаӡәы ҳцаны, аҩныҟа даагалон, Таҳир игәхьаагара ҳхеиршҭуан, дыҩуа, дкәарҷалеиуа ҳамӡырха данықәаабалак, иага хьаа ҳамазаргьы иааҳхеиршҭуан.
Аурақәа ҭаагалт. Уи ашықәсан ҳамгәахә иазхашазгьы аџьықәреи ҳауит. Ашар иҳақәызгьы ҳшәеит. Ҳҭаҭынгьы хар амамкәа иаҳҭиит. Ҳуалқәеи аҳәынҭқарра ашәахтәқәеи ирхашәаланы, ԥара ԥыҭкгьы еидыскылеит. Сҽеиқәсыршәеит, ожәшьҭа анцәа ихәозар, cгәы ҿзырҩааз сыгәҭыха анагӡараз амҩа сықәлоит. Сыԥсы-сынха сазцароуп адгьыл бжьаха Родост. Аха џьара машәыршәа Фелдышь даасҿаҳаргьы, ожәшьҭа дысзымдырыр ҟалап, аамҭа иҟанамҵо иҟоузеи? Избан, лареи сареи ҳзеинасыԥымхазеи? Ҩыџьа еиҽгәҳәаауаз реицәыӡра иарҳаз агәнаҳа зқәысҵарыда? Ҳанасыԥ иаԥырхагахаз рцас аҟынтәгьы уи дсырхынҳәуеит сара. Идсырбап сара сышхаҵоу, идсырбап ҩыџьа рынасыԥ аиԥҟьара азин шрымам! Ҩызас дышьҭысхуеит, кәрала дсеиҳабызаргьы, сицәыԥхамшьакәа cгәы амаӡақәа зегьы засҳәахьаз, аԥсуа хаҵа еибӷьаа Абыхх Мзауҷ.
***
Бандырма ақалақь аҿы ҳкылсын, кыр уахыи-ҽни агаҿа ҳаваныҟәон Мзауҷи сареи. Адгьылбжьаха Родостҟа ҳазгаран иҳаз, аԥра-ӷба змаз аԥсыӡкҩы заанаҵ ҳилаӡахьан, аха ожәы, аҿҳәара ишәысҭаз азы шәзымааит ҳәа мап ҳцәикит. Длаҳархеит, дҩаҳархеит. ҳазлаилаӡаз иацҵаны аԥара иаҳҭарц ҳалагеит, аха ҳнапаҿы даҳзаамгеит. Егьырҭ аԥра-ӷба зманы иҟаз аԥсыӡкцәагьы еибыҳәан иҟазшәа, дызусҭазаалак аӡәгьы амшын ахылара изымгәаӷьит.
Ожәшьҭа ҳаргьы иаабеит ари бзиарак ишамаанам, аха еилаҳкаарц ҳҭахыуп, агаҿа ҳаԥырҵуам. Аԥсыӡкцәагьы ҳааигәара илеи-ҩеиуеит, рыӷбақәа асқьалақәа ирыдҿаҳәалоуп. Ус аԥсыӡкцәа руаӡәк, — ани жәбома? —ҳәа амшын ахь инапы наирхеит. Ҳанынаԥш, хараӡа амшын агәы еиҩыцәуа, х-еибашьыга ӷба дуқәак алада ишцоз аабеит.
— Нас абанҭ абзарбзан дуқәа ирҭыҳәҳәо сыӷба хәыҷы иагәыдҵаны, шәаргьы саргьы ҳҵаадырҟәрыларц аума ишәҭахыз? — иҳәеит, ҳгара мап ацәызкыз аԥсыӡкҩы. Нас иаахтны иҳаиҳәеит уи ожәы ааигәа Родост еидсылара ӷәӷәак шыҟалаз, авизир ду идҵала, адгьыл дуи адгьыл бжьахеи ренҭанеиааира шаанкылахаз, аибашьыга ӷбақәа Родост шырҷаԥшьоз...
Ааи, дад, Шәарах, убарҭ аибашьыга ӷбақәа ракәын Фелдышьи сареи иҳагыз! Убас ауп, инамӡаша анасыԥ шыҟало, ауаагьы аԥсабарагьы аԥырхагахоит. Аиаша уасҳәап, асаӡ-аԥсуа Мзауҷ дсыцымзар, еибгала аҩныҟа сзыхнымҳәыргьы ҟаларын. Зны убрахь ацара шԥасылымшеи ҳәа схы сазгәаауан, зны, акгьы зхараӡамыз аԥсыӡкҩы сизыҵҟьеит, даҽазных, шьапыла агаҿа иаваршәны сдәықәларц иақәыскит, иуасымҳәеи, ахагацәа реиԥш акәын сшыҟаз.
Аха аҩ,ыза бзиа дсыцын, алмҩанык ҳмида-гәидаха ҳахьаауаз, сыгәшәы-мшәы аҳәара даҿӡан. Ааԥын шааилак ҳдәықәлоит ҳәа сиргәыӷуан.
– Иуҳәо зегь саҳауеит, Мзауҷ, — саацәажәеит сара, Осман-Кои ҳанаалагыла, — ҳқыҭа иаланхо зегьы ирдыруеит Фелдышь лаагара амҩа сшықәлаз, ожәы акгьы сылымшакәа сыхынҳәра — хьымӡӷыуп! Исеицәоугьы дысхымыччар аушам, ари ауп сыбӷа ԥызцәо!
Ааи, дад, Заурҟан, — иҳәеит Мзауҷ саанкыланы, — бзиа иибоз дызцәыӡыз быжь-шықәса дҵәыуан, аԥсадгьыл зцәыӡыз иԥсы ҭанаҵы дҵәыуеит!
Ари ажәаԥҟа иаҿасыргылашаз акгьы сҿамшәеит, омашәагьы сархәыцит, иахьагьы уаҵәгьы исхашҭуам.
***
Уахык хәылбыҽха, аҭаацәа зегьы аҩны ҳаныҟаз иақәыршәаны даакылсит Мзауҷ Абыхәба. Шьоудыд хәыҷгьы икәырҷыжь ыркәыр-кәыруа уи дицын. Илахь мпахьшьык акәыршаны иҿаҳәан, лаба кьаҿыкгьы наиҵыргәо икын. Дычмазаҩны аиарҭа днылҵызшәа акәын дшыҟаз.
— Иухьзеи, дад, ухы зҿаҳәоузеи? — дҵааит саб.
— Саазқәылаз хыхь бааԥсык сызҵысын сагоит, арахь аиарҭа сзылагылом! — дналагеит иара, илаба иҩыҵра иныҵарӷәӷәаны. — Ҳамырза, изыуцәызӡозеи схы ишакәымшәа избоит, рацәак хара сзымцаргьы ҟалап. Ахацәымыӷра сҭагылеит. Изакәызаалак ак сгәы ацнеиуам, уаха шаанӡа сбарџьеиуа аиарҭа сылоуп, сылацәа неихьысшьыргьы сашьцәа роуп ԥхыӡ избо, сааҿыхаргьы урҭ ожәы-ожәы сылаԥш иҵашәоит, сааигәара игылан ицәажәошәа рыбжьы саҳауеит, саахьаԥшыр — аӡәгьы дыҟаӡам. Зны-зынла адәы сықәлан сышнеиуа, сахьыҟоу аасхашҭлоит. Анкьа хахьынхоз Гагра Абааҭа сыҟоушәа сааҟалоит, ахьхьаҳәа Жәкәара аӡиас хәыҷы абжьы саҳауеит, уи иацдырӷызуеит ахьарчҳәа амшын ацәқәырԥақәагьы... ԥсҭҳәақәак лаҟәны ихызар, шәаԥыџьаԥла иҩычоу Мамзышьха саҽаԥшуа џьысшьоит, зны-зынла аԥша исзаанагоит ԥсыуа мыткәмак, сан лыбжьы акәушәа ауп ишыҟоу, сашьцәа еибгамзар ақәхап. Урҭ ракәымзи, — ҳаԥсуазаргь, џьарак хаицыԥсып, умцан ҳәа исҿагылаз! Схы ауп гәыбӷан зысҭо, уаҳа аӡәгьы, ирымҳәои нас «ухы иазууа уаӷа иузиуам» ҳәа! Сара схала сынасыԥ сырцәгьазар, схы иавызбарым, аха имаскузыз исыхшаз сыхҭылҵ хәыҷы? — Абас акыраамҭа дцәажәон Мзауҷ, игәырҩацәгьа иӷражьыз ахьанҭара ибжьы ҿанаҳәон, аҭкаара ицәыхьанҭан. Шьоудыд хәыҷгьы, ахәмарра даҟәыҵны, ибла ҭраа, иаб диҳәаԥшуан, уи иажәақәа рҵакыҵәҟьа изеилымкаауазаргьы, акы дамырҭынчуа дшамаз ибон.
– Ус угәы каумыжьын, дад! — иҳәеит Ҳамырза, — зегь ҳзықәшәаз ауп уаргьы узықәшәаз!
Аҭаацәа дасу иахьынӡаҳалшоз ҳгәыла игәы хзышьҭхуазар ҳәа ҳаҿын. Сан уаххьа луын, ҳнеидтәалан акраҳфеит. Закәызеи, анкьа еиԥш арыжәтә цәыраагап ҳәа уҟазу! Уи цәыкәбарк ҳаҩны иҩшаршәымызт.
Аԥсҭазаара, ишудыруа, ҟыба-ӡыба агхаӡом, Мзауҷ иеиԥш згәы каҳан иааҟалоз ауаҩы, агәылацәа даарыԥхьон, аҩы изхыртуан, икәаӷӷаша итәаны, арыжәтә идыржәылон, дырныҳәон, акаҩ-акаҩҳәа ашәак ааҭдырҟьон, игәы ихадыршҭуан, иаргьы аԥхыӡ бааԥс иалҵыз иеиԥш, игәаҳәара изыхынҳәуан, ихы-игәы дақәгәырӷьо аҩныҟа дцон... Ус ҳабаҟахыз ҳара! Кәына илыршыз каҳуа еиқәаҵәак ааҳалалгалан, ҳнаҿыхәеит...
– Сахьынӡазнеиуа сыздыруам, иахьеи-уаҵәи исзалмыршаргьы, сышьҭахьҟа, сашьцәа рахь сыхнымҳәыр ҟалом... Сҭаацәа роуп снызкыло акәымзар, уахаҵәҟьагьы сыԥшуамызт... Зинла хаԥсадгьыл ахь уаха ахынҳәра аныҟамла, сзықәшәаз схы амариашо сааиуан, аха ожәшьҭа схы сзаанкылом... Ус акы самхаургьы, схабарк ҟалаанӡа сҭаацәа агәыҵәҟьа иқәхарым шәара шәахьыҟоу! — иҳәеит Мзауҷ аҵыхәтәаны.
– Угәы иҭоу анцәа уахьигӡааит, дад! Асӡа ицарым, џьара еимга- еимцарак убаанӡа аӡеилашыра уҽаумҭан! — диабжьеит саб Ҳамырза. Уаҳа гәаҳәарак имамкәа, Шьоудыд хәыҷы инапы данкны, агәашә дынҭыҵит ҳгәыла.
Убри ауха нахыс, ҳарҭ аҭаацәа иаҳагьы дрыцҳаҳшьо ҳалагеит Мзауҷ. Ҩаха, хаха ихабар ҳамбар, ҳгәы дыҵалон, аҭаацәа ҳуаӡәык, еиҳаракгьы сара, иҩныҟа хнабжьыслон. Егьараан ҳнеиргьы, игәы ҭырхаха даҳԥылон, хәашак иадамзаргьы уҿы иҭамыршәкәа уауишьҭуамызт. Мыцху иалкаашәа бзиа сибон сара. Уаххьа ыфан ҳаналгалак, ӡнызар, ахәышҭаара ҳныҽҳәатәон, ԥхнызар, абарҵахь хнеидтәалон. Мзауҷ ашьшьыҳәа иаацәыригон аԥсуа ахәра ашәа.
«— Уа ради-и-и, ахәра ашәа гәыжьжьагоуп!» — дналагон иара, иҳәон уи ихаҭа деихырҳаны дкажьызшәа, ибжьы гәаҟ-гәаҟуа. Саргьы ицырӷызуа сҿынасхон, зынгьы иааимыздалон. Шьоудыд хәыҷы дтәаны, игәы хыҭ-хыҭуа даҳзыԥшын, уи ашәа гәаҟрак ишахылҵыз гәҩарас иҟаҵаны дазыӡырҩуан. Ԥыҭрак даныҩеидас, иаб иааимданы апа аацәыригон. Ахьы саркьал иахылҵызшәа аҷкәын ҟата ибжьы-ԥшқа ҵарыхәҵәаӡа, иҭаҵәахыз хьаак иахылҵуазшәа ихьу-хьууа аҿыҩанахон. Еицаҳҳәон хахҩыкгьы даара ҳӷьазкаанӡа.
– Заурҟан, дад, џьашьахәыс иумкын, сара ахәра-ашәа мацара ахьалсхыз. Ҳаԥсадгьыл бзиахә агәхьаагара иарҳаз аҳәа-ццышә ала ихәуп ҳгәы мыждақәа, ари ҳабацәа рашәа ада акы иазыжьжьом! — иҳәон Абыхәба хаҵа, ашәаҳәара ҳанаҟәыҵлак.
Аҵх акыр иганы, ҳаҩныҟа санаадәықәлоз, агәашә сааҭыганы:
– Заурҟан, Заурҟан, сарӷьажәҩа! — даацәажәон иара уи ҩынтә-хынтә ишсеиҳәахьазгьы агәхьаа мкыкәа, — сара Аԥсныҟа сдәықәымлар уаҳа исзычҳауам, сҭаацәа сыманы сызцар — ахазына. Ус акәымкәа, схала ацара сықәшәар, абысгьы иашьасгьы уимазааит ани Шьоудыд хәыҷы. Ауаҩ шьа улазар, нап игыумыжьын, дааудкыл, аҭынхадара инумырԥшын суҳәоит, уи даныҩеидаслак Аԥсныҟа сышьҭа дхылартә иҟаҵа!..
Абас амыҭҳагәыс анцәыригалак, иааҳхашҭуан аҵх шеиҩнашахьаз, иаҳхашҭуан ҳаиԥырҵраны ҳшыҟаз. Зҵыҳәа ԥымҵәаӡоз ҳагәҭыхақәа еибыҳәауа, ҳгәеигәеиуа адәқәа ҳашрықәыз, егьарааны иҟьаҟьаӡа иҳаршахьан.
***
Ҩымз-хымыз раҟара ҵхьазар ҟаларын ҳаҳәшьа хаҵа дцеижьҭеи, ҳахәԥха Алоу-иԥа Шьардын иааҳаиҳәалоз ада, лхабарк ҳаздыруамызт. Ус ҽнак Езмыдынтәи иҳауит лысалам шәҟәы. Ларгьы аӡәы илзиҩызар ақәхап, харгьы уи иаԥхьоз, ҳгәыла асаӡ-аԥсуа Мзауҷ Абыхәба ида, ҳааигәа-сигәа уаҩ дыҟамызт. Уи хәылбыҽхак дааин, аҭаацәа дааҳалатәан даҳзаԥхьеит: «Хьаас сҟашәымҵан сара, уаҳа назҭахым аԥсҭазаара бзиахә сымоуп, шәара шәыгәхьаагара ада, сзынхьаауа даҽак сымаӡам, зегь шәеиҳагьы сгәы дыҵаланы дыҟоуп саҳәшьа Кәына...» Абас иааркьаҿны инҵәон, аҭаацәа маҷк аҟара ҳгәы зырҭынчыз уи асалам.
Шьыбжьонк ҳгәашә иаадгылеит хҽык зҵаҳәаз фаитонк. Уи иааҭыҵны аҩныҟа рҿаархеит, еиқәаҵәа маҭәала еилаҳәаз, ҿаршәла зхы-зҿы таҳәҳәаз ҩыџьа аҳәсақәа.
— Ҳара, шәара шәыӡӷаб аҳкәажә Зулиа-ҳаным лмадуцәа ҳауп! — рҳәеит дара, — уи ҳалашара бзиахә лоуп ҳаазышьҭызгьы, ҳаигәырӷьаны ишәаҳҳәарц ҳҭахыуп, шәыӡӷаб, Аллаҳҭаала имч ала, дыбзиахәха дшыҟоу, аҵыс хшыҵәҟьагьы шлыгым, цәашьыда, цәымзада аҳҭны зегьы лырлашәит, амала, зхаҵкы ҳцаша лара, шәымбара хьаас ишьҭылхит, лылахь даара еиқәнаҵоит, шәыгәхьаалгоит! «Иҟалозар, саҳәшьа, сыԥсыҩҭкаара Қәына жәамш раҟара аанҿасра дысзаашәышьҭ!» — абас шәзаалыцҳауеит аҳкәажә Зулиа-ҳаным.
– Абарҭгьы шәыдышәкыл, шәыӡӷаб лҳамҭақәа роуп!—рҳәан, дасу ҳазынмаҭәа ааҭыхны иааганы ҳаԥхьа иаақәырҵеит.
Аҭаацәа зегьы иааура ҳзымдыруа ҳааилахеит зназы. Ҳаӡӷаб лхабар ахьхаҳаз, ҳәара аҭахыума, ҳаргәырӷьеит, лара лхаҭа афаитон даақәҵны хашҭа даақәлазшәа ҳҟалеит. Қәына лхаҭа лакәын: — саҳәшьа дыгәхьаазгоит, уахык иадамзаргьы дсымбар схәарҭам, сдәықәышәҵа иҟаларызеи? — ҳәа дӷьаҵәы-ӷьаҵәуа дҳадхалеит. Ҳаргьы: «лаҳәшьа дылбап нас, илыхьрызеи?» — ҳҳәан, дааилаҳәаны афаитон днақәҳартәеит. Усҟан, акгьы зқәымыз саҳәшьа, ларгьы, лҭаацәа зегьы ҳзынгьы мҩа мыжда дықәлозаарын, аха уи здыруадаз!
Ицеит жәамшгьы, жәохәмшгьы, мызкгьы... лхабарк ҟамлаӡеит сасра ицаз саҳәшьа. Ари хьаас иҟаҳҵеит зегьы. Хәылбыҽхала аҭаацәа ҳанааилатәоз сан:
Сыӡӷабцәа ҩыџьа усгьы иӡхьан, иаанхазгьы иакәым ак лыхьзаргьы шәыздыруам, хҩык ахацәа ара шәеиқәба-еикәԥсы шәтәоуп! — ҳәа дныӡбауа ахәышҭаара дааҽҳәатәалон.
Саб илаба аакыдхны аҩныҟа, ихәԥҳа иахь дцеит, Қәына лхабарк џьара исзеилкаауазар ҳәа. Алоу-иԥа Шьардын дааҵҟьан, ирыбжьаз акыка-хшгьы агәхьаа мкыкәа, саб алажә еиԥш диацәҳаит.
– Иузеилымкаац, уара рыцҳа, анасыԥ ду шугәыдҳалаз! Абри амц изырҳәо, «аныха иашьцныланәаз нацәкьысла дагәҭасуан!» ҳәа. Адунеи амаа зкыу маҳәыс думоуп, нас иарбану уара узыцәшәо? Уӡӷабцәа абна тоура иҵахама, амшын газга иххалама, ма асакара цәҳәыра иқәхама? Урҭ Езмыд амармалташь ханқәа руак аҿы аамҭа қьафла ирхыргоит, шәҩык амаҵуцәа рҿы иҭшәарызеи ҳәа игылоуп. Уа уахгьы-ҽынгьы қьафуроуп, убри аҟнытә, амши аҵхи реикәшара аӡәгьы игәеиҭаӡом. Нас Қәына лыҿҳәара дахыԥазар, омас иҟалазеи умҳәои, есымша аҽыргәаҟра иашьцылоу уара сыбзыцәашьа? Уи аҵкыс, есышьжьымҭан уҿи унапи ӡәӡәаны анцәа, ҟаҳ, анцәа иӡбахә уажәшьҭа зынӡаскгьы иуҿоумыршәан, Аллахҭаала ду илԥха игымхарц, Селым-ԥашьа иҭаацәа жәпаҩи иареи ныҳәала! Ееҳ, анаџьалбеит, дзакәытә гәыҭбааузеи уи ҳамаҳә! Ҳамаҳә анысҳәа, уареи сареи ҳакәым, аублаа жәлары зегьы ҳџьамагьар, ҳгәыӷырҭа! Уааскьаны урыҳәаԥшишь, саҳқәажә ҳамҭхас илзааиҭиқәаз: аа, џьамтәылатәи ауарҳал хәбабақәа, ари ацыӷцәа хамы, арҭ ахьтәы лымҳарыҩқәа, араӡынтә напхаҵақәа!.. Уца аҩныҟа угәы рҭынчны, рацәак мырҵыкәа Селым-ԥашьа сиҭаараны сыҟоуп, санаауа аӡӷаб сара даазгоит, улцәымшәан! Амала, уҷкәынцәа ирдыруазааит, уи ҳҭынха ду схы дархәан арра ишацәынсырхаз!..
Уаҳа еилкаа имамкәа аҩныҟа дхынҳәит саб.
***
Алоу-иԥа Шьардын иӡарц игә иҭамызт, иаҳагьы далаҽырбон вали Селым-ԥашьа дахьизааигәахаз. Уи џьоук алаиршәон, џьоук алахихуан. Аха уа даанымгылеит ҳахәԥха, уи дызкыдлаз ахаларҭа актәи амардуан акәзаарын. Селым-ԥашьа ихы дарҳәан, хәыҷы-хәыҷы наҟ Сҭампылҟа зегь зымпыҵакыз иаҳҭныҟа анхара даҿызаарын, дышьҭыԥрааӡарцгьы дыҟазаарын. Алоу-иԥа Шьардын, Ҳаџьы Кьарантыхә данаҳԥырырга ашьҭахь, аублаақәа ҳахьӡала аԥхьа ажәа зтәыз иара иакәын. Аха егьа умҳәан, мал дук импыҵакымызт, хьӡи-ԥшеи дукгьы имамызт, амҳаџьыр аамысҭа-хҵәа-хыԥсаа, дызлахаларызыз аҳәынҭқарра ахы ахьеиларсыз аҳаракырахь? Уи иԥшааит, Кавказынтәи иаагаз, иҵәи-ҵәиуа уахь иаҿагалаз мҩаҳәасҭак. Иҽырхаҵаны дагьанылеит иара. Ҳаныӡхыҵыз ашықәсазы уи днанагеит Асулҭан иан лҿы. Ишуасҳәахьоу еиԥш, лара деидыгьа дыԥҳан, ихы лирдырит, дагьаарыцҳалшьеит. Вали Селым-ԥашьа даалԥхьан инапы ҳанылҵеит аублаақәа, ҳазқәынхоз адгьылгьы уи лыбзоурала ауп ишҳауз. Зныкҟьаразы ари еиԥш аманшәала аниԥаҳала, даргәырӷьеит, ԥхьаҟазы гәыӷрақәакгьы инаҭеит аублаа мхаџьыр аамсҭа. Иақәикит, рацәак џьабаа адымбалакәа, уа дназгаз амҩахәасҭа ирҭбаарц, иауаны иҟалозар, Асулҭан-ԥҳәысгьы дналаҩсырц.
Уи, хаҭала макьана дшалахәымызгьы, гәынхәҵысҭала дацәымҩашьартә еиликаауан, еилабаахьаз Асулҭан иаҳҭынраҿы, адәныҟала иблахкыгаз аԥшӡареи аҿаԥсшәеи ишрыҵахҩаз агьангьашра, аиҵашьыцра, агәреибамгара, аҭыԥ ҳаракқәа рышҟа анеиразы аус еицаҟәаҟәарақәа. Урҭ еиҿызкаауаз ирҭахын агәыӷьра змаз, имшәоз, зажәа иамеижьоз, иҟаҵәҟьаз еилкааны измамыз, иахьурхалак иҭҟьо абџьар еиԥш, ирыххәыцшаз адгылаҩцәа. Убарҭ рахь иԥхьаӡан аҩызареи, ауареи-аҭахреи ныха ԥшьак еиԥш ирымҵахырхәоз ашьхарыуа-мҳаџьырқәа. Уи акәын Селым-ԥашьагьы, иахьа аублаақәа знапаҿы иҟаз Алоу-иԥа Шьардын иааигәа дыргыланы дызимаз. Аха аублаа аамсҭа ихәҭаахь алагьы, хаҭала иԥырхагамхартә ҳасаб азуны, иҭаххеит, аԥашьа днаиаҩсырц.
Алоу-иԥа Шьардын, нхара-нҵырала хар имамкәа иҽанааибиҭа, лассы-лассы Сҭампылҟа анабжьысра хҭеикит. Иҟан мызла уахь данаанхозгьы. Уи аиадыгьа ҭыԥҳа Асулҭан-ԥҳәыс лахь ихала мацара дышнеиуаз, ожәы иԥҳәыси иаҳәшьеи уахь инеиго далагеит.
Шьанда аԥшӡа, Асулҭанцәа раҳҭынраҿы лцәырҵра иаргачамкыз рацәаҩхеит, уи лыԥшӡара ихнаҩеит уаанӡа ишеи-шеиуаз егьырҭ аеҵәақәа. Асулҭан-ԥҳәыс раԥхьаӡа данылба, Алоу-иԥа Шьардын иахь днаҳәын:
— Излаулшазеи, уара сашьа, иахьа ожәраанӡа абри леиԥш иҟоу ауԥашәыл лыҵәахра? — ҳәа иалҳәеит. «Кавказ ԥагьа иақәнаго аҭыԥҳа» ҳәа хьӡыс иналыҭаны, длыдлыԥхьалеит, длыргәабзыӷит аԥҳәызба. Акырӡа иаԥсаз алмас гәлаҵа ҳамҭас илылҭеит, дагьақәиҭылтәит уи лассы-лассы аҳҭныҟа ааира, абаҳчарахь данныҟәозгьы даашьҭылхуан џьара данцозгьы — иара убас.
Усҟан аҳра зуаз Асулҭан Абдул-Азиз, иара дахыргарц аиҵаҟәаҟәа- хәшьадра иаҿыз «Осман ҿыцаа» данрылга, иаҳа игәы ҭынчхеит. Иаб иеиԥш иахьа хәлаанӡа ашәҟәқәа рыԥхьареи, аԥсабараҿ иҟало-иныло рылацәажәареи акәымкәа, ари бзиа ибон арбаӷьқәа реиқәԥареи, аҽырыҩреи, аҳәса ԥшӡақәеи.
Ҽнак, Аравиатәи изаарҭииз иҽеиқәа цыҩ-цыҩ дақәтәаны, изхара ианирыҩ ашьҭахь, дааҽыжәҵын, ашәшьыраҿы абақьмаз ыжәуа дыштәаз, даара изааигәаз аӡәы илымҳа дынҭахәыҭхәыҭит: «Уанду аидыгьа-ҭыԥҳа лхан аҿы ицәырҵит, зеиԥш Ҭырқәтәыла жәҩан икыдымлац иаҵәак! Иаарццакны уналыхәаԥшыр цәгьамызт уи ашьхаруа ҭыԥҳа еиҭаҳәатә!»
Уи ақәхеит, зегьы зымчу — зегь изымариоуп! Асулҭан ахԥатәи иԥҳәыс лакәхеит аублаа ҭыԥха Шьанда.
Ԥхыӡны ибар ихаимҵашаз, лабҿаба изыҟалеит Алоу-иԥа Шьардын. Дук мырҵыкәа Осман-Кои имаз инхара ақьаҳиа днахаргыланы, иҷкәын заҵә усгьы Таҳир хәыҷы дицҵаны заа уахь дигахьан, иԥҳәыси, аӡәык-ҩыџьак дзықәгәыӷуаз иҭахцәа гәакьақәагьы аашьҭыхны, Сҭампылҟа диасит нхара. Афицар чын аулафахә ацҵаны ианирҭоз аҽны, Алоу-иԥа Шьардын даагыланы усгьы даацәажәеит:
– Исанашәшьаз агәрагара сҽаԥсастәырц сҭахыуп, азин сымазааит аибашьра ацара!
– Ус уҳәап ҳәа ҳақәгәыӷуан ҳаргьы! — иҳәеит авизир ду.
Иҭахы-иҭахым уаҳа ԥсыҳәа имамызт Алоу-иԥа Шьардын. Иаалырҟьаны ари еиԥш аҳаракырахь ахалара, уала-ҭахыла ишыҟалаз мацарала ааныжьра гәаӷьыуацәан. «Ари хаҭалагьы иаԥсаз уаҩызаап» рҳәартә еиԥш, џьара ҵаҵӷәык ԥшаатәын — уи дцеит аибашьра. Усҟан Балкан аурысқәеи аҭырқәцәеи реибашьра цон. Иарбан сгәалашәом ожәы, қалақь ӷәӷәарҭак, аҭырқәцәа лахцаны, аурысқәа рнап аҿы иааргеит. Ари аҵахара иҟалаз иаарласны илымҳа аҟынӡа инагӡатәын Acулҭан, аха уи згәаӷьуадаз. Уи еиԥш ажәабжь бааԥс назгаз бзала аҳҭынра дыздәылымҵыр ҟалон. Иаҵахаз ар рхада, ииура изымдыруа агәаҟра дшаҿыз, дааигәалашәеит Асулҭан иабхәында дфицарны ар дышрылаз. Дааиԥхьеит иара уаҵәҟьа.
– Аҽқәа кәадырны игылоуп, ушькылкцәа узыԥшуп, абыржәыҵәҟьа удәықәлароуп. Сҭампылҟа, Асулҭан ду иоуҳәароуп ҳшаҵахаз, ақалақь шаҳцәыӡыз! — дымцаргьы ҟамло, даагыларгьы амуа, ацәҟьа даҿазза дакит Алоу-иԥа Шьардын. Исыхьлакгьы сыхьааит ҳәа ддәықәлеит ҽырххыла, аха Сҭампыл данкылс, дышиашаз Асулҭан ихан ахь дымнеикәа, иҽааԥхьакны иаҳәшьа илзынаицҳаит дзыниаз, илҳәашаз илушазгьы нацҵаны.
Шьанда ишеиҿылкааз адырра уадаҩуп, аха даалаган џьоук рыла лыԥшәма адырра иауртә иҟалҵеит Балкан еибашьуаз ир шаҵахаз, ақалақь шырцәыӡыз. Убри ажәабжь бааԥс иманы амҩа дшықәу иара иабхәында — аублаа Алоу-иԥа Шьардын... Асулҭан Абдул-Азиз дхагахеит, дҿаҳәатәхеит ари аниаҳа, усҟан иааиниаз еибгала аҳҭны дыздәылҵуамызт. Аха хәыҷы-хәыҷла игәыԥжәара еихсыӷьит, деиқәтәеит. Убри аамҭа иақәыршәаны, Алоу-иԥа Шьардын уа дныҩналеит. Аҳҭны уаа нагақәа, ашьхарыуа рԥыс ихәамц ашьа аҵкьасо ахан адәылгара ишазԥшуаз, Асулҭан иабхәында диваргыланы, дҿаԥха-ҿаччо даадәылҵит.
Аибашьра бааԥс деибганы дахьалҵыз аҳамҭа ианасшьеит — ҳәа зегьы инарылеиҳәеит.
Ари еиԥш агәыҭбаара асулҭан идрымбалацызт, иаргачамкит зегьы. Ожәраанӡа Алоу-иԥа Шьардын «аҟьала-ԥала», «иаалырҟьаны аӡы иханагалаз» — ҳәа ишишьҭаз, ицәшәо иалагеит. Азаптиеқәа рминистр даақәгьежьын, адиутантс дааидикылеит.
Абри ажәабжь иуасҳәаз, дад, Шәарах, аҵабыргреи амцреи салалом, иара убас ауп аублаақәа ҳҟынӡа ишааҩыз. Кыраамҭагьы цәажәатәыс иҟан Алоу-иԥа Шьардын дахыҵны Сҭампылҟа ицара. «Аллаҳ иџьшьоуп, наҳ дахԥырҵит, издыруада, уажәшьҭа ҳуалқәа иаҳа ихыдахар?» — рҳәон џьоукы. «Ахыдахара акәым, ҩынтә иазҳараны иҟоуп ҳуалқәа, ақьаҳиа ԥсымҭә ихәҭагьы наҳзацлоит, ижәдыруаз!» — нараҭаркуан егьырҭ. «Алоу-иԥа Шьардын иаармарианы дхалацәеит, иара убасҵәҟьа лассы дылбааҟьар ҳәа сшәоит!» — налаиҵон даҽаӡәы. «Уара, шәарҭ хәыцырҭа шәымаӡам, ҳарҭ аублаақәа иҳаиуаз аӡәы аҳәынҭқарра ахадараҿы дгылазар, аиҵашьыцра мыжда жәынгьы-ҿангьы иҳазкамыжьт акәымзар, ҳаигәырӷьар ахәҭамзи! Ҳандырҵәо иалагар, ҳхы еиҭаҳамҳәои ҳизнеины!» — иамаркуан иаанхаз џьоукы. «Баша шәхы шәыргәыӷуеит, уахь ихалаз, шамахамзар, ишьҭахьҟа дхьаԥшуам, ҳгәеиҭарангьы дыҟаӡам, ҳшыжәлару зегьы ҳиқәымӡааит, убриоуп шәзыҳәалаша!» — агәаҽанызаара аԥшьыргон даҽа џьоукыхгьы.
Ҳара ҳаб Ҳамырза ихәԥҳа лассы-лассы ибла дахьамбоз дыгәхьааигон, џьара дахьыҟоу машәырк ихьырҳәагьы дицәшәон... Хәҭаала сара, саб иахьиаҳауаз аҳәара сҭахымызт акәымзар, Алоу-иԥа Шьардын ҳабла дамбо дахьынаскьаз сеигәырӷьон, ҳҭаацәа рыԥсҭазара маҷк аҟара еиӷьхап ҳәагьы агәыӷра сыман, сынцәазма, иабаздыргәышьоз ахырзаман ҳхаԥхьаҟа ишышьҭаз.
***
Шьыжьымҭанла — аублаа бызшәа аҵара, шьыбжьышьҭахь инаркны – зхы икыз ажәабжь анагӡара, аханатә абас ҳалагеит сызҭаз аԥшәмеи сареи аус еицура, аха рацәак мырҵыкәа еилагеит уи. Избанда, Заурҟан еиҳарак ажәабжьҳәара иҽеиҭеит, шьыжьы шьыбжьон, хәылбыҽха, ианааиҭаххоз иаацәыригон.
Иахьа иаасзыманшәалахан, шьыжьы инаркны аублаа бызшәа аҵара нап асыркит, саԥхьа дтәоуп здаҟам арҵаҩы. Санааи аҽны сназлагаз аублаа жәар хәыҷы, маҷ-маҷ ахарҭәаара саҿуп. Иаци жәаци аигәыцхәратә терминқәа анысҵон, иахьа — аҩны маҭәақәа, ачыс маҭәахәқәа, анырхага маҭәахәқәа рыхьӡқәа. Capa сгәы ишаанагоз акәымкәа, иаҳа ирацәаны избо салагеит, арҭ атерминқәа рҽы, аҩада-мраҭашәарахьтә Кавказтәи абызшәақәа еицырзеиԥшу ашьагәыҭқәа...
Аха, изҳәарҭоузеи, иахьа рацәак гәаҳәара имамкәа дызбоит Заурҟан, дгәамҵ-хамҵуеит, амҵҵәҟьа иқәтәар изычҳауам, аҭаҭын дахоит, деиҭахоит, ацәажәара ицәыхьанҭоушәа ауп дшыҟоу, аҭакқәа исиҭо кьаҿ-кьаҿуп. Иҿаԥшыларагьы кыр еицакыуп; иблақәа ҳәашьуп, иблакыҵа аҵшәаарақәа иаҳа иҭыгьагьоуп, ижакьа ӡыш иаҳа ихьанҭахазшәа, ицламҳәа хьнаҳәоушәа збоит...
Шьыбжьхьа анаҳфоз, изыхҟьаз, акгьы ыҟаӡамкәа, Бирам диацәҳаит, ихәгьы днацклас-ҩацкласны дҩагылт. Шьыбжьонла иԥсы ааиҭеикырц днықәиалон, убрыгьы ныбжьажьны, амӡырха ҭшәараҿ алеи-ҩеира хҭеикит. «Афуҟаражә! Амри» — днеизаӷьит Бирам, агәашә ахь дышнеиуаз аниба, аха уи акгьы имаҳаӡазшәа ҟаҵаны, ҳхәы знаҳфалаз ачанахқәа ырхәархәаруа ахшьыра дынҭалеит, аҩныҟа ихы рханы.
Заурҟан макьана алеи-ҩеира даҿын. Нас даақәҵәиаан дахьтәалац ашәшьыраҿы днатәеит. «Издыруада, иахьа ҳаидтәалара аҭахымзар?» — ҳәа слак-ҩакуа сышгылаз.
— Уааи, дад, Шәарах, ҳус ҳалагап! — ҿааиҭит аҭаҳмада, сара сахь инапы ааҟьаны. Сҽааиқәыршәаны снаидтәалахт. Иаха иажәабжь ахьынирҵәазгьы неигәаласыршәеит. Аха лассаамҭа ацәажәара дзаламгеит, акыҷыра ҵаулақәа зылдаз илахь ҳарак ожәы-ожәы инаԥсыргәыҵа нықәишьуан, ииҳәаран игәы иҭаз џьарак еизирҵәарц иҭахызшәа.
Даналагагьы, абжьааԥны еиԥш, иажәабжьқәа сиужетк еиднакыломызт, еиԥшьырак рымамкәа иԥыҵәҵәа-ԥыҵәҵәан. Игәалашәара уаҳа алнамыршозу, ма иара зҳәара иҭахымыз бжьаижьырц даҿызу, аҳәара уадаҩуп, Ажәак ала, уи ҩнуҵҟала акы даргәамҵуан. Иҟалап Бирамгьы ақәнамга зиаахаз уи азы акәзар.
Аха уеизгьы, ԥыҭ-чыҭк анысҵеит.
Уи исеиҳәон, аублаақәа рдин хада Сахаҭқьери Осман-Кои данықәҵ, ирзаарышьҭыз амула дшаҭырқәаз, Орҳан шихьӡыз, зназыҳәа ажәлар дышрылаҵәаз, «Аллаҳҭаала димаҵуҩыҵәҟьоуп!» рҳәо аҟынӡа ихы шыдирбаз, аха нас хәыҷы-хәыҷла, маанала, иара итәы анагӡара дшалагаз. Ачара ма аԥсыжра, жәытә-натә аахыс аублаақәа шашьцылаз акәымкәа, амсылман ԥҟарақәа рыла инармыгзар шыҟамлоз. Ажәлар аџьаамахьы дрыԥхьан — «Аллаҳҭаала лыԥха иҭан иҵаныҳәо, дизыӡырҩуеит!» ҳәа, азқьыр аҳәашьа шидырҵаз. Асаби данилак, амула Орҳан изымҵаакәа ахьӡ ирҭар шыҟамлоз, аҳәсақәа аҿаршә рҿаршәымкәа адәныҟа ацәырҵра ишақәиҭымыз, аџьаамахьы имнеиз џьазие шидыршәоз, ашьхаруа- мҳаџьырқәа зҭалоз аџьаамақәа рҿаԥхьа аҽхарԥарҭақәа шарсыз, уа рыбџьарқәа кнамҳакәа аџьаама аҭалара ишақәиҭымыз...
Саҳаҭқьери ихьӡ аниҳәоз, Заурҟан ицәа дҭаӡыӡон, убасҟак дицәымӷын. Иара усгьы, амулацәа, аџьаама, амсылман дин иадҳәалаз егьырҭ аԥҟарақәа ртәы иауазар наҟ дрывсуан акәымзар, игәы иаҭахны дрылацәажәомызт, цқьа еилкаангьы имамызт.
«Урҭ аӡәгьы игәра згаӡом, Аллаҳҭаала ихьӡала, цәыкәбарк аԥхӡы камҭәаӡакәа қьафла рхы ныҟәыргоит! Еи, дад. Шәарах, аныҳәара аӡәыр акрыинаҭозар, саб Ҳамырза иаҟара иматанеихьадаз, аха акыр ихәама, иҵыхәтәа ахькылсыз убоит!» — абасгьы неиҳәеит аҭаҳмада, ихы ларҟәны, иаԥхьа ак ицәкашәазшәа дышьҭаԥшуа.
Ԥытраамҭак деиқәба-еиқәыԥс дтәан, нас даасыҳәаԥшын, — шәарҭ аԥсуаа «зашҳәа уҭоу иашәа ҳәа» — шәҳәалоит, аублаа мҳаџьырқәа ҳзы мацара ауп ҳәа сыҟоуп изаԥышәҵа! — дналагеит иара. Аха инеиԥынкыланы акәымкәа, дналас-ааласуа, аублаақәа ҿыц иахьаанагаз рыбзазара шыхьанҭаз дналацәажәеит. Уи иҳәеит, араҟа адгьыл, Аублаатәыла аасҭа иаҳа ишыԥсылаз, аха абаџь иақәыз шыҳаракыз, аԥхын ашоура шӷьыз, аӡын аҵаа ишарӷьеҩуаз, убри иахҟьаны рыкәша-мыкәша инхоз аҭырқә нхацәа реиԥш, аҩнқәа уацла ирымшьыхыр шыҟамлоз, Аублаатәыла ус уацла ашьыхра шыԥхашьараз, аҳәырҭақәа ахыҟамыз азыҳәан, дара зышьцылаз аԥсаса шырзанымҵаз, аӡын абна ахьыхараз аҟнытә, амҿы аагара шрылымшәоз, уи аҭыԥантәи ма ауац, ма ачаз шырбылуаз, аӡиасқәа шмаҷыз, аӡлагарақәа рзыҳәа џьамыӷәа шырбауаз...
– Абас, дад. Шәарах, ҳабзазара аҟны ҳазланагалаз рԥышәа ҳхы иаҳмырхәар ҟамлеит, — иҳәеит Заурҟан. — Аха аҭырқә нхацәагьы ҳарҭ амҳаџьырқәа иаҳҿырҵааз маҷӡам! Иаҳҳәап, ашәыр баҳча ааӡара, аџьықәреи лаҵара, ауардын ҟаҵара уҳәа зегь ожә исгәалашәом.
Нас акыр игәы иаланы далацәажәеит, ари адгьыл аҿы аӡахәа шанаалоз, аублаақәагьы имаҷымкәа ишеиҭарҳаз, аха ажь қьышь-мышь мацарамзар, арыжәтә алырхыр шыҟамло, арыжәтә здырбалаз дызлоу ақыҭа дшалырцоз...
— Аҩы имамкәа аублаа дызбахьадаз, уи аԥхьа иргылоз ичеиџьыка акәын! Аҵла аӡахәа шаҟәну еиԥш, аҩгьы, аублаа иԥсҭазаара иузаҟәымхуа иадҳәалан, — даҿын Заурҟан Золак. — Ахшара данилак, дԥазар — ԥамш, дыԥҳазар — ԥҳамш ҳәа иныҳәа-ныԥхьаны аныҳәаҿақәа шьҭырхуан. Ҩыда ачара збахьадаз, ҩыда асас идтәалахьадаз! Ауаҩы данԥслакгьы, ухраҭ бзиахааит ҳәа-ҵәыцах изхырҭәалон...
Ауаҩыжә ицәа итамӡаша убахьоу! Урҭ зегь наҟ иаҳхаҳаршҭит. Ихоуҵару, дад, Шәарах, абыржәы абтәыҩа ԥаҭхьк, ҩы ԥхеи-ԥхеила ихыхәхәо иааган иаасуркыр, ус ӡышухас снаҿыҳәап акәымзар, иара ахаҭа агьама шысхашҭыз еиԥш, аныҳәашьагьы схашҭит!
Аҩгьы — ҿаҵахәуп, ауаҩы игәы анамыҳәо, игәы абӷажә ықәнахуеит, деихыкка-еиҵыкка дҟанаҵоит! Ауаҩи ауаҩи еизааигәанатәуеит! Уи иацу аныҳәаҿа еинаалагьы зыԥсоузеи! Исгәалашәоит, саншьа еиҳабы убриаҟара еиқәыршәаны, еинааланы дныҳәон, иаҵәца иҭаз аҩы аҷараҳәа ашра иалагап уҳәарын! Аха иабаҟоу, дад, урҭ зегьы! Иабаҟоу? Иабаҟоу? — ашьшьыҳәа ихы лаикәаҽит Заурҟан. Абас ҳааиԥырҵит уи ахәылԥаз.
***
Хәашак аҽны, хацәа зхылаҳәо зегьы ҳаизаны, ҳабџьарқәа аҽхарԥа ихшьны, аџьаамаҿы анамаз ҳкуан. Орҳан ибжьы хҵаны даҿын:
– Аллаҳтҭаала ида нцәа дыҟам! Уара ҳуеихырхәоит, иҳагыумыжьын улԥха-угәыԥха! Ҳнагала амҩа иаша ҳақәҵаны!
– Амин! Амин! — ааилдыргон арахь. Иара деиҭаналагон:
Уи ишеит дгьыли-жәҩани! Уи ус дук аниӡбо, ҳара иаҳҳәоит: «Уҟаз, уҳагмыз!» Иара ишиӡбаз иҟалоит зегьы!
Икьаҟьаӡа иаартын аџьаама ашә. Убрахь сынаԥшымҭазы, сылаԥш дааҵашәеит, ндәылҵ игыланы иаҳзыԥшуаз аӡәы. Ашьхарыуаа дышҳаиуоугьы ҩашьом, ахылԥарч ихоуп, ҳқыҭа деиуазар, арахь дыҩналон, мап, араҟатәым уи, аха дызусҭадашь? Абас агәҭыха шсымаз аныҳәара ҳалгеит. Абӷьааҳәа зегь раԥхьа сындәылҵит, сабџьар аҟәынҵара сшаҿыз, игәасҭаз ауаҩы ихала дааин даасыдгылеит.
– Уа, мшыбзиа, Заурҟан! — иҳәеит, ахьхьаҳәа аидыгьа бызшәала. Даасыдгылан сааигәдиҳәҳәалеит.
– Уанаџьалбеит, уабаанагеи, Магомеҭ? — ҿаасҭит сара сгачамкны. Саԥхьа дгылан санду, уи усгьы иуасҳәахьеит, деидыгьа ҭыԥҳан, лашьа иԥацәа руаӡәы.
Магомеҭ иашьцәеи иареи Езмыд иацәыхарамкәа џьара ишыноз aҟapa ҳаҳахьан, аха абрахь ҳақәнагалеижьтеи, хаҭала дареи ҳареин ҳаибамбацызт. Иасҳәара сзымдыруа, сиеигәырӷьаҵәа ҳасас сышидгылаз, саби сашьеи аакылсит, урҭгьы уаҩы ишимбац иеигәырӷьеит, дгәыдыркылт, дхыдыркылт.
– Нас ара ҳазгылоузеи, хдәықәшәымҵои аҩныҟа, асас дахь даҳҭоуп! — наҳабжьигеит саб. Аха Магомеҭ, ажәлар аимпра иаҿыз ҳнарылиԥхьан:
– Шәыҩныҟагьы снеихьеит, Насигьы дызбахьеит, уи лоуп арахь шәшыҟазгьы сазҳәаз, — џьара ихәарҭамыз акы шҳаихәоз мҩашьо илахь еиқәыршьшьы дналагеит уи: — Уахаҵәҟьа сышьҭахьҟа сыхнымҳәыр ауам, иҟалап ахацәа шәымацара сахьшәыниаз еиӷьзаргьы. Иагараан ашәаџьҳәацәа шәашҭа иҭалахьан, шәгәы ҿызкаашаз аԥсӡы рыманы, аха иахьа сара ишәзаазгаз ажәабжь бааԥс еиԥш аублаак иҩны инаргахьеит ҳәагьы сыҟам.
Саҳәшьа дызбоит ҳәа Езмыдҟа инеиз шәыӡӷаб, лымаҳә Селым-ԥашьа хатә ԥҳәысс дааихәеит! Ииашоуп, хырзамануп ари, аха маҷк шәҽаашәырӷәӷәа, сажәа насыгӡап. Сара уи аԥашьа маҳагьа ихан зҭагылоу абаҳча зыхьчо аҟарулцәа среиуоуп. Игәаҟ-ҵәаҟуаз аиҳәшьцәа, аԥенџьыр икылԥшны сгәарҭазар ақәхап, зны рыбжьы сықәырганы маӡала рхы сдырбеит. «Ҳшыҵабгаз ҳашьцәа рлымҳа аҟынӡа иҳазнаг, уара ҳҭынха ду, ухы уҭиуазаргьы! Ҳзықәшәаҵәҟьаз еилкааны ирдыруазар, имԥсӡазар, ҳабаҩ ҭарыжьрым! Ақьаф ԥсҭазара ҳамоушәа раҳахьазаргьы — мцуп! Араҟа гәаҟроуп, баша лаҟьалак иаҳа ҳатыр ақәуп, ҳара хаҵкыс. Араҟа, хҽаҳшьырц ҳҭахызаргьы, аҽшьырҭа хамам!» Уаҳа даҽак еибаҳҳәартә ҳзыҟамлеит, ахан хьышьцәа хԥырхагахеит. Уи ашьҭахь хаҭалагьы акыр сҽысшәеит, аха уаҳа рылабарҭа смоуит.
Шәызнеигәышьозар, ҳаицхыраап, уанӡагьы стәарым, исылшалак жәбап! — абас ахырзаман лага илаҳамҵаижьит уи аныҳәарҭа аԥхьа. Нас, Езмыд ҳазнеины хҟалозар, дахьҳақәшәашаз ҳацәхымҟьартә инаҳаҳәаны дцеит.
Х-ҩык ахацәа: саб, сара, сашьа, улаԥш хаа ҳагыумыжьын ҳәа Аллаҳ-ҭаала ҳиҵаныҳәаны ҳанаадәылҵ, амацәыс зысны ицәнарбблыз ацла хыжәжәарахқәа реиԥш, ахлымӡаах иҳаҳаз ҳаргачамкын, ҳхы зқәаҳкра ҳзымдыруа ҳгылан. Аидыгьа, ишысҳәаз еиԥш, дҳадҵны дцахьан. «Ибашоуп, аныҳәа-ныԥхьарақәа ҳазҿу! Ҳара ҳзы дыҟамзаап Аллаҳҭаала! — сгәеибакра сызнымкыло ахәыцра саҿын сара. — Знымзар-зны уи шьарда зымчу аҵыҳәа изԥымҵәеитеи ҳара хрыцҳара! Аҩа ҳкын — иԥҵәеит, аӡа ҳкын — иԥҵәеит, нас иалаҳхыузеи, ари аџьаамагьы?!»
Ахыбра сахьагәыдыԥшылоз, сыбла ашьа хыҵәалон, саҳәшьцәа гәықәхақәа ахьыҩнахәаҽуаз, Селым-ԥашьа ихан акәызшәа збон, рыҵәаа-бжьы дәылҩуазшәа саҳауан. Ашырҳәа снеиҭаԥаны, амца нацрасҵаргьы цәгьа избомызт.
Саб днаҳаԥызан аҩныҟа ҳхынҳәит, иааӡоз иҳамагәышьазеи, раԥхьаӡа ҳиԥхьеит Сиҭ, нас егьырҭ ҳҭахцәагьы, ираҳҳәеит ҳзықәшәаз арыцҳара. Сан, аккаҳәа дҵәыуан, саҳәшьцәа рымаҭәа кҿаҵаны. Ҩыџьа аиҳәшьцәа хаҵак дрыманы Аублаатәыла иҟамлацызт. Иҟаларгьы, уи хьымӡӷы бааԥсын. Сашьеи сареи ҳхы ақәаҳҵарц ҳаӡбеит Џьунеи Қәнеи рлахьынҵа. Ма ҳаԥсыр акәын, ма иаххаҳхыр акәын, ҩыџьа ахьеидгылоу ҳзымнеиуа ахьымӡӷ-каҭа иаҳхаԥаз! Саб иӡбеит, имоу зегьы иҭиуазаргьы, Сҭампылынӡа дцарц, уахь нхара ииасхьаз ҳахәԥҳа илымҳа аҟынӡа инеигарц ҳзықәшәаз арыцҳара.
— Адунеи амаа зкыу аҭынха дҳамоуп, ҳиаҩсыр қәнагам, — ихы иргәыӷуан уи, — знык илымҳа иҭасны ианыҟала, сыԥхацәа рынасыԥ зрыцәгьаз иҭыԥ дықәиҵап. Издыруада, Алоу-иԥа Шьардын дсықәымшәакәа дҟалар, иаҳәшьа Асулҭан иԥҳәыс Шьанда, ожә ҳлымбеит, ҳрыцҳалшьап.
Сҭампыл қалақь дуун, ҳахәԥҳа дахьынхаҵәҟьоз ҳаздыруамызт. Убри аилкааразы Ҳамырза инықәыршәны Алоу-иԥа Шьардын иаҳҭныҟа днеит. Аха изҳәарҭагәышьаз, ҳаб деиқәымшәеит. Ақьаҳиа излеиҳәаз ала, Алоу-иԥа Шьардын Сҭампыл дыҟамызт, Балкан аибашьра иаҿыз ар дрылазаарын, иԥҳәыс ахқәажә лакәзар, лыҷкәын Мансоу длыманы ныҟәара Францызтәылаҟа дыҟазаарын, Асулҭан-ԥҳәыс Шьанда лыхшараура аамҭа ааигәахахьазаап, ҩымзгьы ауаа рахь дцәырҵуа дыҟамызт.
Абас саб игәыӷырҭақәа зегьы аҳәаса баа еиԥш инкаԥсаны дхынҳәит. Ишԥааурыз ҳарҭ аишьцәа? Еибашьра ицаз, аибашьра нырҵәаны дхынҳәаанӡа, ныҟәара ицаз, атәылақәа еимданы дгьежьаанӡа, збаҩ зтәымыз аԥҳәыс ахшара длоуаанӡа, ҳаҳәшьцәа зҭашәаз аџьаҳаным иамажьны ҳазтәомызт. Сашьеи сареи ҳашдәықәлара ҳҽырхианы ҳанаагыла, саб ҳнеидыргыланы даацәажәеит ус:
— Иахьа инаркны, изго дызбагәышьозар, исымоу-исыхӡу зегьы рыҭира салагоит, араҟа уеизгьы ожәшьҭа нхамҩа ҳамам! Шәара шәаҳәшьцәа рыцҳақәа рыбаҩ шәызҭганы иҟалозар, шәышиашоу арахь аҩныҟа шәдәықәымлакәа, иахьшәарҭам џьара шәҽааԥхьакны адырра сышәҭ. Нас ҳҽеинрианы хдәықәлап ххы ахьынахо!
Уаӷеимшхара, зхы кны иеидтәалаз хани ҳаби бзиала ҳәа нараҳәаны, ҽнак шьыжьымҭанк, аҩны ҳандәылҵит Матеи сареи. Сара сцәа иалашәаны сыҟан, урҭ сызхылҵыз рылабара уаҳа ишысмоуаз. Убри акәын, амҩа архәараҿы ҳнеиаанӡагьы, агәашә иҭыҵны иҳашьҭаԥшуа игылаз сани саби рахь ожәы-ожәы сызхьаԥшуаз. Сан, Наси, касы еиқәаҵәала лхы-лҿы ҭаҳәҳәаны, илыгхан дмаҵәыхәахәаха, алабкьаҿ илкыз лыдарӷәӷәаны дгылан. Саб, имч дазнымкылакәа агәараанда днадҳалазшәа, инапқәа игәыҵаԥсаны агәашә ибӷа надҵаны даҳзыԥшуан. Ҳаҩны заҵә ҳмаҵурҭа, ашьыжь иҩахыҵыз алҩаҵә царҭа азымԥшаакәа ласахаҵас еишьылӡа ахыбраҿ иқәчын. Дук хара имгакәа, ари ахәшҭаара уаҳа лҩа ахылымҵуа, зынӡа еихәлацәарц ишыҟаз акәзар здыруада уи змааназ?
Ҳнеиуан сашьеи сареи, закәызеи, ҳҽы ҭуӷанқәа ҳрықәтәаны, ирдыд-ырмацәысуа ҳцоз џьушьома, ҳныгәнысуан, асаба жәпа ҳашькларч. Еҳ, уаҳа сҭахымызт, снапала исырҭынчыз Бзоу, хлаҳәада, ашьапхыц ахьакуаз адгьыл аҿы иара сыҵԥраауа сақәтәаны сықәзар, исылымшарыз иҟазеи? Селым-ԥашьа маҳагьа ибаҳча снадыххылан, «Бзоу уеиҵамхан!» — ҳәа сыбжьы нақәсыргар, ашьабсҭа еиԥш иакьымсӡакәан аихатә гәара ҳарак инахыԥарын!
Анкьа ҳаԥсадгьыл ҳшьапы анықәгылагәышьаз, сашьеи сареи ҳаиԥш гәаҟрацәгьак зманы амҩа хара иқәлозгьы — ҽыла ддәықәлон, сасра ицозгьы — иара убас. Аҭаца, ҽыла ада шьапыла дааргар ҟалозма? Аҷкәын хәыҷы данилак, уҽуаҩхаҵаха ҳәа, аҽҵыс ихырбжьалон. Ахаҵа еибӷьаа данԥслакгьы иҽы ықәыргыланы иабџьар маҭәа ахшьны иадҵәыуалон. Баша ирҳәомызт ҳабацәа, дад, Шәарах, аҽы ауаҩы ишьа алоуп ҳәа.
Атәым дгьыл ҳанықәнагала, ҽыда, кәадырда ҳааилахеит. Ара пату зқәыз — аҽада акәын. Уи змаз ауаҩы амал зымпыҵакыз рахь дыԥхьаӡан. Аидара мҩангара адагьы, иақәтәан иныҟәон. Аублаатәылаҿы, — рацәа аҽада уақәтәеит! — анырҳәоз, ахьмыӡӷ угеит акәын иаанагоз, убриаҟара аҳаҭыр лаҟәын уи аԥстәы. Ажәак ала, дад, Шәарах, аххьа кәадырқәа нкажьны, ишьҭаҳхит акьахь! Зны-азыҳәа уи омашәа иаабазаргьы, ишԥаҟаҳҵарыз, хәыҷы-хәыҷла хҽаҳаршьцылеит.
Езмыд ақалақь. Аџьармыкьа аҵыхәтәахьшәа џьара иеицырхәоуны инаган аԥсыӡкцәа ркәымра жәижәыхқәа. Аидыгьа Магомет нхарҭас имаз руак ҳаҩнатәан ожәы иара аԥшәмеи, Матеи, сареи. Мчыбжьык ниасит абра ҳаԥхьоижьҭеи. Заҟантә ҳадгәаҟлахьоузеи ҽмыршьагала уи амца зҵагьежьыша аԥашьа ибаҳча, аха илҭаршәны ирҵәахызшәа, изакәызаалак ҳаҳәшьцәа рхабар ҳәа акгьы ҳзеилымкааит. Ҳарҭ убрахь ҳанкылсуаз аламҭалазы, ауадалықь аҩнуҵҟа цәыӡк ҟалазаап, аԥашьа дгәаан, аҟарулцәа ԥыҭҩык ԥсахны аҿыцқәа ҟаиҵеит, аамҭалагьы аҳәсақәа абаҳчахь рҭыҵра ачникылеит. Рацәак ҵуам ожәгьы убрахьынтәи ҳхынхәижьҭеи.
Мата игәахәы ԥыжәжәо ҿааиҭит ус:
– Ҳашиашоу аԥашьа иахь ҳныҩналап, – ҳиҳәап, хаала ирхынҳәааит ҳаҳәшьцәа! Ма ҳаиҳәҭахаа ҳҭеикуеит, ма дҳаҵаҟьан ҳдәылицоит! – гәырҩа иччаԥшьк неиҿықәлеит Магамеҭ.
Матеи сареи, ҳаҳәшьцәа зықәшәаҵәҟьаз арыцҳара ожәы ишаадыруа еиԥш, нахьхьи аҩны ҳаныҟаз иеилкааны иҳамазар, ҳашиашаз арахь ҳмаар ҟаларын, дахьыҟазаалакгьы дыԥшааны, ма дԥыраҳхуан, ма ҳхы иҳаршьуан, алаӷырӡи агәыԥҳәыхши еилазҭәаз аӷа иаҳзимура ҳзызуз ҳахәԥха Алоу-иԥа Шьардын. Ҳҭахцәа гәакьақәа раԥхьа иҳаргылоз, ныхак еиԥш зыхьыӡ ҳнықәуаз, излаилшазеи, уи иеихышәашәо игылаз иашьа иԥҳацәа рыҭира, рхыччара, рынасыԥ хәыҷы аҳәынҵәа алакәаҳара? Иабаҟоу аублаақәа жәытә-натә аахыс ҳаидкыланы ҳазмаз ауара-аҭахра, ажьра-цәара, агәаблыра, аламыс? Избоит, ҳара иҳазгәамҭаӡакәа, урҭ зегьы хәҷы-хәыҷла иҳампыҵыҩрны ацара ишаҿу. Избан? Аҳаҵла-махә аҵәа ҿалом, издыруада, ҳаԥсадгьыл мацара акәызҭгьы урҭ рдацқәа тәырԥсаны измаз? Атәым дгьыл аҿы урҭ адацқәа ԥсуазар? Ҳабакылсуеи, иаҳзыԥшузеи уаҵәы? Издыруада адунеи ду иахьабалакгьы убас залымдара мацарала иеибаркызар? Ҳарҭ аублаақәа шьхарԥык ҳахькҿаԥсаз, урҭқәа ҳазгәамҭо кәалаԥк ҳҭахҩазшәа ҳаҟазҭгьы?
Ҳҭахы, аидыгьа хаҵа Магомеҭи ҳареи аџьаама аԥхьа ҳанеиԥырҵ ашьҭахь, машәыршәа, знызаҵәык иоугәышьеит ҳаҳәшьцәа рылабара. «Шәымшәан, абааԥсы, шәҽырхианы шәыҟаз, шәашьцәа амҩа иқәлоит» – ҳәа адырра риҭеит.
Уи иҳаиҳәеит Џьуна лыхьӡала асалам шәҟәы иҳауз лара ишылымфыз, егьи ҳаҳәшьа илеижьаны дшааргаз, фаитонла Осман-Кои аҳәсақәа рнеирагьы ҳахәԥха Алоу-иԥа Шьардын еиҵеиҟәаҟәуаз акы шакәыз, уи ҵәҩанҵәыҟа зегьы зымчыз Асулҭан иахь ишьҭыԥраара иаҭахызар акәхарын, ҳаҳәшьцәа насыԥдақәа ԥсаҭатәыс рыҟаҵара.
Абас ҩыџьа ҳаҳәшьцәа ишымгәыӷӡоз иеиқәшәеит Селым-ԥашьа иуадалықь аҿы. Мчыбжьык хырқәақәаран аҩыџьагьы зҿыз. Џьуна лаҳәшьа лынасыԥцәгьара лара илхараны илыԥхьаӡеит, сҽысшьуеит ҳәа асаркьа ԥҽыха лыхәда иаҿлырхеит, аха дымԥсыкәа деиқәхеит. Қәына – аԥашьа маҳагьа сыҽисҭом ҳәа уадак дыҩнатәан, лымԥынҟа уаҩ дықәылмыжьларц кыраамҭа ақәԥара даҿын.
Ааԥынран. Уи ара лассы иаауеит, иаразнакгьы ишоурахоит. Аидыгьа Магомед уаҵәы ашьыбжьон аҳәсақәа абаҳчахь ишҭыҵуаз еиликааит. Уаҵәы ашьыжь инаркны хәылбыҽханӡа, иара аидыгьа Магомед ихаҭа абаҳча агәашә аҿы дкарулуеит, илшоит аӡә илаԥш ҳаҵамыршәкәа, убрахь ҳҭажьлара. Аԥшәма ихаҭагьы, аҩны дыҟазар, шьыбжьонла даауеит абаҳчахь, днатәоит аӡыршә азааигәара, аҵәаҵла ашәшьыраҿы, уахь даарыԥхьоит иҳәсақәагьы, иахәмарларц, игәы дырҿыхаларц.
Х-ҩык ашьхаруа хацәа ҳхы неилаҳҵан иҳаӡбеит:	шьыбжьааира ԥыҭрак шагу Матеи сареи абаҳча агәашәахь ҳнеирцы. Мата зеиԥш ҟамло акгьы ыҟам, нҭыҵҟа даагыларц, сара сҽеибыҭаны абаҳча сҭаларц. Иманшәаланы Џьунеи Қәынеи срыниозар, исыманы, ҳара ҳзын иаартыз аихатә гәашә сҭыҵырц. Нас Магомедгьы дҳаманы, уи усгьы аанхашьа имамызт араҟа, акәкәымдарақәа ҳаҽрываӡо агаҿахь ҳкылсырц. Уа даҳзыԥшын, уаанӡа ҳазлаӡахьаз аҭырқә ԥсыӡкҩы. Ишхәа ҳнақәтәаны, ҳарҭ зегь ажәҩа ҟьара ҳазҟазан усгьы, алада ҳхы рханы агаҿа ҳаваларц, такә ҳанынаскьалак, ҳаиҭаӡхыҵырц, нас бнала, рхала ашьхақәа рахь ҳнаскьаны џьара ҳҽаҳҵәахырц...
Амра акыр иҩхашлахьаны Мадеи сареи, Магомед усгьы ашьыжь иусахь дцахьан, агаҿа ҳақәлан ҳнеиуан, абаҳча иаҵәарахь ҳхы рханы. Сыварахь, шьаҽақәак рнаҩс, ихызазо иҭажьыз амшын, ожәы-ожәы сышхыԥшылозгьы, сыблақәа ирбаӡомызт, ацәқәырԥақәа рыбжьы мацара акәын сара сҟынӡа иааҩуаз, аха иара убригь, сыҩнуҵҟа, аӡыршы еиԥш агәараҳәа еилаҽҽо – сгәаӷ абжьы акәызшәа саҳауан. Схы џьасшьон сара, абра, Езмыд сааижьҭеи исаҳақәаз рышьҭахь, сабџьар ҭԥаа шьоура сдәықәымлакәа, иахьанӡа ачҳара ахьсылшаз.
Ииаҵәҟаҟараӡа игылаз абаҳчара, џьара-џьара аԥсҭҳәа ԥжәахақәа рыбжьатәазшәа, ибыбышӡа ишәҭыз аҵлақәа улаԥш рықәшәон. Ҵаҟа, инеиԥынкылаз ашәшьыра жәпа ҵдырлашаауан ааԥын игәылнарпытыз, еиуеиԥшымыз аҵиаақәа. Избан, абас иагәарԥханы изышәҭызеи, абри абаҳча? Избан, аҟармаҵысгьы абра, аҳәсахәыҷқәа рыгәнаҳарҭаҿы изаҳәарызеи ашәа хаа? Ус ауп, аԥсабара гәлымҩуп, ауаҩы игәаҟра азгәаҭом, алацәа хҩоуп. Ус иҟамзар, амш ааилахәаны, ақәаршырԥыҟҟара иалагаанӡа, аҵыр-ҵырҳәа иаамацәысны, адыд лаисны, ихы еиҟәжәа изкаиамыжьуазеи, есышьыбжьон ара иааны итәало, агәылшьап цәыршәага, аԥашьа!
Ожәы, аҟарул Магомет ауаа реимгеимцара ихы иархәаны, ивҵирааз аихатә гәашә сынҭижьын, абаҳчара сныҵалеит, аҵлақәа сыҽрываӡо сҽыԥхьакны. Зышьҭахь уахь иҭахаланы игылаз ахангьы, ԥсызхоу дыҩнаӡамшәа, иууаӡа игылан. «Иарбан уадақәоу саҳәшьцәа гәықә хақәа ҭаҵәахны измоу?» – аасгәахәт сара, хынтә иеихагылаз ахан саннадыԥшыла. Шьахәла санынаскьа, амҩахәасҭа нымҩахыҵ, ҵлак аилабабара сыҽналакны саагылеит. Сымариаша, сылаԥшуеит ахан ашьҭахь ала адәылҵырҭа. Сарӷьарахь, рацәак бжьамкәа, ӡык аилаҽҽабжьы саҳауеит, ааигәа ишыҟоу ҩашьом аӡыршә.
Ашьыбжь агәы аныҩхашлоз, иаатит ахан ашә, зықәрахь инеихьаз ҩыџьа ахацәа аадәылҵит, руаӡәк иеилаҳәашьала кызлиар-аӷа шиакәыз ҩашьомызт. Аӡәы ибар ҳәа ишәозшәа, иахьаадәылҵҵәҟьаз иааиԥырҵын, лассы абаҳчара иныҵаӡит. «Урҭ ԥшь-блак рымоуп, угәуҽаныз» ҳәа Магомет исеиҳәахьазгьы саазхәыцит. Рацәак мырҵыкәа, аӡәаӡәала, ҩыџьа-ҩыџьала иеишьҭагыланы иаадәылҵит аҳәсахәыҷқәа жәпаҩык. Урҭ зегьы еиқәлацәамзаргьы, рацәак еиҩыргомызт, иқәыԥшқәан. Ҩыџьа уа иахьаадәылҵҵәҟьаз арымарахь игылаз асқам инықәтәеит, рхы еидкыланы, ак рымҵакны иахәаԥшуан. Егьырҭ, еицәажәо наҟ игаз амҩахәасҭақәа инарнылеит. Ҩыџьа сара сахь иаагаз амҩахәасҭа ианыланы рҿаархеит. Акыр днарҟәыҭханы, даҽаӡәгьы убарҭ дрышьҭан лымацара. Сылаԥш гәаҟ-гәаҟуа иаадәылҵыз зегьы снархысит, аха саҳәшьцәа урҭ ирыламызт. «Рыцхақәа, сара сеиԥш арҭ рашьцәагьы рызгәаҟуа џьара игылазар акәхап, изеиԥш ҳәсахәыҷқәоузеи, рыԥшра, рсахьа, анреи, аҭаацәареи наунагӡа иалхәдаахаз!..» Схәыцуан сара, урҭ рыцҳашьаны сахьрыхәаԥшуаз. Ҩыџьа сара сахь зхы рханы иааиуаз, ахаан исмаҳацыз бызшәак ала иеицәажәо, инасаҩсит. Ирышьҭалан иааиуаз ахҩык сылаԥшгьы налхьысит, адыр-дырҳәа сцәа аасхыбзааит, зназы амра атыҩ иакызшәа, иаалашьцеит сыкәша-мыкәша. Maп, сыбла самжьаӡеит, исывгаз амҩахәасҭа даныланы даауан Фелдышь.
– Фелдышь!.. – сыбжьы ныҵакны ҿаасҭит, ашырҳәагьы аҵиаа иаҵәара саалҵны лаԥхьа саагылеит. Ac иаалырҟьан сцәыркьара даршәазар акәхап, дадырсызшәа дааҭгылт, акы лҳәарц лҿы ахьааихылхыз, ус иаанхеит.
– 3аурҟан уоума? – ҿаалҭит лара, сышлықәшәоз лдыруазшәа сахьылбаз рацәакгьы иџьамшьакәа. «Лыблақәа роуп иаанхаз, избахьаз дабаҟоу, рыцҳа! Исаҳацыз акәӡам лыбжьгьы!» – саахәыцит, сшанханы сахьгылаз.
– Фелдышь бымшәан, разҟыла сбықәшәеит иахьа!
– Ожәшьҭа сзыцәшәо ҳәа исымоузеи, разҟылагьы сшеиқәшәаз убоит. Уаҳәшьцәа ракәхап узышьҭоу, урҭи сареи, лахьеиқәаҵәақәа, гәылшьапк ауп ҳазфаз. Иуцәызӡом Заурҟан, Џьуна, саркьа ԥҽыхала лҽылшьырц дшаҿыз дақәыркит, усҟак ибыргәым лыхәра, аха макьана дышьҭоуп, Қәына уи дзылԥырҵуам.
– Фелдышь, исцәыбымӡан урҭ рыԥсы ҭамзар?
– Еигәырӷьан аԥсра иаԥыларц шырҭахыугьы, макьана уи рымԥынҟа иқәымлац!
– Фелдышь, банбаанагеи араҟа?
– Родост иҟаз аублаа ҭыԥҳацәа рԥеиԥш сзацәымцеит саргьы, сырҭиит. Хԥаҟа шықәса ҵуеит, абра саанагеижьҭеи. Ишԥазурыз, сзыниаз схы ансраалар акәхеит.
– Фелдышь, бааӡырҩы, урҭқәа раха ҳамам, саҳәшьцәагьы баргьы шәҭызгароуп ари аџьаҳаным! – сҽыналыдсхалеит иаҳагьы.
– Џьуна дгылаанӡа урҭ арахь ҭыҵшьа рымам, ара абахҭа аҵкыс иеицәоуп. Урҭ исарҳәахьан уашьеи уареи шәаараны шәшыҟаз, аха сара аӡәгьы илабара сҭахӡам. Ушызбаз расҳәагәышьап. Сара... сара исзууазеи, аԥсы, аиҭаԥсы! Реиҳа имлашьуа ақәыџьма самҵоуҵаргьы, сыҵкьыҵкьашьаны исылакьысуам! – абарҭ лҳәонаҵы лхы ларҟәны дгылан.
– Ара бсызныжьуам, иахьаҵәҟьа баалароуп, Фелдышь!
– Ԥыхьатәи у-Фелдышь, аӡи амцеи дрылсуан уара узы! Ожәшьҭа дзуҭахгәышьоузеи, анышә ада гәыӷырха змам, аԥсы!
– Хыџьара сызлымгара ахәрақәа снылеит, Фелдышь! – сҳәан, снаскьеит сара, лнапы ааныскыларц.
– Уҽумкьашьын, Заурҟан, уҽумҟьашьын! Алаапк ажәӡы схьыкәкәаны сцоит! – ашырҳәа даақәгьежьын аҩнахьы лхы рханы ддәықәлеит.
– Фелдышь баагыл, Фелдышь! – налышьҭасҳәеит, сыбжьы ныҵакны, аха знызаҵәыкгьы дхьамҳәит, ишызбоз, ҳара ҳшеиқәшәаз рызгәамҭакәа инеицәажәа-ааицәажәо абаҳчара иҵаз ахҳәсақәа днарылалеит.
Снаскьан, нымҩахыҵ акәыкәымдра иахагылаз аҵла хачақь снаҵагылт амахә аанкыланы. Уи сԥыхьамшәаргьы, снеизҟәыҿны снамҵахар ҟаларын, сыбаҩқәа еилаԥыххаан сцәа иҭаԥсазшәа снеилаҳаит иаразнак, схәыцрақәа џьарак исзеидкыломызт, сыхшыбаҩ аҭагьежьра иаҿын... Сыкәша-мыкәша зны илашон, зны илашьцон... Сахьынаԥшуаз избон амаҵуцәа еиҩыҟьа-еиҩыҟьо, ахани аӡыршәи ишрыбжьаз. Зны инкадыршәит аҭәаҵла ашәшьыраҿы ауарҳал хәбаба, уа инықәырҵеит амарҭаққәа, ахчқәа, џьаргьы инадыргылеит акыдиааларҭа змаз аҟәардә тата, уахь инаргеит аишәа-хьчақәа, идырхиеит хаа-мыхаала, ана-ара аразны гәыгәмқәа нықәыргыло, аҵәцақәа нарываргыло инахысит.
Ус даацәырҵит, ҩыџьа ахацәа наҟ-ааҟ извагылаз ҭаҳмадак. Уи, Алоу-иԥа Шьардын иаҳтны знык дызбахьан, дыздырит – Селым-ԥашьа! Кьаҿк, пылтыҟсак, ижакьа ӷар-ԥшарӡа, иџьымшьқәа зынӡак илаӡны иахьыҟаз аҟнытә, илацәақәа иаҳагьы иҭчааны иҟазшәа убон. Аҟабақ еиԥш икәымпылыз ихы, хәыцырҳәы узықәбаауамызт, иҟьашын, аварахьшәа улаԥш иҵашәон каканк иаҟараз аҭагә. Аха дмахәажә-шьахәажәӡа, дџыхӡа макьана дыӷәӷәан.
Шьамх-сы иԥуашәа, аҽыҩ-аҿыҩҳәа ишьапқәа арсуа дшааиуаз ашьшьыҳәа иҽнықәихалеит, заа издыргылахьаз аҟәардә тата. Ицыз ахацәагьы наҟ-ааҟ иааивагылеит. Руаӡәк, еикәарҳәны иикыз ақьаад неиҵыртланы, аԥхьара дналагеит. Аԥашьа аҟәардә дкыдиааланы дизыӡырҩуан, изнапык аҭесԥыҳә икылданы илыззаз имгәацәа иақәын, егьи ала ижакьа ӷарԥшар ибыӷуан... Сгәы еиҟәыҷҷо амишәан сихәаԥшуан. Анцәа игәарԥханы иимшаз абни, иҟаиҵалак дзақәиҭузеи? Азин изҭада уи, Фелдышь леиԥш, саҳәшьцәа реиԥш, аӡә дубар, аӡә духашҭуа жәпаҩык аҳәсахәыҷқәа рынасыԥ аԥыххаара?
Аԥхьара иаҿыз даалгеит, аԥашьа деикупата дахькыдиаалаз аарлаҳәа инапы неиҟьеит «иазхоуп, наҟ усԥырцқьа!» – акәхарын иаанагоз, иаргьы днеиқәҟьашеит ахан ахь.
Егьи ахаҵа днаҳәын, аирыӡ даахан, аҵәца ашьербеҭ нҭеиҭәеит, аха аԥашьа уи дазхьамԥшит, акы дазкылԥшуазшәа изҭынчраха дкыдиаалан...
Ара сҽыҵәахны санбанӡагылазаарыз сара, сызвагылаз акәыкәымдра сышьҭахьҟа иааныжьны, ахьхьаҳәа иеихәлаччоз аӡыршә саахыкәшан, сышиашаз аԥашьа иаԥхьа сааин саагылеит. Игәиҽанӡамкәа сеиқәныхла саацәырҵра изымбатәбарахан, дааҳәыцы-мыцит аҟәардә дахьаниаалаз, нас деиха-еигәо агылара иҽыназикит.
– Сбаҳча аҭалара азин узҭада, уара абрагь? – неиҿыҵҟьеит Селым-ԥашьа.
– Maп, сабрагьӡам сара! Ҩыџьа аиҳәшьцәа, аублаа тыԥҳацәа зцәа ԥуҽыз рашьа соуп сара! Уԥсырц уҭахымзар, хаала саҳәшьцәа сзырхынҳә! – ҿаасҭуеит иаҳа-иаҳа сыҽидхалауа. Блала, схы инаркны сшьапаҟынӡа сааимидеит, сҟама амҳасҭа еиларӷәӷәа ишыскыз ангәеиҭа, ишызбоз иԥштәы ааиԥсахит, даахьаҳәхьачеит.
– Еи, аӡәгьы шәыҟаӡами уа! – дхәааит ишилшоз, инапқәагьы ҩеиҵихын, аҿеҩ-аҿеҩҳәа инеиниҟьеит. Инаҩс ишанхан игылаз ахаҵагьы, дцәарҳаны дааҿыхазшәа днеиқәҟьашан, акәкәҳәа џьоук рыхьӡ ҳәаны ҿыҭуа, дыҭрысны аханахь иҿынеихеит.
Ишыцәгьарахоз здырит ожәшьҭа... Рацәак мырҵыкәа ахан зыхьчоз акарулцәа сыкәшоит... Сҟама ҭӷәыцәаа ашырҳәа сҿынасхеит, иара дырҳаны дҩаҵҟьан, аӡыршә ахь днаскьеит. Сҟама игәҵаӷара иарбаны аҿынасырхеит. Мцы амҳәеит Кавказ мца шыла иӡрыжәыз сӷәакьиа ҟамагьы, ицеит амҳасҭа аҟынӡа. Аҭаҳмада маҳагьа даабалыбаҭан, аӡыршә зҭаҭәоз, ахьтәы ԥсыӡқәа зҵашьқьыруаз, аӡыжь казказ дналаҳаит, зны дынҵаакәкәалеит, аха лассы дыҩханагалеит.
Амармалташь зкәыршаз аӡыжь схыԥшыло схықәгылан. Уи хәыҷы-хәыҷла аҟаԥшьхара иалагахьан, ус-ус, иҟаԥшьыхәхәаҵәараӡа, шьаршәы мацаран иҭаҭәазшәа иааҟалеит. Сышьҭахьҟа исаҳауан иццакы-ццакуа ашьапышьҭыбжьқәа, аиқәҿыҭбыжьқәа... атрышә, дырҩагь атрышә, аха сара сахьгылаз сгылан, еидара хьанҭак саҵыҵызшәа сеиқәыраҳаҭха, сыбла сзаҟәгомызт зыԥсы зхыҵыз аԥашьа дырԥеи-ԥеиуа дызхыз ашьа ӡыжь. Уи зны еиԥшыстәуан, амҳаџьырқәа рыбжаҩык зҭаӡыз ҳадгьыл ҳаҟәкәкәааны, мчыла иҳахан ҳаазгоз амшын... Даҽазных, иржьаз, еиҭаржьаз амҳаџьырқәа рхәыҷқәеи, ранацәеи, раҳәшьцәеи ҵыхәаԥҵәарада Ҭырқәтәыла иқәырҭәаз алаӷырӡ еизыкәкәаны аӡыршә иланашьҭуазшәа збахуан. Сахьгылаз, убас сраҳаҭны сгылан, снапы неилышшан, ашьа зҿататаз сҟама насымпыҵшәеит. Саныкшаҵәҟьаз сышзахәоз сдәықәлар, акарул Магомет ицхыраарала, абаҳча срыцәҭыҵыр ҟаларын... аха уи зынӡак схахьы имааиӡеит.
Ара есышьыбжьон ашәшьыра дыҵатәан зҽызрыхьлоз аԥшәма иҭыԥан сара ԥсшьара сааизшәа, сгылан сеиқәыраҳаҭха... Ус акарулцәа аасыкәшан, снапқәа нҭарс иааныркылеит, изакәызаалак сыҽрысҭомҳәагьы аҽҟьара саламгаӡеит. Шахала сырԥахит иаразнак, ашәақьқәа насгәыдыргыланы, снараԥырцеит.
Абас ауп раԥхьаӡа абахҭа ашәхымс сышхыҵыз.
Иахьа ахҩылаарақәа сҽырзыскит, Заурҟангьы маҷк иԥсы исыршьарц сҭаххеит, ариабжьарак хҩаха ҳамамкәа хаидтәалоуп. Омашәа ишоу уаҩуп сызҭоу аԥшәма; Бирам заҵәык далаҳамҵозар, абар ҩымчыбжьа раахыс иҩны сыҟоуп. Гәылак-злак Заурҟан иахь дааиуа збаӡом. Акрааҵуеит аҭаҳмада ихы данажьуижьҭеи. Уи аныԥшуеит иҿцәажәараҿгьы: изакәызаалак ҿатәрак иажәа иалаиршәуам хьаасгьы имам, дагьазҵаауам, егьиздыруам. Заурҟан Золак, иара иҳәан еиԥш, хара ииасхьоу аамҭахь ауп дахьыҟоу зыԥсы ҭоу раҵкыс, иԥсхьоу роуп зҭарнакра иуа.
Ҩызада, ҭахыда аԥсҭазаара зылшода? Мамзаргьы хаарас иаҵоузеи? – абас ахәыцра сналанагалеит. Ожәыҵәҟьа иаахҩылааны саалгоит хҩык ашьха ҭыԥҳацәа ирлахьынҵаз ҳазҳәо ажәабжь. Уи акәу изыхҟьаз Аԥсныҟа ииасит схәыцра.
Сыбла иаахгылт, хԥаны еихагылоу Уардатәи абжьаратә школ ахыбра ҿыц. Хәышәҩык инареиҳаны аҵаҩцәа ашкол баҳча ыҵзырцәажәаауа иахьыҵоу дрылагылоушәа збоит адиректор Қарбеи Барчан. Иареи сареи раԥхьа ашкол ҳанҭала, ара ҩ-ҿык змаз ӷәтәы ҩны хәҷык гылан, х-класск ракәӡан иҟаӡазгьы, аҵаҩцәагьы ҩажәеижәаҩык ҳреиҳамызт.
Қарбеи Барчан Аҟәатәи арҵаҩратә институт даналга, дхынҳәит Уардаҟа. Уи иаԥшьгарала, сынтәа аҵара шықәс алгамҭазы, ҳхатә қыҭаҿы ҳаиқәшәараны ҳаҟан анкьатәи ашкол аҵаҩцәа, ҳалгаахыс жәохә шықәса ахыҵра азгәаҳҭарц. Сара арахь сахнагазаргьы, егьырҭ еиқәшәон, хымԥада.
Уардаа рыҷкәынцәа, иахьа ҳара – ҳара аус зуа рыла аду рҳәоит, урҭ рԥылара ныҳәа дук еиԥш ирыԥхьаӡоит. Иага ихааны, иага иԥшӡаны имҩаԥысит уи аиҩызаратә хәылԥаз!
Ара еиқәшәеит, хымԥада Уардаа ирылҵыз аӡәырҩы, иахьа еиуеиԥшьш занааҭла аус зуа: агрономцәа, аҳақьымцәа, анџьнырцәа, арҵаҩцәа.
Дахьыҟазаалакгьы ари ахәылԥаз иҽақәимыршәар иуамызт. Аԥсны анҭыҵгьы иеицырдыруа, жәлар рартист Мушьни Шларба.
Исгәалашәоит, шықәсқәак рышьҭахь Аҟәа аԥсуа театр апремиераҿ сыҟан, иаатит аԥарда... Дықәгылараны дшыҟаз здыруан Уардатәи арԥыс Мушьни Шларба... Аха избахьоу дабаҟоу, асцена дықәын ахыбаареи агәыҩбареи еиларгаз амавр Отелло!
Жәохә шықәса рышьҭахь аԥсуаа ирымамызт апрофессионалтә театр, ожәы Шекспир иҩымҭақәа аԥсуа сценаҿы... Ари иаҳагьы иџьашьахәатәхоит, жәлар рцынҵәарах иҩны утәаны, иара дызлыҵыз аублаақәа ртрагедиа уаназхәыцуа...
Уардатәи ахәылԥаз дақәшәарызушь аԥырҩы Ната Лоуба? Аҵыхәтәантәи лысалам шәҟәы излаҳәо ала, уи Киевтәи арратә округ аҿы дахысуан аистребительқәа рԥышәара.
... Ната Лоуба – ҳарҭ Уарда иалҵыз аӡәгьы дҳаиԥшымшәа ауп ишызбо, иҟалап абри еиԥш ахаҵара мҩа иқәлаз аԥҳәызба агәымшәа илымазар иӷәӷәаӡоу абзиабара... аха иаԥсахарыдашь, анаџьалбеит, уи?
Лаб Ислами лареи ирыхьыз иара иахьагьы Уарда ақыҭан иргәаларшәан иахысамарҟәылуеит... Иҟалап усҵәҟьа иҟамлаӡазаргьы, аха урҭ ҵабыргыҵәҟьак еиԥш агәра удыргоит. Уардаа асамарҟәыл ҳәаразы ируҭахуазеи, ажьа рбар, адомбеи алырхуеит.
Ната лаб Ислам, иабацәа ишидырбаз еиԥш, ҳқыҭа аханы ашьхараҿ итәаз Кьач ныха даҵаныҳәон, ижәланытә рахьтә иара иакәын ацәашьы зкыз... Ныхаԥааҩыс ихы иԥхьаӡон... Аха изӷаб заҵә Ната дизымҵаакәа акомҿарра далалеит. Нас апилотцәа рышкол ахь диасуеит. Ари ашьаҿа иҟалҵаз лаб Ислам ианиаҳа, зынӡак ихы ааихнахӡеит, даара иҽазишәеит иӡӷаб «мбжьах» Уардаҟа лырхынҳәра, аха илымшеит. Дныхаԥааҩуп ҳәа ожәшьҭа дзыԥхьаӡода, иӡӷаб дыԥсаатәха, зныхақәа драцлабны, дԥыруа ажәҩан далалазар?! Агәырҩа бааԥс иман Ислам.
Уахык зны Ната Лоуба дԥырны дшаауаз, лара илҭахханы иҟалоу, ус илымҩатәны дақәшәоу здырхуада, Қьач-ныха ахьҭоу ашьха ҳарак днахыԥрааны, дахьцашаз дцеит. Уиаамҭаз, ашьхарахь инаԥшуа итәаз Ислам ибеит, Қьач-ныха аҭра иааҭыҵны, амцабз ацырдды, мраҭашәарахь ахы шархаз… Улԥха-угәыԥха сыҭ ҳәа акыраамҭа дшьамхнышгыланы аныҳәара даҿын аҭаҳмада...
Адырҩаҽны агәылацәа-азлацәа ираҳәо днарылалт иибаз ашана: «Шьарда зымчу ҳныха мраҭашәарахь ахы археит, ижәдыруазааит, бзиарак ишамаанам. Убриазоуп шьтәак шьны ҳаҵаныҳәарц аҽаҭахьагьы зыҟасҵаз!»
Уара уи ҳаргьы иаабеит, амала ныхаӡам, ероплануп! – рҳәеит џьоукгьы, аха Ислам ихаимҵеит:
Акы шәамжьааит, Қьач-ныха, сара аныхаԥааҩ саҟара издыруада! – ҳәа дырҿагылеит.
Адырҩаҽны аашар еизаран. Аусҳәарҭа аԥхьа ишьҭаз акаршәраҿы, ҳәсеи-хацәеи, хәҷи-дуи зегьы еизеит – Уардаа аԥылон ааԥынтәи аџьажәлар рныҳәа – Маи акы. Исламгьы дыҟан убра. Аҭаҳмадцәа дрылатәаны иибазгьы иимбазгьы неихаргыланы рацәажәара дшаҽыз, иара убри акәӡан аизарахь дызкылсызгьы, аууҳәа бжьык аарылаҩит. Изакәызеи ҳәа ианынаԥш, Кьач ашьхара иҩацәхыкны иаацәырҵит амцабз ацрыддуа аныха... Аха уи атәарҭахь имнеикәа, ижжаӡа ашҭа еиужь ахь аҿаанахеит.
Аҭаҳмада ииҳәара изымдыруа, дхара-хаԥшуа дгылан. «Аныха» адәеиужь иахагьежьуа, алаҟәра иаҿын... Ахәыҷқәа ашкол аанда иқәгыланы атрышә иасуан, рнапқәа еинырҟьон, рхылԥаәа ҵәҩанҵәыҟа идыршәуан. Ус адәы агәҭа иаатәеит ҳаирплан хәҷык. Иаҳзаанагаз дызусҭада ҳәа уахь инеизыҵәеит ажәлар. Ԥырҩы заҵәык иакәын иҭатәаз, дааҭыҵын, иланарԥшыга аамхны, ихылԥа ааихихит, абар ассир – Ната Лоуба!
Уардаа гәырӷьаҵәа, рнапы дықәыргыланы даалбааргеит рқыҭа ахьшьыцба.
– Ислам дабаҟоу, уара, шәиԥхь арахь! – џьоук рыбжьқәа аагеит, аха аҭаҳмада дубар даахә, дныҵаҳа дцахьан... Ашьҭахь изларҳәоз ала, Ната леиҳабыра дырзымҵаакәа аҳаирплан лара иахьылҭахыз иахьлыртәаз иахҟьаны, гәыбӷан лырҭеит, аха лусураҿы даанхеит... Убри аҽны инаркны, Уардаа џьара ҳаирплаик анаахылалак, «Абар, Ислам иныха ахьаауа!» – рҳәон, иахысамарҟәылны...
Дызҿузишь, дабаҟоушь ожәы Ната? Ишԥасҭаху саныхынҳәлак џьара ҳаиқәшәар, иласҳәаша маҷхәума, иага иџьашьаны дырзыӡырҩып уи Заурҟан Золак иажәабжьқәа!
«Быԥсаатәха, ԥсҭҳәа зхым ҳаԥсадгьыл ажәҩан иалоу Ната, – схәыцуан сара, – издыруеит, ашьхарыуа ҩнаҭа иааӡаз бареи сареи абас ҳаракы ҳашьҭыԥраартә амҵәыжәҩақәа ҳазҭаз ҳаԥсадгьыл ду ашәарҭа иҭагылар ахаҵамԥҳәысра шаабырԥшуа!
Ната! Ибыдкыл, хараӡа сакара цәҳәырак аханы аҳаԥы ицәыҵагылоу жәларак рцынҵәарах Заурҟан Золак иҩны аҟнытәи аиҩызаратә салам!»
ԤСЛЫМӠ САКАРА МҨАЛА
Асаба рышьклач, еишьҭахәхәа, асакара иқәлан инеиуан ҩажәи-жәаба махҽи ҽы ҩажәеи. Ахьыр-хьыр, ахьыр-хьыр рымшын ирхаз аҵәҵәақәа. Сара сназлаз ҩынҩажәижәаҩык ауааԥсыра ацын уи ачаландар. Мызқәак ракәхарын иҵуаз, иеилахынҳәуаз, иеилашыкьуаз ақалақь ду Каир ҳашьҭахьҟа иааныжьны, инымҵәаӡоз амҩа ҳақәлеижьҭеи.
Иҽеиқәа цыҩцыҩ иҵакәашо, ачаландар даԥызон, абедуиндәа ирылҵыз, уи адгьыл наӡа-ааӡа дуӡӡа ладеи-ҩадеи акырынтә зышьҭа анызҵахьаз, уа ииз, уа иааӡаз, асакара цәҳәыра – абаҳча шәҭышран еиԥш изыԥхьаӡоз Исмаил Сабах. Наҟ-ааҟ ивагылан, иџьымшь еимарџахәқәа рдысрала, игәы иааҭашәоз зегьы еилызкаауаз ишькылкцәа. Дзықәтәаз иҽы аӷәра ишаҳхәыцуаз аҵкысгьы урҭ изыӡырҩуан, ргәамчқәа рымиҟьахьан, итәитәхьан. Ожәы ачаландар ацныҟәараз, зжьы ужәыр, зтәан еиламгылоз жәпаҩык иеидикылаз, иҿы иҭшәарызеи ҳәа, ибла ихыԥшыло рыҟаҵара акәӡан гәҭакыс имаз.
Капеи кылҵәак иџьыба иҭаршәӡамкәа, дшыҷкәынӡаз ачаландар дашьҭанагалеит Исмаил Сабах. Алага-ҩага агьама хаа икызар акәхап, дацрымҵит. Ус, ус днаӡеит ачаландар аԥызара аҟынӡа. Уи ҳара зегьы знапы ҳанԥшылоз аҳан, аха иаргьы диман змаҵ иуаз аҳ. Уи, Каир ақалакь иаланхоз, амал ӷәӷәа зымпыцакыз, Керым-ефенди иакәын. Ҳара иеицыз наԥшыхақәгьы дҳамбацызт.
Исмаил Сабах сара данызбаз – иуаҩбжара днахысуан; уаҩ нырҳарак, хышәшәаакы, аҟаитан еиқәаҵәа еиԥш ицыҩцыҩуа иӡамҩақәа хзырҷоз ижакьа, ицламҳәа хагьежьыраҿы хаџьгәагәынҵас иаанҵәон, иблақәа абжьас блақәа реиԥш иҭыӷрааӡа, иахьатәи амш ала, хынтә-хынтә рыԥштәы еиҭаркуан, иџьбара-хьшәашәан, наҟ иугәҭасуан акәымзар, арахь урыдырхаломызт. Аашықәса уахи-ҽни сызцыз ахаҵа, знымзар-зны исмаҳаит ибжьы ааҭганы акыркырҳәа игәарԥханы дыччауа, ус акы ианақәикуазгьы, абжьас анӷыӷуа еиԥш, ицламҳәа ажьышәқәа неизыҵәон, иҩижь-ҩеижьӡа иаахтуан ихаԥыцқәа.
Maп, дад, алахьынҵа ыҟам умҳәан, иҟоуп, агәра згоит! Сарах исыдаапкылаӡеит, исылахәмарит, акыркырҳәа исхыччеит! Аублаатәыла сыԥсадгьыл сшықәгылаз, слахьынҵа, алаҳәа еиқәаҵәа иаҩызаха, инышьҭасын, саашьҭԥааны Ҭырқәтәыла саанагеит, уа гәаҟрас иҟаз зегьы схызгаанӡа, исыламкьысит. Нас, ишуасҳәаз еиԥш, абахҭа сҭашәеит, сыкнаҳаны сыршьраны ишыҟаз, иаакылҟьахт слахьынҵа лаҳәа еиқәацәа, саашьҭԥааны, иахьынеиԥырхуа сааганы, асакара снықәнаргылт. Аха уаҟагьы исҟәаҵыз џьумшьан, дад, Шәарах, макьана угәы ԥнамҵәацзар, уӡырҩла, амала сыццакцәаны исҳәозар, анҵара уахьӡарым, саанкылала...
Сабаагылаз, мшәа? Аиеи, дад, аиеи... Исмаил Сабах – «асакара бжьас» иӡбахә акәын сызҿыз... Амшын саныӡхырга ашьамҭлаҳәқәа аасышьхны, Каир налҵ баҳчарак иҵагылаз иҩны абарҵа дыҵатәаны, акаҳуа шижәуаз иаԥхьа саадыргылеит. Уи ауаҩ схы инаркны сшьапаҟынӡа блала сааимидан, днасацәажәеит.
– Ухы-уҵыхәа заманала издыруеит, узмысхәааз акаԥдан исеиҳәеит, уих, узҭииз абахҭа ахылаԥшҩы иҟынтәи иаҳаит. Уаҩы ишьра кәтык ашьра иузаҩызоуп, ԥашьак уилгеит, уаанӡа заҟаҩ лаушьҭхьаз – уара уԥсаҭа иамаз! Кавказ уалиааит, уабазоуп, ус ами? Абазақәа Мсыр иадыруеит. Анкьа зны абаза ҭыԥҳацәак, изларҳәо ала, жәаҩаҩык ыҟан дара, Мсыртәи уаа нагақәак руадалықьқәа рҿы лахьынҵас ироуит. Рхацәа амчра иркыз рхы иархәаны, аамҭала аҳәынҭқарра аус рнапаҿы иааргеит. Урҭ ирхылҵызгьы Абаза ҳәа ажәла шьҭырхит, иахьагьы уи ажәла уԥылоит џьара-џьара. Исмаил Сабах даагылан, ишьҭахь инапқәа ҟаҵаны алеиҩеира далагеит. Саԥхьа данааи, аҭаҭын алҩа хаакәакәараӡа исҿарчуа: – Абаза ҭыԥҳацәа ус агәамч рымазҭгьы, арԥарцәа алаӡара ӷәӷәа шԥармоури! Maп, макьанагьы, излазбо ала, уӷәӷәоуп уара, уи ауп ҳаргьы иаҳҭахыу! Ишакәхалак, дад, абаза, унасыԥ ахьырхьырҳәа иуҿаччеит! Ухәда иахашәарц иҟаз ашаха ҟәараҟәантә, Қерым-ефенди иԥара, аҳәа цҳафыр еиԥш инахьысын, иаахнаҵәеит! Ухы уақәиҭны унықәлеит зегь реиҳа иҭбаау адгьыл! Уԥсы ҭанаҵы уеиқәзырхаз аҳ, Қерым-ефсиди имаҵура уалс иудуп! Изакәызаалак, мап-чап ҳәа ҽрыххарак уанналагагьы, абар укнаҳага хызҵәаз, ухы ухагылаӡамшәа иааухнахуеит иара!.. иҭбааҭыцәыз инаԥар шкәакәа наԥхьеиршәҭын, иаҳәалакьы цеицеиуа аҭра иааҭихын, сыблақәа иаархикылт.
Уи аҽны иӡбахеит слахьынҵа: ачаландар снацрагыла снацлеит. Раԥхьатәи ашықәсқәа раан уалс исыдын: амахҽқәа аидара рықәҵара, рықәхра, акрырҿаҵара, аӡдыржәра, рхылаԥшра.
Иара ус абаза аасыхьзхалт, уи зхы-зҵыхәеи еилкаашьа змамыз адгьыл сықәнаҵ. Уи ҭырқә бызшәалеи араб бызшәалеи аԥсуа ауп иаанаго. Аублаа анырзымдырхгьы, сеигәырӷьои сара абаза ҳәа ахьсарҳәоз, сыбжа аԥсыуагәышьамзи!
Аублаақәа ҽ-ҟазацәан наџьнатә аахысгьы, аха иаԥшыхақә акәзаргьы ирымбацызт амахҽ. Раԥхьаҵәҟьа уи саннаддыргыла, иуцәызӡом, маҷкгьы иаасцәымӷхеит. Ус, хәыҷы-хәыҷла сашьцылеит, ауаҩы мыжда ус ами дшыҟоу, ицәымӷугьы данышәалароуп!
Аа-шықәса амахҽи сареи ҳаицны адунеи зегь реиҳа ихароу амҩа ҳақәын, зегь реиҳа иҭбаау аԥслымӡ сакара ҳанысуан, реиҳа итоуроу абна ҳалсуан, реиҳа ицаҳә-цаҳәуаз амра ҳцәын. Ак ԥсыр, даҽак аасырҭон, иагараан сыԥсраны сахдырԥахьан, урҭ аҳаиуан гәыҭбаақәа!
Ҽнак шьыжьымҭанк, амра аҩыҵхахамҭаз, ҳәаа змаӡамыз сакарак ҳнықәгылт. Акык-ҩбак амшынқәа срыхныҟәалахьан, сылаԥш рышьцылахьан урҭ ргәы казказқәа. Убарҭ иреиԥшыстәит, уаҳа издыскылар сзымдырт уи адгьыл ҭацә. Ауаҩытәыҩса илаԥш ахьӡомызт аҭбаара, иҟамызт улаԥш нызкылашаз бнарак, шьхарак. Улаԥш ааԥсара агәхьаа мкыкәа, анаԥшра уаҟәымҵыр, иҩышьҭыззаз ацәқәырԥқәа реиԥш, афырҭын бааԥсқәа еизырҳәҳәаз аԥслымӡ, аҳауа еилыххара иалубаауан асифқәа, урҭ аҭыԥантәи ажәлар аҳәа цҳафыр аҽы еиԥшыртәуан, наԥшыхақәгьы иара ус акәын ишыҟаз... Хараӡа, хараӡа жьара, амца қьоуқьад мпылны аҽеиланарҳәызшәа, аҭацәыра еиужь ду иаақәгылон амра...
Уахык иалыршаны ашьхақәагьы, аҟәаԥа-ҿаԥақәагьы, абнаршәырагьы ахаан уаҩ иимбацыз ԥшатлакә бааԥск нарыжәлан, алаба ныхшьылан еиҟаранатәызшәа, нас ажәҩан лыхәҭас иааҟалан, шықәсыла инеиԥынкыланы, абраҟа аԥслымӡ шыла ықәнауазшәа збеит асакара раԥхьа саннықәгыла. Заҟа дхәыҷузеи, заҟа дымчыдоузеи ауаҩытәыаса абри ҳәаа змаӡам асакара данангылоу!
Ииасуан акакала иеишьҭагыла амзқәа... ашықәсқәа... Ажьа шәыргәында ашьҭа анарӡуа еиԥш, ҳашьҭа уаҩ дхымларц хҭахызшәа, ҳчаландар гьежьы-хынҳәуа уи адгьыл ду иқәын. Аа-шықәса рыла акырынтә ҳхынҳәит Каирҟа, аха рацәак ҳанхомызт. Рчаландар иазышьҭыхуаз аидара нақәҵаны, ҳаиҭадәықәлон шьҭахьҟа.
Ҳаидара аума узызҵаауа? «Асакара бжьас» Исмаил Сабах, ожәы ибазма, ихәмацәак реиԥш идыруан Африка арацәқәа рҿы иашьагәыҭны инхоз ҭитәыс ирыдигалашаз. Аха аба, ахәҷы-мыҷы, аихаҷа-маҷа лаԥшхырԥаган, ҳчаландар иакәын имаӡаз аидарагьы: ашәақь хәшәи арҩышьыгеи. Урҭ рыҭира закәанла иаԥыхын, аха уи авсшьа Исмаил ожәы ибазма, даманшәалан, џьара ҳаҿашәаргьы, аҿынеирхон аҵырҭыша, уиалагьы ҳаккаӡа ҳаалигон. Аҳ анаџьалбеит, урҭқәа раан ишԥахиоз Исмаил Сабах инаршә! Иара иаҵкыс амчра змаз, ма амал зымпыҵакыз данибалак, ма мариала акы зцәигашаз даниқәшәалак, аӡарҵәи еиԥш дракьҭон, убас иҽирмашьцон, аҳәыҳә ԥшқа еиԥш, укәа дҭаурҭәарын, ибла цәыкшаԥақәа ачча рхылон, ацәҳареи-ашҳареи рҭыԥ аҟны ихәшахон иажәақәа: «уххь згеит», «саҳ ду», «уара улаша-каҷҷара», «уара удуӡӡара», – абарҭ ракәын рыхьӡқәа иҳәацыԥхьаӡа инарыванргылоз. Ахьы, мамзаргьы алмас инапсыргәҵа ианԥсаланы данахәаԥшуаз, о, злыԥха ҳаура, изакәытә гәырӷьаразеи ихы-иҿы ианхалоз? Ицәԥсхьаз зегьы гыланы иааиргьы усҟак дызгәырӷьарымызт.
Иара иаҵкыс мчыла иеиҵаз иҿы, ҳара инапы аҵаҟа иҟаз ҳналаҵаны, Исмаил есқьынгьы дсакара бжьасын.
Зны, ишыҟалах семдру, ачаландар иақәыз аидарақәа рахьтә, иҳамбеит аихатә рыҭәақәа зҭаз ҿаҳәарак, амаҩан амахҽ иахьақәыз иалыҩрны џьара икаҳазар акәхап. Исмаил, иҳаиуаз аӡәы маӡала џьоукы идирхәҳазшәа гәҩарас дикит. Ҳазынтәыкгьы ҳаҽкажьны ҳиҳәеит ҳԥыза, акгьы зхарамыз хҩыза диламкьысырц. Иабоугеи арыҭәақәа зҭаз? – дҵааит ҳчаландар ԥыза, акрыфара дааҟәыҵны.
Акымзарак сыздырӡом, саҳ уххь згеит! – ҿааиҭит егьи.
Аа, усҭ, иудкыл! – дҩаҵҟьан, имаҟа иавҵаз абичақ аавҵԥааны, ишилшоз аҿынаирхеит. Игәыҵәҟьа иналаҟацеит аҳәызба шнеиуаз, нас дааҳәын, аԥслымӡра днылаҳаит, рацәак мырҵыкәа иԥсгьы ааихыҵит. Исмаил Сабах имҵаз ихәы зегьы нықәҳаҳан далгаанӡагьы, ибичақ илимхит. Ахьхьаҳәа аԥслымӡра илаҭәоз ауаҩытәыҩса ишьа дазыӡырҩуа, ауаса амаха хаԥыцла ацәырҵәара даҿын.
Иубахьоума, дад, Шәарах, зыӡбахә лакәҵас ирҳәо аслан баҩыш? Е-е-ҳ, уи аслан хаԥыц иблыша, ауаатәыҩса ачалаа еиԥш изырхуа ачымазара аԥыхра азыҳәан хәшәны иҟазар, иага иуадаҩзаргьы иара аԥшаара мап адәызкрыдаз? Аха аслан баҩ зызкыу арԥшӡара мацара заҵәык ауп. Уи амаҭәахә шьеи лаӷырӡи меигӡарах икаҭәаны иҳаԥшаа уаз иарԥшӡар акәын, уи адагьы иԥшӡаз ауаа беиақәа рыбзазара. Аслан хаԥыц махәарк иаҟароу инаркны, уаҩышәара иненҳаугьы ҟалоит, иара хаԥыцс измаз заҟараз еиԥш. Ахы цаҳәцаҳә аламло икьакьоуп, иԥҽуам, ашьанҵа еиԥш иӷәӷәоуп, аха ахҵәара мариоуп, ишуҭахыу иуцәыр, иушьалашьыныр ҟалоит, итаруеит, иуҭахыу шәыгас иаднамкыло акгьы ыҟам. Ахаԥыц азбжарак гәаҩоуп, анҵәамҭа ишәыгәуп.
Қерым-ефенди иеиԥш амал иарцәыцәыз, имҵагылоу аишәа хыгьежьаа ду, аслан баҩыш аласазарц иҭаххеит, дзықәтәоу аҟәардәгьы иара убас. Иара иалхзар цәгьазма аҭаҭын дызлахо имышҭықәгьы. Иаҳагьы иԥшӡами абаҳчарар данылеиҩиуа алабҷашь иикуа амхасҭа баҩышԥсаразар? Ишәарыцага шәақь ашьхәа аслан баҩыш аласазар? Иуадақәа руак аҿы игҿагылоуп, лан данаалыхшаз аҽны еиԥш дҟьантазӡа, ԥҳәыс ԥшӡак лбаҟа, ауразоуроу баҩышуп излыхыу, аҳ зны-зынла уи данаҩсуа, дааҭгыланы днахәаԥшуеит, игәаланаршәоит, умш аабзиахааит ҳәа иазҳәахьоу иҷкәынра.
Аҳ игьама ус ианыҟала, уи диҵахо дыҟоума аҳкәажәгьы, иаҳагьы илызцәырҵуеит арԥшӡара азгәашьра! Есымша ҩынтә-хынтә дызныԥшыло асаркьа, аслан баҩыш иҭасазар? Ицәгьоума, иаҳҳәап, абаҩыш мацара иалхзар, лнапы ҟәамшәышәқәа есымша аҷараҳәа иаалыртуа лсақәҭра? Ма инарҳәы-аарҳәуа илкыу лыԥшандага? Қәа цәыкәбарқәак лықәҭәар, ма мрахәага ӷьык налкьысыр ҳәа дшәаны, адыхҳәа иаалыртуа лҳаргь ахәы зегьы баҩышзар? Аха лышьҭаларҭа иҩнагылоу аҩнымаҭәа убарҭ ирышьашәаламзар, дгьамадоуп ҳәа лзырҳәаргьы ҟалоит.
Аслан баҩыш мацара аҟны ҳаҟазма, алмасгьы ҳашьҭан. Уи, ишудыруа, амаденқәа иреиӷьуп ҳәа иԥхьаӡоуп. Арԥшӡара адагьы, имаҭәахә дузар ҟалап ариаҟара ашкәакәақәа рыҽзадыршьылоз. Ашкәакәақәа ҳәа сзышьҭоу, атәым-сасцәа, ашьагәыҭ жәларқәа бџьар мцала ирҿагыланы, иршьуаз шьны, иаанхазгьы наҟ хара-хара иахцаны, аҭыԥ беиақәа знапаҿы иаазгахьаз роуп.
Сара сыбла иабеит, дад, Шәарах, адемаҭҳан дуқәа жны, зықьҩыла изхамыз, изшәымыз аиқәаҵәақәа – атәқәа мҟәыбала ишхаргалоз анышә, нас, аиаҳәақәа ирныжьланы аӡы шаҵдыршоз, ишыдраӡоз, ианбалак ишырхәуаз. Оԥсҵәык азна ахьи алмаси риоуразы, заҟа ԥсҭазара уи адемаҭхан иҭаӡуаз здырхуада? Урҭ ажра ҵаулақәа аихац рыкәыршан, уи иакәшан игылан акарулцәа, абџьар кны ирҷаԥшьон. Атәқәа аусура ашьҭахь агәашә ианҭыҵуаз, иаанкыланы иеимырдон, рсасақәа аартны ирҭаԥшуан, аҳәсақәа, ахацәа рыхқәа ддырҳәон, џьара цырак иадамзаргьы ахьы, ма алмас адәныҟа ирыцәҭыргар ҳәа ишәаны. Ус акы здырбалазгьы, иара уаҵәҟьа ирылгон...
Ожәшьҭа еилукааит ҳәа сыҟоуп, сысас, дад, Аублаатәылатәи арԥыс, цәаӷәареи рашәареи рыда акгьы ззымдырӡоз, днашьҭаҳауа дызцыз ачаландар хықәкыс иамаз?
Ачаландарқәа абна тоурақәа рааигәара ианнеилак, еизԥшуан, хазы-хазы аҵалара рцәымӷын, ишәарҭан. Амахҽқәа еишьҭагыла ишнеиуаз, иҽыжәыз иԥсырҭа иналаҟацар ҟалон ашҳам зыхьшьыз ахҿақәа. Зыԥсы ҭахоз иаразнак иабџьар дахон, иалагон аибашьра. Ашкәакәақәа шәақь мцала, егьырҭ – хыцлеи хәымпаллеи. Хаҭала знык-ҩынтә раҟара срылаԥшхьан абарҭ реиԥш аидысларақәа. Аԥхьаҵәҟьа исзеилкаауамызт, ашьагәыҭ жәлари ашкәакәақәеи агәаӷ ирыбжьаз. «Арҭ ишырзырҳәо еиԥшҵәҟьа ибнауаауп!» сгәахәуан. Аха нас, иаҳҳәақәо ирзыууазеи, сыблақәа хтит. Даҽазныкгьы агәра згеит сара, адунеиажә иахьабалак залымдарыла ипеипеиуа ишеиҵаҭәыз, иахьабалак ииааиуа-еиҵеиуа ҳәа ақәԥара шцоз, иахьабалак мчы змоу иҿаԥхьа, мчы змам ахара шиду!
Лакәума абри аҭаҳмадажә исеиҳәо ҳәа угәы иаанагозаргьы ҟалап, дад, Шәарах? Иџьоушьартә иҟами нас, ишырҳәо еиԥш, аҵәаҵла ҩа сшықәз, аҳаҵла ҩа сахьықәлаз, Ҭырқәтәыла сшыҟаз, Африка сышнанагаз, абахҭа еиқәлашьцаҿы ашьра зқәыз рҟарс сышҭакыз, схы сақәиҭны адунеи зегь реиҳа иҭбааз асакара сахьықәнагалаз?
Ус иаҭаххеит слахьынҵа лаҳәа еиқәаҵәа! Аублаатәыла саақәҵижьҭеигьы, сахьнеилак уаҩдызқәымшәац акәын исзыԥшыз. Изиҭаххазеи, анцәа злыԥха ҳаура, ахаангьы цәгьара зымуц абасҟак иргәаҟрa? Издыруада сабацәа, урҭ рабацәа ирызхымхуа гәнақа дук рухьазҭгьы, рхы рызҿымхуа ашәиԥхьыӡ рышьҭазҭгьы?
Урҭ зегьы ирзаауазеи, иеицырдыруаз, амчра зымҟәыҵакыз вали Селым-ԥашьа ишьра баша усмызт, иаарласны сус рыӡбан, зегьы иахьырбарҭоу снаган, схы схагылаӡамызшәа ахҵәара сықәырҵеит. Схҭакын сара, Ҟарабурун ҳәа изышьҭаз амшын кыр иалахалаз ашьыҵәраҿы, қәабџьангараҵас иеиқәаҵәҳаҳараӡа иқәгылаз абахҭа aҟapc ҭылашьцарақәа руак аҿы.
Абар ожәшьҭа хәымз инархылеит сус рыӡбаахыс, аха, схаҭагьы иџьасшьоит, aҟapc ашә аахәам, сымԥынҟа уаҩ дықәлом, сырхашҭзаргьы сеидру?
Ицәгьагәышьоуп аԥсра ҟадыџь азԥшра! Ишар – ихәлаӡом, ихәлар – ишаӡом. «Иалгандаз, џьушьҭ, наҟ, сҭынчымхарызи!» ҳәа сыгәжәажәон, егьырахьҟа изуз ацәгьара сахьхәны сыҟамызт, сшьа зуит кәапеилаҵәҟьа, аԥсы ахысхит Фелдышьи саҳәшьцәеи зыхәлабгаз агәылшьап!
Аха сара исықәӡызар сҭаацәа? Сашьа Мата Езмыд дзалымҵыкәа дырԥыхьашәазар, џьара бахҭак аҭабаара даҿуп. Рымч ршәахьеит ҳәа ираҩсуамызт сани саби, иахыргазар акәхап џьара, рыҩнгьы асқьар лажәҵаны ирбылуан...
Сзазҵаарыда, исазҳәарыда сҭаацәа зықәшәаз? Аҟарс аҭӡамцқәа ҿаҳауп, идагәоуп, даара уӡырҩӡар, зны-зынла иуаҳауеит абахҭа зхықәгылоу аҿыбгара иаҵажьу амшын агәрым бжьы – уаҳа акгьы.
Сналаԥалашәа исҳәозаргьы, баша иҟамлазаап сара сыкнаҳара аргәагәара. Африкантәи саныхынҳә, дырҩагь абахҭа сызҭашәаз сҭыҵны аублаақәа санрыхьӡа, убасҟан ауп зегьы анеилсырга. Аублаақәа ҳҵеи бзиахә Таҳир иоуп исазҳәа. Уи усҟан Сҭампыл аҵара иҵон, Алоу-иԥа Шьардын уаҩ нага иҭаацәа дырзааигәан, урҭ рыла даара имаӡаз аусгьы иаҳаратәы дыҟан. Аублаак итәы иаҩшәан иҟаломызт! Ҳара аҭаацәа ҳааӡамха иакәын, ҳаԥсырҭа, хаӡырҭа еилкаауа дҳашьҭан... Ожәшьҭа урзыӡырҩла Таҳир исеиҳәақәаз...
Аҳәынҭқар итәарҭа ахан акәша-мыкәша есымшагьы иҟоуп амцҳәара, аиҵашьыцра, агәреибамгара, агьангьашра, аԥсахра, ажәакала, лассы-лассы ашьаарҵәыра усқәа рахь ауаа назгало аҟазшьақәа. Џьоукы рышьхәа-мышьхәа ыҟамкәа, урҭх аизыҟазаашьақәа ирықәӡуеит, даҽа шьоукыхгьы машәыршәа сара сеиԥш, рыԥсы ҿнахуеит.
Абас ауп мҳаџьыр шьхарыуак вали Селым-ԥашьа дишьит ҳәа авизир ду ианиарҳәа: «Ҳаи, иқәақәра згааит, уи ашьхарыуа арԥыс! Алажә, иқәнагоҵәҟьа дақәшәеит!» – иҳәан, дгәырӷьаҵәа дҩагылан Асулҭан адырра ииҭеит. Уигьы дшеигәырӷьаз имӡаӡеит. Агәырӷьаҿҳәаша изназгази иареи шьыжьхьа еицырфеит, амш шыцәгьазгьы шәарыцара иеиццеит.
Иҟалаз уи ауп, Селым-ԥашьа рыгәлаҵҟьа дгылазаарын Асулҭан Абдул Азиз иахгара еиҵызхаз «Осман-ҿыцқәа». Урҭ еилаԥыххаа ианықәырцоз, Селым-ԥашьа изиламкьысит, ирымамызт дызлаҿаԥырҽышаз рацәак, аха хәыҷы-хәыҷла, маӡала акы даҳзаҿаршәар ҳәа азкылаԥшцәа ишьҭаҵан ирыман.
Абас, сара дҭасырхазаап Асулҭан зегь реиха ишәарҭаз ҳәа ииԥхьаӡоз иаӷа. Убри аҟнытә сара сыкнаҳаразы ақьаад имҵаз шьҭихуан-ишьҭеиҵон, иахьамзар уаҵәы ҳәа иргәагәон.
Усҟан Асулҭан ихан аҿы амаҵура иалаз ҳара ҳахәԥҳа Алоу-иԥа Шьардын, сыӡбахә џьара ианырҳәоз иара иҽирдагәон, машәыршәагьы иҿыҵаиршәомызт ҳшеиуацәаз. Зеиԥш ҟамло егьыҟам ҳәа иаԥхьаҟа днаԥшуан, сара дагьсыцхраауамызт, дагьсыгәдасуамызт, иара имаҵура акәӡан дзызхәыцуаз. Аха уи дыззыԥшыз аамҭа анааи, убас иҟаиҵеит, сахьырга-сахьаарга уаҩы изымдыруа, абахҭа сынҭганы сдырӡыртә еиԥш.
Абахҭа ахылаԥшҩы ауаа рыкнаҳареи рыргәаҟреи рзы аԥышәа ду змаз, нахьхьи Сҭампыл, зегь зымчу ихан аҿы сыкнаҳара здыргәагәоз еилкааҵәҟьаны имамзаргьы ҟаларын, аха џьара акы дақәымгәыӷҵәҟьогьы ашьра зқәыз абахҭа дыҭганы дизыҭирымызт.
Уахык зны, аҵх акыр инаскьахьан еиԥш, ԥхыӡла сеимдо Аублаатәыла сшалаз, аӷьӷьа-агәгәаҳәа иаадыртит аҟарс ашә хьанҭа. Иааҩнаҷҷеит цәашьқәакгьы. Абахҭа ахылаԥшҩы дааҩналеит, ахаан исымбацыз мшынуаҩык дицны. Уи дкаԥдануп уҳәартәы дыҟан уахьихәаԥшуаз.
– Абар, нас, иаура, иҭбаара, дзакә хаҵоу! Дԥеилуанымкәа дыҟамызт ианиааз, изхара иҿаҵазар, иҭыԥ аҟны дааиуеит лассы, аџыр аҵкыс алаӡара змоу уаҩуп, иудыруаз! – даацәажәеит абахҭа ахылаԥшҩы, ацәашьы сыдырҷҷало. Алҩа ԥыҭҳа-ԥыҭҳа ишьҭуа, аҭаҭынжәга лакьыта зҿыҵакыз акаԥдан даасыдгылан, снарҳәы-аарҳәуа сыхәаԥшра дналагеит; зны смахәар аиаҵәа жьышәқәа днарықәӷәӷәа-нарықәӷәӷәеит, нас сшьаргәацә ажьышәқәа, сыблақәа днархыԥшылт, ауӷә хьанҭа ахашьа здыруа рахәык ааихәоз џьушьарын...
«Сыкнаҳага сазнымкылар ҳәа ишәоума, ранаџьалбеит, ари аҟара сшәо, скапануа?» – схәыцуан, сыбла ашьа хыҵәало сахьрыхәаԥшуаз. Дара неицәажәан, уаҳа иаанымхакәа индәылҵит. Иҟарулцәа снараԥырцеит, сшьамҭлаҳәқәа ӷьарӷьаруа. Аҵх еимаҳан илашьцан, ақәа кыдхаҽа илеиуан. Ианаамацәыс, сылаԥш нақәшәеит, ацәқәырԥа иарзазо арыбгарра иадгылаз аԥра-ӷба. Иаасԥылаз еибарццакуа, аӷба сынҭаргалеит, иаргьы иаразнак амшын инхылеит.
Еилыскааит иҟалаз зегьы. Абахҭа ахылаԥнты, ихатә рахәык еиԥш сыхә ыҵихит, сиҭиит; иҽыкнаиҳаит иҳәап, ма амшын иҽеиҭеит иҳәап, урҭ реиԥшқәа ожәы ибазма, иага ус бааԥсқәа еиҵеиҟәаҟәахьан. Саазхәазгьы мариала сааихәазар акәхап... Ганкахьала, анс-арс акәу, сгәырӷьалар акәымзи, акнаҳага сахьацәцаз, аха даҽа ганкахьалагьы, иахьа ожәраанӡа Асулҭан ихәынҭқарра азакәан саҵанакуан, акнаҳага сыхәда иахашәаанӡа уи сахьчон, исхылаԥшуан, сбаандаҩызаргьы ауаҩы ҳәа сыԥхьаӡан, ожәшьҭарнахыс сытәхеит... Саазхәаз ииҭахыу сылеигӡоит; сишьыр ҟалоит, сиблыр ҟалоит, аӡәгьы дахьирхәуам.
Абрагьра иазкыз аԥра-ӷба, ахы иацәшәон, инцәыҵагыла-аацәыҵагыло амшын ихын. Сара сыдагьы аӷба абаандаҩцәа ҭан, атәыҭира ишазкыз ҩашьомызт. Ашьҭахь, қалақь дук аҿы иааӡхагылт, уи Каир акәын. Убас ауп сшаанагаз Исмаил Сабах инапаҿы.
Ҳчаландар иаҳа-иаҳа инаскьон, зны сакара мҩала, даҽазных – абна тоурақәа ирылсны, аӡиас дуқәа рыԥшаҳәақәа ирныланы.
Срықәшәеит сара Африка агәҭаҿы имохарцәа ҳәа жәларак. Уаа нырҳарақәак, рыжәҩақәа ԥџаџаны, рӡарақәа паны, ахацәа неиҩымсрыда зегьы аҟама ныҟәыргоит, аҳәсақәа ҳаҭырла ирызныҟәоит, урҭ иадырҳәоит аԥхьарца иеиԥшу амзад. Абарҭ збалак кавказаа игәаламшәар ҟалом. Избеит сара амаврцәа, имазеренцәа, абамбарцәа, алмас аԥшаара иазҟазаз амханцәа уҳәа убас егьырҭгьы.
Избеит сара нышәаԥшьыла ишьыхыз аԥацхақәа, аҭаацәа рхәы ахьыруаз ахәышҭаара, исаҳаит ихаакәакәараӡа ахыбра иҩахылҵыз алҩаҵә афҩы, аки-сиҳәа арбаӷьқәа рҿыҭбжьы, ранацәа гәхьааганы иҟаауаз аҳәарақәа рыбжьы, амҟәыба иалхыз калебас захьӡыз ҳара хныга иеиԥшыз рыҵакны, ажәқәа ахьырхьоз, ркьаԥа ыргьало ауасақәа аԥыжә-сыжәҳәа иҳәуа адәы иахьықәз, аџьмақәа аҵлақәа иркыдыззалан амаҵә ахьырфоз. Избеит ацәмаҭәа ныҵаркьакьо иахьыцәаӷәоз, аџьықәреи ажәла ахьырҟьоз, аҭаҭын ахьеиҭарҳауаз, избеит иара убас ҽагада даҽа мыругак ахьрымамыз.
Абарҭ зегь схатәык збазшәа сдырӷәырӷьон, аҩанҭхьра зхыҵәахьаз сыԥсы аҿы, хәыҷы-хәыҷла ацәхәаҭара иалагон анхаҩра, мшәан, ожәы салхәдаан умҳәозар, дара реиԥш саргьы саарыхҩымзи!
Џьоукы Аллаҳҭаала иҵаныҳәон аџьаамақәа рҿы, егьырҭ – ашкәакәақәа мчыла ирыдырцалон ақьырсианра, даҽаџьоукыхгьы аҵла ԥшӡақәа рымҵан амра-нцәа иҵаныҳәон.
Иагараан срылаԥшхьан урҭ рныҳәа мҩаԥгашьа, рчара ушьа. Еизибагон џьарак, агәырӷьара иханагалоз аҳәса, ахацәа, ахәыҷқәа. Иаацәырыргон агәаҟреи алахьеиқәҵареи згәылыжжуаз рашәақәа. Иахьагьы сгәы иқәҩуеит иааԥымҵәаӡакәа игоз тат-там абжьы, ожәраанӡагьы сыбла ихыҵуам ҳәсеи-хацәеи ржьы ҟьантазқәа еихыҩаӡәо, шьапы шьҭыбжьыла ирдыдуа, ишыкәашоз.
Хәышәҩык инареиҳаны аиқәаҵәақәа еидцаланы, аԥслымӡ сакара иқәцаланы инарцон. Ҳчаландаргьы урҭ ирцәыхарамкәа ирышьҭан, аԥсыбаҩқәа иахьабалак иаабон, амҩацәгьа зызхымгаз, анҵәара иаҿын.
Урҭ арыцҳақәеи сареи лахьынҵала ҳаиԥшын... Урҭ иҳәынҷан инарцоз реиԥш саргьы сымҳаџьырын... сыԥсадгьыл сацәыӡхьан, стәитәыхын, лак аҟара ҳаҭыр сықәмызт, иаасгәыдҵан аӡәы сишьыргьы, срыцҳазшьоз ҳәа уаҩгьы дыҟамызт. Ҳазлеиԥшымыз, дара еиқәаҵәақәан, сара сышкәакәан, аха разҟыла ҳаиԥшын, лахьынҵеиқәаҵәараа ҳакәын!
Уахык зерибк аҟны дареи ҳареи аицыԥхьара ҳақәшәеит. Иҭҟәаны инарцоз мҩанызгоз акануеицәа реиҳабы дааин, хчаландар аԥыза диҳәеит:
– Ҳахьаангылаз аҭыԥ сгәаԥхом, иааҳакәыршаны аикәаҵәақәа нхоит, насгьы аԥсҭҳәа ахчылара иаҿуп, ишубо, уи рхы иархәаны, иҳақәлар ҟалоит, ачаԥшьара срыӷәӷәарц сҭахыуп, учаландар иацу унарылаԥшны, жәаҩык paҟapa сыҭ, амалагьы исҭахым, аԥара сшәоит сара...
Исмаил Сабах, аԥара аӡбахә аниаҳа, амыргәырӷьа ихы иҭалеит, сара сназлаз, жәаҩык ҳаалхны ҷаԥшьара ҳдәықәиҵеит. Ҳҽеиҩхны акануеира ҳақәгылон, сара саамҭа анааи, снеины стыԥ аҿы снагылеит. Амзагьы ихәацыхәаԥшьха иҩагылан, асакараҭбаа-ҭыцәра иаақәлашеит. Саԥхьа, иҿыбгаз абахә аԥҽыхақәа еизыхаа адәы иананыжьлоу еиԥш, иеилараа иеилажьын иҭҟәаны иргоз. Џьашьатәшәа избеиг, аҵх агәахьы ишнеихьазгьы, дызусҭазаалакгьы аӡәгьы дыцәамызт, амза ахьырҿалашоз, рхаҿқәа бҩа лыхызшәа, рыблақәа камкамуа, акы иазыӡырҩуазшәа иааԥшуан. Сааигәараҵәҟьа арԥыс наӡа-ааӡак, имашьхәылҵқәа аԥслымӡра иларсны, инапсыргәҵақәа ицламҳәа рынҵаны, ибла ааихмырсыӷьӡакәа, абра сааин саагылеижьҭеи сыхәаԥшра даҿуп. Зназы, уи иблақәа сара сахь имаз ацәымӷра рхызбалеит, аха ԥыҭрак ашьҭахь, урҭ даҽак сарҳәо иалагеит:
«Ани аби умоума уара?» – иҵааит аблақәа.
«Исымоуп!» – нараҭаскит гәаныла.
«Аешьа?»
«Дсымоуп аешьагьы».
«Иабаҟоу нас уҭаацәа?» – иҵаахит дара.
«Иахьыҟоу сыздыруам, дареи сареи ҳаицәыӡхьеит!»
«Ҳара ҳаиԥш уҭаацәа ҭҟәаны џьоукы инарцозар, урҭ ахьеилатәоу сара сашьа карулс дрыдгылазар, – саҳәара иаҿуп араԥ иблақәа, – угәы рҭынч, сара сашьа иакәзар, урҭ рыԥсы ҿихуеит, уи идыруеит аԥсадгьыл зыԥсоу. Урҭ ҳара ҳаиԥш иеидԥахлазар, рҽаҳәагақәа злаԥырҟаша риҭоит! Уаргьы уҿаҳәам акәымзар, утәуп, узиндоуп. Уаха уара иулшаны ҳауушьҭыр, уаҵәы, уара уԥсы даԥшәмахап даҽаӡәы! Аԥсҭҳәа ԥсеиқәырхага еилаҳанто асакара ианыланы иааиуеит, уццакы! Уицакы! Иуцәшар ҟалоит!..»
Абас бжьыда, ажәада гәҭыхала исацәажәоит мгәацәха аԥслымӡра илажьу араԥ иблақәа. Аиаша уасҳәарами, урҭ рыџьбарара сзымчҳакәа ашаҵәышаҵәра салагеит. Мчыла сыҽрыҟәганы сахьынаԥшлакгьы дара сыԥгылон. Уи шџьасшьоз, сҭаацәа рахь иниаҟьеит схәыцра, урҭ рхаҿқәа, ма хазы-хазы, ма џьарак рҽеизакны, сара сахь аԥслымӡра илууаа рҿаархеит. Сышьҭахь иааин игылазшәа слымҳа иааҭаҩит исызгәакьаӡаз урҭ рыбжькуа. О, анаџьалбеит, заҟа ихьанҭази, уи ауха сара сзы! Еилажьыз ауааԥсыра сҩархыԥшны ажәҩан ашҵахь санынаԥш, аҵармақьа еиԥш иҵшәаахьан, рацәак ихарамкәаны, асакара ԥша иаманы иааиуан анаҟәа, дук мырцыкәа иныбжьахәаша ицашт амзагьы... Лассы аҵх лашьца нархатәашт зегьы. Урҭ ашьагәыҭуаа рҿаҳәагақәа ԥыҟҟазар, рышьҭыбжь мыргаӡакәа ацашьа иақәшәоит, аԥша иҵысыз иаразнак еиманаԥсашт аԥслымӡ ианпыҟҟалаз рышьҭагьы... Қлыбки ҳәызбаки заҟаҩ еиқәнархарыда, анаџьалбеит!
Сгәазҭаз аблақәа ишсыхәаԥшыц исыхәаԥшуеит, скылкааны. Снаскьеит шьаҿақәак уи арԥыс иахь. Иаԥхьа ашьшьыҳәа аԥслымӡра инылаԥсеит ақлыби абичақи... Лассы сара сҭыԥ аҿы даҽа ҷаԥшьаҩык дааргеит.
Ауха шаанӡа, смахҽ ахьтәаз саваиан, сыцәазшәа ҟаҵаны, ожәы-уашьҭан иҟаларызеи ҳәа сыԥшын... Ацәылашамхаз аҟәҟаҳәа ахысбжьы геит, иҵысит аӷьал-пал... Ҳнеизар, акарулцәа х-ҩык шьны ишьҭан, иҭҟәан иргоз ауаа, анаҟә лашьца асакара ианхыҵуаз иалагыланы, рыуа-ршәаџь зҳәара аӡәы даанымхакәа ицахьан...
Сзықәшәаз даҽакгьы уасҳәап, дад, Шәарах. Сахара ҳәа изышьҭоу асакара ҳашьҭахьҟа иааныжны, ҩба-хԥа мза алада ҳхы рханы ҳныҟәахьан. Исгәалашәоит, амра ладантәи ҳаҵаԥшуа ҳнеихьан. Рацәаӡак ихарамкәа, арыӷьарахь, иӷьаз-ӷьазуа иаацәырдит, иҟәашкакараӡа анаҟәa зқәыжьыз шьхарак.
Аублаатәыла сықәҵиижьҭеи убарҭ раҟара ҳара ҳашьхақәа иреиԥшыз џьаргьы исымбацызт. Амшын Еиқәа aҟәapa сықәгыланы Кавказтәи ҳашьха ссирқәа сыргәыдыԥшылозшәа сааҟалеит зназы. Исцәыӡхьаз ҭах гәакьак абра дсыниазшәа, сгәы ҭыԥрааит. Исызцәырҵит схала исызмыртәоз хьаа-цәгьак, исҭаххеит анкьа зны гәырҿыхагас исымаз – шәарыцара ацара, ашьхақәа сыԥхьозар акәхарын... Сшәақь агәҭа кны, адыхҳәа сыԥо, ахәырпҳәа аӡыхь казказқәа снарҿыхәо, сааԥсар, хаҳәык снықәтәаны аԥхӡы сыларбо, сылаԥш шьабсҭак анбацәырҵуеи ҳәа ахра-ҿҟьарақәа ирыхго сдәықәымлар сзымчҳауа сааҭагылт, еиҭасҳәоит, ашьхақәа сыԥхьозар акәхарын... Исмаил Сабах иасҳәар, сагьишьҭуам, алажә еиԥшгьы дсацәҳауеит, абџьаргьы сиҭашам, бџьарда, снапы ырҟало сабацахуаз, аха ҳԥыза «асакара бжьас» илеишәацәгьарагьы схдыршҭит урҭ ашьхақәа!..
Цкьа ицәылашаанӡа хра казказрак саҿаланы акыр сҩаскьахьан. Ус амрагьы аагылан, аҳәиҵәҳәа амрахәага аасықәнаԥсеит. Шьыжь ӡаӡашла рҽыркәабан, еилаарцыруа снарылаԥшит ашьхақәа. Ажәҩан цеицеира иадызбалон ашьха уарбақәа еилаҩеиласуа, сагьаарыҵашьыцит... Еҳ, иаҳауеи, урҭ реиԥш сҳаракызар, сызхара исымбарызиз ашьхатәыла, издыруада, сылаԥш нахьысыргьы Аублаатәыла.
Aҿаҟьа aнxыҵҟa наҟ, рҩаш ҟәҵәак агәгәаҳәа абжьы саҳауан. Убрахь сынаԥшырҭан акәын ахалара сшаҿызгьы... Ус сылаԥш нарықәшәеит ҩ-шьабсҭак еишьҭагыланы ашьшьыҳәа арҩаш ахь албаара ишаҿыз... Сҽаарманшәаланы ахаҳә алгәыгәра сыҽнавазӡеит, аха макьана ашәарахқәа цқьа исбарҭам, ицәырҟьа-цәырасуеит, рымариа сырҭом. Ус, иаҳа ижыцәыз руак, ахаҳә ҟьаҟьа ду иаақәгылт агәышԥы сыҭаны... Адықьҳәа иааҭҟьеит сшәақь, ахысбжьы хәаа-заауа, ахрақәа еимдо инарҿасит. Издыруада уи еиԥш абжьыцәгьа ари ашьхара кәазаҿ ахаан имгацзаргьы. Ашьабсҭа қәԥа-қәсуа ишлеиуаз, лбаа арҩаш ахықә инықәҳаит. Уахь сылбаауеит ҳәа ашәақь агәҭа кны аҿакьа санаахықәгыла, аиқәаҵәақәа иреиуаз арԥыск сымариаша нырцә, ихыц неиҵыхны, ихәымпал сара сзеихсыз ашәарах ахь идәықәиҵарц игәы ишҭаз мҩашьо дышгылаз сылаԥш наиқәшәеит. Иаргьы икылкааны даасыхәаԥшит, ихыци-ихәампали ларҟәуа. Сналбааит ҵаҟа. Ахаҳә дуқәа снарықәгыла-аарықәгыло арҩаш снырын, Ажәеиԥшьаа исанеишьаз снахагылан, ахәда ааԥысҟеит. Сыхҭыгәлаҩ сихәаԥшын, дахьгылац дгылоуп, сара сахь дааԥшуа.
«Уааи арахь!» – ҳәа снапы насҟьеит, иаргьы исҭахыз еиликаан, дыкәкәаӡа дынҭалан, абри сҳәонаҵы дааин даасыдгылеит, маҷкгьы даасеихырхәан ажәақәакгьы иҳәеит иара ибызшәала, «удырҩатә еиӷьхааит!» ҳәа акәхарын иаанагоз.
Ашьабсҭа ацәахыхра сахьаҿыз, ихыц нышьҭаҵаны дааин даасыцхрааит. Ҳабацәа шьхатәыла иныҟәыргоз рқьабз еилазгозма, акәац анеиҿысх, ҩыџьараны исшеит.
– Уахҭыгәлаҩуп, уҿаҵахә алазаарын, Ажәеиԥшьаа иҳаҭәеишьаз, ҳалалс иуоуааит, абар уара ухәҭа! – сҳәан, акәац абжак иаԥхьа инаган инышьҭасҵеит. Иблақәа аразра рхыҳәҳәыла даасыхәаԥшын, исҳәаз еиликаазшәа, инапсыргәыҵақәа неидыԥсаланы, мрагыларахь ихы рханы дааныҳәа-ныԥхьан, акәац идикылеит. Нас, ихәда иахаз аимхәыц еиқәаҵәақәа руак ааихихын, иааган инапала сыхәда инахеиҵеит.
Напыла-шьапыла акәын ҳшеицәажәоз, ҳаибадырт иареи сареи, Нгәги ихьӡын иара. Ҳнеидтәалан какал еицаҳкит. Ҳнатәазар, ибла ҭаа сшәақь дахәаԥшуан, инаган ианынеисыркы, ихы-иҿы ааихалашеит, апатрона нҭасыршәын, алахысшьа анисырба, игәырӷьара изыҵәахуамызт. Ахаан уи еиԥш абџьар инапаҿы имкыцзаргьы ҟаларын, иҩашьомызт уи еиԥш акы имазар шиҭахыз. Издыруада ихы алеихьчарц иҭахызҭгьы? Мамзаргьы иԥсадгьыл ахақәиҭраз иҭахызҭгьы? Сандәықәла, иаргьы даасышьҭалт, иаҳа иааигәаз мҩахәасҭала архаҟа сылбааигеит. Ҳаицрыҵуа ҳаналага, сшәақь сыжәҩа иаахыхны, аҟанҭаруазгьы нацҵаны, – иудкыл абри, зыԥсадгьыл иацәыӡхьоу мҳаџьырк имҭаны! Хьӡы алоугааит! – сҳәан, ацықьҳәа схысны инеисыркит. Иблақәа ччеит, сааигәыдиҳәҳәалт иашьаҵас, исҳәаз еиликааит ҳәоуп иахьагьы сшыҟоу, Анаара иалкьыз ахаҳә дықәгыланы, дкалаӡа, ишәақь агәҭа кны, ицқәа ҟәашҟәашӡа дԥышәырччо дсышьҭаԥшуан, хараӡа сцаанӡагьы.
Џьашьатәшәа иубозаргьы ҟалап, дад, уи аҽны сгәы иааҭаххалак ҟаҵо сахьдәықәыз! Иуасымҳәеи, ашьхақәа сышьҭырхит сырԥеи-ԥеиуа, исхадыршҭит сыштәитәыхыз!
Ача кәамԥеи абанан шабеи згәы ԥнаҵәахьаз, сҩызцәа ари иназгоз ашәарах жьы рзымхаргьы, ахәырпҳәа тәан цаҳәцаҳәак дсыржә ҳәа сгәырӷьаҵәа саауан. Аха сгәы сажьозаарын, ашьха ҳаракқәа анызба, исхашҭзаап сзакәыҵәҟьаз, исхашҭзаап хынтә сшырҭихьаз, хынтә сшаархәахьаз. Зегь зхароу, сыгәнаҳа зықәшәаз, ашьхақәа роуп, урҭ мыш заҵәык акәзаргьы, сышьҭырхит ажәҩан ахь, исыздырхынҳәит амҳаџьырра иафахьаз, аԥслымӡ сакара иқәӡхьаз сгәамч.
Агәыԥ сышрыламыз изгәамҭо дыҟазма Исмаил Сабах, дахьыҟазаалак дышәԥшаа ҳәа сҩызцәа еилацаланы дышрыдгылаз, саарыхҭыгәлеит.
Ушәақьи уҟанҭаруази абаҟоу?– даасазҵааит иаразнак.
Амҩан абрагьцәак сықәшәан, исцәыргеит! – аҭак ҟасҵеит сара, сызҵаз ашәарах ажьгьы наган, иаԥхьа инышьҭасҵеит.
Ус гәабзиара уоуааит! – днасықәхәааит ачаландар ԥыза, – урҭ уҭиит, рыхә ыҵухит, уашьцәа абнауаа ракәхап изааурхуаз. Ҳчаландар шнеиуа, аҟәҟәаҳәа иааҳалаҵаны ҳаландырҵәарц ауп иуӡбаз! Шәисны, деиқәԥах дҿашәҳәа! – нарыдиҵеит акарулцәа. Жәаҩык ауаа ласықәеибаҳәан, сԥахны сҿаҳәаны, иаԥхьа снаган снышьҭарҵеит. Нас, акаҳуа еиқәаҵәа ыжәны данаалга, иаашьҭихит иҟамчԥҵаҵа ҟьаҟьа, аҳауаҿ ирҭҟәацуа даасхагылеит.
Иҳәа, ушәақьи уҟанҭаруази зааурхәаз зусҭцәоу, насгьы заҟа рыҭнухыз?
Иуасҳәаз ауп, уаҳа акгьы сзацҵом! Амала суҳәоит, алажә еиԥш ҟамчыла сумпҟан, ухаҵазар, исгәыдҵаны усылга! – сиашьапкуан дышсысуаз ангәасҭа, амаҭ еиԥш шьҭахьҟа сышьҭыҳәазаны анаскьара саҿын. Аха исҳәоз заҳауадаз, ашыҵә-ашыҵәҳәа сықәшәара иналагеиг аҟамчы. Ееҳ, анаџьалбеит, аамҭақәа шԥеиҭасуеи! Аублаатәыла сшьапы анықәгылаз, ожәы сжьы иалапо аҟамчы аԥҵаҵа Бзоу инахьысыр, уи зуз икьатеиқәа исырԥхьаӡара сыҟан. Maп, мап, стәитәыхзаргьы суаҩуп, асҵәҟьа ҟамчыла аӡәгьы симпҟацызт.
Уаҳа усыламкьысын, уҽсуршьуеит! – сиҳәон сара, аха иаҳа-иаҳа аҟамчы сыжәиҵон. Нас исыхьыз ҳәа акгьы сгәалашәом. Аддыҳәа иԥыҵәҵәеит сҿаҳәагақәа, алеи-аԥси рыбжьара иҟамчы лаимпыҵԥааны иааԥыҵәҵәаны, убри аҟара ирыӷәӷәаны исыршәит, иахьҟахазгьы уаҩы изгәамҭо. Сыԥсы алагаҩагара сцәыхьанҭан иаԥхьа сгылан Сабах, иаразнак сшигәыдлара. Жәаҩык дырҩагь еиҭаласықәпапан, ӷәӷәала сырԥахит. Сара изакәызаалакгьы аҽҟьара ҳәа саламгаӡеит, адырҩаҽны шьыжьымҭанынӡа аӡәгьы дсызхьамԥшит, иара ус аԥслымӡра сылажьын...
Адырааҽны, ииҳасабыз сеидру, Исмаил Сабах ихала даасхагылан, иаҳәызба ааҭыхны, сҿаҳәагақәа ааԥиҟҟеит.
Уца, какал кы, нас уус ахь унеи! – иҳәан, гәалак имаӡамшәа днасԥырҵит. Убри аҽны нахыс, егьырҭ иеицыз раасҭа, ҳԥыза иаҳа смаршәа икуа далагеит, зны-зынла даасыԥхьалон, дсазҵаауан, сабжьагарақәагьы дырзыӡырҩуан, ак ансеиҳәозгьы иаҳа иҽарԥсышәаны дсацәажәон, аха сара мҩашьарада издыруан, ҳчаландар ԥыза, исылоу сымч зегь анаасылицәцәаалак, уи сҿаҳәагақәа злаԥиҟаз ибичақ сыбӷа ишалаирҟаҵоз.
Ҽнак, Бирам шьыбжьхьа ҳзааигараны даныҟаз дагхеит. Ҳшизыԥшуаз, ашьыбжь лхыҵын, амра кыр илҭагьалеит.
– Ихьзеи, иҟалазеи, ари ас ҟаиҵалаӡомызт, сара егьсурым, аха уара амла уаҳаркит, хәаша-машак иумҵаҳҵозгьы ианаамҭаз иунымиеит! – ҳәа Заурҟан хьаас иҟаиҵеит. Дааиуазар акәхап ҳәа игәшәы-мшәы исҳәозгьы дазмырҭынчт, џьара дызтәом, амӡырха дықәгьежьуеит, ожәы-ожәы агәашә днылагыланы дыԥшуеит.
Ус илабашьа аакыдихын:
– Дад, сара Бирамраа рҿынӡа слеиуеит, ирыҵашәаз збап, лассы схынҳәуеит, – иҳәан иҿынеихеит. Агәашә аартны данынҭыҵуаз, Бирам дааиԥылеит. Ажәакгьы иамҳәаӡакәа даахынҳәын, илабашьа нкыдиргылан, днатәеит.
Бирам даасыдгылан:
– Гәыбӷан сумҭан, Шәарах, ухаҵкы, – даацәажәеит иара, – аԥшәмаԥҳәыс лгәы рахәымкәа дышьҭоуп, афатә ианаамҭаз иаҳзахьымгӡеит!
– Илуазеи уԥшәма? – сҵааит сара.
– Иахатәиашара лхы лхыҵны ицон, иахьа маҷк дааԥшит!
Еибаҳҳәоз Заурҟангьы иаҳауан, аха изакәызаалак даламцәажәеит...
Крыфан ҳаналга, Бирам аџьамқәа, амҳаҵәқәа имакәан инҭаҵаны дандәықәлоз, снаидгылан:
– Даҽа ԥыҭрак умааир, Заурҟан уахь душьҭалан днеиуан! – ҳәа наиасҳәеит.
– Ҳаи, сшьапқәа ԥҵәанда, издырыр, даҽа ҳамҭак сҽаанысымкылози! – иҳәеит Бирам.
– Избан? – сиазҵааит сара.
– Жәашықәсаҟа ҵуазар ҟалап саб аҭаҳмада сыҩны ашә дхымҵиижь ҭеи! – Заурҟан имаҳартә еиԥш ибжьы аармаҷны даацәажәеит Бирам.
– Изыхҟьазеи уи?
– Даҽаџьарагьы днеиӡом! Сара сахь иҽхьакра зыхҟьаз, сыԥҳәыс длызгәааны дахьыҟоу акәзар ҟалап, ишудыруа, хшара дҳамагәышьам. «Саргьы сцынҵәарахын, сааӡамҭагьы, бара бхарала дцынҵәараххеит!» ҳәа зны-зынла дылзаӷьуеит. Иуасымҳәаи, ари аҭаҳмада имаршәа акра уадаҩуп! – абарҭқәа насаҳәа ны, Бирам дынҭаланы дцеит.
Аусура ҳналагахт Заурҟани сареи. Амра нҭашәан, иааилалашьцеит. Аҩны сныҩналан ацәашьқәа асыркит. Уахь ҳаниасгьы иажәабжь ԥимҵәеит аҭаҳмада.
Исеиҳәон уи аки-аки еиԥшымкәа Африка данықәыз ихигаз, дзықәшәаз. Игәалеиршәарц иҭахын дахьнанагаз атәыла ҿацәқәа, бызшәала, ԥшрала еиуеиԥшымыз ажәларқәа, урҭ рыбзазашьа. Цқьа еилыскаартә исеиҳәарц дашьҭалон ашкәакәақәа аус бааԥсқәа имҩаԥыргоз ирыхҟьаны, ашьагәҭуаа уаӷеимшхара ишҭагылаз. Иара убасгьы ихаиршҭырц иҭахымызт мра злымԥхацыз абна тоурақәа, аӷбақәа зырӡысоз аӡиас дуқәа, ашьхақәа, асакарақәа...
Аха урҭ зегь ицәеилаԥсон, знык ииҳәахьоу изгәамҭаӡакәа еиҭеиҳәахуан «ԥса, ԥса, иаасараӡа!» иҳәон, ииҳәашаз анааимҵәалак. «Иҭыкәкәазама, ажәланҵәеит!» ҳәа аҽеҩҳәа илахьгьы днаслон.
Аашықәса иаарықәгәыӷуа, бжеиҳан шьапыла ачаландар днашьҭаҳауа. Африка асакарақәа дрықәын уи ахаҵа...
Аашықәса маҷума, ԥсҭазарак ыҟоуп, уиаҟара зхыҵыз аҷкәын хәыҷы дыҵурҟьар дузкуам!
Уахыки ҽнаки иԥсишьон Заурҟан, адырҩаҽны деиҭаналагеит.
Исмаил Сабах ииҭиша ҭины, иааихәашаз аахәаны даналга, ҳчаландар Каирҟа ахы ирхеит. Ожәшьҭа ҳхы ҳақәиҭхоит, ҳџьабааԥсагьы ҳауеит ҳәа иеицыз зегь гәырӷьон. Аҩны змаз, иҩныҟа ахынҳәра дахыццакуан, иҭаацәа рбара дахгәаҟуан... Сара сзыргәырӷьоз исымази? Ухы уақәиҭуп ожәшьҭа уца ҳәа соурышьҭыргьы, схы абасырхарыз? Сҭаацәа ахьынсыжьыз Ҭырқәтәылаҟа схынҳәыр, акнаҳара сзыԥшын.
Мшәан, избан, адунеи аҿы цәгьарас иҟоу зегьы аӡәы имацара дақәшәаран изыҟоузеи? Анышәынҭра агәыҵәҟьагьы шәҭыцк ықәиаауеит рҳәоит, гәырӷьара мрахәага заҵәык џьара иаасызкылԥхар иауазеи? Аха иамуит, иамуӡеит, убама!
Ҳчаландар ԥыза џьара дыррак имазар ҟаларын, Каирҟа дыццакуан, уахи-ҽни аагылашьа имамызт, амахҽқәа иахьынӡарылшоз ршьапы дуқәа еихҳәа-еихҳәауа асакара ианын. Сива ақалақь аҽадхалара ҳаҿын. Исмаил Сабах иаҳцәымӡакәа иҳаиҳәеит ҳазныз амҩа акырӡа ишшәарҭаз. Африка агәахьынтәи ихәҳахәҭны ихынҳәуаз ачаландарқәа, лассы-лассы абрагьқәа рҿаҳалон, иацыз шьны, ирымаз рцәыргон. Убри аҟнытә ҳара агәаҽанызаара ҳаман, бџьарла ҳаибыҭан зегьы.
Уахык, ишылашьцара иаалашьцахьаны, ӡыхьк ахьамаз ҳаԥхьара наагеит. Ҳара ҳадагьы уаҩ дмааицызт уи аагыларҭаҿы. Ҳашьҭахьҟа иаауаз ачаландарқәа ҳарзыԥшырц ҳҭаххеит. Амахҽқәа аидарақәа рықәаҳххьан, мцакгьы неихәлаҳҵан, акарулцәа рықәыргылара ҳшаҿыз, ашьшьыҳәа, ацәҳәыра ԥша ашьҭыбжь уаҳараҳа рышьҭыбжь мыргаӡакәа, иахьаанагаз ҳзымдырӡо иааҳакәшеит ҽыла иҟаз абрагьцәак. Аҟәҟәаҳәа ихысуа, афырҭын бааԥс анышьҭасуа еиԥш, ҳаидарақәа инарзыҩит. Еилаҩынтрахеит, арахь, мзаҭахамҭан, илашьцоуп, иушьуа дуздыруам, узшьуа дузгәаҭом. Аӡәы дыжжаӡа дшааиуаз ҽыҳәҵәыла дсысит, сшьапы сықәгылаӡамшәа аԥслымӡра адыжә аалсыргеит, агылаха сымҭакәа деиҭасысит, ицеи-цеиуа ажәҩан инадызбалеит исылиҳәарц иикыз аҟама, аха акшаха даламкӡакәа схысит, иҽы дахҟьаны аԥслымӡра днылаҳаит.
– Аа, сыршьит, сыршьит, ҭынхада сара!.. – дааӷьаҵәы-ӷьаҵәит иара аублаа бызшәала. Схәы-сжьы ааилагылт иаразнак, издыруаз бжьык акәызшәагьы сааҟалеит. Сыххымшақә уахь сҿынасхеит.
– Уоублааума, узусҭда, уара зхы сзыршьыз? – неиқәҿысҭит. Абрагьцәагьы агьшрылымшоз анырба, ишаакылҟьаз еиԥш, иаразнак инеимбӷьыжәаан ицеит. Сненхагылеит ахә дԥаҭ-ԥаҭуа дахькажьыз, алашьцарагь сԥырхагамхеит, дыздырит, ожәы дызбазма, аублаа рԥыс, Ҳаџьы Кьарантыхә ибзыцәашьа.
– Саид уоума, уанаџьалбеит, Саид? – наиқәҿысҭит сара, ишьаԥха сымҟәыҵаш. Аарла сара соуп ҳәа издырыртә ихы ааирҵысит, ибла бзахә ҭиаҵәақәа ҟәандаӡа иаасыхәаԥшызшәа збеит, аха иара уаҵәҟьа, дынхьадышьшьын, иԥсы ааихыҵит. Усҟан ацәашьқәа жжа-жжаӡа иаркны сҩызцәагьы аасыдеизалахьан, сӷьаҵәы-ӷьаҵәуа аԥсы сахьихаз гәарҭахьан.
– Шәсыцхраа, абааԥсы, шәсыцхраа, сымала сжьы сфеит, шәымбаӡои, дсамхашьит аублаа, исзааигәаз ауаҩы? – сӷьацәы-ӷьацәуап, аԥсы сихагьсжьуа, аха сҩызцәа рзы уи акгьы аҳәомызт, урҭ ақәылацәа рхымҭа иаҿамшаакәа иахьеиқәхаз иеигәырӷьон.
Убриаҟара сеилашны сыҟан, схы ахькыдсҟьара сыздыруамызт. Слышьҭасын, снаҩс аԥслымӡра илажьыз сшәақь аашьҭԥааны, сгәы инаҵаскит сҽысшьуеит ҳәа, аха сҩызцәа ласықәеибаҳәан, сабџьар аасымырхит. Сҿаԥшылара рцәымӷхазар акәхап, сааимырдан, сбичақгьы сцәыргеит. Издырит, дара срылагьежьыр ҳәа ишәаны сҿарҳәарц ргәы ишҭаз. Сеимлагәа сшыркыз саарымпыҵҟьан, схы ахьынахаз аԥслымӡ, сакара снықәлеит, скаууа. Снеиуан, асакара ԥша саԥысны, сҩыза бзиахә Саид иԥсы ицаз сахьӡаны иааныскыларц сҭахызшәа. Наԥшырҭак ыҟаӡам, аҵх еимаҳан илашьцан, сышнеиуа акы снанҟьаны, схы надхәашалан ицаргьы, ма ҵа змаӡам тыша дук сынҭаҳаргьы иаҳагьы ииӷьасшьон. Абри анцәа дзықәшәихьаз аҭыԥ хара саԥырызгашаз амч акәӡан исыхоз...
Саид хлаҳәада, Ҳаџьы Кьарантыхә ибзыцәашьа... – аҵыхәтәаны Самсун агаҿаҿы ҳаиԥырҵит иареи сареи, уи зшықәсан ҳаӡхыҵыз акәын. Аублаатәылаҟа ахынҳәра акәын хәыцырҭас имаӡаз, уи амҩа даныӡлеит ҳәа сыҟан... Африка данбақәнагалеи? Дырҭима, даархәама, дтәитәыххама сара сеиԥш? Спапаҿы дыԥсраны дышԥаҟаз? Иарбан мчы еиқәаҵәоу, адунеи аҵыхәан ҩыџьа аишьцәа ҳаиҿазыжьыз? Ҳуаӡәык дҭамхакәа ҳашԥазымки ари адгьыл ҭбаа-ҭыцә ду?
Заҟаамҭа аԥслымӡра еиҩыцәуа саханы ацара саҿыз сеидру, уaҳa сылымшо саннеи, сыблахаҵ аагьежьын, сыԥсы сылышәшәаны уа снылаҳаит.
Ауха шаанӡа, асакара ԥша схашәышәуа, патауара сымамкәа уа скажьын... Адырҩаҽны, асакара ҭацә амра анаақәлаша, саалҵит, ацәбара сыӷралап анҵәара саҿын. Изулак, аухантәарак аԥша исықәнажьуаз аԥслымӡ, насықәҳәаны саақәтәеит... Уи сажыр, сызбодаз, сгәаҟрақәа рҵыхәа ԥымҵәози, аха Сахара ианыжьлаз аԥслымӡрагьы сара сзы имаҷхеит... Сыблақәа ҭрыцқьааны, саанаԥшы-ааԥшит... Рацәак набжьамкәаны, наҟ-ааҟ ҩсакара бгалаџқәак рҽышьҭакны, рыбла ашьа хыҵәҵәало исыхәаԥшуан... Иаасыкәыршан аԥслымӡра рышьҭа анпыҟҟала исывган, аухантәарак ицхлымуа сывагьежьра иаҿызаарын, аха шьашәы лҭарблыша, исыламкьысит, убама! Агыгшәыгцәҟьагьы, зашьа дызшьыз ижьыфара рзымгәаӷьит сыцкьыҵкьашьаны... Урҭ ауаҩ ишьа рмоургьы макьана ирычҳауан, сара аӡы смоур – сыԥсуан. Сахьынаԥшуаз, хара, аҳаргь лакациақәа сырхыԥшиы игәасҭон апальма иаҵәара, уа иҟан азериб, ус анакәха, иҟан аӡыхьгьы. Уахь сцоит ҳәа саныҩагыла, абгақәа шәан, инеиҭаҵит... Снеиуаи сара скаҳа-бӷало, аӷәырџ-аӷәырџ аргон аԥслымӡра сшьапы ахьыласуаз... Сызныз асакара дуӡӡа, амшын аҽы аӷба еиԥш, агазҽазра иаҿызшәа збон...
ИҬАБАХЬАЗ АӠХЬЫШЬҬРАЛА
Қаирҟа иаауаз тәым чаландарк сахьыԥшит, анцәа иҵаԥшуаз уаазар акәхарын, алмҩанык крысҿарҵон, крысдыржәуан, саахәара, сыҭира иашьҭамлеит. Нас излеилыскааз ала, ачаландар иаанагоз аидара ерманы туџьарк итәызаарын, Қаирынтәи Сҭампылҟа иааигарангьы дыҟазаарын.
Қаир сааит, аха иалсхуазыз уи ақалақь ду, сыуа дыҟамызт, сҭахы дыҟамызт, исхамызт, исшәымызт, амла сеиқәцәон. Сгәы сыхеит, сҭаацәеи сыжәлари ахьынсыжьыз Ҭырқәтәылаҟа. Издыруан сара уа исзыԥшыз, аха уахызаҵәык иадамзаргьы сҭаацәа снарылаԥшында, ахра иалхәрааны иааиуа аӡыхь еиԥш ахьхьаҳәа аублаа бызшәак насаҳанда, нас сыкнаҳан ашьра акәым, хәынтә аиха цагәла сеиҩырҵәҵәаргьы усс измадаз!
Сҭампылҟа идәықәырҵоз аидара аӷба ианақәырҵоз срыцхрааит, исылшоз ала, аҭуџьар сиԥырымҵит, сышкавказтәыз аниасҳәа, срыцҳаишьеит. Сҭампылынӡа сааигеит хәыда-ԥсада. Ҳаиԥырҵуа ҳаналага, иара ихарџь ала сеилеиҳәеит, ҳамҭак сыԥсы змышьҭышазгьы ԥарақәак сиҭеит. Амазареи ауаҩреи еинаалоит ҳәа сыҟамызт, акрааҵуан уи агәрагара сцәыӡиижьҭеи, аха абра знызаҵәык акәзаргьы сыбла иабеит.
Мамзаргьы изысҭахызыз, сзахӡыӡаарызыз умҳәои, сыԥсҭазара? Ақәаб иага ишызаргьы ажьҵәы иаԥырхагаӡам, џьоук алаҭхаџьырц акәац ҭнагоит. Саргьы усшәа ауп сшыҟалаз џьоукы рнапаҿы. Урҭ рқьафуразы, рмазара иазсырҳалап, изырҳәырц ирықәлаз, Саид хлаҳәацәгьа иеиԥш, иргәыдҵан исшьлап.
Уиаҟара ҳзалаларызеи, аерманы туџьар ибзоурала сыӡхыҵит Сҭампыл. Сҭампыл – ари ахьӡ саныхәыҷызгьы издыруан... Аублаақәа уи аҵкыс идууз, уи аҵкыс иԥшӡаз, ибеиаз адунеи аҿы даҽа қалақьк ыҟоуп ҳәа иҟамызт. «Сҭампылҟа дцоит» – анырҳәоз, реиҳа ихараз амҩа дықәлоит ҳәа акәын иаанагоз. Уахь ицаны иааз ауаҩы, адунеи иакәшаз аӡәы иеиԥш дрыԥхьаӡон. Маҭәа бзиак рбаргьы Сҭампыл иҭнагаз џьыршьон. Уимоу, аԥҳәызба ԥшӡа лыблақәаҵәҟьагьы Сҭампыл қаруа иадыркылон. Ишқалақьҵәҟьазгьы еилкааны ирымамызт, уи акәхап мҳаџьырра ҳандәықәлозгьы, бжаҩык «ашьам дгьыл Сҭампылҟа хцоит» зырҳәоз.
Абас, ахаан сахьнанамгацыз ақалақь саалахеит, сыхраа-ӡраауа, сшәаԥырҳаԥуа. Асқьалақәа рҿы аидарашьҭыхҩцәа ркәымрақәа рҿы ԥхьарҭас измаз, иахьа хәлаанӡа ԥсымышьҭыгак абасырҳари ҳәа аԥхӡы зҿашы аидарақәа ирыхоз, исызгәаҭарызма уи ақалақь ду аԥшӡареи абеиареи? Ҵоуп, наԥшыхақә сыбла иаахгылоз рацәан: абааш хан хьыҵәцарақәа, амзаҿа сахьа зхагылаз аџьаамақәа, аскьалақәа рҿы хыԥхьаӡара змамыз аӷба мызгәыҭқәа, ашьхыҵә гылазшәа иахьахәлаанӡа аууҳәа еилашуаз, еилаҭыруаз аџьармыкьақәа... Аԥашьацәа амаҵура дуқәа змаз, иара ус ауаа беиақәа иршанхагаха рҽеилаҳәаны, иахьнеиуаз «Амҩа рышәҭ! Амҩа рышәҭ!» ҳәа ахьҿырҭуаз, цәҳәы-ҟьантазк иршәымкәа, ирхамкәа, рнапқәа амҩасцәа инарымҵакуа иахьнеиуаз...
Сара сҭыԥ, ҵҩа змамыз аидарашьҭыхҩцәа рыгәҭаны, аскьалаҿы акәын. Милаҭ хкыла иеилаԥсаз, бызшәа хкы рацәала ицәажәоз, аха ҭырџьманда еилибакаауаз, урҭ срыдыркылеит анкьаахыс ирдыруаз аӡәы сакәызшза, аӡәгьы дазымҵааит схы-сҵыхәа, сахьынтәааз. Ирымаз ахәыҷы иеигӡомызт, рҿаҵа еиҩшаны исҿарҵон.
Санааизҵәҟьа аламҭалаз акәын. Аидарашьҭыхцәа сҩызцәа ахьеицәажәоз ирҳәоны исаҳаит, ашьхарыуаа жәпаҩны Сҭампыл ишааиагаз. Изусҭцәада ҳәа санрызҵаа, абазақәа роуп ҳәа сарҳәеит. «Аурысқәеи дареи анеибашь, дара аҵахеит, нас уа аагылашьа рымамызт, Ҭырқәтәылаҟа иахыҵит!» – абас акәын ишырдыруаз сҩызцәа.
«Анаџьалбеит, иҟалахма ашьаҭарӡга амҳаџьырра?» – саахәыцит сара. Хҭацәыхак шаасоулак, ақалақь сеимдо сналалон. Издыруада ҵабалаа саншьцәа срықәшәар, ма издыруаз аԥсыуак дысҿаҳар? Акаҳәажәырҭақәа рҿы, аџьаамақәа рашҭақәа рҿы, аџьармықьақәа рҭаларҭа агәашәқәа рҿы исҿаҳауа салагеит иԥыҵәҵәа-ԥыҵәҵәа иеицныҟәоз, кәымжәыла иеилаҳәаны, бџьарла иеиқәных ашьхарыуаа. Рааигәара сгылан санырзыӡырҩы – аԥсышәоуп ирҳәо. Сан лыбызшәа саҳаланда ҳәа сазыгәышьуа, дара цоит, сара срышьҭоуп. Аҳа макьана ҳауацәа-ҳҭахцәа, ма иара ус издыруаз аӡәгьы сылаԥш дыҵашәом. Рылахь еиқәуп, игәаҟ-ҵәаҟуеит, ирфо иржәуа рымам. Зшықәсан ҳарҭ аублаақәа Самсун ҳаныӡхыҵ ҳазҭагылаз арыцҳара ҩаԥхьа сналаԥшыхит абра: аҳәсақәа лаӷырӡышуеит, ахәҷы насыԥдақәа еибарҵәыуеит, аҭаҳмадцәеи аҭакәажәцәеи уахьнеилак ихырқәақәо иеидтәалоуп, аԥсра, амлакра, ачымазара, аҳәсақәа, аџьармыкьа иқәгыланы ирыхшаз рыҭира. О, анцәа злыԥха ҳаура, абри еиԥш ахлымӡаах лахьынҵас ирымазма ашьхарыуаа зегьы?
Нымҩахыҵ, иуапа ицаршәны ахаҳә шыра дылатәан ҭаҳмадак, иӡырӡ кәымжәы қәыршә-ҵаршәын, икан еимаақәа ԥжәан, ишьацәхыԥқәа кылҳәҳәон. Хьаа змаӡамыз ақалақьуаа ивсны инеиуан еижәхысла, аҭаҳмада урҭ ибаӡомызт, ихы еимлагәа икны, ҵаҟа дышьҭаԥшуан.
– Ишәыхьзеи, иҟалазеи, шәзыниазеи? – снаиазҵааит сара, снаидтәалан, ԥсышәала сышцәажәоз аниаҳа, иџьашьаны даасҿаԥшит, кәымжәылеи кабалеи еилаҳәамыз аӡәгьы аԥсышәак идыруеит ҳәа дыҟамзар акәхарын...
– Дад, ҵаара ԥхашьарам, уара узусҭда? – иааргьежьны азҵаара насиҭеит.
– Заанаҵ иаанагаз амҳаџьырқәа среиуоуп, саублаауп!
– Аа-а! – иҳәан, лоунытә даақәыԥсычҳаит. – Шәара, дад, аублаақәа, аума шәақәшәазаргьы, шәхы иавыжәбартә шәыҟоуп; избан уҳәар, шәхала еиӷьашьаны Ҭырқәтәылаҟа шәдәықәлеит, ҳара аԥсуаа ҳауп ахамшҭыхә ианиаз, ҳандәылганы ҳаҩнқәа рыблит, ҳадгьыл мчыла ҳахырцеит!
Шәахызцада? – сҵааит сара.
– Аурыс иабашьырц Аԥсныҟа иӡхыҵыз Асулҭан ир! – ишызбоз ибла аиқәаҵәарақәа ацԥыхь нархыҷҷалеит.
– Зхатә гәаԥхарала идәықәлазгьы, мчыла иаарцазгьы иеиҩырго акгьы ыҟам, џьаҳанымк иеицҭашәеит, уи арахь уаҳа ҭыҵшьа амам, угәы иалымсын, дад, хараӡа иеиӷьын, шәыԥсадгьыл шәшықәгылаз шәырҟәaҟәap! – сҳәеит сара, аҭаҳмада игәы акаҳара агәхьаа мкыкәа.
– Ус ирҟәаҟәазгьы заҟаҩ ыҟада, аха зегь уи ҳалымшеит, ҳанацәеи, ҳаҳәсақәеи, ҳхәыҷқәеи, деигьызмаха адәы иаҳзықәмыжьит! Иҭацәит, Аԥсны ҳәа акгьы ыҟам, дад, ожәшьҭа! – дцәажәон аҭаҳмада, ибжьгәаҩа ҵәыуабжьҵас игон.
– Ҵабалаа рхабар иудыруазеи, шәара ишәыцӡхыҵма? – сиазҵаахит сара, саншьцәа ртәык саҳауазар ҳәа сгәыӷны.
– Ҵабалааи далааи абаҟахыз, уара абзиахә збаша! – иџьашьаны даасҿаԥшит аҭаҳмада, – асаӡқәеи ахҷыԥсааи шәара ишәыцаахьан усгьы, убри ашьҭахь хышықәса ааҵуаны иҟалеит аҩбатәи амҳаџьырра; инеиԥынкыланы Аԥсны иқәҵит далаа, ҵабалаа, гәмаа, абжьаҟәаа, маҷараа, иаанхазгьы ожәы ахынтә раан иҳалгеит. Сара Абжьуаатәуп, Тамшь ақыҭа сеиуоуп, с-Раҵәбоуп. Ҳқыҭан, дад, лак иасуа аӡәгьы днымхеит, убас ауп егьырҭ ақыҭақәагьы. Бзыԥынҟагьы ҭацәит. Рацәа иқьаԥҭажәхеит, сабиц, Аԥсынтәыла, рыцҳа! Дарбан, ҳарҭ аԥсуаа абаҩ еиԥш зыхәда ҳкылахаз? Наҟ ҳалбааидар, ҳаизылбаамдо, арахь ҳаиҿихыр амуа! Ожәшьҭа дҭынчхар здыруада? – абарҭ ажәақәа мыткәман иҳәозшәа акәын ишсаҳауаз. Уаҳа иацәажәаха смоуит, дыззыԥшыз џьоук ракәхарын, мҳаџьырқәак ааҳадгылан, дҩадыргылан, дыргәагәо, агәарабжьара дныбжьаргалт. Араҵәба ҭаҳмада уаҳа дсықәымшәеит џьаргьы.
Сара адунеи саҟәыганы сыҟаз аахыс, иеилыскаит ахҭыс дуқәа шыҟалахьаз. Уахь ҳхынҳәуеит ҳәа баша ҳгәыӷyан, ҭынч мҩак амоугәышьазаап Кавказ! Сара зшықәсан сҭаркыз ашықәсан, Ҭырқәтәылан иқәнагалазаап ҵабалаа, саншьцәа. Ҳара аҭаацәа ҳаӡзаргьы, урҭ бзиахәха иҟоуп ҳәа срықәгәыӷуан, рыцҳақәа, изықәшәахызгьы сеидру? Арахь жәшықәса раахыс зхабар сзымдыруа сани саби, саҳәшьцәеи, сашьеи; анирахь быжьҩык аишьцәа ҵабалтәи саншьцәа, рыԥсы ҭагәышьазаргьы, иарбан ҿацәу Ҭырқәтәылан урҭ ԥхьакны измоу? Ча ҿаҵак сауеит ҳәа, атәымуаа рыгәҭа, аидара шьҭыхра мацара саҿума? Издыруада ааигәа-сигәа џьара саншьцәа лыԥсаа дрымамкәа анхара-аидыра иаҿызаргьы? Издыруада, хәылак аҿы ауп иахьыҟоу, сҭаацәеи дареи еигәныҩхьазар, еиниахьазар? Схы абасырхари? Сзазҵаарыда?
Ҳааиқәшәеижьҭеи, дад, Шәарах, убри аҟара аки-аки еиԥшымкәа ахлымӡаахқәа уасҳәахьеит, хиҭҳәаа мацаразаргьы иауарацәоуп ҳәа угәы иаанагозаргьы ҟалап. Угәы рҭыич, дад, уара дуқәшәеит, уаҩы ихимгац зхызгахьоу ауаҩы! Сҿы иааҭашәлак ануҵоит усгьы, абри иуасҳәазгьы уахь инацҵала, дад!
Аӡиас ишьҭнахыз ақыдбажә еиԥш, уи нахыс ҭышәынҭәалаха сзыҟамҵеит, сгәы сыхеит саншьцәа аԥсуаа амҳаџьырқәа рышҟа, урҭ срылагәаҟларц сҭаххеит. Иеиҭамжьыжькит ӷьара зқәымыз сыхәрақәа. Исаҳазшәа сааҟалеит сыдгьыл гәакьа афҩы хаакәакәараӡа... Сылацәа неихызҩар, иеилаарцыруа иаасҿагылон ҳашьхақәа рсахьа еилыхха, инеиԥынкыланы даулк иасуазшәа рыбжьы саҳауан ҳарҩашқәа ахьеилаҽҽоз, зны-зынла слымҳа иҭаҩуан, сара саԥшаауазшәа снапала иҭасырхаз Бзоу хлаҳәада акьыркьыр бжьы... Аублаақәа ҳусҳәарҭа анбылуаз алҩа еилахәашь иахылҵуаз иалууа иааиуазшәа збо салагеит хьӡыда-цәада иҭахаз аублаа хацәа ӷьеҩқәа рхаҿқәа... Лассы-лассы сылаԥш дааҵашәон мҳаџьырра шәсышьҭуам ҳәа иаҳәа цҳафыр ҟьо, иҳаԥгылаз Бараҟан-иԥа Аҳмеҭ. «Шьаҭанкыла шәыӡит! Абри акәын ишәасҳәоз!» – дыдрак еиԥш исаҳауеит уи ахаҵа ибжьы ҿаца. Схы ахьызгара сыздыруам, амца иалахаз еиԥш сгьежьы-хынҳәуеит. Аидарашьҭыхцәа дычмазаҩхазаап агәаҟ ҳәа, срыцҳашьан исыхәаԥшуеит.
Рааигәара сыҟазар сҭахыуп аԥсуаа мҳаџьырқәа, рыбызшәа саҳалар сахәышәтәуашәа збоит. Сныгәнысуа Сҭампыл ақалақь салоуп. Аџьармыкьа аилашыра агәашәқәа рҿы, ма аџьаама аҭаларҭаҿы слымҳа нарзынархан снагылоит... Алҩа еилахәашь зыҩначу акаҳуажәырҭақәа рҿы, еиуеиԥшым ауаа ӷьал-пал ахьрыхго, акәымжәы зшәу ахьтәоу гәаҭаны, рааигәара снатәоит, ма ақалақь гәарабжьара еихагаларҭақәа рҿы амҳаџьыр рҽахьеизырго снеины снарылагылоит.
Урҭ зықәшәаз арыцҳара рҽандрааларц рҭахым, игәамҵ-хамҵуеит, зегь ргәы нханы иҟоуп. Уи џьашьатәым, уаӷоу дзыниаша ианиеит, сара сеиԥш изхызгахьоу ида аӡәгьы иземлкаауам, аха избан, дара-дара рыбжьара агәаӷ зҵысызеи? Атәым дгьыл аҿы, анҵәара ахьырԥеиԥшыз, аидгылара, аицхыраара аҭыԥаны, дара-дара ҷан-ҷаны изеибакызеи? Еиныршәашьа змаӡамыз аимак рыбжьалеит, наҟ-ааҟ иеиҿагыланы, аӷьаца-аӷьацаҳәа ахацәа рыбжьы ҭганы еиҿашуеит, иаӷьуеит, ицәҳауеит. Зны-зынлагьы рҟамақәа ҭӷәыцәаа иеизыҵҟьоит, ашьагьы каҭәалон аҽырҳәа. Аԥсшәа змаҳауаз атәымуаа, џьашьатәшәа ибаны, иаагылан ирыхәаԥшуан, ирыцәшәаны хара-хара ираҩсуазгьы дубарын... Сара исаҳауан зегьы. Аимак сырцәарц знык-ҩынтә сажәа наласҵазаргьы, аӡәгьы дазхьамԥшит. Ажәала ирымҳәазаргьы: «Уџаам злам, умҳаҵә алоумҵан!» ҳәа рыблақәа ирхызбаалон.
Ус ауп, дад, ауаҩы ишьапы баӷьаӡа иԥсадгьыл ианықәгылоу, ацәгьара бааԥсгьы рҽеишьак аиҭоит. Тәымџьара – ауаҩы длаԥшықәҵоуп, изқәиклакгьы мкьыкьхот.
Урҭ иеимаркуаз башамызт, шьа усын, аха уи зыӡбодаз, ахара зду дахьзырхәуадаз, ус иаанхеит иахьагьы-уаҵәгьы. Издыруада мышкы зны аамҭа иаӡбар? Ус анакәха, сыхшыҩ храӡага иҭахаз акрыҟазар, еизсыршәшәап, уара избо, уабацәа рҭоурых ҟәырҷахакгьы џьара икауршәырц угәы иҭам, акыр сызҳәагәышьар, анҵаразы уеизгьы уеиқәшәоуп.
Ишудыруа еиԥш, ҳарҭ аублаақәа иҳацӡхыҵит аԥсуаа рахьтә асаӡқәеи ахҷыԥсааи, хышықәса аанҵәоны уи ашьҭахь Ҭырқәтәылан иқәнагалеит далаа, ҵабалаа, гәмаа уҳәа аԥсуаа рацәаҩны. Егьызеиӷьым ахацәа знык Асулҭан инапаҿы ианыҟала, ихылаԥшцәеи иареи, урҭ абџьар иаҵамгылар ԥсыхәа рымамкәа иааҭадыргылт. Ачашә дгьыл шәаҳҭоит ҳәа џьоук хырхит, шәара шәеиԥш еибашьҩы дыҟам ҳәа џьоук дыргәыбзыӷит, ашәара знаалозгьы џьоук дыршәеит. Ҭырқәтәылантәи аиҳабыра заманала ирдыруан, аԥсуаа рҿы ҭауади аамсҭеи анхацәеи, уалаҭахыла, еибааӡарыла еилысны ишыҟаз, уи дара ишырҭахыз рхы иадырхәеит. Кыр зылшоны иҟаз ҭауади аамсҭеи, Алоу-иԥа Шьардын иеиԥш, ҳаҭыр рықәҵаны ирыдыркылт, ачынқәа рырҭеит, ауалафахәқәа нацҵаны. Убарҭ рыла анхацәа рырԥар рнапаҿы иааганы, аибашьра идәықәырҵеит. Заҟаҩгьы уаҟа иҭахада, ар рнапхгаҩцәа иахьреицәаз иагәыдырҵозар акәхарын, хынкылашьа змамыз, акы ада акы ззымдыруаз ашьхарыуаа. Иззеибашьуадаз, ашьарҩаш зызкарҭәодаз анасыԥдақәа!
Аурыс еинрал чын змаз Маан Кац иӡбахә уасҳәахьеит, иугәалашәозар. Ҳаԥсадгьыл ҳанахыҵ ашьҭахь, рацәак мырҵыкәа дыԥсит. Иҷкәынцәа руаӡәы – Титу – иара имҩа дықәлеит, дфицарны аурыс ры дрылан. Егьи – Ҟамлаҭ – даҽаџьара ихы ирхеит. Аԥсны аҳра аҵыхәа анԥырҵәа, аурыс усбарҭақәа аныҟарҵа, аҳратәра анеимырх, аурысқәа дырмаабкәаны, иҭаацәа иманы Ҭырқәтәылаҟа дааит. Уи днаишьҭалеит иашьа иԥа Уазбақьгьы. Асулҭан иеиҳабыра, аурысқәа рцас аҟынтәгьы аԥсуаа рыгәҭа Ҟамлаҭ хьӡи-ԥшеи шимаз еилкааны, ианаҭаххо аамҭазы рхы дадырхәарц, мыцхә иацԥыҳәаны дрыдыркылеит. Нхарҭас Сҭампыл агәҭаны ханк изалырхит, ауалафахәгьы изԥырҵәеит. Иаарласынгьы фицарс дҟарҵеит, аԥсуа мҳаџьырцәа рыла ишьақәыргылаз ар хәҭа хыс даҭаны, Арабтәылаҟа ддәықәырҵеит, уа, Асулҭан дизымӡырҩуа зхы зқәачраз аҭыԥантәи ԥашьак ир иеилаԥыххаа иқәиҵаразы, иара ихаҭагьы диҳәынҷаразы.
Аԥсуаа рацәаҩны имҟәыҵанҵәазаргьы, идҵа неигӡеит Ҟамлаҭ. Дук мырҵыкәа иԥҳа ԥшӡа Назифа захьӡыз, ԥхьаҟа Асулҭанхара зҽазыҟазҵоз Абдул Ҳамид ԥхәысыс дигеит. Ус ишааиуаз рынасыԥ иакит Маанаа, ӷәӷәала рҽаладырсит шьарда зымчыз аҳәынҭқарра ахы ахьыҟаз аҳҭынра, рымаҳә Абдул Ҳамид д-Сулҭанхеит. Аха уи «ашьаарҵәыра» изымхеит зныкымкәа	меигӡарах икаиршхьаз ажәлар ршьа. Иҽазирхиеит аурысқәа драбашьны, Балканк Кавкази импыҵеихаларц. Лахьынҵоуп акәымзар, зынӡак зус алаӡамыз жәпаҩык аԥсуаа абри аибашьра изалаӡрызыз.
Асулҭан иҟаиҵаз адҵала, лада иҟа, ҩада иҟа џьарак иеизыргеит ар хәҭақәа ирылаз аԥсуаа зегьы. Урҭ инарыларҵеит бџьарк зкыртә иҟаз анхацәагьы. Ҟамлаҭ иашьа иԥа Уазбақьи иареи ракәын зҽазҵәылхны уи аус аиҿкаара иашьҭаз. Уи аламҭалазы Асулҭан ҿыц иуа-гәакьахаз ианеишьеит амиралаи чын, Ҟамлахгьы уи иҽаԥсеитәыр акәымзи џьара!
Еиқәных зықьҩыла Аԥсныҟа еибашьра идәықәырҵоз ар, аӷбақәа рықәтәара ианналагоз, Маан Ҟамлаҭ дбаҟы-саҟуа, иара хадас дзырҭаз аԥсуа ар хәҭақәа даарылагылан, ибжьы неиҵихит:
– Дадраа, сашьцәа аибашьцәа! Асулҭан ду шәымҩа ныҳәаныԥхьаны, шәнапы иаиркит абџьар, агьааурқәа нықәцаны шәыԥсадгьыл иазшәырхынҳәырц ахақәиҭра. Иааит зегь ҳаззыԥшыз ахаҵа иаамҭа! Ижәдыруазааит, Аԥсны ҳшьапы шнықәҳаргылалак, агәырқьҳәа аӡәк иеиԥш аԥсуаа зегьы шҳацгыло, Ҟазауҭ бираҟ иаҵагыланы ишәыцнеиран ишыҟоу аибашьрахь! Падишахим бин наша! – абас далгеит иажәа.
Аҭырқәа еибашьыга ӷбақәа иаҳа-иаҳа рҽадырхалон Аԥсны агаҿа. Аурысқәа, еилкааны исымам уи зыхҟьаз, Аԥсны игылаз рыр хәҭақәа еизакуа, Егрыҟа анаскьара иаҿын.
Ҟамлаҭи Уазбақьи Аԥсны ишнықәгылаз еиԥш, иаразнак ирԥшааит, уахь инханы иҟаз, изықәгәыӷуаз рыбзыцәашьцәеи, рыуацәа-рҭахцәеи.
– Шәзыдтәалоузеи, агәырқьҳәа шәҽеидышәкыл, – драцәажәеит Ҟамлаҭ Аҟәа абааҿы икылганы, – иааит ҳа ҳаззыԥшыз аамҭа! Аҳәҳәацәа рылашәҵа иахьабалак ақыҭақәа, икылсааит агаҿахь, заҟа рҭахыу абџьар ҳара ираҳҭоит. Агьааурқәа уаҳа ихнымҳәроуп! Егрыҟа! Егрыҟа! Гьааур шьала ихышхыҵлароуп уи аӡиас!..
Аха Ҟамлаҭи, Асулҭан иҭарнакцәеи шақәгәыӷуаз, ԥыҭҩык Маанаа рыуацәеи рҭахцәеи рыда, ажәлар рыцымгылеит, аԥсуаа ирыдыркылахьан аурыс ҳәынҭқар изакәан, иеилыркаахьан уи иалԥсаартә ишыҟамыз, насгьы урҭ иԥыршәахьан аҭырқә Сулҭан ашьамдгьыл ҳәа изықәиргәыӷыз шеижьагаз, зныкымкәа амҳаџьырра иагаз, иахьнеиз џьаҳанымҵәҟьа ишҭашәаз... Уимоу, Ҟамлаҭ абџьар иаҵаргыланы Аԥсныҟа иӡхигаз аԥсуаагьы дрыԥсахит. Рыԥсадгьыл ршьапы шаақәгылаз еиԥш, «Ҳаҭоумҵан, Аԥсны!» ҳәа рҽынкажьны, адгьыл иагәӡит, нас иеихеит дасу ркьаԥҭажәқәа рахь, иаарԥылоз ргәылацәа-рызлацәа: «Џьанаҭ ара ауп иахьыҟоу, акы шәамжьааит, амарџьа! Маанаа Ҟамлаҭи Уазбақьи рыԥсадгьыл рыԥсаххьеит, рхы мацара ауп изышьҭоу, бзиарақә иӡхымҵит!» – ҳәа рарҳәон.
Абас Ҟамлаҭ иусқәа ишакәым еилахәеит, аха дмеибашьыр ԥсыхәа имамызт, аԥсуаа ицәеимпзаргьы, аҭырқә асқьар иманы Егрыҟа ддәықәлеит, игәы ԥыжәжәон, ихы ԥыжәжәон, аԥсыуак данибоз, ибла ашьа хыҵәалон, «ишәсырбап сара!» – ҳәа дрықәмақаруан. Нас убригьы даԥсыуан ҳәала уара! Дмиӡар акәымзи ахазына, аха ишԥаҟауҵари, зегь зқәыӡуа хәахәак дрылиаалоит ажәлар.
Дук мырҵыкәа иҟалеит аибашьра, аха аҭырқәцәа акгьы рылымшеит, иаҵахеит. Иаанхаз ар гьежьит Аԥсны агаҿа иӡыхгылаз рыӷбақәа рышҟа.
Нас, Ҟамлаҭ ишԥеиԥсыхәоу ожәшьҭа? Гәырӷьаҿҳәашас изнеигарызеи, адгьыл-нцәас ииԥхьаӡоз имаҳә хазына, Абдул-Ҳамид? Аибашьраҿы хьымӡӷыла даҵахеит, амҳаџьыр еибашьцәа иӡхигаз ицәеимпит, аԥсуаа иҳәатәы харымҵеит, идымгылт, абарҭ зегь анааиаҳа, афра агәыжәлацәгьа Асулҭан, Ҟамлаҭ ихы ихагылаӡамшәа наҟ ихицҟьаар ҟалоит.
Ҟамлаҭ гызмал иҭаххеит ахҿыхга, ишьаарҵәыразаргьы, шьаҭарӡгазаргьы, – ахҿыхга! Ишьҭрақәлаз асқьар, Ҟамлаҭ иуацәеи иҭахцәеи нараԥгыланы, ԥыҵәҵәа-ԥыҵәҵәа рыҽшаны, ага иаркны ашьханӡа, Егры иаркны Бзыԥынӡа, ирылалеит аԥсуа қыҭақәа. Аҳәҳәацәа ҳәҳәон: «Изахәалак! Изахәалак! Аурыс гьааурқәа ҳашьҭалан иаауеит, иаазықәшәалак ндырҵәоит, ахәыҷқәа аԥса иахарҵоит, ҩны-гәара иеигӡом, ирбылуеит! Изахәалак шәаала Ҭырқәтәылаҟа! Асулҭан ду ишәзалихит ашьам-дгьыл, амсылман гәҭылса дгьылаҿ ишәзыԥшуи ахақәиҭра, џьанаҭ ԥсҭазара! Аҟәа иӡыхгылоуи, хаҭала шәара шәзын иааишьҭыз, аӷбақәа раҳ «Маҳмадна!» Изахәалак! Изахәалак!»
Амц каҭа иалашәаз усгьы ддәықәлеит хыма-ԥсыма, иҭаацәа иманы, yaxь изгоз џьшьа ирахәгьы иаԥцаны, егьырҭ еиҳараҩӡак: «Ҳазшьуа ҳара даабап, шәҳаламкьысын, шәара ижәыжәхьоу ашьа шәызхоуп, шәахьааз шәца!» – ҳәа рыҩнқәа рҿы иаагылеит, аха асқьар ршәақьқәа харшаланы иаарыкәшеит. Мчыла индәылцаны, амца нароурыжьуан рыҩнқәа. Заа зҽыԥхьазкызи, ма ашьха цәҳәыра иқәыз хьчаки ирзууази акәымзар, зегь неидцаланы, шәцала ҳәа аҟәҟәаҳәа ирывахысуа ирыман агаҿахь идәықәлеит. Иԥсуаз уа дыԥсуан, изхьаԥшуадаз, егьырҭ ирыхан аӷбақәа ирҭарыжьуан.
Иккаӡа иҭацәит Аԥсны! Гәымбыл џьбара Ҟамлаҭ ихы аҿыхра мацаразы ԥсаҭатәыс иҟаиҵеит ижәлар гәакьа! Ичынқәа рыцырцырра нахҭниҵеит иԥсадгьыл бырлаш! Уа, Сҭампыл, Асулҭан иҿы даннеилак: «Аибашьраҿы ҳаҵахазаргьы, уа иҭахаз асқьар рхыԥхьаӡара хынтә рыла еиҳаны, абџьар иаҵагылаша ахацәарԥар узаазгеит» ҳәа ажьыӡ шәахтә еиԥш, Асулҭан иаҿа ианиҵозар акәхап, ирпеипеиуа аӷбақәа рҭәны иааргоз ашьхарыуаа хлаҳәадақәа!..
Дад, Шәарах, абыржәы иааркьаҿшәа иуасҳәаз ажәабжь хырзаман, мчыла зыԥсадгьыл иацәдырӡыз аԥсуаа, игәаҟ-ҵәаҟуа Сҭампыл ианалаз, ана-ара слымҳа нарзышьҭуа санырзыӡырҩуаз, ма санразҵаалак исарҳәақәоз рыла иеилыскааз акоуп. Убарҭ ашықәсқәа инадыркны даара акраамҭаӡагьы, аԥсуа зхылаҳәоу Аԥсны данхалеит ҳәа сыҟамызт. Аха анцәа ҳазшаз иџьшьоуп, имыӡзаап аԥсуаа рыжәла, иӷьацазаап рдаракәац!
Зымҩарак – арахә реиԥш мчыла иеидцаланы иаарцаз ажәлар, егьирахьҟа – Маанаа рыуацәа, рҭахцәа, иара ус дара ирыдгылоз, убарҭ ракәын, еинышәашьа змамкәа, ҷан-ҷаны зыблақәа ҭибахуаз.
– Аӡәгьы дҳазхьаԥшуам, ахәшә зфаз арахә реиԥш, анҵәара ҳаҿуп, иабаҟоу аџьанаҭ дгьыл иаҳзалырхыз? Дабаҟоу ҳара ҳазҭииз Маан Ҟамлах, иҳаиҳәааит ҳазхирҟьаз! –рҳәон џьоукы.
– Ижәуазеи, уара, аурыс-гьааурқәа шәаадмырбызар, Маанаа ирхароузеи? Иҭабуп ҳәа рашәҳәар шәнаалоит, шәыԥсы еиқәдырхеит, шәшьапы шәықәмыркьысӡакәа ӷбала шәааргеит! – нараҭаркуан даҽа зымҩарак иатәыз.
– Уара узусҭда, Маанаа рхәаша нкарԥсоз иааӡаз арыцҳа, унапы ианузеи! Ҳара иаабарц ҳҭахыуп Ҟамлах иашьеи иареи! Рҿала иҳарҳәааит ҳзыхдырҟьаз! Ҳабла иадырбааит, ҳара ҳҭины иҵырхыз амазара! Мап анакәха, раҳҭны еихагыла ду амацәаз еиԥш ҳаакәшап агаз лақәҭәаны, амца ацраҳҵоит, иалаабылуеит ишынҭаацәоу зегьы!
– Уахь неишьа шәымам, асқьар акәшаны игылоуп, шәҟәаҟәа шәықәырҵоит!
– Иҟәаҟәуан иҭарҵаз раҵкыс ҳазлеинӷьузеи, амлеи ачымазареи неилалан, шәҩыла анҵәара ҳаҿуп! Шәыԥсӡама, уара, ҳдәықәлап аҳҭныҟа, ҳшьа ҭаҳтап кәапеила! – амца ацраҵаны даҵаҳәҳәон даҽаӡәых.
– Ижәуазеи, уара, аџьмақәа реиԥш шәынкыдԥала-аакыдԥало, асцәҟьа ҽырхагара жәбахьоу! – аҭак ҟаиҵон Маанаа ирзааигәаз аӡәы. – Шәара шәыӡхыҵиижьҭеигьы Ҟамлахи Уазбақьи ыцәам, итәам, Ҭырқәтәыла иалоуп, ишәзалырхырц иашьҭоуп нхарҭас иреиӷьыу адгьыл!
– Ҳара ҳашьҭахьҟа ҳхынҳәуеит, ара аагылашьа ҳамам, дара ирымазааит уи адгьыл! Ирылдыршааит, адунеи амаа зкыу маҳәыс дрымоуп усгьы, ҳара ҳшааргаз еиԥш ҳаԥсадгьыл ахь ҳархынҳәра!
– Ҩ-ҳәынҭқаррак рус Маанаа ирзыӡбом, аха усгьы шәажәа наагап дара рҟынӡа, шәыҽшәырҭынч! – иаҳа рыҽраԥсшәан ицәажәон егьырҭ.
Аџьармыкьа агәашә аҿы, акаҳуажәырҭақәа рҿы, аџьаама зхагылаз ашхаҿы, иара ус ақалақь гәарабжьарақәа рҿы, аԥсуаа мҳаџьырқәа ахьааиқәшәоз иахьабалак абарҭқәа ракәын еимактәыс ӡбатәыс ирымаз. Аха аимакра аизыҵҟьарахь иниасит, аҟәҟәаҳәа ана-ара ахысрақәа, аҟамақәа хыхны аигәыдларақәа, ауасашьрақәа, – ацәгьара бааԥсахь ииасит аусқәа.
Уи гәарҭазар акәхап аиҳабыра, дук мырҵыкәа Асулҭан иаҳҭнынтәи адырра ҟалеит, аԥсуаа мҳаџьырқәа, ақалақьқәа, иаҳҳәап, Сҭампыл, Езмыд, Самсун, Трыбзан уҳәа иахьыҟазаалакгьы иалцаны, Иазқьышәари Адабазари ҳәа изышьҭоу аҭыԥқәа рышҟа идәықәырҵарц. Ари мчыла усхеит, мап-чап уҳәаргьы ауамызт, ар ракәын ари анагӡара знапы ианыз, ашәақьқәа наушьҭакны унараԥырцон...
Еиҭадәықәлахт ҳәсеи-хацәеи, хәыҷи-дууи амҳаџьырқәа еицрыхәхәа. Абраҟа ҳаиԥырнагеит аԥсуааи сареи. Урҭ Сҭампыл ианалырца, саргьы сзаламгылт уаҳа. Урҭ саарыдхалт акәымзар, уиаҟара аамҭагьы сзаагыло сыҟамызт, сдәықәлар акәын сызлыҵыз рышҟа... Саԥхьа ишьҭан амҩа гәҭыха!
Амҩа сықәуп, Осман-Қоиҟа сцоит шьапыла, ҭагалантәи аԥша-баа сысуа. Сыԥсы иадгьылны иҟамызт уи аҭыԥ, аха иагаумҳәан, шықәсқәак ракәзаргьы уи адгьыл аԥхӡы нықәтәо иқәаарыххьан сыжәлар гәакьа, ипиџьҳаӡа, ажәҩан иаҵахәхәа иҩеихьан аублаақәа рылҩаҵә, ана-ара илҳәыгәаахьан рнышәынҭрақәа, ацха еиԥш ихаакәакәараӡа убраантәи аҳауа иалан ҳабызшәа, ажәҩан иаҵаҩуан ҳашәақәа... ара инсыжьит: саб, cан, сгәылацәа, ҳашьцәа, ҳҭахцәа. Хьацак амҵа уԥхьахьазаргьы, уанаҩсуа уаагылан уахәаԥшуеит, усҟантәи аамҭа угәаларшәо.
Сҭампыл саныҟаз ишалацәажәоз саҳаит, Асулҭан Абдул-Азиз данахыргоз, иара изааигәара игылаз шьхарыуак ацәгьара бааԥсы шимпыҵҟьаз, ихаҭагьы цәгьаԥсышьа ширҭаз. Ҳәара аҭахымызт, ари ҳара ҳахәԥҳа Алоу-иԥа Шьардын иакәын. Ииузеи, дзықәшәазеи, мцахәыцәа? Иара ихала ихы ҭаирхазаргьы, жәларак зегь иара иқәӡуеит ҳәа сыҟамызт.
Ишакәхалак, сҭаацәа ахьынсыжьыз ақыҭахь амҩа сықәын. Иаасԥылоз аӡәы аублаақәа ахьынхо удыруазар ҳәа саниазҵаалак: «Ачеркесқәа ракәхап узҿу! Урҭ Осман-Кои инхон, аха ианырмыхәа шықәсқәак рышьҭахь иахырцеит, қәылацәан, цәгьоуцәан, уаҩшьцәан!» – аҭак ҟаиҵон уи. Иазгәаҭ, дад, Шәарах, Ҭырқәтәылан ашьхарыуаа мҳаџьырқәа зегьы усҟангьы ожәгьы ачерқесқәа ҳәа ирышьҭоуп.
Даҽаӡәых: «Урҭ зықәшәаз уаҩ дақәымшәац! Иахьнеилак хҵәароуп, хыԥсаароуп ирзыԥшу!» – ҳәа аублаақәа рыцҳашьаны дрылацәажәон. Ианбацәгьауцәаз, ианбақәлацәаз, ауаҩы ибара ныҳәак еиԥш иеигәырӷьоз, зчеиџьыҟа знапы иқәҵан изкыз, ламысла иеибаркыз аублаа нхаҩыжәлар?
Амҩа сықәын уахи-ҽни.
Абар Осман-Кои, аҟәаԥа-ҿаԥара аҽкыдкыланы иахьышьҭоу. Шьыбжьышьҭахьрахь инеихьан, ажәҩан хәашь иџьыкацха иарышәшәон асы, слымҳа иҭашәышәуан аԥша ҵәыҵәы... Қыҭак шубац: ахыу-хыуҳәа алақәа шуеит, аккаҳәа еиқәҿырҭуеит арбаӷьқәа, ана-ара иаҿалан инеиуа хәыҷқәак, аџьџьаҳәа рыбжьы саҳауеит...
Сышненуаз, раԥхьа снаҿагылеит ахьаца заҵә зықәгылаз ахәы – злыԥха ҳаура Быҭха атәарҭа. Сынхалазар, иабаҟоу, ԥахьа зны ашьац кашьшьы, жәларак ҳшьамхқәа нарсны ҳныҳәарҭа; амыӷыи ажци ахылиаахьеит, иҭацәуп, иҟам ҳныха, иеималахьеит иара ахьгылаз аҭыԥ, ишәыршәыруа иахагылаз ахьацагьы ԥырҟахьеит, аҵабаара иаҿуп иҵыҳәҳәоз ашьапы...
Ожәшьҭа гәыҩбарада иеилкаауп зегьы... Иқәҵит ари адгьыл аублаақәа шыжәларыз.
Сышнеиуаз, снадгылеит асаӡ-ԥсыуа Абыхә Мзауҷ инхарҭа. Иқәӡаахьан ихыбрақәа, амӡырхаҵәҟьа ртаӷаны аҭаҭын ылан. Ожәы ахәҵәқәа кыдхаа иахьеилагылоу, ица азшьапык қәацәӡа ирылубаауеит, инапала иҿеиҵаз агәашәгьы нханы иҟагәшьоуп. Игәы амыҳәо, ихы амыҳәо дызлаказ ала, иҟалап уи анкьатәи хгәыла заанаҵгьы дыхҵәазар? Исгәалашәоит, уасиаҭҵас исеиҳәақәоз. Издыруада дызхынҳәызар Аԥсныҟа! Дзаҟарахарыдашь иҷкәын хәҷы Шьоудыд?
Сара сеиԥш агәаҟрақәа згәы хырблаахьаз изынгьы имариамзаап, убама, уаҳа уара ишутәым удыруа, ухатәы ҩны аԥхьа, уҭал ҳәа иумыԥхьо, уца ҳәагьы уарымҳәо агәашә уанылахалак! Ауапа насхадырԥазшәа сыблақәа аалашьцахит зназы, аха рацәак мырҵыкәа инасхыҵит. Игылоуп ҳнапала иҟаҳҵаз ҳаҩны, кьыс амаӡам, рыцҳа! Амала, аҩазацәа ахьыкәкәоит, ихырқәақәоит. Абарҵан ԥшьҩык хәҩык роума ахәыҷқәа хәмаруеит, ахьҭагьы усс ирымам. Аҩнынҟантә исаҳауеит ӡҟык иҵәыуабжьы, агәады-гәды ахгоит игара ахьҵысуа, инхагәышьазаап ҭынч ҭаацәак, изысшәирызеи, анцәа рызирҳааит, аха иабаҟоу сара стәқәа: сан, саб, сашьа, саҳәшьцәа?.. Алаӷра сгәанаҭеит, сзадымҵуа агәашә сахьадгылаз... Аҿы ҩеихыхны ҟыԥ амҳәеит, иааскьан, садырызшәа сахьгылаз исыхәаԥшуа инатәеит.
Амш ахәларахь нинеихьан, ахьҭа есааира аҽарыӷәӷәон... Сыҩнуҵҟа сыԥси сгәыӷырҭеи усгьы иҵааршәхахьан, ожәы – адәныҟагьы сцәа-сжьы ахьҭа азымчҳауа иалагеит.
Мчык насыхан снаднагеит агәашә. Сахьцо ҳәа хықәкык сымаамкәа снаскьоит амҩаду саныланы. Снавалеит ақыҭа жьира, кеҩ-кеҩҳәа иаасаҳаит ажьаҳәа абжьгьы, сгәы ааҟәандахеит, ожәы избазма, издырит ақырҭуа Дауҭ ижьирҭа. «Урҭгьы ахырцарызма? – саахәыцит сара. – Дауҭ дажәхьан, ожәраанӡа дзааирымызт, издыруада иҷкәын, анкьатәи сҩыза Дырсын аибашьрахьтә деибганы дхынҳәызар?» Ашә аартны ажьира сныҩналеит. Хаҵак, изшьапык мыҿтәны аҟыгә-ҟыгәҳәа иҵарсуа, аԥсангьери давагьежьуа ажьира даҿын... Илымҳақәа ихьуан акәзу, баша алҩақ иҽацәихьчарц акәзу, ихы-иҿы ҭаҳәҳәан...
– Амцахь уааскьа, ахьҭа цәгьоуп иахьа! – ҿааиҭит уи, ижьаҳәа нықәҵаны, асқам сымҵахалауа. Ацәымза аиркын, даахан иххаӡа иаақәиргылт, иааҩналашеит ажьира. Аԥшәмеи сареи ҳаблақәа неиҿаԥшит.
– Заурҟан уоума, уанаџьалмбеит, Заурҟан! – дныҩныҵәааны, имҿтәы шьапы иҵаргәо, иҿааихеит сара сахь.
– Сара соуп, убла уамжьаӡеит, Дырсын! – ҳҩыџьагьы ҳҽынеигәыдҳажьлеит. Иԥсхьеит, ихаҳәхахьеит ҳәа сыҟан сгәы, аха ибзахеит, иҭгәырӷьааит, исцәыӡхьаз зегьы хынҳәызшәа. Ҳҩыџьагь ҳқьыз-қьызны ҳҵәыуан, аха ҳара ҳзыжьжьахуадаз, ҩыџьа заҵәык уада-ҭынхада аԥсангьери хьшәашәа ҳахагылан. Дырсын ҭынчхашьа имамызт, сызҵаара дшаҿыц даҿын:
– Ажәҩан ахьтә улбаама, ма уԥсны убзахама, икнаҳан ашьра зқәыз уабаанагеи, Заурҟан, сашьа? Ууацәеи уҭахцәеи еизаны урҵәыуахьеит, сыблақәа сыржьазар ҳәа сшәоит, убжьы аасырҳала, убжьы сгәалашәоит, Заурҟан!..
– Сыкнақага сазнымкылт, иԥҵәеит! Дырсын, иҟалазеи, иахьзеи ушьапы? Ухалазаҵәык уаххалама аҩны?
– Сшьапы ҳәа узҿу Тунис асакараҿы қәыџьма млашьк иазныжьны схынҳәит, саб иԥсы шҭаз сихьӡеит, ҵыԥх ауп данԥсы, уиаахыс ишубо, сшьапы зацә еиԥш, саргьы сзаҵәуп!..
– Иԥсаҭа бзиахааит Дауҭ! Иуаҩра хаакәакәараӡа сгәы иқәуп, адунеи сықәнаҵгьы исхашҭуам! – саацәажәеит сара, сҩыза сизааигәаны, еиҿаԥшуа сахьтәаз. – Уара уаӡәгәышьоуп, избоит, аха иубаргәызеи, уаби уани рнышәынҭрақәа уахьрыхәаԥшуа маҷк аҟара угәы рҟажалап, сара соуп, Дырсын, агәыҵәҟьа иқәхаз, саби сани рыԥсырҭагьы сыздыруам, саҳәшьцәа усгьы рылахь шәышәын, агәылшьап иахәлабгахьан, сашьазаҵәгьы ихы урҭ ирықәиҵазар акәхап!..
– Уара узықәшәаз иҟалап еиҭаҳәашьагь амамзар... Аха уԥсы ҭахеит, уԥшьмахак еибгоуп, уаԥхьаҟа иузылашааит амрахәага, ушьҭахьҟа иныжьзааит агәаҟра еиқәаҵәарақәа зегьы!.. Измыд, Селым-ԥашьа уанилга, Маҭа деибганы дхынҳәит аҩныҟа, аха рацәак даанымхеит, саб Дауҭ излеиҳәоз ала, иаби иани иманы дықәҵит, уинахыс иахьанӡагьы урҭ рхабар-зхабару ҳәа акгьы ыҟам!.. Заурҟан, иумпыҵҟьаз ацәгьара иахҟьаны, аублаак ак шимыхьыз удыруаз! Угәы рҭынч! Уи ашьҭахь ауп, шәыхәԥҳа Алоу-иԥа Шьардын ихҟьаны ацәгьара бааԥс аныҟала, ажәлар анахырца... Урҭ зегь уасҳәап акакала... Саб Дауҭ иҳәамҭаны издыруеит. Уи ибла иабеит зегьы... Иагарааны иҟьаҟьаӡа иҳаршап аҵхқәа... Уаргьы исоуҳәаша мачхәума! Ожәы, амҩа уашәа уҟоуп, уааԥсоуп, амлагьы уакуеит!
Дҩагылан, ишьапы заҵә нҵарсуа аишәахьча даахан, иаасымҵаргылан, акҿаҩра дныкҿалеит. Иԥиҟеит амгьал, заа иӡны имаз аԥсыӡ навеиҵеит, иххит ашә, ирссеит аџьымшьы. Заа иҽҳәаиргылахьаз акаҳуаршыга абҩатәы гәыгәм хәыҷы ахәараҳәа ашра иаҿын. Адәныҟа аҵх еимаҳан илашьцан, икыдхан илеиуан асы, зны-зынла аууыҳәа аҭӡывара ԥшацәгьак аакыднаҳәалон, аҭуанахьтә ахьхьаҳәа инкаԥсон алҩақ цырақәа. Акрыфара ҳшаҿу, дҩагыланы амца дҩаҵхон, исымҵеиҵаз дахашшаауан сызҭаз аԥшәма.
– Уара уеиԥш асас имҵарҵаша сзымдыруа исмыхьит, Заурҟан, уаҳа змоу ишьҭахь ицәырыргааит! Агәылара сныдыххылан акы аазгап ҳәа уҟоума, ҳазлатәоу зегьы ҿыцқәоуп, ааигәа ҳзеибадыруам. Иаҳауеи, сабиц, ҳаԥсадгьыл ҳшьапы ықәгылагәышьазар, уара уеиԥш знык иԥсны игылаз изыҳәан, цәык ахәда хырԥаны икарыжьуан, иреиӷьыз аҳаԥшьа хыртуан, агәыла-азла, ауа-аҭахы рҽеидгаланы, кәашаран, шәаҳәаран, мчыбжьыкгьы инеиужьыз чаран... Аха иабаҟоу ҳаԥсадгьыл, ҳабаҟоу ҳара?..
– Идырны иумаз сҩыза – инаиаҭаскуан сара, – абриеиԥш гәыкала ирхиоу аишәа, Аублаатәыла сықәҵиижьҭеи сахамтәац. Аԥсадгьыл ануҳәа, Дырсын, убраҟагьы насыԥла ус еиӷьуп, уара уԥсадгьыл Қырҭтәыла, иара ишаҭахыу хақәиҭрак амамзаргьы, иеиқәханы иҟоуп, рабацәа рыдгьыл аҿы инхоит, инҵуеит, ақырҭқәа рыхәшҭаара дмырцәеит. Сара? Ҵабыргыуп, иҟоуп Аублаатәыла, аха уи дгьылуп, шьхароуп, бнароуп, инеиԥынкыланы кьаԥҭажәуп, ҳаԥсцәа рыбаҩ аҷыдахаз, аублаа зхылақәоу ҭаҳмадак идамзаргьы аӡәгьы данымхеит. Ауаҩԥсы дызнымхалаз адгьыл – ԥсадгьылума? Аублаақәа уаҳа ирымам аԥсадгьыл! Урҭ, ажәҩан иххалаз аԥҭа ԥжәаха еиԥш, афырҭын бааԥс иҟьо иаман идәықәуп, мышкы зны, ажәларқәа зегьы рзын икаххаа амш еилгаргьы уи аԥҭа хәҷы ажәҩан ишхыӡыҭыло еиԥш, аублаақәа уи аҽнынӡа адгьыл ианыӡлар ҟалоит!..
Иҳазгәамҭаӡеит амца шҿыцәаз, Дырсын дҩагылан, ҟыгә-ҟыгәҳәа имҿтәы шьапы иҵарсуа, гәыдкылак амҿы нақәиԥсеит, нас алҩа жәпаҳаҳараӡа изхылҵуаз ацәымза аақәихын, иааирҟәатҟәатит, агаз ҭанҵәахьазар ибарц акәхарын, нацәхыԥла амцабз хылҵырҭа ааирыцқьеит. Ажьира ашә ааиртын, абарҵа дныҵагылан, ажәҩан днаҵаԥшит, аиаҵәақәа кәалы-кәаџьо, аԥшәма ижәҩахыр снахыԥшны ажәҩан инадызбалеит, асы хкәахьан, аҵаа адгьыл еиҩнажәон, анаатә асы шьҭыԥссаауа ишааиуа, аҭӡывара инадсылон аҽрыӷьны, нас зжьы зцаз ала еиԥш, ҵәаабжьык ахылҵуан... Амца хааӡа исныԥхон, хынтә иҭацәхьаз абҩа-гәыгәм хәыҷы еиқәыхьшәашәа игылан хазы...
Ҽыкәабага шанак насықәҭәан, сгәырҩақәеи, сгәаҟрақәеи, схәыцрақәеи насхыӡәӡәааны иагазшәа, сҩышьы-раҳаҭны, ихәажжаӡа иеиқәыз амца сыҽҳәатәан. Лассы уи инацлеит ацәа хаагьы...
Ааԥнынӡа ажьи Дырсын сиҭан. Жьаҳәа ҟыгәрала иааихашәалоз еиҩшаны иаҳфон. Саргьы баша стәамызт, алӡынрак ауаҩыбжа хьҭак дасмыркит, мҿаагаран сызҿыз. Заҟа ирыцҳау уазхәыц, ԥҳәыс дахьыҩнам аҩнаҭа, аха уи ансырԥшуамызт сара, афатә, ажәтә, аӡәӡәатә-аҳәҳәатә, ақәыршә-ҵаршәра инаркны, иареи сареи ҳаицхырааны зегь ҳҽырхьаҳагӡон... Зны-зынла санааҭацәуаз напы асыркит амарҵеира, аамҭа кьаҿк аҩнуҵҟала исылшо салагеит аиха, аигәшә, аҽага, абаҳа уҳәа рҿыбаара, рыӡрыжәра. Амч сзынханы исымагәышьан усҟан, иага иҽхагазаргьы сымацара ишьаҳаны, илкажьны ашьапы счаԥон, ауардын агьежьқәа аиха рыкәсыршон. Дырсын сылшарақәа дреигәырӷьон, «уара избо, ас шулоу Асулҭан иаҳар, иаҳҭныҟа уигар ҳәа сшәоит хатә жьииҩс, ираб-ҽы марқаԥақәа ршьапқәа изучаԥаларц» – ҳәа алаф сылихуан. Зны-зынла усутә ҳамамкәа ҳанааилахалак, џьара зхы ҟәнысшьо сыҟазма, ақыҭа снарылалон сқьаранџьуа; аӡәы амҿы изԥысҟаларын, егьи ирахә рхәы изаазгаларын, ибоурақәа срыцқьаларын, ҟәрышьқәак насымцарыԥсаларын, акрысҿаҵаны, уца ҳәа насазҳәозгьы дубарын. Араҟагьы сзацәымцагәышьеит џьоук рымаҵ аура, аха иагаумҳәан, хкыдкыларҭак сыман, Дырсын дыхха-ччо данаасԥылалак, сааԥсарақәа арахәыц еиԥш инасыхшәон...
Газк, сапынк, џьыкак анҳагхоз, ма маҭәа-ҩыҭәак анаҳҭаххоз, Езмыдҟа, ма Бандырмаҟа снабжьысырц салагон, аха сҩыза Дырсын: – Арҭ аҭыԥқәа рҿы Селым-ԥашьа ихаҭа дахьымаара дцазаргьы, дызҭахыз, иуацәа-иҭахцәа, идкылан имаз азкылԥшцәа пылы-пылуеит, уздыруаз дуҿаҳар алшоит! – иҳәон, иҽаҿишьаауан, амҩа сықәлар иуамызт. Уимоу, Осман-Кои саналалозгьы, узцозеи ҳәа аӷьра далагон, исмуӡошәа анибалак, акакала иеиқәыԥхьаӡаны исеиҳәон сахьыдымгылаша аҩнқәа. Ажьира, ишудыруа, еиԥықәсларҭоуп, аӡә дааиуеит, аӡә дцоит, ус иахҭыгәлаз тәымуаҩык дансазҵаауаз – сара Ҭоуфыкь сыхьӡын, Дырсын иаб иашьа иԥа сакәын, Ордунтәи дызбарц сахьааиз аӡын сҭанасын, аанҿасра сыҟоуп. Абас ҳазланхоз зегьы Ҭоуфыкь ҳәа акәын сшырдыруаз. Ари еиԥш ацәырҟьа-цәырасра ԥсҭазарагәышьамызт, аха схы мацара сазхәыцуамызт, аҳәынҭқарра цәгьуаҩы ҳәа сыԥхьаӡан, Дырсын снаидырбалар, афра ауаҩыбжа, дныбжьахәаша дцон.
Дырсыни сареи ҳаидтәалан ҳшеицәажәоз мацара, иҟьаҟьаӡа аӡын цхқәа анҳаршоз ыҟан. Закәызеи, аҳәсахәыҷқәа ҳавагьежьуа, абысҭа алҩаҵә ахызызуа ианҵаны, ашша алхәаҭо ажьҵаа ӡны инаваҵаны, аҩы ԥхеи-ԥхеиуа ҳаԥхьа иқәыргыланы, аккаҳәа аԥхьарца абжьы ҳалаҩуа ҳтәап ҳәа уҟазу, ҳабҩа-гәыгәм хәыҷы ахәараҳәа ишуан, акаҳуа-самсал ҳҽаҳарбылуан. Иара дааԥсар, сара сналагон, сара скарахар – иара. Иеибаҳҳәон дасу ҳхьаа-гәҭыхақәа, ҳрылацәажәон дасу иаҳхаагаз, ҳахьнеилак ҳзықәшәоз азалымдарақәа, еимҵаҳкуан, аҵх лашә иаҵәахыз амҩа еиԥш, еилгара змамыз уаҵәтәи ҳамш. Ожәшьҭа издыруан сара, аублаақәа зҭашәаз аиҭарыцҳара – ари адгьыл изанырцаз, хырхарҭасгьы ироуз.
Иацы зны сышцәажәоз сажәа иалаҵаны иуасҳәеит ҳәа сыҟоуп, ажәлар убас кьаҳәк дрылиаауеит, иара даԥсаӡамкәа мчык наиҵасны ҳасабрҭа гәыӷәарҭак аҟны дхагалан днықәнартәоит, иблахаҵ гьежьуазар акәхап, далҟьар ҳәа дшәаны, лаҟә игылоу ауаа лаԥшықәҵаны ӷас ишьҭихуеит, ршьа деигӡом, рыбаҩ аӷырҿҳәа днаӷрагыларц иҭаххоит, дышнеи-шнеиуа убасгьы цәгьарак импыҵҟьоит, иара ихаҭагьы дазымхакәа, дызлыҵыз ижәларгьы нақәхәаша ицоит.
Убас акәымзи дшыҟаз, шәарҭ аԥсуаа шәзы, аамсҭа Маан Ҟамлаҭ! Убас ҳарҭ аублаақәагьы даҳзыҟалеит, санду гәакьа лааӡамҭа, аамсҭа Алоу-иԥа Шьардын.
Ишуасҳәахьоу еиԥш, Алоу-иԥа Шьардын, имаҳә Асулҭан Абдул Азиз иаҳҭны амаҵура далан. Аусқәа зегь раҳасабрҭаҿ даныҟала, зегь иара илшоз џьишьеит, дхамаԥагьахеит, иара знапаҿы дыҟаз аиҳабацәа даарҿаххуа мацара, даарзымчҳауа аҟынӡа ихы неигахьан. Знымзар зны дызлыҵыз аублаа жәлар, хҵәа-хыԥсаақәак ракәын, рыԥсы шԥаҭоу ҳәа дазымҵааит. Идгьыл аҿы иқьаҳиа инижьыз ауалқәа анизылымхлак, усҟан игәалашәон аублаақәа, ма аррахь ааԥхьара аныҟалоз, ашьхарыуаа рхьырԥар дреигӡо дыҟахызма, усҟангьы игәалашәон аублаақәа. Ихашҭит уи дзааӡаз ианаӡӡеи лкыкахш, иԥсы ҭоума рыцҳа ҳәа знызаҵәыкгьы дизхьамԥшит, иахьабалак иарӷьажәҩаны ивагылаз, ибзыцәашьа – сара саб Ҳамырза. Даагылеижьҭеи аԥсыцәгьара иман уи ҳахәԥҳа, аха аҳаракырахь данҩеи, абеиареи аԥшӡареи еимгәҳәо ирылаз ауаа данрылаԥш, ҳәаак амоуа иҵысит иԥсы қымқымра. Дзыҩназ аҩны, хан хьыҵәцаразарц иҭаххеит, амаҭәа иҩнагылазгьы хьыраӡныла иҩычарц дашьҭалт. Ирҳәоит, аҳәсақәа рахьгьы хынкылашьа имамызт ҳәа. Иҵара-идырра шмаҷызгьы, маҵура дук даахагыларгьы цәгьа ибомызт. Аӡәи-аӡәи реичырчара, уҳәан-сҳәан рыбжьгара иҽазикит, аиҳабыра аӡәи-аӡәи рыгәра еибамго, еицәшәо, ирҳәаша рзымҳәо рыҟаҵара иара илиршеит. Даҽак игзаалакгьы абарҭ реиԥш аҟазшьа хәымгақәа злаилалазеи, анаџьалбеит, аламыс дгьыл Аублаатәыла иааӡаз ахаҵа?
Уи сҳәеит ҳәа, иага гьангьашреи, иага маҳагьареи, еиҵаҟәаҟәареи аршуеит ақьафуреи, аҽырбареи рыда уаҳа ус змаӡам ахьныҟәнагоз уи аҳҭынра мцахәыцәа!
Авизир ду ихаҭа ҩынтә-хынтә иақәикхьан, ари ауаҩ, дышшәарҭаз баны, аҳҭны даԥырганы, иеибашьуаз ар рышҟа деиҭадәықәырҵарц, уи азоуп иаалырҟьаны ицегь еиҳаз афицар чынгьы зианеишьаз, акы даҳԥырнагап игәахәзар акәхап, аха Асулҭанԥҳәыс Шьанда-Валиде лашьа анс аламала аӡә дилакьысыр ҟалозма!
Абдул-Азиз иҳәсақәеи жәпаҩык ихшареи рҟыба-ӡыба дшалаз, иахьабалакынтәи аҽыҩқәа изаарҭиуаз рыбаҩ, ԥишәонаҵ, арӷьажәҩас имаз, дзықәгәыӷуаз анагақәа нарыдкыланы, иаӷацәа дықәызгашаз рыхәшьадит. Ааԥынрак азы, шәақь ҭмырҟьаӡакәа, Асулҭан иҭыԥ дахҳәаны дылкарыжьит. Уаҟагьы иаанымгылт, Череген ахан аҿы адәылҵра дақәиҭымкәа дҵәахны дахьыҟаз, ԥелуанцәак назыркын, ҟамала дыршьит. Абарҭ зегь зыбла иабоз Асолҭанԥҳәыс, ашьхарыуа ҭыԥҳа, агәырҩа-цәгьа лызхымгакәаны, лҽылшьит, ус ауп ирҳәо, џьара дцәыҵадырҟабзаргьы сеидроу?
Алоу-иԥа Шьардын иааиԥхьан, иабџьар имырхит, ичынгьы – иара убас. Асқьар ааикәыршан иаадыргылан, иан дышлыхшаз дҟьантазӡа дааилырхит, ашьамҭлаҳәқәа ишьан усгьы, инапқәагьы ишьҭахьҟа иааиаганы аихац нахарҵеит. Нас ҩыџьа аԥелуанцәа ҟамчыла иааисуа иԥҟара иналагеит. «Ари – узыхшаз уан лзы!» – иҿы иаанагоз ацәҳара нацҵаны аҿынаирхон аӡәы. «Ари – уаҳәшьа хамаԥагьа Шьанда лзы!» – иааимидон егьи. Абжьас еиԥш хакәла дыргәыдларц иҿанынеихалак, ирҟәараҟәантәны ихәда иахаз ашаха, ирҭрысны ианахалак, дааҳәны игәы хаххала дылкаҳауан. Атрышә иасуан, акыркырҳәа ркьатеиах ԥҵәаны еилаҳауан асқьар. Урҭ рыччабжьы налыҩауан ашиҵә-ашиҵәҳәа аҟамчқәа рыкшабжьы...
Иага дуцәымыӷзаргьы абас уизымныҟәан ауаҩы, хараӡа еиӷьуп аҵыкьҳәа иааигәыдҵаны уилгар. Абарҭқәа рышьҭахь зынӡа длаапкхан, урҭ ауаа дрылагьежьит ҳәа гәыбӷанс иуҭозеи?
Ҳәара аҭахыума, илшозар, ишьа ҭирттар акәын.
Иауразауроу деиқәшьаршәха, иԥсы илшәшәаны данкаҳа, ишьапы данкны дырҳәазаны днаган, абахҭа дынҭарыжьит. Осман-Кои имаз идгьылгьы имырхит, Сҭампыл инхарҭа казеныртәит, имаҭәа-иҩыҭәа избоз иргеит деигьызмаха. Асулҭан ҿыц Мурад уаҩы чмазаҩын, деивысын, иара итәык мҩаԥиго дыҟамызт, икәшан итәаз иаарҭаххалак илдыршон... Ашьхарыуа хамаԥагьа абас изутәуп анырҳәа, дагьазымҵааит – инапы нақәиҵеит.
Адунеижә зеиԥшроузеи, анаџьалбеит, ишырҳәаҵәҟьо абарбал иануп, иахьа хыхьӡа ушыҟоу, уадәы улеиуеит ҵака, иахьа умал гарҭа шамам, уаҵәы уаақәхоит уцәҳәыкьанхазны, иахьа иукәшоз-иузӡатәуаз, уааигәара агылара насыԥс измаз, уаҵәы – рышьҭахь уеиадырхоит, зынӡакгьы урыздырӡом! Ус ауп, зхы ззымдырыз аублаа аамсҭагьы ихьыз. Абахҭа дахьҭакыу дхәыцуеит: «Саҳәшьагьы лҽылдыршьуа, саргьы иаасысуа алажә еиԥш срыпҟауа, хара сымаӡамкәа сҭаркуа, исымаз, исыхӡыз зегьы казеныртәуа, иҟалазеи, сзыниазеи? Ожәшьҭа сыҟазаара зхәарҭоузеи, схы ақәысҵароуп ари!»
Ус рзынаицҳаит аиҳабыра: «Уаҳа акгьы саҳәом, сыҭшәыжь абахҭа, иеибашьуа ар рышҟа сшәышьҭы!» – ҳәа. Доурышьҭит, знык ара дырзықәгар, идаргалашаз мачхәызма!
Арра дышцара иҽанааибиҭа, Алоу-иԥа Шьардын иақәикит игәы иҭаз анагӡара. Иҟалап уи ауаҩ хыхьымӡӷшьаҩык шиакәыз здыруаз, Асулҭан иахыхра згәы иалаз ауаа дырԥыхьашәазар, дазыҟарҵазар шьауаҩыс? Ԥсадгьылда адунеи ианхалаз ашьхарыуаа-мҳаџьырқәа, иаҳтәым-иҳамаам жьоук реизыҟазаашьа цәгьа ҳақәӡраны лахьынҵас ишԥаҳамаз уҳәарауазеи, дад, саншьа, Шәарах?
Аҵх агәахьы инеихьан еиԥш, Сҭампыл ақалакь агәҭаны Таушьан-Ташь ҳәа изышьҭаз аҭыԥаҿы игылаз Мидхаҭ-ԥашьа аминистр ихан агәашә даалагылт Алоу-иԥа Шьардын. Уи заанаҵ еиликаахьан, абри ахан аҿы асрасқьыр ихаҭа днарылаҵаны, хҩык, ԥшьҩык аминистрцәа еизаны аилацәажәара шрымаз. Ишәу имшьамба иҵахҩан иабацәа рӷәакьа ҟама, наҟ-ааҟ икәа иҭан еиҵарпапа еиҵаз ҩ-тапанчак. Аҟарулцәа, ожәы дырбазма Асулҭанԥҳәыс лашьа, ҳаҭыр иқәҵаны, амҩа ирҭеит. Ишымгәыӷӡоз иаатит аиҳабацәа зыҩнаҵаз ауада ашә. Ԥшатлакәҵас даарылагьежьит, ашьоура иаанацаз Алоу-иԥа Шьардын. Раԥхьа иҭҟьаз асрасқьыр Хәсенн Авни-ԥашьа иԥсырҭа иҭашәеит, дахьхәазгьы дзымгылеит. Аҩбатән акаԥдан-ԥашьа Ахмед-Каисарлы илахь аҿашара нкылнаблааит. Ахынтә раан итпанча еибамгеит, ҟамала деиҩырха дылкаижьит Рашьыҭ-ԥашьа. Егьырҭ ирулакгьы рыԥсы ргеит; џьоук аҳәса руадалықь аҿы рҽырӡеит, иаанхаз егьырҭ ауадақәа ирыҩналан рҽырҵәахт. Алоу-иԥа Шьардын алаапк еиԥш аҟарулцәа дрылагьежьуан. Ус ааигәа-сигәа иҟаз азаптиецәа еизеит, урҭ инарыцлеит асқьаргьы. Хысран, ҳәҳәаран, ҟааран, амардуан ианшылан инеиуан ашьаҟәада баа. Дук мырҵыкәа ашәақь-ԥсақәа дырхаҵаны дҩышьҭырхит Алоу-иԥа Шьардын еиҭамҳәа!..
Асулҭан мчыла иахҳәареи ишьреи инашьҭарххны Сҭампыл шьхарыуа ихьаз ашьаарҵәыра ус-ааԥс, ақлақь зегь хьҭакызшәа иеиланарӡыӡеит, Ҭырқәтәыла иахьабалак иалаҩи игәыҟагаха егьырҭаҳәынҭқаррақәа рҿынӡагьы инаӡеит. Иахәаԥштәхеит, иӡбатәхеит, аӡәымкәа-ҩџьамкәа аҳәынҭқрра аԥсҟрҭаҿы игылаз ауаа-нагақәа рышьра.
Ишьҭра ҭҵуа инхылеит Алоу-иԥ Шьардын... Иахыргаз Асулҭан ихан аҿы даанагеижьҭеи, цәгьа-мыцәгьас иааҟалахьаз зегьы, иаҳҳәап, әыр дыкнаҳаны дыршьхьазҭгьы, иакәымкәа дшьын ҳәа даадыриашеит,ма акгьы ихараӡам ҳәа аӡәы доурышьҭхьазҭгьы, уи ихаран, цхыраарыла доушьҭын ҳәа длышьҭагәа дыркит. Ԥәыск длыхнаҳәааит ҳәа аӡәыр изы ирҳәахьазҭгьы, ма аҵарҭыша игоит ҳәа аӡә длаԥшықәҵзаргьы, аиҳабыраҿ итаз ауаа-нагақәа наҟ-ааҟ аиӷара ирыбжьаз инаркны, зегь еиқәзырҽаҽаз, еиҿызкааз Алоу-иԥа Шьардын иакәын ҳәа, харас иҟаз зегьы ааизыркәкәаны, ихы илага илҭадырԥеит.
Ахан ахь дызлааизеи, имадаз уи ацәгьауҩ ауа-аҭахы ҳәа иԥшаа-ҵаауа ишьҭра инықәлеит. Лассы иаацәырҵит Селым-ԥашьа ишьрагьы. Уи зынӡак дшыргәаламшәаӡоз, ожәы: «Ҳаи, дзакә уаҩ, ҟәыӷазеи ҳҳәынҭқарра иаԥхаз!» рҳәо иалагеит. «Уи дызшьызгьы даублаауп!» нацырҵон дара, – «Уи Заурҟан Зоулак ацәгьауҩы Алоу-иԥа Шьардын ибзыцәашьа иԥа иакәын, ус анакәха, ашьра ҟалеит Алоу-иԥа Шьардын идҵала!» «Шәаагыл, шәаагыл, акаамеҭ ахьыҟоу араауп!» –рҳәеит урҭ ҷыдала аусхәаԥшцәа иалхыз, сара ашьра шсықәыз ԥшааны ианахәаԥш. «Икнаҳара зыргәагәодаз Заурҟан Золак?» – еизҵаауан дара-дара. «Аӡәы заҵәык – Алоу-иԥа Шьардын!» – аҭакгьы ҟарҵахуан дара. «Ашьра зқәыз ауаҩы абахҭа дыҭганы дызҵәахрыдаз, дыбназҵарыдаз, ҭынха дук димамзар? Уи зылшоз аӡәы-заҵәык иакәын – Алоу-иԥа Шьардын!» – иааиқәшаҳаҭхон дара. «Ус анакәха! – еиҭаналацәажәон сыӡбахә, – «ацәгьауҩы Заурҟан Золак ихы дақәиҭны адәы дықәуп, иагьа цәгьара иухьеит уи аахыс, издыруада, иара абра Сҭампылҵәҟьа далазаргьы ҟалап! Дыԥшаатәуп иаарласны, илгатәуп наҟ!»
Уи еиԥш адҵа азаптиеқәа инарырҭеит, урҭ Ҭырқәтәылан иахьабалак еишьҭеибаҵа сыԥшаара инашьҭалт, аха сара усҟан амахҽ чаландар снашьҭаҳауа Сахара ҭбаа-ҭыцә аԥслымӡра сылан.
Ҳаи, иаҳауеи, сара сеимлагәа сыкны, ԥшьынтә сеиҩырҵәҵәангьы абри идырҵысыз аус бааԥс аҵыхәа уа иԥҵәанда! Аха уа иаанымгылт, убама! Ахара ниаргеит аублаақәа зегь рышҟа.
«Изусҭцәада убарҭ аублаақәа? – ҳарзымдырӡозшәа рыҽдырҵаауан дара. – Урҭ уаа-шьахәқәак ракәында аурысқәа ус ишҳәыԥкыз ртәыла иқәырцарымызт. Ианырмыхәаӡа аурысқәа ишьҭыршьит аҩымсаг! Мсылманцәаз џьышьаны иҳадаҳкылеит, ирыцҳаҳшьеит, аха, ишыжәбо еиԥш, урҭ иагьмсылманцәам, иагьқьырсианцәам, аџьаама рҭахым, ауахәамахь инеиуам, дин змаӡам бнауаауп! Ақәылареи, аӷьычреи, арҳәреи рҷыдахаз акы иаманшәалам! Маӡала ҳҳәынҭқарра агәыцә иаӷралан, аҭаҳаҳара иаҿуп...» Даҽаӡә дахьтәаз изымчҳакәа дыҳәҳәеит: «Уаԥсҵәык азна иҟоу ажәлар, убри аҟара ҳазрыхцәажәарызеи? Асулҭан итәарҭа, ҳҳәынҭқарра аԥсҟырҭа Сҭампыл иахьазааигәоу инкылатәым, ишәарҭоуп, хәыҷгьы-дугьы абџьар ныҟәыргоит! Наҟ иқәцатәуп Осман-Кои! Инаскьацатәуп мрагыларахь, иқәцалатәуп шәаԥыџьаԥла иӷару, ӡыла имаџьаноу адгьыл цәҳәыра!»
Урҭ рыгәҭа дтәазаарын, афес хылԥа хәхәа зхазҵалоз ҭаҳмадак, уи иакәхарын хадас ирымаз аублаа жәлар рразҟы ӡбацәа. «Урҭқәагьы азхом, аҳцәа шәыххь згеит! – иҳәазаап иара иҩныҵҟа ихагьежьуаз игәаӷ-еилашыра уаҩы изгәамҭартә еиԥш ибжьы ларҟәны, – урҭ ԥыҵәҵәа-ԥыҵәҵәа ишаны, ирыланырхатәуп ҳанхацәа, џьоукы аҳауацәгьа рызхымгакәан инҵәап, егьырҭ иаанхогьы ҳажәлар ирылаӡҩап! Абас ирылгатәуп иаарласны, мамзар урҭ рхатәы рыманаҵ, ргәыжәлацәгьара рызкажьуам!»
Зегь неиқәшаҳаҭхеит, шәҟәыла иаашьҭырхын Асулҭан иахь инаргеит, уи ачымазаҩ дамԥхьаӡакәа инапы наниҵеит.
О, аублаақәа, анасыԥдараа! Ргәы каршәны анхара-анҵыра ишаҿыз, асқьар аарыкәшеит, рымаҭәеи рымҩаншфеи ашьҭыхра иаламыгӡакәа, абџьарқәа иарышьҭакны инараԥырцеит. Дырҩагь мҳаџьырра, дырҩагь анҵәара, дырҩагь амлакра! Аублаатәыла иқәҵны мҳаџьырра амшын ианхылоз урҭ ирыман агәыӷра, раԥхьаҟа ирзыԥшыз џьыршьон аџьанаҭ дгьыл! Ожәы хәыҷи-дууи хацәеи-ҳәсеи, инасыԥцәгьаха, иеиқәаҳа-еиҵаҳауа, ашьхақәа ирхыҵны, асакарақәа ирықәсны, мрагылараҟа рхы рханы анаскьара иаҿын, изакәызаалак гәыӷырҭак рымамкәа!
Абас ауп, дад, Шәарах, сара џьоук рмазара азырҳаразы Африка еиужь ду сеимдо санықәыз, аублаақәа зҭашәаз арыцҳара шыҟалаз. Сара, цқьа иеиқәыршәаны исзымҳәазаргьы, мцык аларшәу џьумшьан, зегь ҵабыргыуп!
Иаха ҳанеиԥырҵуаз, Заурҟан цәгьа дааԥсаны дызлаҟаз ала, иахьатәи ҳаицәажәара маншәалахоит ҳәа сыҟамызт, аха шаанӡа, абжьааԥны аԥхьагьы дгылеит. Есымша еиԥш иахьагьы, «Шәит! Шәит!» ҳәа алеиқәаҵәа даԥхьан, ибзианы акраҿеиҵеит. Абӷа инапы нықәшьуа, инацәкьарақәа аҿархәмарны ирԥо, амӡырхаҿы акыраамҭа иргәыбзыӷуан. Ауаҩы бызшәа адыруазшәа дацәажәон: «Амҵқәа ыҟамзар зынӡаск агәҿыӷь уагон, уара рыцҳа! Аҳы, иазхоуп, шьҭа уҭыԥахь уца! Ҳаи, уара узшаз, ушкәакәаны уишар, ари амӡырха лашарак ҭанагалар ҳәа дшәозма?..» Алагьы гәырӷьаҵәа иҵар-ҵаруан, изааӡаз иԥырҵуамызт, ишьапқәа ирыдҳәазалон. «Еснагьгьы ас ҟаиҵаломызт, акраҿаҵаны, «цу!» «цу!» – ҳәа даҵаҟьалон, аха иахьа Заурҟан игәаҳәара бзиазаап!» – саахәыцит сара сахьгылаз.
Крыфан, ҳаиҭанеидтәалеит. Ииашаҵәҟкьаны, Заурҟан иахьа, ишырҳәо еиԥш, ихшәаны дыҟан. Иӡамҩақәа иаҳа ашьа рылԥхон, иблақәа цқьан, зны-зынлагьы кәицк нарыхшәалалон. Дцәажәо дышнеиуаз, лафқәакгьы, иажәабжь дааҟәыҵны, иныбжьеигалон, иаргьы игәарԥханы дыччон, саргьы сирччон.
Аҭаҳмада цынҵәарах абри еиԥш агәаҳәара иааихалаз схы иархәаны, изгәыӷьит есымша иахсырԥоз зҵаарак.
– Зныкыр ԥҳәыс дуднагалахьазма, Заурҟан?
– Иҟан усгьы! – аҭак ҟаиҵеит иара, – сыԥсы исзалымхуа бзиа избоз лтәы уасҳәахьеит, уи заҟаҟалалакгьы лареи сареи ҳаинасыԥымхеит! Уаҳа даҽаџьарагьы имхьаҳәит сыбзиабара! Лара лҟны инҵәеит. Егьирахь, ԥҳәыск дсықәшәазаргьы, иудыруа ауп, иуасҳәарызеи ус акгьы узымдыруазар, иуасҳәарын аха иудыруазар, иабаҭахыу!..
Сара саҵкыс хынтә рыла еиҳабыз аҭаҳмада сиҿазза, абри еиԥш азҵаара исҭар игәы иалсыр ҳәа сшәон, уи акәын иахьанӡагьы сзылак-ҩакуаз, аха ус баша лафк азирхеит.
Инап дуқәа, адгьыл иалнаҳәаз аражә адақәа реиԥш, адашқәа алпыҟҟа, ишьамхы иқәын. Дзықәтәаз аҟәардә даласазшәа, дымқәацо дтәан ҳамҭак. Нас инацәкьарақәа рыла ижакьа ааирпыҵы-ааирпыҵит, ахәыцқәа шықәӡоу ибозшәа, иблақәа рҽааиҭаркит, хәыцра шәшьырәк нархыҳәҳәылеит – издырит жәабжьк ахац шикуаз…
Aaԥын ԥхаҵәы-ԥхаҵәуа, ихаакәакәараӡа адгьыл ианаақәлалак, ԥсызхоу зегьы ҿыхоит, агәырӷьара рнаҭоит, иҵҩырны икажьу ибажәхахьоу аҵлаҵәҟьагьы, џьара макьана зыԥсы ҭоу дац хәыҷык амагәышьазар, ицәхәаҭоит, аԥсҭазааразы ақәԥара иалагоит. Усшәа сҟалеит саргьы...
Ҽнак, ааԥын шьыжьымҭанк азы, ажьира аԥхьа инагаз амҩаду аҵәирҭаҿы наӡаӡа ҳаиԥырҵит аиашьара сзызуаз Дырсыни сареи. Схылоит сара, хара мрагыларахь икарцаз сыжәлар насыԥдараа рышьҭра. Алӡынрак кырынтә еимҵаҳкхьан Дырсыни сареи уахь сызлацашаз амҩа. Аҵыхәтәаны ҳаиқәшаҳаҭны, иаҳагьы ишәарҭам, иаҳагьы имариоуп ҳәа ҳазкылсит ӷбала адәықәлара. Убри аҟнытә иубан: уахынла сҽадызгаларц ақалақь Езмыд, Дырсын дзықәгәыӷуаз џьоукы рҿы сыԥхьарц, шаанӡа сҽыныбжьарӡны аскьалаҿы снеирц, аконтрабандақәа ныҟәызго ӷбакы сҭаларц. Уи цозар акәхон Измир иахысны, адыд ахьықәсыша, адгьылбжьаха Родост иаҩсны, ашыҵәрақәа ирхыкәшаны Мерсиннӡа, уи нахыс наҟ шьапыла.
Шьыжьымҭанк, иҵарҟаца иаркыз адәқьан шәқәа аӷьӷьа-гәгәаҳәа аартра ианналагоз, Езмыд салалан снеиуан, аџьармыкьахь схы рханы. Ачаӡырҭа саниавала, ачабаба афҩы лаҳа-лаҳауа ианаасҿаҳа, сҿаӡы иахажжылт, амла-мыжда сымгәа ҭнашьаауан. Иаҳа имарианы какалк абаскри ҳәа, акрыфарҭақәа рышә снылаԥшуа сышнеиуаз, сара сеиԥш ацәҳәы-ҟьантазқәа ахьыҩналоз џьара снымҩахыҵит. Ауу рыхга акрыфара иалагахьаз снарылс-аарылсуа, акәакьҭаҿы иҭацәыз аҭыԥ, сыҽнықәскит. Иаасымҵадыргылаз ԥсымышьҭыгак, аҳԥа-аҳԥаҳәа иналбааздан, акаҳуа еиқәаҵәа сынхыҭәҳәало инасҿаскит. Ажьи Дырсыни сареи ҳаиԥырҵра аасгәалашәан, ихьу-хьууа сгәы иааҵалеит, уи инацлеит сахькылнаго сзымдыруа сызқәлаз сымҩа, сыкәша-мыкәша итәаз ирҳәоз акәым, дара рхаҭақәагьы сызгәамҭо акы сынҭанагалт... Знык снаҿыхәаны, ахраҿа ахьнықәсыргылаз, баша инеиқәхьшәашәа ицеит... Ус, иззакәу сзымдырӡо, схәыцра саалнахт акы, санынаԥш, сымариаша, хаҵа еиқәакы, иԥаҵеи ижакьеи еимассы, ибла цымцымқәа рыла скылблаара дшаҿыз гәасҭеит. «Дызусҭахаришь, ианаџьалбеит!» – ҳәа сгәы сааҭахәыцит, избахьаз аӡә иакәзаргьы усҟан дысгәаламшәеит. Саатәеижьҭеигьы уи слаԥшықәҵан симазаарын, аха сapa исызгәаҭомызт. Уаҳа симбозшәа ныҟаҵаны, дҩагылан иҿынеихеит, ашә данынхыҵуаз, даахьаҳәны даҽа зныкгьы блала сааимидеит. Илаԥш хьанҭақәа маҷк исцәымӷхеит, аха рацәак хрыҩ, рымҭақәа, иаарласны аџьармыкьахь сдәықәлеит, магәқәак аахәатәыс исыман, устәи асқьалахьы сыццакыр акәын, аӷба сыцәдәықәлар ҟалон... Ауаа срылагыланы сахьнеиуаз, аӡә иԥшаара саҿызшәа анаԥш-ааԥшра хҭаскит, иззакәу сыздыруам, ҩнуцҟалагьы гәамҵрак шаҵәы-шаҵәуа иаасыӷралахьан.
Аџьармыкьа агәашә сааваҵәиин, амагәқәа ахьыкнаҳаз дәқьан лаҟәык сныҵалеит. Maгә хацалакык аақәсхын, инарҳәы-аарҳәуа сшахәаԥшуаз, наҟ-аак ҩыџьа снапқәа лҿарбаӷьа сааныркылеит. «Ишәҭахыузеи, шәарбанқәоу!» – ҳәа санаақәгьежь, даҽа ҩыџьа ршәақьқәа харшаланы инасыӷраркит. Насдҭашәа саԥхьа дгыланы дсыхәаԥшуан, ани ауаҩ еиқәа, абла цым-цым. «Дыжәбома, Селым-ԥашьа дызшьыз, дыжәбома?» – инацәа сықәырххо сыдирбон, аидгәыԥлара иаҿыз ажәлар. Усҟан аҳаҷаҳәа даасгәалашәеит, аԥашьа данысшь, аӡыршә аԥхьа снапы ҿазҳәаз аҟарул шиакәыз, аха, иабаҟаз, аамҭа иахыԥахьан, сшьапқәа ашьамҭлаҳә ашьарҵахьан, снапқәа инархадыршәхьан аихац!
Аҩынтә раангьы абас ауп сышҭыҵыз абахҭа ашәхымс!
АХӘРА АШӘА
Ожәы сызҭашәаз абахҭа, мрагыларахьтәи Ҭырқәкәыла ҿацәк аҿы шәаԥыџьаԥла иӷар-ԥшарыз ҟәаԥа-ҿаԥарак иҩахыҳәҳәо иқәгылаз баажәын. Иаакәыршан иахьабалакгьы харԥасҭан, ацха еиԥш абахә ика иқәдаз мҩазаҵәык ада, уахь неишьа амамызт. Ари абахҭа знык инҭашәаз, арахь шамахамзар деибганы дызҭыҵуамызт. Уи акәын «ҿааҳәра змам» ҳәагьы изашьҭаз.
Сҭакын сара, абахә ҭакнаҳарахь иҭаԥшуаз абаажә архәараҿы, иаагәаҟрахаргьы ҩыџьа рышьҭаларҭа злаӡоз, уахгьы-ҽынгьы иҭылашьцаз ҟарсак аҿы. Аҭӡамцқәа хаҳә еиларҭәахны иҩаган, насыԥ заҵәык исымаз, урҭ еснагь ишыхьшәашәазгьы, аӡы рылыжжуа ицәаакымызт, ayaҩ нырҳа иҽыҩеиҵихыр, дынкылԥшыртә еиԥш, аарла уҭаҷкәым нкылшәо, кылҳара хәҷыкгьы азныжьын уи аҟарс.
Абра исхызгаран сыҟан исзаанхаз сыԥсҭазара зегьы... Езмыд саныбаандаҩыртә, рацәак хара имгакәа, сус рыӡбеит, ацәгьара иуижьҭеи акыр шықәса цахьеит рҳәоу сеидру, рхазланҵәара, ашьра сықәрымҵеит, наунагӡа сыԥсы ҭанаҵы аҭакра аздырхеит.
Зназы, амшқәеи аҵхқәеи усгьы изгәалашәодаз, аӡынқәеи ааԥынқәеи рыԥхьаӡара салагеит, аха урҭгьы ашьҭахь исцәеилаҩынтит.
Сгәы иаанагом, абахҭа аиҳабырагьы сҭакра шықәсқәа рыԥхьаӡон ҳәа, урҭ акызаҵәык иазԥшын; сваҵкьара хахақәа ирыдҷаблаз сгәы мыжда аисра ианаҟәыҵлак, абри аҽны, абри асааҭ азы иус далгеит ҳәа, игәырӷьаны, ашәҟәы сааныхны «ахақәиҭра» сырҭон, аиеи, уара умсит, нарцәыҟа ахақәиҭра!.. Сара сеиԥш иагаҩ ҭагәаҟхьан уи аҟарс ҭылашьцара, иагаҩ, рыԥсы рхыҵхьан, иагаҩ рқьыбжьы, рыӷызбжьы аҵаҩхьан уи аҭуан лаҟә. Аха урҭ рыԥсы ҭанаҵы, макьана адунеи ишану, ԥсы зхоу ишрылаԥхьаӡоу рзырдыруаз, гәырӷьаҿҳәаша хәҷык аҭыҩра ҭаҟәкырахь ирызназгоз, ианыхәлоз, аншоз разҳәоз, рымш шәииԥхьыӡқәа зларԥхьаӡоз, абни акылҳара ҭшәа акәӡан...
Агәаҟқәа! Уаҳа нарылымшо рыԥсы анҭахәаҽлак, минуҭқәак ракәзаргьы, алашьцара рыбла иаахыҵырц, адгьыл аиуа ҽыҭк иадамзаргьы рылаԥш нахыргарц, мрахәага кахәхәак рқьышә шьадақәа инарықәыԥхарц, ԥша шәышәык цқьакәакәараӡа инарҿасырц инеины, ршьапқәа ҵаркьакьаны, рхы акылҳара иныбжьаркуан, раргәҵысҭақәеи рыцламҳәақәеи уи аҵкарқәа иахьрыдгылоз ихыфааны иҟалахьан, рнапқәа наҟ-ааҟ аҭӡамц иахьадыӷәӷәалоз, ишәыҭҳаӡа иҭаҩаҿахахьан...
Саргьы, уаҳа изласыркьаҿрызыз ашықәсқәа, убри саҿын... Амш каххаа ианеилгаз аԥхын шьыбжьышьҭахь, амра ҵлакашәара ианлеиуаз, аҳәа цҳафыр аҿы еиԥш, мрахәагак лаша-лашо сҭыҩра иааҩнаҷҷон... Зны акәакь ҭылашьцаара инадԥхалон ихааӡа, нас хәҷы-хәыҷла, аҭӡывара ахаҳә хыҿҿарақәа еиԥхьышьшьаауа аҿыҩанахон. Ҭах гәакьак, схәы даҵаланы ари атымҭшәарха дааҭалазшәа, сеигәырӷьаны саԥылон ари сысасзаҵә. Лассы исыцәцар ҳәа сшәаны, сҽаласрыԥхозшәа снаҳәыааҳәуа снамҵагылон. Сгәы аласҟажон, уаҩԥсык дааҩналазшәа сацәажәон, аха лассы ахабар зхабару ҳәа акгьы сымбаӡо, алашьцара иналаӡыҭ ицон. Нас акылҳара снадгыланы сазԥшуан амра аҭашәашьа. Алашьцара иаасымнахаанӡа, уа садԥсылазшәа садгылан... Зны-зынла адунеи ҽыҭ сызхәаԥшуаз убриаҟара сгәы арԥшаауан, сылаӷырӡ хаҟәҟәала снеины ашьҭаларҭа сыҽнықәсыжьуан, иҟьаҟьаӡа ишаанӡа сшыбарџьеиуаз, сшыгәжәажәоз исхызгон... Мшәан, адунеи ахьҵәыуаразы, гәеибаркыгас, абахҭа ҟазҵоз цас иазынрыжьт ҳәа сыҟоуп уи акылҳара? Ҵхыбжьонк, зных, сыбла ҭаа, аеҵәақәа срыхәаԥшларын, даҽазных амшцәгьа бааԥс ари ашьхарԥы ианахаԥоз, аҵыр-ҵырҳәа амацәыс лакьы-лакьуа уа ианкаҷҷоз, аурҭ бааԥс атәыла анарбгоз, ақәа ансҿанаҳәоз – сара сзы игәырӷьарахон... Ус аматанеирагьы сналагон: «Уа, шьарда зымчу, анцәа ду! Саҳәоит сгәаҟрақәа рҵыхәа ԥуҵәарц! Џьаракыр дгьылк ҵысраны иҟазар, ма ажәҩан мца – афы џьара насырц иҟазар, ахәҷы маалықьцәа иҭахәхәа ицәоу рынасыԥ иаԥуумҟьан, урҭ ааныжьны ирҵысы, ари «ҿааҳәра змам» абахҭа зықәгылоу ашьхарԥы! Еилаҟәыбаса иҭалааит хланҵы, ара иҭагәаҟуагьы ҳаманы, ҵҩа змам ауаа рылаӷырӡ иарцәаакхьоу, рышәи-ԥшьира зыҩныҩхьоу абаажә еилаҭәахра!» Аха сара сыгәжәажәара заҳауадаз, ауаа сшырхашҭыз еиԥш, анцәагьы сихашҭхьан...
Ҿыц саннапагазҵәҟьа акәын. Акылҳара схы нылакны анаԥшра сшаҿыз, игәасҭеит, сымариаша, аиҩхаа ҵамҵамра нырцәҟа, бнара ҽыҭк илаҵакны ишыҟаз мӡырхак. Уацлеи нышәаԥшьлеи ишьыхыз ҩнык ҭагылан, аварахь аца, уи ашьҭахьҟа – абора! Снарылаԥшит индәылҵуаз, иныҩналоз аҭаацәагьы: ҩынҩажәаҟа зхыҵуаз хаҵак, аӡә иаҳа деиҵыбны – ҩыџьа аҳәсақәа, ҷкәына хәҷыкгьы. Амш анбзиаз, иагаараны снаԥшыргьы, уи ахәҷы дкәаҷалеиуа ашҭаҿы дыхәмаруан.
Ашьыжь иҩагылаз, ацәа иаарымнахаанӡа, ахаҵеи аҳәсақәеи еикәшон, тәамҩахә рымамызт, убас аԥхӡы шкарҭәозгьы, рыхныҟәгара шыцәгьаз еилыскаартә избон сахьынаԥшуаз.
Мышкала заҟантә уахь снаԥшуаз сеидру, уаҵәы ус, уаҵәашьҭахьгьы ус, иниасуан игәыԥҵәагаха ашықәсқәа! Ахаан исымбацыз абри аҭырқә нхаҩ иҭаацәа рҿы аанҿасра саагылазшәа, срышьцылт, сышнеи-шнеиуаз, иӡны ихынҳәыз рашьак иеиԥш, аҭаацәа срылахәхеит. Руаӡәк, иахьа ашҭа дықәсымбаар, иҟалазеи дычмазаҩхама ҳәa агәжәажәара салагон... Аусура иаркаран иҟаз аҭаацәа, шаанӡа ианзымҿыхоз ыҟан, ирыхьзеи ҳәа сгәаҟуа сшынаԥшуаз, аҩны ахыбра алҩаҵә хәхәаӡа ианыҩахылҵлак, сгәы ааҭынчхагәышьон... Ажәакала, урҭ аҭаацәа абас разҟыла сырнымиар, сыԥсы ахәага уи абахҭа изҭыҵран иҟамызт, есымша схәы рыманы абахҭа ашә илагылазшәа, амла садмыркит, умшәан, аҳаҳаи, ара ҳаҟоуп рҳәозшәа сгәы дырӷәӷәеит.
...Аублаатәыла ҳаныҟаз, арыӷьарахь иҳаванхоз ҳгәылацәа рцәа рхазбо салагеит. Шьмаҭ ихьӡысцеит уи ахаҵа – ус акәын ҳгәылагьы ишишьҭаз. Аҭаацәа рыхҭылҵ хәыҷгьы Наҩеи ихьӡысҵеит, ҳгәыла Шьмаҭ иҷкәынгьы уи акәын ихьӡыз. Аҳәсақәа ракәын ожәы хьӡыда иаанханы иҟаз. Кыраамҭа срышьҭаԥшуан дара; ахаҵа данааиуаз ишиԥылоз, имаҵ шыруаз, ртәашьа, ргылашьа, дасу аҩны усқәа изҿыз уҳәа, самжьартә еилкскааит урҭ аҩыџьагьы аԥшәма ишиҳәсақәаз. Ԥахьа зны, ҩыџьа аҳәсақәа ныҟәигартә еиԥш малк импыҵакызар акәхарын, иахьа нацәхыԥла зхы ныҟәызгоз ҭаацәарап. Аублаатәыла ари еиԥш ҟалашьа амамызт, ԥҳәыск дышимоу даҽаӡәы лаагара шьаусын. Аԥхьатәи аԥҳәыс уахык аҩны даагыломызт, лашьцәа ааин, еибархьу-сууа илыхшаз нкаԥсаны, лҭаацәа рахь дыргон, насгьы ԥахьатәи рымаҳә ҳаҳәшьа ахьымӡӷ, лзыргаз ҳәа, ӷас дыԥхьаӡаны, амҩа ааизкны даныршьуазгьы мачхәызма. Убри аҟнытә, урҭ аҳәсақәа рыхьӡқәа схы иҭысҳәаар акәхеит. Руаӡәк аукы, абаакы, дагьеиҳабын – Шьамсиа лыхьӡысҵеит, егьи кьаҿк шәпа-жәпак – Рафида ҳәа слышьҭалт. Аҷкәын хәҷы иангьы уи лакәын.
Наҩеи раԥхьа данызбаз, ихыҵуазар ҟаларын хәбаҟа шықәса, хәыҷы еиламгылак, иласба еиқәаҵәа ишьҭарԥало, дыҩуа акәытқәа ԥхаҵо адәы даақәлон, зны џьара дтәаны қьалак ҟаиҵдаларын, даҽазны, иан ӡаагара дандәықәлалак, длыхьҵәыуо длышьҭаларын... Иаб иаҵкысгьы ианԥса Шьамсма длыцәшәон, лыбжьы наиқәлыргар, аҵәыуара дааҟәҵны, ашьшьыҳәа днатәон.
Исгәалашәоит, зны сылаԥш хьахәхәа ишрышьҭаз, Наҩеи хәыҷы иани иареи рҽеилаҳәаны, ашҭа инҭыҵит, уарҭанык ахь аанҿасра ицозар акәхарын. Ихауҵару сыздыруам, дад, Шәарах, аҩны ирзыԥшыз, раб иаҵкыс сара сазгәаҟуазар ҟаларын убарҭ рыхынҳара. Сахьынаԥшуаз дызлазбоз ала, Шьамсиа есқьынагьы лылахь еиқәуп, издыруада ахшара дахьылмоуз акәзар, ма лықәра иахҟьозҭгьы, бзиа илбоз лхаҵа аԥҳәыс данааига ашьҭахь, лара лахь иаҳа дыхьшәашәахазар, аха уеизгьы тәымуаҩыс лхы лбомызт, аҩнаҭа амаа лара илкызар лҭахын, убарҭқәа ирыхҟьаны, иасымша аҭыӡшәа рыбжьазаргьы ҟаларын.
Шьмаҭ дуаҩызаҵәын. Зны-зынла агәылацәа – ҭаҳмадацәаки ҭакәажәцәаки амӡырха иааҭалалон, џьара акы анырҭахыз, ма иара ус цәажәара... Уаҳа ауа-аҭахы ҳәа уаҩ дидсымбалеит. Аԥшәма ҿымҭк (ус ауп сара схы аҟны дшаазгаз), дынҭаҳа-ааҭаҳауа иныҟәашьа, амҿы анԥиҟозгьы, иеиха амҩанҵашьа, иԥсы анишьозгьы, аҭаҭын абырқьҳәа дахо, кыраамҭа итәанхалашьа уҳәа, есқьынагьы хьанҭарак ихьынҳалазшәа, шьшьылаҳак иакәын. Аха усгьы, шаанӡа иҩагылаз ацәа иааимнахаанӡа, иутәы даҿын.
Ашьхарԥы зегь ииаҵәҟаҟараӡа иҭалаҳа ааԥын анаақәлалак, Шьмаҭ лассаамҭа ацәаӷәара дзалагомызт. Аныҟәара хҭеикуан, игәоуҭартә иҟан акы дшаргәамҵуаз, аха уи еилыскаанӡа: алаҵара аамҭа уцәцоит, уанаџьалбеит, узыдтәалоузеи ҳәа сизаӷьуан. Егьи аҵактәы имаӡамзаарын, ҭынхада. Агәылацәа иларҵаша лаҵаны иалгаанӡа, иара дыԥшын. Икьасацәан зыжәла кеиԥсоз аџьықәреи, џьара аамҭа бзиак ахьымӡар, имгәахә азаашьҭуамызт. Ус аӡынра анааилак, Шьмаҭ иеиха ачархь инықәҵан ихуан, имҩаныфа зҭаз ахәырџьын ижәҩа наахшьны, иеиха лаиҩыҵыршь, иҭаацәа днарԥырҵуан. Ааԥнынӡа ихабар ыҟамызт, амала зны-зынла асы-мҟәыл анкаҳалак, дхынҳәлон, ахыц ҟаҵаны ихыбрақәа асы рықәихуан, иҭаацәа амҿы рыдгаланы, ижәзаҵә азы ҟашәак ырмазеины деиҭацон... Ашьхарԥы аҵыхәахь џьара абна ԥырҟозар акәхарын, иаргьы қьырала аус иуан. Убра иааихашәалоз ала, иааихәон аџьықәреи, ма ачарыц – иҭаацәа рымгәахә. Иҷкәыни иҳәсақәеи идыргыла амхы аныдрашәоз, аҭаҭын анеиҭарҟауаз, ма ианҿырхуаз, уа сыҟан, дара срыцын, сынхаҩ шьа исызцәырнагон гәырӷьарак, сыԥсы ҭанаҵы сызҭымҵра абахҭа сышҭакыз схашҭуан... аԥхӡы фҩы хаакәакәараӡа исаҳауан...
Ииасуан ҵыхәаԥҵәа змамыз ашықәсқәа, сгәышԥы илықәсуаз сжакьа, санааиз хәыц шкәакәак аларшәымызт, ожәы иаанкыланы саннахәаԥшлак, ашыла алаԥсазшәа иӷрахахьан.
Иахьа знык-ҩынтә дсымбар исзымычҳауаз Наҩеи, ожәшьҭа ихәы ааинышәшәылахьан. Уи изҳарала акәым, мҩашьарыда сара сышықәсқәа зласыԥхьаӡозгьы. Среигәырӷьон Шьмаҭ иҭаацәа, абас ахаҵарԥыс дахьрыҵагылаз. Наҩеи иаби иареи иақәыркит, жәохә шьаҟак аҵеибаҳәа изҵарсыз, аҭакәажә баримбах леиԥш ихырқәақәоз рыҩныжәк нықәхны аҿыц дыргыларц. Ҭагалан рурақәа адәы ишаақәыргалак, реихақәа аашьҭыхны абнахь ицон. Амаҭәахә жәҩала мацара аагара иаҿын. Ожәшьҭа аргылара нап адыркыртә еиԥш рҽааидыргылахьан, аха идыргәагәон, изалагомызт, дырҭахызар акәхарын ауасҭа. «Иаҳауеи, сабиц, схы сақәиҭны уа сшәывагылазар, мыш ҩажәа рыла шәыҩны абаҩ, еибыҭаны ишәысымҭози! Аха иабаҟоу!» – схәыцуан сара, акылҳара сахьадгылаз.
Иахак акарулцәа атрышә асран изҿӡаз, знык аҟарагьы ахысбжьы геит. Ӡәыр дыбналама? Ӡәыр дыршьыма?
Ус, ашьыжь агәылацәа аҳәса, ахацәа ааира ҳҭаркит Шьмаҭ иҩныҟа. «Измааноузеи, иҟоузеи? схәыцуан сара. Егьырҭ збоит, аха Рафида адәы дықәзбааӡом, лгәы бзиамзар ҟалап» – ақәысҵеит аҵыхәтәаны. Ус ахәаџьа дрыманы хәылбыҽхак ашҭа иааҭалеит, издыргәышьеит ишыцәгьараз, аухаҵәҟьа дыԥсит Рафида. Схы-сгәы далысхит ахаҳә хьшәашаа аиҩԥара сахьыбжьаршәыз, лыҷкәынзаҵә ибзиарак лымбаӡакәа дышԥаниаси, рыцҳа. Наҩеи иакәын аҽнынтәарак алаӷырӡ цаҳә-цаҳә дазыркәабоз, ишԥасҭахыз иааигәа сгылазар, дад, умҵәыуан, ан лыԥсра зегь иаҳхаагахьоу акоуп ҳәа дсыргәыбзыӷрын.
Аҩны ҳаргылоит ҳәа амаҭәахә икылыргаз, адәы ишықәжьыз иаанхеит. Шьмаҭ иаразнак иныԥшит, игәы иадҳәалаз иԥҳәыс лыԥсра. Илаба кны ашәшьыраҿы дахьынатәоз, уааин акрыф ҳәа иԥхьаанӡа, гылашьа имамызт.
Изыԥшузеишь Наҩеи иаԥхьаҟа? Иаби сареи ҳахьӡарушь, анаџьалбеит уи инасыԥ? Сықәгьежьаа сзымкәашаргьы, иага сгәырӷьап уи ичара аҽны! – абри акәӡан гәынкылагас исымаӡаз, иахьеи-уахеи атымитыша аҵа ҭылашьцара сахьҭаршәыз.
Саазқәылаз блахаҵгьежьрак сызцәырҵит, аҳауа цқьа сзымхозар акәхарын, агылараҵәҟьа сылшомызт, сҿажәкуан. Аха уеизгьы сеиха-еигәо сеиҭанадгылахуан сынаԥшырҭа... Аҭакәажәи алыгажәи рыда Наҩеи адәы дықәзбааӡом. Џьара дышцаз ҩашьом, аха данцоз шԥасызгәамҭеи! Иара даныҟамыз дырны дааизшәа, ҽуаҩык амӡырха дааҭалеит. Аҭакәажәи алыгажәи неиԥылеит, дышҽыжәыз кыраамҭа ак реиҳәон, инапқәа рыххо дшаӷьуаз ҩашьомызт. Нас, знапы згәыҵаԥса иуауаӡа игылаз Шьмаҭ днеизыҭрысын, ҽыҳәҵәыла дисит, аҭаҳмада ишьапы дықәгылаӡамзшәа дынкаҳаит. Шьамсиа, арцәааҳәа дыҳәҳәазар акәхап, изаҳауадаз акәымзар, днеихагылан, аҭаҳмада иргылара дналагеит. Аҽыуаҩ иҽы даасны ашҭа дынҭҟьеит. «Уаргьы саргьы ҳаицыԥсыхгьы уа судгыландаз, алаӡахша, ус узцозар убарын!» – аасгәахәт, схаԥыцқәа аӷырҿ ныҵгеит, сҭаҷкәымқәа адыжә-дыжәхәа ахаҳә ашәыгәра инанҟьеит.
Аҳаҷаҳәа иаасгәалашәеит, Осман-Кои ҳанынхоз зны Алоу-иԥа Шьардын ҟамчыла дисырц сашьа Мата данизыҵҟьаз, исзымчҳакәа ҳахәԥҳа даанкыланы, ҳамӡырха данҭысцаз... Шьмаҭ иқәлазгьы жьара амал зымпыҵакыз, ма ақыҭа знапы ианыз ефендик икьаҳиа иакәхап Ашәахтә изымшәазар? Изҭодаз, рыцҳа ожәы ааигәа аԥсра иақәшәаз! Иухьыз сгәы иалсит ҳәа адашшылара аҭыԥаны, ҽыҳәҵәыла дисит! Иипҟо дызусҭда уҳәарауазеи, ауаҩы разы, амса еиҟәырдыд зҵоу инапқәа адгьыл иқәаадрыхуа акәӡами иара уи ефенди ихаҭа қьаф злеиуа?
Даҽазныхгьы снадгылахт акылҳара. Нырцә сахьаҿаԥшуаз, аҵлақәа рышәшьыра иаҳа-иаҳа акьаҿхара излаҿыз ала, амра кыр иахашлахьан. Шьмаҭ иҽада акьахь нақәиҵан, џьықәреихап ирҭаз, наҟ-ааҟ ааҵәақәа нахишьын, днаҵаҟьо, ашьшьыҳәа ашҭа дынҭыҵит, иҩашьомызт, аӡлагарахь дышцоз. Ожәшьҭа ҽадала акәымзар, жәҩала аидарак изышьҭыхуа дыҟамызт, ибӷагьы акыр ихәахьан, лабадагьы дызныҟәомызт. Аӡи аӡлагареи бӷаԥҵәаган арҭ аҭаацәа рзы; ахацәа, аӡлагара ахьынтәи ашыла аагара шьыбжьонынӡа иадхалон, аҳәсақәа ахарԥасҭахьы илбааны, рыԥҳалқәа ирыҵалан аҩадара рыԥсы кыдыхәхәало ианкыдлоз, ирыцҳасшьон. Иҟалап, Рафида рыцҳа лгәы кыдызжәаз уи аӡаагара мацара акәызҭгьы!
Шьамсиа лымацаразаҵәык ашәшьыра дыҵатәаны, лхы ларҟәны, акы даҿын, лхаҵа имаҭәажәқәа қәлыршәуазар акәхарын. Ус амӡырха иааҭалеит шьапыла иҟаз хә-шык ахацәа, зегьы ашәақьқәа ирыдоуп. Дыздырит, раԥхьа дгылоуп Наҩеи. «Ҳаи, рыцҳа!» – саагәырӷьеит данызба, аха иаргьы абџьар даҵоуп. Ахаан уи идсымбалацызт, ахысшьацәҟьагьы идыруеит ҳәа сыҟамызт.
Асасцәа, амӡырха иқәымхакәа, Шьамсиа днараԥгылан аҩныҟа иныҩналеит, кыраамҭагьы уахь иаанхеит, амла иакны иҟазҭгьы акрыфара иадхалт. Издыруада, арҭ абрагьцәазар, рыҳәцәазар? Нас дышԥарылашәеи Наҩеи? Хатә џьабаа мацарала инхоз анхаҩ иԥа, ожәшьҭа арҳәреи аӷьычреи нап аиркуама? Иҟалап, дыҷкәынамзи, ихагамҭа дықәын, уаацәгьақәак дрымԥыхьашәазар? Ауаҩы иааӡара ауп иуадаҩу, ибжьыхра мариаӡоуп.
Ус, асасцәа аадәылҵын, агәашә ахь имцакәа, ахҵысҭа инхыҵын, абнарахь рхы дырхеит. Наҩеи акыраамҭа дрышьҭаԥшуа дгылан, нас даахьаҳәын, Шьамсиа дналацәажәан, ишәақь ижәҩа инхшьны аҩны ашьҭахьҟа игылаз абоурахь дцеит. «Излазбо ала, ари ихы дацәшәоит, измаанахарызеишь?» – схәыцуан, акылҳара сҽадырԥсыла сахьадгылаз. Шьыжьы аахыс уахь аԥшра саҿуп, сышьхынԥсылеит, сшьапқәа дысит, снапқәагьы хьашьшьуеит абар, аҟәыд ӡыҩарҩалеи, афаха умоуит ҳәа аҟарс ашә иаакылдырҳәҳәазгьы алакьысха сымам, ус анышәаԥшьтә џьам ианыхьшәаашәалеит. Избоит сара, исзааигәаӡоу ҭаацәарак арыцҳара ишааҭагылаз! Абаажә сахьыҩнабаауаз, лахьынҵала исзалхыз схатә гәаҟрақәа сзымхозшәа, изацларызыз даҽа џьоукы ртәгьы?
Абар, Шьмаҭ ҽыҳәҵәыла исыз аҽыуаҩ, ҽрыххыла амӡырха дааҭалахт, иҟамчы иҽы инажәиҵеит, гәамҵ-хамҵрак шимоу ҩашьом. Дааҭгылан Шьамсиа длацәажәоит, инапқәа иҟьоит, ишьапқәа иҟьоит, ацәҳа-шҳара даҿызар акәхап, «ахацәа абацеи?» ҳәа дҵаауазар акәхап, хылаҵәҟьа дзышьҭоу Наҩеи иакәзаргьы ҟалап. Зынгьы, ишыҟаиҵалац еиԥш, аҭакәажә ҽыҳәҵәыла длысырц длалыдыххылеит, аха изымгәаӷькәа даахынҳәын, ашҭа данынҭыҵ, ахкаара агәашә аҿы дааҽыжәҵит. Иҟаиҵозеи, ижәла нҵәеит ҳәа сышихәаԥшуаз, аҭаацәа рыжәзаҵә ахкаара иахьықәҿаҳәаз днадгылан, аҿаҳәага ааԥыртланы инаиаԥицеит. Шьамсиа рыцҳа лнапқәа лҟьоит, «ҳумшьын, ҳажәзаҵә шԥоуго?!» – ҳәа агәжәажәара даҿызар акәхарын! Иара дынҽыжәлан, ажә наиаԥицон еиԥш, дышхысра ишәақь кны аҩны даавҟьеит Наҩеи. Зны амцабз аакаҷҷеит, нас алҩаҵә еишьылӡа иҩаҭҟьеит ишәақь, дышхысыз ҩашьом. Аҽыуаҩ, даахьаҳә-хьачеит, ажә зланеигоз ашаха лкаршәны, иҽы даасын дыҩит... Деиҭаивахысит аԥшәма ҷкәын, аха аҽыуаҩ дцон иаԥхьаҟа иҽхырнааны дышзахәоз, дцон уи уаҳа дунеихаан арахь ақәлара игәамԥхауа! Наҩеигьы акыраамҭа дишьҭан, нас даахынҳәын, ижә аҭыԥааҿы инҿеиҳәан, игәыҭҟьа-ԥсыҭҟьаха игылаз ианԥса дналацәажәеит, лгәы ирыӷәӷәозар акәхарын. Нас, иҩызцәа злацаз ахҵысҭа дынхыҵын, ишәақь ихаргьежьуа, дыкәкәаӡа ахылаӷьара дынҭалеит. «Уқәақәра згааит Наҩеи, уқәақәра! – сыбжьы ныҩныҩит аҟарс ҭылашьцаара, изаҳауадаз акәымзар. – Унаӡахааит, ухаҵан угылазаап! Азалымдара уҩагылеит уабџьар шьҭыхны! Саҭамзааит аӷьычреи арҳәреи ахьудскылаз, насыԥуп уҩызцәеи уареи ари еиԥш аус ду шәеиднакылазар!» – абас ҭынчхашьа сымамызт, аҟарс ҭшәара сахьҭагьежьуаз. Ҳаӷоу дахьгәырӷьаша адгьыл аҿы сара агәырӷьара шьҭысхит, исызхьаҳәызшәа сааҟалеит хаҳа-џьшьада инысххьаз сыҷкәынра амчқәа, хараӡа ажәҩан иналыҷҷаз еҵәак еиԥш иаакәеицеит, наӡаӡа сгәы зыцәцахьаз аԥсҭазаразы агәыӷра! Сеилаҳаит адунеи ҟьаҟьа ақәзаара!
Сақәныҳәеит уи акылҳара ҭшәара хәыҷы! Уи сықәнарԥшит жәашықәсала сызԥыргаз адунеи дуӡӡа, исаҳаит иаҳагьы иӷәӷәаны ауаҩытәыҩса игәеисбжьы, иснарбеит ишыҟаз аиаша иазықәԥо ахацәа!
Уи нахыс иагарааны снаԥшыргьы аҭаҳмадеи аҭакәажәи ракәын, акы ныҟаҵа-ааҟаҵо амӡырха иқәзбаауаз.
Ашәалҟьа мрак еиԥш дцәырҟьа-цәырасуан Наҩеи. Даакыдыххылан, ажәжәаҳәа аутәқәа ныҟаҵаны, дныҵаҳа дцон. Уаҳа назҭахым арԥыс иакәын ожәшьҭа дҟат-ҟато. Аџьықәреи анирашәозгьы, ишәақь ааигәа икыдгылан, есқьынагьы игәиҽанын. Данцалак, лассы аамҭа ихабар ҟаломызт, даныхынҳәуазгьы, ҩыџьа-хҩы аҩызцәа еиқәных ицны даауан. Хықәкыс ирымоузеишь урҭ аиҩызцәа? Изеибашьуада? Ирылшарызеи? Иаҳҳәап, аҟәҟәаҳәа ихысуа иаакылсны, абахҭа акануеицәа лықәцҟьааны аҟарсқәа зегьы рышә аадыртыхыр? «Шәҭыҵ абахҭа, иааит шәарҭ шәзызхьуаз ахақәиҭра мшы!» – ҳәа рыбжьы наҳақәдыргар, усҟан ишԥаҟасҵарыз сара? Ҳәарас иаҭахыузеи, раԥхьаӡа снаидгылан, исцәыӡыз сашьа Мата иеиԥш дыԥхьаӡаны, даасгәыдысҳәҳәаларын. Нас: «Уара ухәыҷы аахыс уздыруеит, шәҭаацәа ирылахәу уаҩуп!» – ҳәа схы исырдыррын, аҩныҟа сиццарын, иани иаби исызгәакьаӡоу џьоук реиԥш аԥсшәа расҳәарын, насгьы ҳшеиуацәахаз уҳәа акы рцәымӡакәа зегь рызхыстрын...
Аха Наҩеи иҩызцәеи иареи аагылан: «Заурҟан, дад, уара уҳашьазар, уҳацаала еибашьра, ҳаӷа макьана адгьыл даныхым, усҭ абџьар!» – ҳәа ашәақь насдыркыр ишԥаҟасҵарыз? Жәаҳәарада, срыцдәықәлон. Уаҳа иззысҭахызеи иаанхаз сыԥсҭазара! Аха иабаҟоу сани саби? Урҭ ожәраанӡа изааирымызт, аха иеилкаатәӡами, рыцҳақәа анышә иахьамоу? Иабаҟоу сашьеи саҳәшьцәеи? Фелдышь лтәы сҳәаӡом, уи лареи сареи ҳанасыԥ џьоук амца ацраҵаны ирбылхьан усгьы. Мата гәнаҳала дшьызар, нас сара ишьа сымур уаҳа изуада? Зашьа ишьа ззымуз дхаҵоума? «Закәызеи, Заурҟан, yaра аџьажәлар рзеиԥш усазы ақәԥара уҽазукит, арахь уашьа ишьаҵәҟьа узымуит!» – ҳәа џьоукы иаасыҽԥныркылар, сыхәда хҽит ауп, уаҳа ирасҳәозеи?
Шәарах, дад, шәара аԥсуаа саншьцәа шәажәа иналашәҵалоит шәанцәажәо: «Зны-зынла агәы, амшын агәеиужьраҿы ицаны аҭәа архуеит» ҳәа. Усҟан усшәа акәымзи, схәыцрақәагьы шыҟаз: абахҭа нҭыҵ сыҟазшәа, сабџьар кны сгылазшәа сгәы иснаҭон...
Аҭҳарцәҳәа сҿыхазшәа урҭ ахәыцра хаақәа санаарылҵлак, дырҩагь сааҩнахон аҟарс ҭылашьцара... Еишьҭагылан рҿынархон амзақәа... ашықәсқәа... Сармарахьгьы, сарӷьарахьгьы сара сеиԥш ҿааҳәыра змамыз ауаа ҭакын, урҭи сареи ахаангьы наԥшыхақә акәзаргьы ҳаибамбацызт, мызқәак рахь зны шьапынеиҵыхра ҳанҭыргозгьы, аигәылацәа ҳаиқәдыршәомызт. Бахҭақәак рҿы, аҭӡамцқәа ирысуа, напышьҭыбжьыла иеибадыруеит, иалеицәажәоит, аха уи араҟа нагӡашьа амамызт, ахаҳә еиларҭәах иалхыз аҭӡамц аҿыгҳара нацәкьар шьҭыбжьык аныҩуа иҟамызт. Амала, уахынлатәи аҭынчра еиқәхьанҭаха абаажә ианахаҳауаз, зны-зынла сармарахьтәи аҟарсахьтә исаҳалон аӷызыбжьы... Убригь ҳамҭак акәын, нас иааиԥхьбеит, дыԥсызар акәхап, агәаҟ!
Амца зҭашәаз уи абахҭа сҭыҵра рацәак агмызт, усгьы иақәгәыӷуадаз, аха ирымҳәои: «Аџьма имԥсыша, амаҵә азылаҟәуеит!» ҳәа. Шьмаҭ иҭаацәа рхынҭаҩынҭара, уи исызнарҵысыз агәеибафара уҳәа, саазқәылаз ахыхь бааԥс шьҭысхит. Мызкы аахыс сзымгыло, игҿачаԥаз ацәардаӷә хьшәашәа сықәжьын. Ус зны аҵх агәахьы инеихьазар ҟаларын, сыбла цәа хымло ацәардаӷәи сареи ацәибарҵәара ҳшаҿыз, гәаҟ шәаҳәабжьык слымҳа иааҭасит. Зназы исызхамҵеит, аха цқьа саныӡырҩ, сармарахьтәи аҟарс ишҭыҩуаз еилсыргеит. Игоз аԥсыуа ашәан – ахәра ашәа, aгәaҟ ашәа!
Ишԥа? Дабаанагеи аԥсуа ара? Аҭӡамц хьшәашәа слымҳа надкыланы аӡрыҩра салагеит, мап, имцым, иара ахаҭоуп, ожәы исаҳазма! Изҳәогьы ибжьы мыжда қыџьқыџьуеит, рацәак изҭгом, ахәра бааԥс дшаргәаҭеиуа ҩашьом, зны-зынлагьы аӷәызӷәызҳәа аимҳәара иааԥнаҵәоит иашәа. Ԥыҭраамҭак иааҭынчрахоит, ма қьыбжьык, ма уазырбжьык уаҳаӡом. Нас деиҭаналагоит, уаз ажәақәакгьы налеиҵоит, аха урҭ сара сҟынӡа иааҩуам. «Дызусҭахарыдашь, ианаџьалбеит, ари аԥсуа? Дзықәшәазеи, дзыниазеи иара гәаҟ?» Аухантәарак сышхәыцуаз, сшыгәаҭеиуаз иҟьаҟьаӡа иаашеит. Аҽнынтәаракгьы слымҳақәа кыдҵан аӡрыҩра саҿын, аха иууаӡа иҭынчран.
Адырҩауха, ацх агәахьы инеиуа ианналага, дырҩагь ахаҳә шәыгәра иалсны аҿаанахеит ашәа. Издырит уи ауаҩ ахәра ӷәӷәа имаз, уахынлаиаҳа дшаргәаҟуаз.
Абарҭ амшқәа инадыркны, хьаа цәгьаха исызцәырҵит, ԥхыӡ избаргьы ихасымҵашаз даҽа гәҭыхақәак. Шьаҿақәак набжьамкәа сывараҿы агәаҟра даҿуп, зжьы салҵыз саншьцәа иреиуоу хаҵак. Сҿи снапи еиқәԥсаны сызлатәарызеи? Сызлаихәарҭахарызеи? Ожәшьҭа исмыхьыц уаҳа исыхьран иҟоузеи, исзаанхаз сыԥсҭазара, баша абахҭа иҭаӡыҭран иҟоу, џьара акы ишихәо здыруазар, сеигӡаран сыҟаӡам. Аха изла? Сзазҵаарыда? Акануеицәа сҽырзыскыр, агәаҟра иаҿуи сареи иаҳагьы ҳлаԥшықәцан ҳаицәдырӡыр алшоит. Аҵх шааиҩнашалак, еиҭагоит агәаҟ ашәа. Сгәалашәара ихнатит ахәрақәа. Саԥхьа иаагылт Аԥсны, Ҵабал, саншьцәа рҭынхара... Убраҟоуп уи ахәра ашәа ахьысҵазгьы. Саншьцәа руаӡәы дызгашаз ахы иқәшәан аԥсра даҿын. Агәыла-азла, ауа-аҭахы, иасыуаха идтәаланы ахәра ашәа изырҳәон, иаргьы иаарымданы дналагон, убри шиҳәоз мацара иԥсы ааихыҵит. Убас, абри агәаҟгьы рацәак дзымнеирҳәагьы сшәоит, знызаҵәык ибла сынҭаԥшында, иуасиаҭ сзынижьыргьы здыруадаз?
Стәаны сышхәыцуаз, аҳаҷаҳәа сгәы иааҭашәеит: агәаҟра иаҿу уи ачымазаҩ ижьы иалҵыз иаҳәшьаԥак иааигәараӡа дшыҟоу ирдыртәуп, зеиԥш ҟамло акгьы ыҟам, сара акгьы сылымшаӡаргьы, иара даманшәалахар ҳаиқәшәара?
Иашәаҳәара анаанҵәоз иақәыршәаны, сара иаацәырызгеит ахапа, иара иҟынӡа инаҩыртә еиԥш сыбжьы ҩыҭганы. Санаалга, иаҳамашь ҳәа сааӡырҩит, ҭынчран, иеиҭасҳәеит даҽазныкгьы, аха макьана ҭынчран... Ахынтә раан иаҳагьы сыбжьы ҭызгеит. «Узырхәаауазеи, уара, абаандафы!» – ҳәа акануеи сҟарс ашә аӷьара-ӷьараҳәа днасит, аха игәхьаа мкыкәа сашәа иналасҵеит исгәалашәоз ажәақәакгьы:
Уа, раидии, ахәра ашәа – хаҵа ашәоуп…
Игәаҟуа изы гәыжьжьагоуп, хәрыбӷьыцуп...
Ахы цаҳә-цаҳә иқәшәаз, ԥшырҭҟәацыз џьишьеит...
Ашьа рҩаш илҵыз, ԥхӡызгьы џьишьеит...
Уа, рааидии, ахәра ашәа – хаҵа ашәоуп!..
Салгаанӡа сыбжьы аанкыла-аанкыло сааӡырҩит... Иалсзаап, убама, ахаҳә еилаҭәахра! Арӷызра даҿуп! Агәырӷьара саашьҭнакәыцәааит иаразнак, ари еиԥш аӡәы иҳәонгьы уаҳахьоума, ахәра ашәеи агәырӷьареи! Ҳаигәныҩит ожәшьҭа, сара саалгар – иара дналагоит, иара даалгар – сара. Ҳаныӷьазклакь, хьаак змаӡам иеиԥш ҳҩыџьагьы ҳҭахәхәа ҳацәон! Ари – уаха... уаҵәуха... мчыбжьык, мызкы...
Цәала-жьыла сеибгагәышьан, аха гәыла-ԥсыла схәын, ахәра ашәа сҳәо саналага, изакәу сыздыруам, иаҳа сраҳаҭхазшәа, сҟарс ҭшәара усҵәҟьа илашьцамызшәа, сцәардаӷәгьы усҵәҟьа икьакьамызшәа, схаҭагьы усҵәҟьа сзаҵәымшәа збо салагеит...
Уахынлақәак иааихсыӷьит сгәыла игәаҟ ашәа. Сара исҳәеит, еиҭасҳәеит, аха аҭӡамц хьшәашәа дагәан, иҿаҳан. Ихьзеи, насыԥда, дыԥсыма? Ма даҽаџьара дахыргама?
Ҽнак, шьапынеиҵыхра ҳдәылыргеит, аигәылацәа ҳаиҩга-еивганы. Абахҭа ахылаԥшцәа, рыбжьқәа неиқәырга-ааиқәырго, шьақәгылашьак рымамкәа ишеилагьежьуаз гәасҭеит. Баандаҩык данаасаҩсуаз: «Адгьыл ду ахь еилаҩеиласрак ҟалеит, асасцәа рацәаҩны иаҳзааргарц иҟоуп, – иҳәеит уи, ибжьы аармаҷны. – Ухала уҟазар, аҩыза дурҭоит, ачара уҽазырхиа!» – нациҵан днасаҩсит...
Наҩеи иусқәа рылагьы адәныҟа еилаҩеиласрак шыҟаз агәҩара сыман. Шьыжьымҭанк зны акылҳара сеиҭанылагылеит, аха аӡәгьы дықәсымбааит аҭырқә нхаҩ имӡырха. «Дабаҟаларишь Наҩеи? Иаӷацәа дырԥыхьамшәонда?» – ҳәа сышхәыцуаз, аӷьаӷьа-агәгәаҳәа, ажьакца зхьыкәкәоз сҭыҩра аихатә ашә аатит.
Игәҭасын, дааҩнарыжьлеит аарлаҳәа зшьапы иқәгылаз, зцәеи збаҩи еикәыршаз, макьана зуаҩыбжарахь имнеицыз хаҵак. Хыла аҭуан даҵакьысуан уи, макьана шлацк зларшәмыз ихахә иаҵубаауан маҷк иқәкәымпылыз илахь ԥшӡа, иҿачыз ижакьа, иӡамҩа агәқәа рҭаҳара азыҵәахуамызт. Ашьха цәҳәыраҿы анаҟә иаҵажьу аӡыжь еиԥш, иблақәа ҭиаҵәаан, амцеи агәыбзыӷреи рҽеинрааланы ирхыҳәҳәылан. Имч илӡааны дшыҟазгьы, диашахәҵәаӡа дгылан, изнапык ала иӡара ҭарбаӷьа икны.
Мшыбзиа аҳәара сыхәҭоуп сара, аха иабаҟоу уи амш бзиа, адәныҟа хараӡа инҳажьхьеит, ара уахгьы-ҽынгьы лашьцоуп! – даацәажәеит иара аԥсышәала ахьхьаҳәа. – Уара уоума схьаацәгьа сыцеиҩызшоз, ахәра ашәа сыцызҳәоз? Уаԥсуоума, узусҭда?
Сахьгылаз снеилыууа сцеит, аҭӡамц садгыламзар, скаҳаргьы ҟаларын.
Бзиала уаабеит! – ҳәа злауасҳәарызеи, ара бзиара шыҟам усгьы иубоит. Аха уара уааира хақәиҭрак исзаҩызоуп, ԥсеиқәырхагас иара убри амацара сызхоит!.. Сара саԥсыуамзаргьы, аԥсуаа ржьы салҵит! – саацәажәеит сара, цқьа исҳәо сҿамшәауа, сҭагәа-ҿасуа. Снеиԥылан даасгәыдсыҳәҳәалеит. Агылара шицәыуадаҩыз збон, днаганы ацәардаӷә хьшәашәа днықәсыртәеит. Аҟарулцәа иршәны иааҩнарыжьыз аилаҳәара аашьҭыхны, дахьтәаз инаивасҵеит.
Иблақәа ааихмырсыӷьӡакәа дсыхәаԥшуан, дсыхәаԥшуан...
Заурҟан Золак ҳәа аӡә дыздыруан саныхәыҷыз, заҟа уиеиԥшузеи? Издырада, уи уара уакәзар? – ҿааиҭит иара.
Иашоуп, сара сауп Заурҟан, аха уара усзымдырт, узусҭда? – сҵааит саргьы, сгачамкны.
О, анцәа злыԥха ҳаура, уԥсы шԥаҭахеи, укнаҳаны уршьит ҳәа акәын ирҳәоз. Селым-ԥашьа душьаахысгьы абра уҭакыума? Сара усҟан смаҷӡан, аха ублақәа схамышҭит, убарҭ рыла усмырҩашьеит, Заурҟан!
Уаҳа изымҳәеит, аимҳәа изҵысит, деимҳәоит, аха дышԥеимҳәо, ибжьы аҭуан ҵнахуеит, иоура-зоуроу дышьҭҟьаны дцоит, иԥсы шилшәшәоз анызба, имаҭәажәқәа наиҵаҵаны днықәсыриеит. Схәыцуеит, сеиҭахәыцуеит, аха дахьызбахьаз сгәалашәом, арахь иара сидыруеит. Аимҳәара маҷк аҟара ианааихсыӷь, деихеигәо даақәтәан, скылкааны даасыхәаԥшит.
Иугәаларшәа, Заурҟан! Осман-Кои ақыҭа, – дналагеит уи аимҳәара дакыр ҳәа дшәаны, игәышԥы инапы адрыӷәӷәаланы. – Шәааигәара дынхон саӡ-аԥсуак Мзауҷ ҳәа Абыхәбак, уара иамцхәынгьы бзиа уибон, шәагьеицныҟәалон, шәеиҩызцәан, убри диман Шьоудыд ҳәа ԥазаҵәык, дышԥаугәаламшәои, иагараан ахәмаргақәа изыҟауҵахьан, дуварԥало шәыҩныҟа дугалон, иара иҩны аҵкыс шәара шәҿы дааӡахьан. Иугәаларшәа, саби уареи шәнеидтәаланы ахәра ашәа анышәҳәалоз, саргьы ишәыцсҳәалон, убасҟан ауп ианысҵа, уи аԥсуа ашәа акәымзар, ас ҳзеиқәымшәаргьы ҟаларын... Нас, сузымдырӡеи ожәшьҭагьы, Шьоудыд соуп сара, Шьоудыд!
Ҳәара аҭахыума исгәалашәоит урҭ зегьы, Самсун ақалақь аҿы дҳацӡхыҵит асаӡ-аԥсуа, Абыхә Мзауҷ, иара убраҟа ауп ахҭылҵгьы дахьиоуз, саб Ҳамырза иауп уи Аԥсны ашьхақәа руак ахьӡ Шьоудыд ихьӡызҵазгьы. Нас, гәaҟpac иҟаз зегь еицҳхыганы Осман-Кои ҳаннеигьы ҳаигәылацәахеит. Абыхә Мзауҷ иакәымзи, Фелдышь хлаҳәада лыԥшааразы адгьылбжьаха Родосҟа исыцдәықәлахьаз. Дышԥасгәаламшәои Шьоудыд хәҷгьы, ҳара иаҳааӡоз, аублаа аҭакәажә Ҳамида лмаҭа Таҳир хәыҷы, Алоу-иԥа Шьардын данаҳцәига, Шьоудыд хәыҷы иакәымзи ҳара аҭаацәа гәырҿыхагас иҳамаӡаз. Иагараан ашәыршәырқәа изыҟасҵахьан…
Жәа-шықәсала аамҭа шцахьоугьы урҭ зегьы сгәалашәоит, аха саԥхьа итәоу ахаҵа, сара издыруаз Шьоудыд хәыҷы дызлаиеиԥшыстәра ҳәа акгьы идызбалом. Ишакәхалакгьы, ашьха бӷьыци, ага бӷьыци реиԥш хазы-хазы зымҩақәа еиԥыргаз ҳаиқәшәеит зегьы иахьреицәаз аҟымҟырҭаҿы. Дычмазаҩ гәаҟын, зеиӷьа дмачыз аԥсуа арԥыс Шьоудыд. Игәацаӷара иалҟьаз ахы-цаҳәцаҳә иахҟьаны, ирыԥҳақәа акыдбаалара иаҿын, иааихымсыӷьӡоз ашоура-мца дҭаршәын, дбылуан.... Иара ус дшыҟазгьы, имшаӡоз ацхқәа рыла заҟантә иҳарҭахьаз гәҭыха-гәаҟрыла ихыхәхәо иҭәыз ҳгәы мыждақәа. Шьоудыд сара саасҭа дыҷкәынан, имгәыӷкәа иԥсхьада рымҳәои, ари аҟымҟырҭаҿы сара исызхымгаргьы, иара адунеи ақәыԥшылара мышкы зны ишԥеимоури ҳәа, схы иагыжьны сицхраауан, аха уи ауаҩ иҿҳәара ԥҵәан... Уи иаргьы идыруан, уи азы акәхарын дзырхыццакуаз иуасиаҭ ажәақәа...
Уара Селым-ԥашьа данушь рацәак мырҵыкәа, саб, сани сареи ҳиманы, Осман-Кои далҵит, – дналагеит уи ҽнак шьыжьымҭанк еимҳәарагьы агәхьаа мкыкәа. – Асаӡқәеи, ашьҭахь иӡхыдыз далааи, ҵабалааи, гәмааи уҳәа, аԥсуаа рҽеизакны Адабазар азааигәара иахьынхаз рышҟа диасит. Уа ҳрықәшәеит Абыхәаа рацәаҩны, саб ицхраан – ҩнык издыргылеит. Сара снаган ахәыҷқәа ахьадырԥхьоз мектебк сҭеицеит. Саби сани иаархашәалоз зегьы ахәаџьа ирҭон, џьара ҷышәрак сызҵар ҳәа игәыӷуан... Уа саналга, сгәырҵҟәыл шьахә абзоурала, Сҭампыл медреск сҭалеит, ҩышықәса рыдагьы уа сзамԥхьеит, саб иусқәа анеилахәа исыцхраауадаз, сҭыҵит. Аха усгьы фба-хԥа бызшәа рыла ишысҭахыу саԥхьоит, сыҩуеит, агәаҟрацәгьа иҭагылоу сыжәлар рзын, џьара ак сылҵыргьы ҟаларын, абас ишубо еиԥш слахьынҵа смеижьар. Сҭампыл исықәшәеит сара Ҳамида лмаҭа Таҳири, Шьардыниԥа Мансоуи. Мансоу иаб, ишудыруа, амаҵура ду далан, иҷкәын уиаҟара аҵара дашьҭамызт, ақьафуреи аҳәсақәеи дхагалан дрыман.
Акыраамҭа, иҭаҷкәымқәа иҿакны, аимҳәара даҿын, маҷк данааҭынчха деиҭаналагеит.
– Таҳир зынӡак даҽаӡәуп, аҵара аҟынгьы иҩызцәа зегьы дреиӷьын. Иҟазшьа, идырра, игәыӷьра, ихатәы жәлар рахь игәаблышьа уҳәа, иҟалан, ашьхарыуаа мҳаџьырқәа убри еиԥш аҵеи дрылымҵыцзаргьы. Аублаақәа Осман-Кои ишахырцаз анааиаҳа, уахыкгьы даанымгылт, ижәлар дрышьҭалан дцеит. Ҩынтә-хынтә шәҟәыла ҳаигәныҩит иареи сареи, уа дахьнеиз қыҭак аҿы рҵаҩыс даангылеит, аублаақәа рыхшарагьы даргьы џьара лашарак ахь икылигарц даҿуп... Убри ахаҵа дымшны дшәызгылеит шәарҭ гәаҟра згым аублаақәа...
Иааизцәырҟьахит аимҳәа, дзықәтәаз ацәардаӷә дықәҟьан дцон, дахьеихоз, илаӷырӡ хаҟәҟәала иӡамҩа иаҿачыз иԥаҵа иахьыжжын, аҟарс ҭаҟәкыраҽ аҳауа изхомызт. Аҵыхәтәаны – иуҭар ԥҳалк аӡы ҭаирцәуан, иҩныҵҟа еиӷрыблааны ицозар акәхарын. Ихала дынсыжьыр здыруада, иаҳа изҭынчрахап ҟасҵан, акылҳара снадгылахт, ҩаԥхьа снықәԥшыхит Шьмаҭ имӡырха. Аҭакәажәи алыгажәи рыда, Наҩеи ихабар ҳәа акгьы ыҟам. Шьоудыдгьы иасҳәахьеит уи аҭаацәеи сареи ҳшеиуацәахаз. Наҩеи ихаҵарақәа ртәы, сара сшазԥшыз еиԥш, рацәакгьы иџьаимшьеит, изыхәҭаны иҟалаз акы еиԥш иԥхьаӡеит. Сара адгьыл ду саҟәганы сыҟаз аахыс адунеи аҿы ахҭыс дуқәа амҩаԥысра иаҿызаап. Шьоудыд аҵара иман, шәҟәи газеҭи дрыԥхьон, уи излеиҳәаз ала, Ҭырқәтәылантәи анхацәа, зҵыхәа ԥымҵәаӡаз аибашьрақәеи ашәахтәқәеи зынӡак иқәнахуа ианалага, жәпаџьара абџьар шьҭыхны иаҿагылеит Асулҭан имчра. Урыстәылан иҟалаз аилаҩеиласра ду ахәылҟьа-ҿылҟьа акәзаап араатәи анхацәагьы ргәы зырӷәӷәаз. Урыстәылатәи аҳәынҭқар дахьтәаз ихан ахь, ҳазҭашәаз арыцҳарақәа урыхәапи ҳәа, мҽышак аҽны ҳәсеи хацәеи бџьар зкымыз аџьажәлар иҳәарц ианнеи, ар ҩарыжәҵан, иҟәаҟәеит, ашьарҩаш каиршит. Шьоудыд исеиҳәақәаз рахьтә убри «ашьаарҵәыра мҽыша» аҭыӡшәа иахьагьы исхашҭуам. Макьана иара аԥсуа хаҵа ихаҭа дзықәшәаз зегьы цәыримгацызт, саргьы, имҳәа-мырза убри сазԥшын...
Иаргьы ибагәышьон иаҳа-иаҳа игәабзиара шеицәахоз, исеиҳәаша сеиҳәаанӡа дыԥсыр ҳәа дшәон. Ҽнак, иаԥхьа инықәсыргылаз аџьам азна аӡы аашьҭыхны ожәы-ожәы днаҿыхәо, ацәажәара дналагеит:
– Уаанӡа Ҭырқәтәылан иаланагалахьаз аԥсуа-мҳаџьырқәа Аԥсныҟа еибашьра иандәықәырҵоз, сабгьы дрылалеит, уаҳа цашьа имамызт иԥсадгьыл ахь. Дандәықәлоз, сааиртәан, ус сеиҳәеит: «Дад, сара еибашьра сцо џьуумшьан. Аԥсны сшьапы шнықәсыргылаз еиԥш сыбналаны, сабацәа рқьаԥҭажәқәа рахь сеихоит, иаасԥыло зегьы ирасҳәалап Ҟамлаҭ-гәымбыл амц каҭа рхаирԥарц дшашьҭоу, Аԥсны аҵкыс еиӷьыу уаҳа дгьыл шыҟам. Уара, схабарк џьара иуаҳаанӡа, yaн улԥырымҵын. Бзанҵык иухоумыршҭын, дад, сыҷкәын, угәы иаласа. абарҭ ажәақәа: аԥсадгьыл уацәыӡыр ауеит, аха иара уцәыӡыр ҟамлозаап!»
Ишиҳәаз иагьыҟаиҵеит. Ашьҭахь ихынҳәыз иларҳәоз ала, caб Аԥсны даныӡхыҵ, иҳәатәы хазҵаз хынҩажәаҩык аибашьцәа иманы Ҟамлаҭ цәгьахәыц дицәыбналт. Ашьҭахь иҟалақәаз удыруеит, Аԥсны еиҭаҭацәит, мчыла иахцаны иаарцеит аԥсуаа. Аха саб ихабар уаҳа иҟамлеит, ииасуан ашықәсқәа, саргьы Маанаа «абналаҩ иԥа» ҳәа ҭыԥ сырҭомызт, уи аламҭалазы сангьы дыԥсит, аха лҩаҵәк ҩасышьҭуан, ҳхәышхаара сырцәомызт...
Ус, сшымгәыӷӡоз, ожәы ааигәа исоуит саб иахьтә ашәҟәы, иԥсы ҭагәышьазаап аҭаҳмада. Иабацәа рҭыԥ, ишудыруа, Гагра акәын, аха иара дынхоит Абжьыуаа рҿы, Џьгьарда ақыҭан. Аԥсныҟа, сыԥсадгьыл ахь дсыԥхьон саб. Саргьы, уи сацԥыҳәан, аҽазыҟаҵара салагеит. Аха уи аус аҽаԥнашьит даҽа хҭыскгьы. Аԥсуаа мҳаџьырқәа, иамуит, рыбӷа рзеиҵымхит, – иажәа наигӡон Шьоудыд, – адгьыл абаџь ршәарызу. рыҭауадцәеи раамсҭацәеи рымаҵ рыурызу, иара ус аҳәынҭқарра шәахтә ршәарызу, иахьынаҳәы-ааҳәлакгьы, дара рзы ԥсеивгарак ҟамлеит. Рыԥсы ианақәԥшы, аҭырқә нхацәа реиԥш, даргьы абџьар шьҭырхит Анхацәа ҭыԥ ахьримҭоз инахырҟьаны илеигәыдҵан дыршьит аҭауадцәа Маршьанаа рқьаҳиакгьы. Ҭӡы-шәк инареиҳаз, хыжәла еибаркырак.
Абыхәаагьы нарылаҵаны, Ҭырқәтәыла иқәымҵыр ԥсыхәа амамкәа иааҭагылт.
Capa сгәы иҭаз рдыруан усгьы, снаскьаԥхьан, Аԥсныҟа идәықәларц шырҭахыз сцәымӡакәа исарҳәеит. Баша ус ажәала акәымкәаны, ҳәсеи хацәеи: «Дшәизааит хаҭалагьы, шьҭралагьы уи амҩа ада, даҽа мҩак иқәларан иҟоу!» – ҳәа илҭагылан ҭоуба руит. Уаҳагьы ԥсыхәа рымамызт, ма Аԥсныҟа, ма Арабтәылаҟа иахыҵыр акәын. Жәларак Аԥсныҟa рдәықәлара шшәарҭаз збагәышьон. Аргама шьапыла жәларак ҳаибарҵысны ҳдәықәлар, аҳәаа аҿынӡагьы ҳнарышьҭуамызт, ҳандырҵәон. Иалҳхит, ҵхы лашәык азы ҳдәықәларц маӡала, ӷбала.
Меҳмеҭ ҳәа аӷба змаз аӡәы ҳиацәажәан, дақәшаҳаҭхеит, уи ибзиан идыруан Аԥсны агаҿа, Кәыдры амшын иахьналало шәназгоит, абриаҟара сышәҭ ҳәа ҳаиҳәеит. «Абриаҟара» захьӡыз, хьанҭарахеит, иҳамаз зегьы ҳҭиргьы иаҳзыԥшаауамызт. Нас ауп ацәгьарахь ҳаниас. Сзықәгәыӷуаз хәҩык аҩызцәа сыманы, амҩа ҳкит, уа ишиаргоз аадыруан аказеи ԥара. Аха ҳшақәгәыӷуаз иҟамлеит, жәпаҩык акануеицәа ҳрылаҳаит. Еиҿахысрахеит, сҩызцәа ҩыџьа ршьит, саргьы сгәаҵаӷара ахы ақәшәан, скаҳаит. Сшычмазаҩызгьы сус рыӡбеит, жәашықәса сыҭаны, сахьааргаз убоит... Ашьҭахь излеилыскааз ала, урҭ ашә-ҭӡык Арабтәылаҟа иахыҵит...
Иамуит, Заурҟан, иацы зны иуҳәон еиԥш, акгьы зқәым, иқәӡам. Еилаҟәыбаса ицеит зеиԥш ыҟамыз аус ду! Уара, Заурҟан, сара саҵкыс насыԥла уеиӷьуп, анцәа иуҟәырхт, аха ара уеибганы узҭымҵыргьы, иубаргәузеи, уԥсадгьыл узныҵыз абырлашрақәа зегьы убла иабахьеит!.. Сара... сара ӡбахәлоуп акәымзар, Аԥсны закәу сыздырӡом, уи мбаӡакәа сахьԥсуа, убриоуп аԥсрақәа раҵкыс. Иеицәоу аԥсра!
Сажәа агәра га, Заурҟан, лассы ара уҭыҵуеит, Асулҭан Абдул Ҳамид шьаарҵәыра, имшын ҳашҳатәараха ихыҵит гәнаҳала адгьыл иқәиршхьаз шьеи лаӷырӡи. Анхаҩыжәлар рықәгылара рхы иархәаны «Осман ҿыцқәа» игылаз, даҽа бзиарак иҟарҵо сыздыруам, аха уи «ашьаарҵәыра» дахырҳәоит. Усҟан, иҟалар алшоит, аманифест. Уоурышьҭуеит уара, Заурҟан, аҳаҳаи, угәы каумыжьын! Нас уцозар акәхап ужәлар аублаақәа рышҟа. Амҩа бзиа узеиӷьасшьоит, Заурҟан. Уахьнеиуа жәлар рҵеи бзиахә Таҳир хәҭаала иалкааны асалам сызиҭ, иблақәа еимданы исызгәыдкыл! Ҳаи, ажәланҵәеит, зынӡак схәаҽӡома, уааскьеишь, абааԥсы, даҽазныкгьы иаҳҳәап aгәaҟ ашәа...
Уа, раидии, ахәра ашәа – хаҵа ашәоуп!..
Уаҳа ибжьы изҭымкааит, аимҳәа ихәлаҵәан, иҽизнымкылакәа ацәардаӷә днықәҳаит. Дықәын ахаҳә еизада цәны далырхызшаа, деихаӷәӷәа-еиҵаӷәӷәа, дышшәырӡа, ддауаԥшьха... Амала игәышԥы мыжда, амшын цәқәырԥа еиԥш, аҭҳара-аҭҳараҳәа аисрак иаҿӡан... Адырҩауха, ацәылашара адәы иаақәлахьазар ҟаларын, акылҳара шҭылашоз ала, ачымазаа дцәарҳазшәа даақәтәеит, омага-цәыршәагак аҟарс иааҩналазшәа, ихы ҵыс-ҵысуа дынхьаԥш-аахьаԥшит, иблақәа ианахо.
– Схәаҽит, уара схәаҽит! Шәуаазар, ашәқәа ашәырты! – даацәажәеит иара, иҭахцәа икәшан игылазшәа ибозар акәхарын. Нас иҽизнымкылакәа ахьашьшьра даналага, снапы наивакны, ашьшьыҳәа днықәсыриеит. – Сан, сан, ус бымҵәыуан, абааԥсы! Саб ак ихьыз џьыбымшьан, деибгоуп, абар ашәҟәы исзиҩыз, Аԥсны иашьцәа рҿы дынхоит! Ашә аашәыртырауазеи, схәаҽит! Аӡба! Аӡба! – аҭҳараҳәа иеисуаз игәы, иаҳа-иаҳа аиқәаҳара иаҿын... Қьынтыжәк аарбааӡан, иқьышә инықәсшьит, ӡыкгьы неиҿасырхәхәарц сналагеит, аха ихаԥыцқәа аихашәра иалагахьан...
– Ҳаи, абааԥсы, ҳаи, абааԥсы! Ожәыгь Аԥсны ҳамнеиӡаци, уара? – абарҭ аҵыхәтәантәи иажәақәа ракәын. Игәаҵӷа акы иааҿнаҵәазшәа, иаразнак данааҭынчха, снапала деиқәыскит...
Рацәак сҭамхеит саргьы уи амца зыҩнагьежьыша «ҽааҳәра змам» абахҭа. Зыԥсаҭа бзиахаша Шьоудыд ииҳәаз ҵабыргхеит; Асулҭан Абдул-Ҳамид шьаарҵәыра дахыргеит, ахәынҭқарра мчра знапаҿы иаазгаз «Осман ҿыцқәа», зыԥсы аҟны инеин иҟаз ажәлар аладыргәыбзыӷырц акәу здырхуада. ҳара ҳтәгьы днарылаҵаны, акырџьара абахҭа ахылаԥшцәа рмаҵурақәа ирымырхит, имаҷҩымкәа абаандаҩцәагьы ахақәиҭра рырҭеит, саргьы машәыршәа убарҭ срыланакит.
Ихоуҵару, дад, Шәарах, «Удәылҵ, ожәшьҭа ухы уақәиҭуп!» ҳәа анырхәа, сгәы аазыблит, жәашықәсала сыԥсы ахьыҩнаҟәыкуаз аҟарс, убра имацаразаҵәык дааныжьны сцозшәа сааҟалеит Шьоудыд еиҭамҳәа Сдәылҵымҭаз, иԥсы ахьихыҵыз ацәардаӷә снадгылан ҩаԥхьа дысшәит, дызџьабеит. Даҽа зныкгьы акылҳара схы нкыласкит: иқьаԥҭажәхахьан Шьмаҭ инхарҭа, аҩныжә шкаҳара, ихырқәақәо игылан икаԥсахьан амӡырха злахкааз аҵәҩанқәа... «Даҽа ҭыԥк ахь нхара ииеигазар акәхап Наҩеи ианԥсеи иаби», – аасгәахәт сара...
АХԤАТӘИ АШӘҞӘЫ
ААМҬА ИАМԤСАХУА ИҞОУЗЕИ?
– Иаха ушԥацәаз, дад, Шәарах? Ари абжьаракгьы, сажәақәа ҵыхәаԥҵәа рымаӡам, уаргьы, бзиак сҳәошәа, иаасҿыҵшәалак ануҵоит, унапқәа зламааԥсозеи мшәан? Ааи, дад, ауаҩы игәы аныраҳаҭу, ицәагьы ҭынчуп! Исхызгахьоу саныназхьаҳәлак, иӡымшынха сырԥеиԥеиуа срыман рҿынархоит сгәалашәарақәа. Ҵхыбжьон зны сылацәа неиқәысыԥсаргьы, сыцәоушәа, сыцәамшәа, сызлоу ԥхыӡу лабҿабоу сзымдыруа, акы сналаҳауеит. Егьџьашьатәымзаргьы ҟалап уи, мшәан, сыԥсы ҭаҟьышәуп умҳәозар, иахьатәи адунеи сызлалахәу маҷӡоуп, наҟ ицахьоу рахь ами еиҳарак сахьыҟоу.
Иахагьы, аӡыхәашь еиԥш акы сҳанҭо салан, ԥхыӡк збазаргьы – санҿыха исхашҭит. Ашамҭазшәа сҩагылан, адәахьы сындәылҵит, уаасмырԥшыкәа сыҟам, ашә сыцәкыдҳалеит, ажәҩан снаҵаԥшырц сҭаххеит. Уи каххаа ианҵәцоу, схәыҷы аахыс издыруа аеҵәақәа кәалы-кәаџьо сыбла ианаахычҷалалак, агәырқьҳәа сҭахцәа исцәыӡхьоу зегьы аасыдтәалазшәа, дареи сареи ҳаилаҵәаны аицәажәара ҳшаҿу, ус рыԥшшәқәа нархыҵны, ажәҩан иналабоит... Аха аеҵәақәеи сареи ҳзеиҿамԥшит иаха, ажәҩан хәашьын...
Снеин, ани аҵла хыжәжәарах амҵаҿы асаҟәа снықәтәеит. Сзызхәыцуаз удыруоу, дад. Шәарах, иахьа ашьыжь? «... Саншьа бзиахә, сысас дысҭанаҵы исыбаргәузеи, насыԥ змоу среиӷьуп, сцынҵәарахыупҳәагьы схы сызшьом, аха данцалак, ишԥасыԥсыхәоу?» – абри ауп, дад, иахьа ашьыжь мацара акәым, сышә уаахыҵижьҭеигьы, изуцәызӡозеи гәҭыхас исымоу! «Иууазеи, Заурҟан, ишԥа сыԥсыхәоу захьӡузеи, ҳара ҳаҟами ара?!» – рыбжьы аасықәдыргазшәа, исықәаӷӷаша итәазшәа сааҟалеит, ани уара уанааи ауха ачараҿы иудсыртәалаз Сиҭ, Соулаҳ, Дауҭ, Ҭаҭласҭан, Ноурыз, Мураҭ уҳәа аублаа ҭаҳмадцәа. «Амала, узызхәыцша, дад, Заурҟан, – нацырҵахит урҭ, – усас дцо даналагалак, гашьак изыҟаҵозар уԥсы имада, ари адәысакара игиуа иқәхар аҵкыс, ҳаԥсадгьыл бзиахә иазигап, ҳарҭ ҳаԥсқәагьы уахь ицахьеит, убаҩ хәарҽхахьеит, ара иҟагәышьаз, изҭахыда усгьы!..» Уара умгылацызт, сузгәамҭеит акәымзар, абас аԥсцәа срыдтәаланы гәҭыхала сышрацәажәоз, амра ҩыҵхахеит. Сыԥсы сара иумасымдаргьы, иара уццараны иҟоуп, дад. Шәарах! О-о-ҳ, ажәра мцахәыцәа! Сеилаххаа акалашәа сыҟоуп иахьа, уззыӡырҩыша акгьы сызуамҳәаргьы ҟалап! – абас даасацәажәеит Заурҟан шьыжьымҭанк зны. Ихы-иҿы ҭакәаҳа, ауха дшызмыцәаз ҩашьомызт.
– Маҷк аҟара сааԥсеит саргьы, ҳаицәажәара иахьа иахҳарԥаргьы цәгьамызт, – наиаҭаскит саргьы, убас иҭаххап ҳәа ӡбаны.
– Ибзиоуп, дад, Шәарах, иахьа нас ԥсшьараз! – дақәшақаҭхеит аҭаҳмада. Нас, – саргьы абра џьара неитәыс исымоуп, лассы схынҳәуеит! – иҳәан Заурҟан илабашьа аакыдхны, ахарԥасҭа дналбааны, ишызбоз акаршәра днықәлеит... Иҟалап жәытә нышәынҭрақәак дрызцозҭгьы?
Есымшааира еиԥш иахьагьы, лассы дааит Бирам. Заурҟан дшыҟамыз ауимбахуаз. аха дабацеи ҳәа дагьизымҵааит. Схәы насымҵаргыланы шьыжьхьа сҿеиҵеит. Ашьҭахь санҵамҭақәа аасымҵаҵаны, акакала абӷьыцқәа еихыршәшәо сҿынасхеит.
Абар мышҩажәа нҭакәкәа инҵәеит, зеиԥш адгьыл дықәым ажәабжьҳәаҩ ҟаза сидтәалеижьҭеи, исеиҳәоит дзықәшәаз, дзынԥаз акакала. Заурҟан Золак ихатәы биографиа ашьаркәасҭа еиԥш иагәылгоуп аублаа жәлар ртрагедиа. Иажәабжьқәа ирылжжуеит ашьаарҵәыратә ҵабырг, ахҭысқәа реишьҭагылашьагы еиламырсӡакәа ириашаны иааигоит макьана. Иџьашьатәӡами, шәшықәса ирҭгылоу ауаҩы, адунеи аҿы иҟоу агәаҟрақәа хкы-хкыла зегьы ԥызшәахьоу, абарҭқәа зегьы ицқьакәакәараӡа игәалашәараҿы иахьынхаз?
Иазгәаҭазар сҭахыуп: ажәабжьк ахы иаркны аҵыхәанӡа ишеибгоу ианиҳәалак, даанкыланы ианысҵаз сизаԥхьоит, ицәыбжьахаз акрыҟазаргьы инациҵоит ирҽеитәугьы даҩсуам, ҵоуп, ажәабжьқәа хазы-хазы ахқәа рымам, ирықәнагахашагьы рызхәыцха сымам.
Ихатә биографиа згәылгоу ахҭысқәа аҭоурыхтә рыцхәқәа инарыдкыло сҿаасхан, уаҩы иааџьеишьаратәы ирықәшәо иааиуеит. Иаҳҳәап нас: аублаақәа Кавказ агаҿа нрыжьит 1864 шықәса рзы. Усҟан, Заурҟан Золак 24 шықәса ихыҵуазҭгьы, сынтәа иаарыцқьаны шәшықәса дырҭагылоуп, даҽакала иаҳҳәозар, уи диит 1840 шықәсазы. «Самсун ҳаныӡхыҵ инаркны, Осман-Кои ҳанынхозгьы налаҵаны, 5–6 шықәса рыда снымхеит аублаақәа рыгәҭаны» ҳәа дцәажәоит Заурҟан. Уи уаҩы ихаиҵан ианыҟала, сзызҿлымҳау аҭаҳмада цәажәаҩ, иаҳәшьцәа зҭашәаз анасыԥдара иахырҟьаны Селым-ԥашьа дишьит 1869 ма 1870 шықәсқәа руак азы. Ашьҭахь абахҭа дыҭганы данырҭии, «... аашықәса инарықәгәыӷуа ачаландар снашьҭаҳауа Африка асакарақәа срықәын» – иажәабжьуп уи. Аашықәса... имырҩашьеит, убама, избан акәзар, уи аконтинент ныжьны Сҭампылҟа даныхынҳә иақәшәоит аԥсуаа Ҭырқәтәылаҟа мчыла рахцара, уи ҟалеит, аҭоурых аҿы ишазгәаҭоу еиԥш, 1877–1878 ашықәсқәа рзы. Уи нахыс Заурҟан Золак зны ҳамҭак ихы дақәиҭын, ашьҭахь деиҭаҭаркуеит урҭ зегьы еилкааны шықәсыла рышьақәыргылара уадаҩуп; амала идыруп акы – даноурышьҭыз. Ҭырқәтәылан «аҭырқәа ҿарацәа» ҳәа изышьҭаз зхагылаз ареволиуциа ҟалеит, дагьахыргеит Асулҭан Абдул-Ҳамид шьаарҵәыра 1908 шықәсазы,
Аублаа хаҵа шықәсыла гәыӷрада «ҿааҳәыра змам» данҭагәаҟуаз, axaҳә еилаҭәахра иалсны, иара адунеи дацәыӡны аҟарс дахьҭаршәыз аҟынӡаҵәҟьагьы инаӡеит Урыстәылатәи актәи ареволиуциа ахәылҟьа-ҿылҟьа. Иаҳгәалаҳаршәап «Ҿааҳәыра змам» данҭакыз иахҳәаау ажәабжь. Иабеидыруаз ашьхарыуа баандаҩы акылҳара ҭшәа ихы кылакны аҭырқә нхаҩы иҭаацәара ргәаҟра даналаԥшуаз, Наҩеи зыхьӡиҵаз урҭ рыҷкәын, егьырҭ зықьҩыла аҭырқә нхацәа реиԥш,иабџьар кны Асулҭан имчра хәаҽыга аҭарнакцәа данырҿагылоз, иара Асулҭан гәыӷырҭас имаз ир мчқәа рыҩнуҵҟагьы зычҳара хыҵыз 28-ҩык аҭырқә фицарцәа ргәы ашьала ишырҩуаз икнаҳан иршьыз аурыс револиуционер, алеитенант гәымшәа Шмидт иаҳәшьа лахь асалам шәҟәы.
«Цәыкәбарк иадамхаргьы ауаҩ шьа ҳаланаҵ, – аҳәоит уи ашәҟәы, – ҳазықәԥоит, ҳара ҳгылаанӡагьы иреиӷьыу аӡәырҩы рхы зқәырҵахьоу ауаҩытәыҩса ихақәиҭра ԥшьа. Убри инаваргыланы ҭоуба аауеит ҳара, ԥсыхәа ахьынӡамоу хеигӡарак ҳәа ҟамҵаӡакәа аҭырқә жәлар ирҳардырларц Урыстәылан иҟалаз ахҭысқәа, наҟ-ааҟ ҳамчқәа еицырхырааны ҳазықәԥаҩны иалҳхларц уаҩҵас аԥсҭазаашьазы зда ҳхәарҭам азинқәа».
Иабеидыруаз Заурҟан Золак абри ажәлар рҵысра ду иҟалаз 1908 шықәсазы абахҭа дышҭнагаз, иԥсы шеиқәнархаз? Уи арыцхә аҿы инҵәоит макьана ицәыригахьоу иажәабжьқәагьы, наҟ исеиҳәаран иҟоузеи? Уи инаркны иахьанӡа 30 шықәса инареиҳауп. Уи аамҭа аҩнуҵҟала, ауаатәыҩса ашьҭра ҿыц ианызҵашаз ахҭыс дуӡӡақәа ҟалеит. Имҩасит миллионла ауааԥсыра рыԥсҭазаара зыхәлабгаз актәи адунеизегьтәи аимпериалисттә еибашьра, Урыстәылан иҟалеит, адунеи уаҳа зда ҟамлацыз Октиабртәи асоциалисттә револиуциа, зхы иақәиҭхаз аусуцәеи анхацәеи ишьақәдыргылеит Асовет мчра. Иԥыххааса, еилаҟәыбаса ицеит ацаризм – ажәларқәа рбахҭа. Октиабр ашәахәақәа цәымза дуӡӡак еиԥш иқәлашеит адунеи. Убри иҟанаҵаз анырра ӷәӷәа абзоурала, иара Ҭырқәтәылангьы 1919–1923 шықәсқәа раан имҩаԥысит амилаҭ-буржуазиатә револиуциа: дахыргеит Османтәи аимпериа 36-тәи Асулҭан, атәылаҿы ишьақәгылоит абуржуазиатә республика.
Заурҟан Золак ожәшьҭарнахыс исеиҳәаран иҟоу ажәабжьқәа, изаҟаразаалак ирныԥшраны иҟоума хыхь ҳазлацәажәаз ахҭысқәа? Мамзаргьы ауаажәлар рыԥсҭазаара даҟәыганы ҩаԥхьа дҭашәахуама абахҭа? Знымзар зны дрыниараны дыҟоума дзыцәдырӡыз ихатәы жәлар? Дрыниаргьы, дышԥарынио хҵәареи гәаҟреи лахьынҵас измаз аублаақәа? Ацынҵәарах ҳәа ихы иазиҳәартә еиԥш адгьыл ианыӡаазама дара?
Рацәак нымхеит сыԥсадгьыл ахь ахынҳәра аҿҳәарагьы. Избоит, уи ажәабжьҳәаҩ ҟаза макьана исеиҳәаша рацәаны ишимоу, аха сахьӡару урҭ зегь ранҵара?
Иахьантәарак санҵамҭақәа снарыхәаԥш-аарыхәаԥшуа реилыргара санаҿыз, абарҭ реиԥш ахәыцрақәа ракәын ҭынчхашьа сызымҭоз.
Шьыбжьышьҭахьынӡагьы Заурҟан дыхнымҳәит, аухагьы уаҳа ҳзымеицәажәакәа, цәыкьа ҳашьҭалт. Адырҩаҽны, сара сҳәара иҭахӡамызт усгьы, шьыжьнаҵы аҵла хачахь днамҵатәеит. Сҽааиқәыршәаны санааидтәала, акаршәра цәыҩҩажәра акы ықәибаауазшәа, иблақәа џьара инкыдхалеит, нас деиҭанарылагеит иажәабжьқәа.
«Ҿааҳәыра змам» абахҭа санҭыҵ, сышиашаз аублаақәа ахьынхоз саанагаз џьумшьан. Зны ақалақь, зны ақыҭа, сахьнанамгаз ҳәа иҟоyзеи, шықәсыла сынкыдгәыгәало, Ҭырқәтәыла салан. Зны ефендик иҽы аԥсаса срыцын, даҽазны Ерзарум ақалақь аҿы уаҩ беиак қьаранџьыс симан, зны Измир абаӷәазаҿ аидара шьҭысхуан, ашьҭахь аихамҩа ахьиаргоз усуҩыс сыҟан. Адапазар иацәыхарамкәа срықәшәеит аԥсуаа мҳаџьырқәагьы. Ҵабал иҭыҵыз саншьцәа Шаҭаагьы сыԥшааит, агәакьақәаҵәҟьа уаҩ дыҟамызт, иԥсхьан, аха рыжәланытә ыҟан усгьы. Ҩбаҟа шықәса инақәыргәыӷуа, Ҟансоу ҳәа Шаҭ-иԥак иҿы сыҟан. Абахҭа иафахьаз нап ансыдыркыла, сыԥсы ҭалеит, сышуаҩыз здырит, убра снанамгаргьы, рацәак сзынҵуамызт. Даргьы, мҳаџьырк дшубац рыԥсҭазаашьа цәгьагәышьан, аха иахьынӡарымчыз џьабаа смырбакәа сныҟәыргон... Сара санырԥырҵуаз, агәаҟра ишҭагылазгьы, рхаҵара, ржәытә қьабзқәа, рыбызшәа шамахамзар ԥырхага рымамкәа иҟан. Уи аахыс адунеи ҩынтә-хынтә аҽеиҭанакхьеит, аамҭа ӡеибафара иалаӡҩазаргьы сыздыруам.
Саби, сани, сашьеи рхабар ахьсаҳа убри Ҟансоу иҿы ауп. Уи снаган исирбеит, Шаҭаа рнышәынҭрақәа рҿы саби сани ахьжыз, хаҳәқәак рханы иарсын акәымзар, аҳаҭгәынқәа аҳәира рхылиаахьан, аха иацы иԥырҟазшәа акәын сара сзы ишыҟаз! Амала, исҵәыуоит ҳәа саламгеит сызхылҵыз арыцҳақәа, икасҭәоз алаӷырӡ абасымаз, зынӡа иҭабахьан, баша исрыцқьеит рнышәынҭрақәа, рахәык ргәы иқәымло агәарагьы накәсыршеит. Сара иеицәаз сақәгәыӷуан, ианамуӡахгьы, маҷк сгәы абааит, саншьцәа рнышәынҭрақәа рҿы сызхылҵыз рызқәаҭыԥ ахьыҟалаз.
Ааи, дад, Шәарах, уа ишаанагазгьы уасҳәап: Измыҭ Селым-ԥашьа данысшь, Мата дырԥыхьамшәакәа иҩныҟа дхынҳәит, уи дгаӡазма, идыруан Осмап-Кои уаҳа нхамҩа шимоуаз, иҟалаҵәҟьаз зегьы ирылаҩаанӡа, иани иаби иманы дыбналеит. Ҵабалаа хҵәаны Ҭырқәтәылаи ишықәнагалаз иаҳахьан, убрахь ихы ирхеит дызхылҵыз иманы. Шаҭаа рҿы ианааи иреигәырӷьеит, усҟан саншьцәа гәакьақәагьы рыԥсы ҭагәышьан, џьаргьы имышьҭыкәа рыҩны иааныркылеит. Сан аҵыхәтәаны ачымазара дыхҭакны даман, саҳәшьцәеи сареи ҳгәырҩа анылзацла, шықәсыкгьы илызнамгеит, дыԥсит, даҽа хәбаҟа шықәса рышьҭахь сабгьы дналышьҭалт.
Даанханы дыҟан Мата. Есқьаангьы саншьцәа рҿы ссасуама иҳәазар акәхап, Шаҭаа дгьыл ҽыҭк аарымихын, ҩнык сыргылоит ҳәа амаҭәахәқәа шеидигалоз, аррахь ааԥхьара ҟалеит. Ҵабалаа рыҷкәынцәа рхыҟәшәаны ианыргоз, Матагьы дыргеит еибашьра. Ашьҭахь ихынҳәуаз изларҳәоз ала, уи дрылашәеит Арабтәылаҟа идәықәырҵоз ар хәҭа. Убри иаҷыданы уаҳа ихабарк ҟамлеит сашьа, амшын данхыз дҵааҟәрылоу, асакара данықәыз ашоурацәгьа изхымгакәа дыԥсу, ма аибашьраҿы дҟәаҟәаса дҭарҵоу, наунагӡа дыбжьаӡит, насыԥда! Саҳәшьцәа усгьы лахьынҵацәгьа рзыԥшын. Селым-ԥашьа данҭаха, иуацәа иуадалықь адыркит, аҳәсақәа уи нахыс, аӡы иналашәаз ахаҳә еиԥш, ибжьаӡит. Иара убас акәхеит, Ҳаџьы Кьарантыхә ихаҭагьы, уахь иццаз аублаақәагьы, изықәнагалаз адгьылбжьаха ҵааҟәрылазшәа, аӡәызаҵәыкгьы ихабар ҟамлеит.
Умбо, дад, Шәарах, адунеи аҿы зегь реиҳа исызгәакьаз, рыԥсра рыӡра заҟа ирмариан иуасҳәо, избанда, аамҭа иамфо иҟоузеи, сгәы сырҭынчхьеит урҭ рзы. Даргьы сара сзы ргәы рҟычхьазар акәхарын, сыкнаҳан сыршьит ҳәа акәын ишырдыруаз.
Саншьцәагьы саншьцәа ракәын, аха, иага умҳәан, сызлыҵыз сыжәлар рыԥсы ҭан, урҭ рахь сгәы сыхеит. Амҩа сықәлеит, адунеизегьтәи аибашьра иалагахьан, гәаҟран, еилаҩынтран, сышиашазгьы цашьа сымамызт, сынкыдгәыгәало, џьара сусуҩны, џьаргьы сқьаранџьуа, иахьа иаасырҳауа уаха ифауа, амҩа сықән...
Зны, ҳәаа змаӡамыз сакара ҭацәырак саннагалеит. Амра цаҳәцаҳә зыншылоз адгьыл цәыббылны, аџьыка алҳәаны ишьҭан... Уахьԥшлакгьы улаԥшҳәаа анҵәамҭаҿы дгьыли-жәҩани неималон акәымзар, уаҳа улаԥш иааԥгылашаз акгьы ыҟамызт, аԥслымӡра ҭацәыра, ожәымзар ожәы аԥырқьҳәа амца нацралап уҳәаратәы, абылра иаҿын. Зны-зынла асакара агәҭахьшәа џьара иқәсуаз афырҭын иеиларгьежь иаашьҭнахуан аԥслымӡ саба, алҩа ԥшшәы змаз цәқәырԥа дуқәаны иҩышьҭыззон, нас ԥыҭҳа-ԥыҭҳа аҳауа еилыххара иналаӡыҭуан...
Адунеи аҿы усгьы сзаҵәын сара, аха араҟа, уаҩԥсык дахьықәыршәымыз, ҵла заҵәык ахьықәгыламыз, сызаҵәра аиҭазаҵәра нацнаҵон.
Ус сышнеиуаз, саԥхьаҟа наҟ хараӡа асакара иқәызбааит кәыкәыбла еиқәаҵәак, уи иаҳа-иаҳа ааскьара иаҿын, ус, асакара-ԥша исзаанагеит ауаҩытәыҩса ибжьы. Игон агәаҟ ашәа, аха сара мыткәмаҵас акәын ишсаҳауаз, ихалон, илаҟәуан, ҭагалантәи абӷьыц еиԥш иқыџқыџьуан, изныҩуаз акгьы ыҟамызт, асакара инықәӡуан... Ашәа зҳәоз дааиуан ҽадак дақәтәаны, аҳаиуан зны иаахыс-хысуан, нас аныҟәашәа нышьҭнахуан... Асакара еиԥш зхы-зҿы амра иабылхьаз ҭаҳмадак, игыргыруаз иҽада дақәтәаны даасывалеит... Аԥхӡи-алаӷырӡи еимаҵәаны ижакьа ӷар-ԥшар иалыкәкәаны, имаҭәа хьыжә-кәыжә иахьыкьасон. Ауаҩы данызба cгәы ааҟәандахан, снаеихырхәаны саламк исҭеит, аха иара зынӡакгьы сгәеимҭеит, иблақәа ажәҩан иаҵаԥшуан, иҿы аартын, дадӷьазкылан агәаҟ ашәа иҳәон, зны дӷызы-ӷызуан, ахәрацәгьа данхьаауазшәа, зны ажәҩан кылнаҵәарц аҭахызшаа ибжьы ҩышьҭыҵуан, нас ихьахәхәа, зымҵәыжәҩақәа ԥҵәаз аԥсаатә еиԥш, хланҵы инҭалон... Зны арахәыц еиԥш ипахон, зны аӡхыҽҽеиԥш еилаҽҽон, аха есқьынагьы азаҵәра мацара агәылшәшәон...
Знызаҵәыкгьы дсызхьамԥшит абри аҭаҳмада, иаасыварӷәӷәаны днасаҩсит, – «уаха сымам амҩасҩы, самҽхакны самоуп ашәа, уи иуанаҳәап сыгәҭыха!» – иҳәозшәа.
Ибжьы смаҳауа днаскьаанӡа, сааҭгылан сишьҭаԥшуан игәаҟуаз аҭырқә ҭаҳмада, ибжьы цәырҟьа-цәырасуа, иаҳа-иаҳа исцәыӡуан, аха иажәақәа иԥсаатә мҵәыжәҩаласха асакара ҭацәра иахагьежьуан. Урҭ исарҳәауан: аҭаҳмада, иааӡа-ихьча ԥшьҩык аԥацәа шимаз, аԥшьҩыкгьы Асулҭан еибашьра ишдәықәиҵаз, аха раб имацара дахьахыз аҩныҟа дшызхнымҳәыз аӡәгьы... Еилаҳаит аҭаҳмада инхара-инҵыра, ауалқәа дыдмыргылеит. Идгьыл, иааигәара инхоз ауаҩ беиа ицәигеит. Иҽада заҵәык ада уаҳа рахә изнымхеит, ҽнак акьахь нақәҵаны, дынҽыжәлан иашҭа дынҭыҵит. Уиаахыс дынкыдгәгәало, ҩныда-гәарада адунеи дануп иҽада днаҵаҟьо:
Ирццакла, уааԥсар акакала,
Адунеи аԥшь-ганк рахь снагала!
Сыҷкәынцәа дәықәырҵеит ԥшьыџьара,
Ихнымҳәит, иҭахеит тәымџьара.
Иахьшәарҭоу уаламган сыхьчара
Идыр, џьаҳаным ауп сгәырӷьара!
Сылабжыш икаҭәаз – џьыкацуп,
Сашәа – Асулҭан из шәиԥхьыӡуп!
Лымҳаџадра сақәтәоуп имҩашьо,
Ча-ҿацак насиҭоит срыцҳазшьо!
Дысшәиуеит наӡаӡа сықәзхыз,
Сыхзырҵәаз, сыҷкәынцәа сымызхыз!.
Азаҵәқәа, абра ҳашԥеиқәшәеи, уҳәарауазеи? Аҭаҳмада рыцҳа, ибжьы мацара ауп шаҳаҭреи ҩызареи изызуа, аха убригьы ицзырӷызуа, дыҟам – изаҵәуп! Издыруада ари асакара ҭацәыра, уахьынаԥшлакгьы изаҵәы-неибеиԥшны ишьҭоу, иара ианаалозар, иара иахшазар абри абжьы заҵә? Ҵлак улаԥш иҵашәаргьы – изаҵәуп, ӡыхьк ыцхәраауазаргьы – ахала мацара аԥсы ҭоуп, амҩасҩы инеиуагьы – дзаҵәуп!
Асгьы зҳәо дубахьоума, аха сааиҵашьыцит аҭаҳмада, иԥшааит, убама, агәҟычга – ашәа! Сара... ашәа сызҳәозар, исҳәара сымамкәа сауҟахыу, адунеи аҳәҳәыҳәа исырҵәыуарын сҭаацәа рымацара ракәында, исцәыӡит сызлыҵыз сыуаажәлар! Аха сара уаҩы имыхьыц сыхьын сшыҟоугьы, сгәаҟрақәа шьҭызхыша адыд бжьы схазаргьы, мап, бжьы заҵәла ашәа сызҳәом, сашьцылам!
Ма ԥхьарцак аккаҳәа ицәажәо искызар ауп, ма исыцзырӷызуа сыкәшан игылазар ауп! Maп, аублаақәа иага гәаҟра ҳҭашәаргьы азаҵәра ҳаздырамызт, ҳаԥсадгьыл ԥштәы рацәала ишеиласаз еиԥш, ҳашәақәагьы бжьы рацәала иаҳҳәон, иара иазшан, ианаалон, ҳашьхақәацәҟьагьы акы убар, акы ухашҭуан, аки-аки еиԥшымызт, ҳазҿықәынхалоз амшынгьы цәаҩала ибеиан, мышк ала ҩынтә-хынтә игәаауан, аҽаргәыбзыӷуан, ԥштәылагьы аҽеиҭанакуан.
Сызцәыӡхьаз сыуаажәлар Мрагыларахь рхы шдырхаз мацара акәӡан издыруаз, уахь ихҵәаны ицеижьҭеигьы ожәшьҭа акрааҵуан, ишырҳәо еиԥш, рышьҭа-мышьҭа еималахьан, амҩа бааԥс зызхымгакәа иҭахазгьы, рыбаҩ, анышә ақәлахьан. Амра агыламҭа сазԥшны амҩа сықәын, ҟәаԥеи-ҿаԥеи, сакареи акыр сышьҭахьҟа инсыжьхьан, сзазҵаауаз џьоукых зынӡак аублаақәа рыздыруамызт, егьырҭ: «узқәу амҩа ухымҟьакәа узцозар, дара рҿы унанагоит» ҳәа сарҳәон.
Хәылбыҽхак, қыҭак сналанагалеит, аха ҳара ашьхарыуаа ҳанхашьа еиԥшымызт, нымҩахыҵ-аамҩахыҵ аҩны шьҭасыҟәқәа еизааигәаны игылан, гәарабжьара заҵәыкгьы рыбжьган.
Адәқәа рахь иҳәны, рқьышә хышқәа нышьҭышьуа, агәашәқәа ирызнеиуаз ажәқәа срышьҭагыланы анаскьара саҿын. Сахьынарышьҭлак сымҩахымҵыр ԥсыхәа сымамызт, уаҳа насылымшо сааԥсахьан, амлагьы сеиқәцәон. Схы абадызгалари ҳәа агәашәқәа снарылаԥш-аарылаԥшуа снеиуан, сыштәымуаҩыз раԥхьаӡа игәазҭаз ақыҭа лақәа аасыцрыхо исышьҭан.
Рацәак набжьамкәа, ҭаҳмада кьаҿк, ааҵәак даҵаланы, наҟ ихы рханы, дгәагәо дышнеиуаз снеицраԥшит. Днымаахицын, ихы зқәикыз агәашә днадгылаануа, дызиаз аидара лкаижьын, илаба рыхха, иааигәара игылаз ажә дназыҭрысит, уи агәара икылсыз аҳәыс аҵагьежьны ацәара иаҿын.
Абга уеимырӷәцәааит, уара аҳәыс, хшы мҳаҵәк иҳауазгьы ҳҿыкәкәааны ишԥоуфеи! – аҭаҳмада дгәамҵ-хамҵуа, аҳәыс ашьапы кны, ииулакгьы агәашә инҭаирԥалеит.
Арҭ ажәақәа злеиҳәаз аублаа бызшәан. Уи самеигәырӷьеит ҳәа уасҳәар имцхоит, аха ԥахьа-ԥахьа еиԥш, сыблахаҵ мгьежьит, сыблақәагьы млашьцакит, сгәы мыжда зынӡак идысхахьазар акәхарын, «издыруада ожәшьҭа сымҩа абраҟа инҵәаргьы!» – аасгәахәт агәарабжьара сахьангылаз. Аҭаҳмада ҩаԥхьа илаба рыхха ажә дназыҵҟьеит.
Алақәа урыхәхааит, џьара уқьышә нышьҭушьыр, ахш ҳауршьыр ҳәа ушәоума! Амш ахәлаха амҭакәа, ухьагәгәа уаауеит! – абас иара даӷьны дцәажәон, аха сара ацҳа еиԥш ихаакәакәараӡа исзааиуан жәашықәсала исмаҳацыз схатәы бызшәа. Аҭаҳмада сара сгәеиҭаӡом, иааҵәа уаҳа ижәҩахыр иқәымцаӡакәа ус иааҩыҵракны агәашә дынҭысын, амӡырха ҭшәа днықәлеит. Ус ҭакәажәы шәпа-жәпак, ацәажәабжьқәа лаҳазар акәхап, аҩны дааҩныҵны аҭаҳмада днеиԥылеит.
Бара, банаџьалбеит, аҩны быҩнахаӡеитеи, зны-зынла баадәылыԥшлар, ари аҳәыс кьача ҳамыхәеит, ан иаҵагьежьны ацәара ишаҿыз саадгылт, уи акәын сызраӷьуазгьы! – даацәажәеит иара, иеидара абарҵаҿ инышьҭаҵауа.
Уи аҳәыс ҳара ҳамыхәеит, иацухагьы убас ҟанаҵеит, аҟәҟәа азыҟаумҵар, гәарак иннакыларан иҟам! – лыбжьы саҳауеит аҭакәажә ахьхьаҳәа аублаа бызшәала. Акамбашь цәа аҵкьыс ижәпахахьаз сцәа адырдырҳәа иҩасыхҟьеит, издырит ари саб иаҳәшьа Хымжәажә лыбжьы шакәыз, уи илывагылоугьы лхаҵа Сиҭ иоуп... Саб, сан, саҳәшьцәа сашьа заҵә, исцәыӡхьаз зегьы еибга-изҩыда рнапы еибаркны, сара сахь рҿаархазшәа сылаԥш иаахгылеит. ...Заҟаамҭа ус сышьхынԥсыланы сгылаз сеидру, лаӷра хәҷык аҷыӷә-ҷыӷәҳәа абжьы ҵарыхәҵәаӡа агәашә иаакылкәраан, ианаасыдыххыла, саалҵит.
Алыгажәи аҭакәажәи рыҩны заҵә аԥхьа игыланы сара сахь иааԥшуан. Слаба накьа-аакьо, алаӷра леишәацәгьа сықәцауа, амӡырха сааҭалеит.
– Дызусҭада, рыцҳа, деихьыжә-еикәыжә арахь иаҳзаауа? Заҟа дауузеи, анаџьалбеит, даасгәалаиршәеит, акгьы зқәымыз сашьа иԥа Заурҟан! – инцәыҵакшәа илҳәаз саҳаит аҭакәажә.
– Аҳ иԥа даҳзымаахыцын ҳәа быҟоума, бара насыԥда? Агәаҟ амҩа иашәаз, иара иҩыза гәаҟк иахь ауп дахьымҩахыҵуа, – иҳәеит аҭаҳмада, илахь инапы наԥыракны арахь, сара сахь дааԥшуа. Ус рааигәараӡа саннеи:
– Уа мшыбзиақәа! – ҿаасҭит, ҳабызшәала. Ишызбоз, сцәажәашьа аарзымбатәбарахеит.
– Бзиара убааит, дад, бзиала уаабеит! – аҭак ҟаиҵеит аҭаҳмада. Аҩыџьагьы блала иааимыздеит, ишԥажәи, рыҽшԥарыԥсахи, анаџьалбеит! Даргьы сџьашьаны рыбла ҭраа исыхәаԥшуан, сшырзымдрыз ҩашьом, аха изура сыздыруам, иаразнак сыҽсырзару, мачк аҟара сааԥшру?
– Саб иаҳәшьа гәакьа, Хымжәажә бара мыжда, сышԥабзымдри, Заурҟан сами! – ҿаасҭит, лара лахь снаскьауа.
– Ишԥа? – налыхәылҟьеит аҭакәажә, лыбжьы аарлаҳәа иҭкаауа лнапқәа наздылкылаз лқьышә ишызбоз иааицаԥеит, дкаҳауазшәа лышьҭахьҟа даагарыгаҽеит. Аҭаҳмада уаҳа акгьы мҳәаӡакәа даасыдгылан, икылкааны сыблақәа днархыԥшылеит.
– Уа, аллаҳ злыԥха ҳаура, избо дызусҭада? – ахьҭа дакызшәагьы аҵысра дналагеит. – О, о, бара, насыԥда, даҽак бҳәаргьы иҟалозма? Дыбдырҵәҟьеит, Заурҟан иами, банаџьалбеит! – дааӷызы-ӷазын Сиҭ, инапқәа аасыкәыршаны сааигәыдиҳәҳәалеит.
– Уара цқьа исмаҳаит иуҳәаз, иаҳәааз дызусҭада, анышә зхырԥсалаша сыблақәагьы уаҩ дырзеилыргом! – дӷьаҵәы-ӷьаҵәуан Хымжәажә.
– Бара насыԥда, Заурҟан иауп, Заурҟан! – ибжьы ҩҭицеит
– Сиҭ.
– Ишԥа, сашьа иԥа Заурҟан? – мчылаҵәҟьа дахан лгәы иааҭылжәеит арҭ ажәақәа. Дгарыгаҽо сара сахь лҿаалхеит. Аха шьаҿақәак рыда лзыҟамҵеит, ашьшьыҳәа днеизҟәҿит. Акаҳаха лымҭакәа сналыдххылан, лшьапы дықәсыргылоит ҳәа сҩалыхоит, аха лыԥсы лылышәшәахьан, ҵаҟа днышьҭасымҵар амуит. Ахьшәҭҳәа аҩны сныҩнаххын, мыҿтә џьамк иаасԥыхьашәаз ала аӡы сыманы сааин, лхы снаҵатәаны иналҿасырхәхәеит, снапгьы аарбааӡаны лылахь акыҷыра инықәсшьит.
– Ааи, бара хлаҳәада, быԥсы ҭахозаргьы абыржәы беиӷьым, башьа дааин дыбхагылоуп, гәакьа напыла анышә беиҭап! – дцәажәеит Сиҭ, сҟәаҟәа шьышьуа дахьсыдгылаз. Аха аҭакәажә лыԥсы лылаломызт. Луахҭа снапаҿы иҟалазшәа исцәымӷхеит, аиаша уасҳәап! Сиҭи сареи ҳаицхырааны, аҩныҟа дыҩнагаланы ацәардаӷә днықәыриан амарҭак лхы инаҵаҳҵеит.
Саԥхьа дықәын аарлаҳәа зыԥсы леиҩеиуаз, шьала-дала исзааигәаз зегь рҵыхәтәа, ахҵәареи арыцҳареи згәы хыхны ирфахьаз, идражәхьаз, аԥсрада уаҳа адунеи аҿы гәыӷырҭа змамыз аҳкәажә...
– Улҟәап, дад, уи акгьы лыхьуам, далҵуеит! – дцәажәон Сиҭ, длеи-ҩеиуа аҩны дахьыҩнагылаз. – Агәрахаҵара сцәыуадаҩуп макьана, ҳаԥсцәа зегьы гыланы ҳашҭа иаахалазшәа ауп сшыҟоу... Дыԥсхьеит, дыӡхьеит ҳәа зеишәамаҭәа кҿаҵаны иаҳҵәыуахьаз, иаҳауеи, ҳабиц, уаби уани знызаҵәык убла ахаԥшылара роуны рдунеи рыԥсахыр, џьанаҭ шьапыла имцагәышьози! Дад, дад, Заурҟан, уааскьеишь арахь, цқьа сухәаԥшырц сҭахыуп, уара уакәҵәҟьоума, мшәан? Уажәгәышьазаап уаргьы... Узражәрыз мачхәызма! Уиами, мшәан, ариабжьарак аԥхыӡқәеи алаԥықәшәеи сыхҭакны срыман... Уара умацара уакәӡам ибзахаз, иаҳцәыԥсхьаз, иаҳцәыӡхьаз зегьы ргыланы иуманы агәашә уааҭалеит, абзиа зԥеиԥшхаша Заурҟан!.. Бааԥшы, бааԥшы, бара насыԥда, алабжыш иабылхьаз быблақәа гәырӷьацәар ҳәа бшәоума? Агәырӷьара, агәырӷьара мцахәыцәа!.. Икыдшәаз аеҵәа иаҳзаҩызахеит! Иара ажәа ахаҭагьы ҳхашҭырц егьҳагым! Ҳагәқәа абнара илажьу абажә еиԥш, агәырҩа ирықәнажьхьан ашыцламшә, аха иҳазкаԥхараны иҟазаарын амрахәага!.. Дад, дад дукәхшоуп, Заурҟан, уи ожәшьҭа далҵуеит, улцәымшәан, унатәеишь арахь, уааԥсамкәа уҟам! – даҿын аҭаҳмада ҭынчхашьа имамкәа.
Ҵабыргны, Хымжәажә лыԥсы ааҭалашәа дааҟалан, дҩеихан ацәардаӷә даақәтәеит, лыбла ҭырхаха дсыхәаԥшуа.
– Нан, нан, зкәырбан сцаша, уааин ара саԥхьа уаатәа!.. – дсыԥхьеит аҭакәажә, еилажәжәа иҟаз лыхцәы касы еиқәаҵәала иҵакуа.
Лаԥхьа аҟәардә наргыланы снықәтәеит, зны схахә лнапы налылшьуан, зны cҟәaҟәa лнапы нкыдылшьылон, дамхаҵәыуар ҳәа дшәаны лҿы лзеихыхуамызт, арахь лылабжышқәа лҿыкьаса ицон. Сиҭгьы дааскьан дааҳадтәалеит. Ҳарҭ ахацәа зны Хымжәажә лыгәшәы-мшәы шаҳҳәоз, нас ҳахҩыкгьы ҳгәаҟрақәа рахь ҳниасит. Дара инеимда-ааимда ишаҿу, сара сналагон. Ишыхәлазгьы ҳазгәамҭеит, уаххьагьы ҳгәаламшәеит. Маӡа бааԥсык еибызҳәоз реиԥш, ҳахҩыкгьы ҳахқәа неидкыланы ҳшеидашшылоз, ҳшеидҵәыуалоз мацара, ашара адәы иаақәлеит.
Ашамҭаз ҳааиԥырҵын, џьара-џьара ҳахқәа нықәаҳҵеит.
Ара акәша-мыкәша инхоз анхацәа зегьы реиԥш. Сиҭгьы ҩны заҵәык изгылан; ахыб ықәсаҟьан, уацлеи нышәаԥшьылеи ишьыхын, агәҭа еиҩкаан, зымҩатәирахь акәын сара сахьышьҭаз ожәы. Амҩа сашәа сыҟамзи, амра акыр иҩхашлаанӡагьы ацәа сзалымҵит. Санааҿыха, адәныҟа жәпаҩык рцәажәабжь саҳаит, ишеицәажәогьы аублаа бызшәалоуп. Иааилак, Сиҭи Хымжәажәи ирыдырныҳәалоит: «Заурҟан!» «Заурҟан!» – сыхьӡ еимдырҟьоит. Издырит арҭ сбара иааиз агәылацәа шракәыз... Ажәжәаҳәа сҽааилаҳәан сындәылҵит. Урҭ агәырқьҳәа иаасыкәшан, аԥсшәа сарҳәеит, сгәыдыркылт-схыдыркылт. Абар сара сызхааныз аублаақәа: Дауҭ, Мураҭ, Ҳаҭхәеи Ҳафизи ҩыџьа аншьцәа.
Сиҭ, ауал иқәҵаны иааихәазар акәхап, џьма-шьтәак еиҿыххаа ақәаб иҭаҵаны ажәра иаҿын. Агәылацәеи сареи ҳшеицәажәоз, иаразнак ҳхәы дырхиеит, лассы ауадақәа руак аҿы ҳаикәыршаны ахацәа ҳладыртәеит. Аҳәсақәа заҵа иҳавамтәарыз, ҳахьтәоу ауадахь иааиӡом. Хымжәажә заҵәык, зны-зынла ашә даалагылан даасыхәаԥшуеит, егьырҭ ҳамԥынҟа иқәлаӡом, афатә зну аџьамқәа ашә иааларкуеит, ҷкәынак днеин иаарымхны аишәа иаақәиргылоит. Сара схаан ус иҟагәышьамызт, аҳәсақәа паче ала рхы-рҿы хырҩомызт, ӡӷабцәақәак ҳхагыланы ҳамаҵ руазаргьы, егьырҭ ҳадтәалан акырҳацырфон, ашәа ҳацырҳәон, иҳацкәашон... Сара схаан, абыргцәа рааигәа аҿарацәа атәара иақәиҭымызт, азин ылымхыкәангьы ацәажәарагьы ҟаломызт. Ожәы ус избом сахьынаԥшуа; аханӡа итәоугьы дыҷкәыноуп, Дауҭи Мураҭи рыбжьара итәоугьы ҷкәына қәыԥшк иауп, аха ажәа уаара риҭомызт, апарпарра даҿӡан.
Аублаақәа ҳанеибгаз, иԥсасаз, ишьамаҟаз, асас имҵаҳҵоз жьыхәҭала иеиҿаҳхуан, акәац зшоз еиҳабы-еиҵбыла, асасгьы дахьынӡасасыз гәаҭаны, иаҳҳәап, аԥылгыды, ажәҩашәаҟьа, ахыбжа – абас ҳаҭыр змаз ажьыхәҭақәа досу ирнаалашаз алԥшааны ирымҵарҵон. Уи абаҟахыз ара, акәац жьыхәҭала еиҿымхкәа, иара ус иҟәаҟәаны саарак ианҵаны ҳаԥхьа иқәгылан, изҭахыз инапы аалишьуан, иԥыхьашәоз днахон... Абысҭа, егараан сыззгәышьхьаз, ара иҟамызт, ача ҩанҭхь ԥыҟҟаны иқәын. Арыжәтә усгьы аӡбахә зҳәодаз, ацхаӡҩа ааҳаларгалеит.
Ҳнапы аҳаркаанӡа, Сиҭ ҳааирӡырҩит.
– Сгәылацәа, сашьцәа, шәыххь згеит! Иқәықәма-шәықәмаха, аҭакәажәи сареи ҳзыҩнаршәыз аҩны, ҳшымгәыӷӡоз, амрахәага азкылыԥхеит. Ижәбоит, даҳзааит Заурҟан, иԥсны ибзахаз ҳәа аӡәыр дыҟазар – иара иоуп! Иахьа сыҩны иҟоуп агәырӷьара, сгәылацәеи сашьцәеи уи шәалагәырӷьар сҭаххеит! Анцәа исиҭаз, гәыкала сазыразны ишәымҵасҵеит, шәнапы ашәыркы, шәыххь згеит!
Нас «анцәа улԥха» ацымхәрас «ԥсымиллаҳ!» – иҳәан, ацхаӡҩа днаҿыхәан, ихәы инапы наиркит. Егьырҭгьы уи инаиҿыԥшит. Аҭаҳмадацәа раасҭа, аҿар иаҳа рыбжьы гауан, лаф ҿҭамӡақәакгьы неигәыдырҵон акыркырҳәа иеибарччауа. Сиҭ, Мураҭ, Дауҭ уҳәа ожәы избазма, аха акәымжәқәа ахьыршәымыз акәу, избахьаз џьоук ракәӡамшәоуп ишеилатәоу. Агәылацәа аазыԥхьаз аԥшәма Сиҭ, Аублаатәыла даныҟаз акәзар, даҽакала дцәажәон: ацә мажәрахә шьны ирзықәиҵаргьы, ишәымҵасҵаз маҷӡоуп ҳәа ихы гәыбӷан аҭаны дахашшаауан, нас арыжәтә анаарыларгалалак, абчараҳ далихуан. Уи ачара мҩаԥигон ҳаҭыр ақәҵаны, зегьы еизыӡырҩуан, ачыс анаҩсангьы ажәа ҟәыӷақәа, ажәа ԥшӡақәа рыла итәаз ауаа ргәы ҭәуан. Аӷзааҳәа иаацәыригаларын ачара ашәа, зны-зынлагьы, акәашарагьы наладыршәуан, ԥҳәызбак дахьымкәашаз чароуп ҳәа ирыԥхьаӡомызт.
Исгәалашәоит, Сиҭ Аублаатәыла даныҟаз ацәажәаҩ, ҳәа далхын, ауаҩы деиҿыхны дышьҭазаргьы, ажәала деибиҭон, данцәажәоз иажәақәа заанаҵ ирхианы имазшәа, аимхәыц-цырақәа реиԥш, ахьхьа-хьхьақәа иҿы иҭибаҳәаны иаауан, ожәы – дҿагәаҿасуеит, ажәақәа иҿы атыҵра рцәыхьанҭан... Сиҭ, анкьа акьанџьа еиԥш аҽеилаҳәара идыруан, избахьаз дабаҟаз, иқәыршә-ҵаршәны ишәыз имаҭәақәа иара итәымшәа акәын ишинубаалоз...
Егьырҭ аҭаҳмадцәагьы сылаԥш нархызгеит, сара аӡәк сакәӡан урҭ рыԥсадгьыл аҿы ианыҟаз изакә хацәаз здыруаз, егьырҭ ҷкәынцәан, ари атәылаҿы ииз ракәын...
Ааи, урҭ аҵыхәтәантәи аублаа ҭаҳмадцәа ракәгәышьан, аӡәык-ҩыџьак шәы-шықәса ирҭысхьазаргьы ҟаларын... Абан, Ҳаҭхәеи Ҳафизи ҩыџьа аишьцәа. Ҳаҭхәа деиҳабын. Иумбахьеи, ахра цаӷь-цаӷь иаҿиаауа аас-ҵла, асымҟәыл ақәҳаргьы иачҳауа, афырҭын бааԥс асыргьы иазхымжәо, абасшәа акәын макьана уи ахаҭа дшыҟаз. Ҳафиз – деихыккаеиҵыкка даун, дфархьын, ашықәсқәа иқәрыжьыз ахьанҭара дазмырхәо, анышә иалакьакьаз аҟама еиԥш, диашахәҵәаӡа дубон, аха иаҳандеи маҷӡан, дӡыҩӡа хәыцрак далахазшәа дыҟан.
– Шәааӡырҩишь, уара! – иаалырҟьаны ҿааиҭит Ҳафиз, ихы ҩеиҵыхны итәаз днарылаԥш-аарылаԥшын, – зынӡак шәыԥсӡама, арыжәтә усгьы иаҳхашҭхьеит, аха, ашәак ааҭшәырҟьарауазеи! Дыԥсхьеит ҳәа иаҳҵәыуахьаз ауаҩы ҳашьцәа ҳахь дхынҳәит, абахҭа иҭахәаҽхьаз игәы ааҭҳаргәырӷьааргьы шәыздыруам!
– Аӡәгьы дазымӡырҩит уи иажәа, џьоук рхы ақәырԥсны акрыфара иаҿын, егьырҭ рцәажәара еихсыӷьуамызт, адгьыл рымазкуаз џьамҳасараа рԥыза иӡбахә еимдырххон, уи ирахә аублаақәа рымхқәа шықәырхуаз ҳәа, игәаӷ ӷәӷәала ишрымаз рӡомызт, ацәҳара аҟынӡагьы инеиуан.
– Ҳабацәа гәышьақәа ус ҟарҵомызт, – ибжьы ҩеиҵихит Ҳафиз, асас данырҭаалак, аԥсхых дырзықәзаргьы, гәырҩак шрымаз идырбомызт, шәаҳәарыла, кәашарыла иԥылон... Ҳара?..
– Ҳаи, ушаҟәыҵра! Ҳабацәа, ҳабацәа шышәҳәоз ҳгәахы аакыдышәхӡеит, шәарҭ иаҳшәырбаз ауп ҳарҭ аҿарацәагьы иаҳҵаз! – абас иаахжәаны, игәы иалсрыз ак иаҳазшәа, аҭаҳмада иажәа днаԥыххылеит арԥыс Шьафкеҭ. «Иауеи, арҭ избахьаз ракәымзаап!» – аасгәахәт сахьтәаз. Ҳафиз иаҳаз ажәақәа зынӡакгьы хрыҩ, рзымуӡакәа, иҽырҭынчны дтәан, нас икылкааны сара даасҿаԥшын, иаацәыригеит ажәытәтәи аублаақәа ҳчара ашәа:
Уа, раидгәырӷьара, раид ахацәақәа рҳәама?
Уа, абарҭ еидтәалоугьы еиԥымхаша?
Зынӡак сгәы ишхаӡамыз, ицырӷызуа сҿынасхеит, аӡәык-ҩыџьакгьы иааҳацҩызахеит. Аҭаҳмада ахапа данаалга, сара иааимздеит. Сшақәымгәыӷӡоз, акаҩ-акаҩҳәа сыбжьы ҩхыҵит.
Хьыз рыман иаауа, хьыӡрацара ицазгьы,
Дгәырӷьан дырԥыло, ачара зырхиазгьы!..
О, анаџьалбеит заҟа шықәса ҵуазеи ашәак сҳәоит ҳәа сҿы ҩеихысымхыижьхеи! Мчык аасызцәырҵын, знызаҵәык акәзаргьы, схьаабаақәа зегьы схаршҭны, иҩасыҵасны саашьҭнахит. Аха изхәарҭагәышьазыз, ҳабжьқәа еиқәымшәеит, сара сыбжьы ҩарылкьит, егьырҭ уаанӡа изымнаӡеит, ихыр-вырны идәықәлеит. Зынҭрыс акәхеит, уа иҿахҵәеит ҳашәа.
Иззакәу сыздыруам, зегьы ацәажәарақәа иаарҟәаҵын, иӡыҩ-ӡыҩӡа иааилахеит... Убасҟак иуарла-шәарлахама аублаақәа ҳаҩнуҵҟа ашәаҳәара?
– Заурҟан, дад, адунеигәаҟра хкыс иҟоу зегьы шыухыугахьоугьы, ҳара зхы иақәиҭны адгьыл ианыз ҳаҵкьыс уеиқәханы уҟазаан, имеицакзаап ухаҵа быжьгьы. Сналаԥшызшәагь сааҟалеит ҳаԥсадгьыл бзиахә, Аублаатәыла! Уажәра шкәакәахааит, дад! – даацәажәеит Сиҭ, илаӷырӡ хаҟәҟәало.
– Уқәақәра згааит, дад, ҳгәы шԥаурҿыхеи, ҳабацәа гәышьақәа рыбжьы ҳурҳаит! – иблақәа ҭгәрӷьаауа даасҿаԥшит Мураҭ.
– Ҳара агәаҟқәа реиҳа ҳаилаҳамҭазы, уара умшны уҳаланагалазаргьы здыруада? – нациҵеит Шьмаҭ. Аҿарацәа ирҳәара рҿашәомызт, џьашьатәшәа сбаны исыхәаԥшуан, ҳашәаҳәабжьы заҳаз аҳәсақәагьы ашә илаибамырӡо арахь иааԥшуан.
Уи ԥыҭраамҭак акәын, нас хәыҷы-хәыҷы излацәажәоз рыҽналаргалеит ҩаԥхьа.
Абри аҽны мнаркны, саб иаҳәшьа лхаҵа Сиҭ иҩны саанхеит, уаҳа хыдкыларҭа абасымагәышьаз, даргьы даҽа ҭынхак дрымамызг, Осман-Кои ианыҟаз рыҷкәынцәа арра иахьцаз изыхнымҳәит. Ирзаанхан иҟаз рҭацеи рмаҭацәа ҩыџьеи, ара иахьааиз аҳауа рызхымгакәа иԥсхьан.
Қарынџь-Овасы ҳқыҭа ахьӡҵәҟьагьы шыҟоу умбои, – ашышкамс каршәра, иҟалап аублаақәа уахь инанагаанӡа, ԥсы зхаз ашышкамсқәа рыда даҽак ыҟамызҭгьы. Уи – шәаԥыџьаԥ змам каршәроуп, лаҟәыроуп. Алабз еиԥш ихәхәаӡа аҩада иҩашьҭуп. Аҵыхәахь ԥслымӡроуп, џьара-џьара апҟызи ачаалеи зхықәиааз, аӷыуҳәа ашыӡ кәыбырқәа зхаԥыруа аӡыҭҟәақәа ҭатәоуп. Ахахьы – хаҳәырддыра мардараха ашьхарахь ихалоит. Аԥхын ашоура бааԥсуи, аарҩара ианхнарҟьалак, алаҵара: ичарыцыз, ибамбаз, ибрынџьыз, аӡы рыҵамҭәакәа иаақәҳар, амцабз рхысызшәа инықәырҷыҷаа ицоит... Аӡын ахьҭа цәгьоуп, иеиҩжәааны иҵаауеит, уи азмырхакәа мрагыларахьтә аҿаанахоит ԥсы зхоу зегьы еилазырӡыӡо аԥша ҵәыҵәы. Аԥхын дызусҭазаалак аӡәгьы дықәломызт арахь, избанда, араҟа ашыӡ адагьы, абла чмазареи ацәарԥшӡеи цыхлымуан.
Арахә еизцаны, адәышкәаӷьаз ианықәырцало еиԥш, Асулҭан гәымбыл имчра аҭарнакцәа, ааԥынрак азы, аублаақәа раԥцаны иаарцеит ари акаршәра ацәҳәыраҿы.
«Шәзынхозаргьы – шәынха! Шәынҵәозаргьы – шәынҵәа!» ҳәа рлахьынҵа цәгьа инамҵажьны, иахьааз ицеит. Иааизынхеит шьхатәыла аԥсабара беиала згәы ҭганы иааӡаз аублаа мҳаџьырқәеи акаршәра ҳарами.
Афырҭын бааԥс иеиланаргьежьыз амшын уххалар, сиеҵәахә анбацәырҵуеи ҳәа ажәҩан уаҵаԥшуа узтәома, ажәҩақәа ҟьа, издыруада узықәтәоу аканџьа агаҿахь изынаскьар? Анхара нап адыркит аублаақәа, асакара аганқәа рахь, адгьыл иаҳа аԥсы ахьалаз гәаҭаны жәаха қыҭакны рҽыршеит.
Ахьхьаҳәа абахә иалхәрааны иаауаз аӡыхьқәа рыда, егьырҭ цқьа изфыдам ҳәа изаҭәазымшьоз аублаақәа, дара рнапала иржыз акәыбрқәа зхаабыцуаз аҵеиџь ҭылашьцаарақәа инархагылеит. Сара сзыниаз аҭаҳмадцәа Сиҭ, Мураҭ, Ҳаҭхәа, Соулаҳ, Ҭаҭласҭан уҳәа инеиҭа-неиҭасуа, ахәхәаҳәа иқәыԥсычҳауа, исарҳәон ара ианықәнагала раԥхьатәи ашықәсқәа раан ирхыргаз арыцҳарақәа. Ара иит, ара иааӡеит урҭ аҭаҳмадцәа рыҷкәынцәеи рмаҭацәеи, аха реиҳараҩык ҿааҳәырада аибашьра иагахьан. Ашәышә бжьы ҩныҩуа игылан аҩныжәқәа, иҭацәын аҳаблақәа, наунагӡа иӡӡахьан жәлақәакгьы... Уахьнеилакгьы аҳәсақәа ашәы рхьыкәкәон, акаршәра иқәыҩуан амыткәма, ахацәагьы рхахәы рԥаҵа аурыжьуан, иџьабон...
«Аҿар иҳаҵагылаз, ирхарагәышьоузеи ашәаҳәареи акәашареи рзыҟҵазар, аҽырхәмаршьа рзымдыруазар, ҳанацәа рҵәыуабжьи рыӷызыбжьи акәын иахьабалак ираҳауаз!» – еидашшылон аҭаҳмадцәа.
Ее, дад, ҳарԥагьаны ҳашԥамаз уҳәарауазеи, зыхә-зыԥса ҳзымдыруаз ҳ-Аԥсадгьыл хазына. Уа ҳаныҟаз, баша қәацәк ҳаргылозаргьы арасатә быца ҳаҭәаҳшьозма, иаҳҿон ма ахәажә, ма абжьынп быца масарс алтәгьы ҟаҳҵозма, иаҳцәуан ахьа гәлыршәа. Ахыбрахь ҳаннеилак, рыцҳаӡак изууазеи акәымзар, арас ақәаҳҵозма, иаҳхыбуан есырла, ма ҟауарла!
Еҳ, сабиц, уаҳа акгьы сҭахымызт, уахызаҵәык иадамзаргьы аԥацхаҿ сыԥхьазшәа сыҟанда! Ԥхнызар, аҳауа иага ицәыҵаҟәкызаргьы ашоура уакыхуа уҟоума, ашыш ҭӡывара аԥша кылшәшәоит, уахьынтәи икылыҷҷаз амза ашәахәа уҿахәмаруеит, ааҵраҿы ашьац иаҵә рҽыларӡны «шәыр-шәыр» ҳәа нанҳәа-хыӡқәа агарашәа узырҳәоит.
Ожәы сызҿу, дад. – хараӡа ицахьоу ԥхыӡуп, алабҿаба, аублаақәа зҭагылаз, даҽакын. Ахаҳәқәа неиқәҵо, анышәаԥшьи ауаци еиларшьшьны инарбыжьшьуа. рыҩнқәа рыгыдра ҩаргон. Ахыбра ахаҳәҵәаҳә кыдрыԥсаломызт, иқәырсаҟьан иҟарҵон, ма нышәаԥшьыла ишьыхны анышә ықәрыԥсон, ма ӷәыла ирхыбуан. Ахьҭа иацәшәаны, шамахамзар, аԥенџьырқәа ҿарҵомызт. Шәы заҵәык азныжьны, иара убрахьынтә акәӡан аҳауа злааналоз, алҩагьы злацоз...
Хәышҭаара змамыз ҩнык, дызусҭазаалакгьы аублаак ихы акны изаагомызт. Уи ихәышҭаара ахаангьы мца агхомызт, аныха ԥшьа еиԥш иԥхьаӡон, дахӡыӡаауан, «ухәшҭаара ҭабгааит!» рҳәон, ҳабацәа анкьа ианышәиуаз. Уи ашәиԥхьыӡ ҳақәшәо здырхуада, ожәы аублаақәа рыҩнаргә агәҭаҵәҟьа ҭыжааны ҭандыр ҳәа изышьҭаз ачаӡырҭа ҟаҵан.
Аублаа нхаҩы дарбанзаалакгьы, аԥсаса, раԥхьаӡагьы аџьма изанымкәа даақәхар, уахыкгьы изынҵуам, – абас ргәы иаанагон ҳабацәа. Уахык аума, мшәан, жәа-шықәсақәа ниасны ицахьеит, аублаақәа ԥсасада иааиуеит, ишԥарурыз, аҳәырҭақәа рымамызт. Дара зышьцылаз аџьықәреи акәгәышьан, ианааиҵәҟьа иаразнак напы адыркит уи алаҵара, аха убригь башахеит – аџьықәреи шьап ахҳәаҵә аланаршәаанӡа, аӡыршы ақәҭәазшәа, инықәҷыҷ ицон.
Ачарыц аарыхра мацара рхы рзаланыҟәгомызт. Аублаақәа рзы зынӡа иҿыцбарахын абамбаарыхра, аха мраҭашәаратәи ргәылацәа рҽадцаланы убри иаҿын, ԥсеивгагасгьы ирыман, аублаақәагьы урҭ ирҿыԥшит.
АБҨАТӘ БЫКЬ
Ақыҭа сналалан сҿынасхеит зны... Уаанӡа сахьнеилакгьы ссасын, издыруада аԥшәымаҵас схы збо сҟаларгьы абраҟа? Гәарабжьара зацәык ақыҭа иагәылган, наҟ-ааҟ харабӷьара анышә иқәсаҟьан, анышәԥшшәы змаз аҩнқәа... Ана-ара асаба ҩыҵбыблоит, иҟьо иаман иаақәлоит аԥша, агәарақәа ашәыб еиԥш асаба нарықәҳауеит, гәашәк аауртырц унапы ахьындәықәуҵалакгьы, итатаӡа асаба инылашәоит. Махҽқәак, рыбӷақәа гәардӡа улаԥш нарықәшәоит, иеишьҭагыланы иахьнеиуа, нахьхьи, аҵлазацә ашәшьыраҿы, цәа-баақәак рыхқәа неидкыланы иеидгылоуп... Амӡырха, шамахамзар, аӡәы дықәубаауам, ашоура иацәшәазар акәхап; ҟызқәак, ма кәатақәак кар-каруеит, алақәаҵәҟьагьы шуам. Ашоура анхҽлак, ахәлбыҽха, џьоук аацәырҵуеит, ахәышәтәырҭа иҭыҵыз реиԥш игиуа... Иеидгылан иеицәажәозаргьы, рыбжьы уаҳаӡом... Еҳ, иабаакылси уҳәарауазеи аублаақәа! Иабаҟоу рҽы туӷанқәа ирықәтәаны, амҩаду ианибамырӡало, апҟацаҳәа рҟамчы шьҭыбжьы иардыдуа иныҟәалоз? Иабаҟоу рӡарақәа еҭаҳаҳа, хәылбыҽхала цәажәара агәылара инеиуаз абыргцәа? Уахьынаӡрыҩлакгьы иуаҳауам: «Бзиала уаабеит! Умҩахыҵ, ҳаԥшәымаз!»
Шәаҳәабжьык усгьы иааиуам, аха хәыҷык ицәыуабжьгьы уаҳаӡомеи, мшәа?
Ақыҭа агәҭаны игылоуп аџьаама, иара убриак акәӡоуп ҩынҵас иҟаҵоугьы. Шьыжьла, хәылбыҽхала амула аҳаракырҭахь дхалан ириҭоит азан. Ибжьы заҵә кьау-кьаууа инықәҩуеит акаршәра: «Аллаҳҭаала ида, ицәа дыҟам!..»
Сныҟәоит, иеимыздоит аублаа қыҭақәа, исыԥшаауа саргьы исыздыруам, зегь зцәыӡхьоу иибаран иҟоузеи? Насыԥуп, ԥахьа аахыс издыруаз ҭаҳмадцәақәак срықәшәар. Егьырҭ аҿарацәа усгьы срыздырӡом, «дызусҭада, ари аҭынхада?» сзырҳәозар акәхап.
Қарынџь-Овасы инаркны амрагыларахь инхон џьамҳасараа, изларҳәоз ала, урҭ уаракаа ирыжәлан. Ԥагьақәак, хжәақәак, тәымуаҩыкгьы дрыларыжьломызт, рылахәҳахәҭрагьы уадаҩын, ҵабыргны, ҭеиҭԥшла еихыкка-еиҵыкка уаа нырҳарақәан. Ауаса мацара рзанын, еиҭаҵуаз нхацәан. Ҭагалан излааз ҳзымдырӡо, мрагыларахь иҳаваз адәеиужь ду, алаҳәа еиқәаҵәа нықәхазшәа, ркачадырқәа еиқәаҵәа-еиқәаҵәаӡа иаразнак иаахырҩон.
Март мза аныҩагылалак, рырахә раԥцаны аҟәаԥа-ҽаԥа инаҿалон. Ацәыббра аныҩагылоз, рышьҭахьҟа ихынхәуан. Урҭ дрыман ԥызас Џьауад-беи ҳәа ҭаҳмадак. Гәыжәлацәгьак, иуадалықь аҿы ҩыџьа аублаа ҭыԥҳацәа шыҟазгьы, ҳара ҳажәлар хҭакны иман. Ҳшымгәыӷӡоз, арҳәцәа наҳажәиҵаларын, ҳазӷабцәа мҵарсны џьара иҭиларын, ма ҳарахә ԥҵәаны игаларын. Урҭ ззымчҳауаз аублаақәа абџьар шьҭырхуан, икатәон ашьа.
Шьаруалаа, амраҭашәарахьтәи аублаақәа ргәылацәа, зынӡак даҽа уаан, хыԥхьаӡаралагьы ижәпаҩын, рцәажәашьа хазын, ақыҭа мацара акәымкәаны, ақалақьқәа рҿгьы инхон, аҿаԥсшәа рҿан, рнаалашьа бзиан, баша ирзырҳәомызт: «Шьаруалаа иузгәамҭаӡакәа уҟырҟы иҭиаауеит» – ҳәа. Урҭ хәҳахәҭцәан, ҳкыҭа акәша-мыкәша аџьармыкьақәа дара иркын. Шьаруал ԥҳәыс лысаби дырцәо, агарашәа иақәылхәоит ҳәа лафны ирҳәон:
Уцәа, сыԥшқа, иага уцәгьахаргьы,
Дәқьанк ушԥазыҵамгылари!
Ҳарҭ аублаақәа ҳаиԥш, ашәыр, ауҭраҭых, ашә, ахш, акәты, акәтаӷь уҳәа рыҭира иацәыԥхашьомызт, урҭ, ишҩыҵшәоз еиԥш, ахәҳахәҭра рҽазыркуан, иагьаманшәалан.
Аублаақәа ари асакара ианықәнагала, рхалазаҵәык ракәын, тәымуаҩык дрыларшәымызт. Ус, дук мырҵыкәа излааз ҳәа рзымдырӡо, шьаруалаа аарылаԥсеит. Аӡәы адәқьан ааиртит, даҽаӡә акаҳуажәырҭа, ахҩык – ахәыҷы-мыҷы иманы ақыҭа днарылалт, аԥшьҩык қьаранџьыс џьара даагылеит, ахәҩык – дуасҭон. Ҿыц иаадыртыз аџьаамаҿы хәаџьас иҳамазгьы, ақыҭа знапы ианԥшылоз амухҭаргьы, акаимаҟамгьы, авалигьы шьаруалаа ирылҵыз ракәын.
Шықәсқәак рыҩнуҵҟа Қарынџь-Овасы адгьыл ԥсыларақәа аанкыланы, инхеит-инҵит шьаруалаа, иреиӷьызгьы аҩнқәа дыргылт. Аублаақәа – шәахыҵ, ари адгьыл ҳара иаҳтәуп ҳәа рзымҳәеит, избанда, амчра шьаруалаа иркын, насгьы ахәҳахәҭра, алага-ҩага, аԥара ԥсахра уҳәа аԥсҭазараҿы рыда ԥсыхәа ҟамлеит. Шьаруалаа, егьырҭ ҳгәылацәа реиԥш, рыҽхьакны иҳавамгылт, хәыҷы-хәыҷла имырхьаакәа инаҳалаҵәеит. Дук мырҵыкәа енуарақәакгьы наҳабжьалеит, дара еигәырӷьаны ҳҭыԥҳацәа ҳәсақәас иргон, ҳаргьы рҭыԥҳацәа ҳаарыхон ҭацацәас.
Урҭгьы дрыман знапы ианԥшылоз аҳ. Уи – иԥхьатәахьаз аԥашьа. Али Ҳазреҭ-ԥашьа иакәын. Еиҳараӡак Сҭампыл дынхон, зны-зынла инап аҵаҟа иҟаз ашәахтә анырзымшәалак, ма игәҿыӷьра ихаиршҭырц ақалақь даналҵуаз, шьаруалаа рахь даақәлалон. Изларҳәоз ала, адунензегьтәи аибашьра ианалга, Ҭырқәтәылан уаха-сахаҳәа ианеилала, Али Ҳазреҭ-Ԥашьа иԥхьатәарагьы агәхьаа мкыкәа, аҳәынҭқарра аусқәа иҽрылаихалеит, аилаҳара иаҿыз Асулҭан имчра аиқәырхара дашьҭалт.
Хәарҭа змамыз аԥашьа иқьаҳиа Хәсеин-ефенди иакәын. Ауаа реичырчара мацаразы дшан, дҟырлышын, Асулҭан ихазынарҭа иҭаз ахьи араӡни наган инаирҭаргьы, иԥсы ҭәуамызт. Аублаақәа тәамбашақә, лахә-лахәу дрышьҭаԥшуан, аха иаахтны хықәкыла дрыжәломызт, ирзымдырӡакәа ҵаҟа-ҵаҟа иеилеикшон, иахьабалакгьы ацәҟьақәа ҳаны иман, маанала инацәахы иакәиршарц иҭахын.
Шьаруалааи ҳареи иҳабжьысны инеиуан ӡиаск, убри мыжданы, иқәибахганы иаарыбжьалеит наҟ-ааҟ ҩ-жәларык. Аарцәтәи ҟәыҵәак аҟны аублаақәа аӡлагарақәа ҭарҵарц шықәсыла иазашшуа иашьҭан, аҵыхәтәаны Хәсени-ефенди дақәшаҳаҭхеит, аха ӡлагара-цыԥхьаӡа абаџь диршәон. Ишуасҳәаз еиԥш, ара аарҩара мцахәыцәа адыруан. Уи – аҵеиџьқәеи, аӡыҭҟәақәеи ҭарбо, абнара илагьежьыз амца еиԥш, аурақәа зегьы былуа аҿанаанахалак, шьаруалаа, ари аӡиас ҳара иаҳтәуп ҳәа ирыԥхьаӡон усгьы, имҩахганы рымхқәа инарыҵарҵон. Ҳара иҳадыз аҟәҵәа цәыкәбарк ҭамыршәкәа иҩашӡа иҟәарашха ҳаадхалауан. Итәон ҳаӡлагарақәа, ӡыда иааилахон ҳарахә, инықәҷыҷаа ицон ҳаурақәа.
«Аллаҳҭаала иишаз аӡиас ауаатәыҩса зегьы ирзеиԥшуп, ҳара иаҳзыжәуа закәандароуп!» – ҳәа хар змамыз аублаа быргцәа Хәсеин-ефенди иҟны инеиуан.
– Ииашоуп, Аллаҳҭаала ишеит аӡиас, аха адгьыл дҿы Аллаҳҭаала изаҵәу Асулҭан ду, ҳара ҳаҳ Али Ҳазреҭ-ԥашьа аибашьрақәа рҿы иааирԥшыз ахаҵарақәа ихы аҟны иааганы, ари адгьыли аӡиаси шеизаку, хәыда-ԥсада ҳмҭас ииҭахьеит. Исҳәо хашәымҵозар, абар шәаԥхь Асулҭан Ираде, – рқьышә инықәикуан қьаадк.
Ихьагәгәа ихынҳәуан ацҳаражәҳәаҩцәа. Хаала ишамуаз анырбалак, ожәы ирбазма, абџьар шьҭырхуан аублаақәа. Иҩашӡа иҭацәыз аӡыршьҭра ианшылон ашьарҩаш, наҟ-ааҟгьы иҭахон акгьы зхараӡамыз анхацәа.
Абри еиԥш ацәгьара ашьҭахь, Хәсеин-ефенди аублаа рахь ауаа неишьҭуан аинааларазы, уи дзакәыз еилызкаахьаз, игәы иҭаз рдыруан: ҳара ҳмухҭар, уи имҵақьақьаҩ, ҭӡыцыԥхьаӡа днарылалан алаӷырӡ зыхьшыз аԥара еизигон, инаган ақьаҳиа ԥсымҭә ианихәлаижьлак, ахьхьаҳәа ҳара ҳахь аҿаанахон аӡиас аҟәҵәа.
Дахьынхоз еилыскаахьан, Чарыхә аӡиас зҽазҭаз аублаа ҭакәажә Ҳамида лмаҭа Таҳир. Уи ҳанеибгаз ҳаҩнаҭа дааӡахьан, иашьа хаҭак дысзиҩызан, ҩынтә-хынтә иҩныҟа сымҩахыҵхьан. Иԥҳәыс Гәилизар ҭахык иеиԥш слыдылкылон, лхаҵа илеиҳәахьазар акәхарын хаизыҟазаашьа, аха иара Таҳир ихаҭа синиомызт.
Уи аӡәзаҵәык иакәын ҵарак зманы аублаақәа ирылаӡазгьы. Қарынџь-Овасыҟа ижәлар ахырцеит ҳәа аниаҳа, Сҭампыл дызҿыз иусқәа кажьны иҽырхьигӡеит. Зегь раԥхьаӡагьы – дашшуа даашьҭалан, ақыҭаҿы идыргылаз аџьаамаҿы, аублаақәа рыхшара рзы иааиртит амеқьҭеб. Таҳир ахәыҷқәа хәыда-ԥсада дырзаԥхьон аҭоурых, нас хәыҷыхәыҷла дналагеит, иара иеиқәиршәаз анбан ала аублаа бызшәа дырҵара. Ари ихы ааихнахит амула Махмуҭ. Уи иара ацаҩцәа идирҵоз аҭырқә нбани араб бызшәала аҟәырҟан аԥхьашьеи рымацара ракәын. «Абарҭ ирхыганы даҽак дырҵара закәаным» ҳәа дықәгылт. Аублаақәа мсылман ҳасабла рынамӡара ахарҭәаара уалԥшьас иԥхьаӡон амула. Абри аимак инацлеит ақыҭа мухҭар иҿы ишьҭаз: «Таҳир дыгәрагам, шәылаԥш ихшәмырԥан!» – ҳәа ицәажәоз Сҭампылынтәи иаарышьҭыз ашәҟә маӡа. Иаарласны амеқьҭеб адыркит, иааилахеит аублаақәа рыхшара ҷышәк ахьырҵашаз рымамкәа.
Шьыжьы, шьыбжьон, хәылбыҽха агәашә инадгылон аӡәырҩы.
– Таҳир ихабар ҳәа ибдыруазеи, Гәилизар? – илазҵаауан дара.– О, Аллаҳҭаала, ирманшәал жәларак ҳус иашьдоу имҩа! – иныҳәа-ныԥхьаны ицон.
Сымацара сакәызма, жәларак зегьы мраҭашәарахьтә иаагаз амҩа рыбла ҭырхаха ианԥшылон, шьаҟауаҩык, ма ҽуаҩык, кәыкәыблак даҟараны асакареи ажәҩани ахьеивҵалоз данаацәырҵлак, иеибарҵысны уахь рҿыҩархон. Аха макьана иҟамызт Таҳир ихабар. Абар ҩынтәуп уи ажәлар рашшыԥхьыӡ иманы Сҭампылҟа амҩа дықәлоуижьҭеи. Раԥхьа данца, ихы-игәы дақәгәырӷьо дхынҳәит. «Сызԥшрак шәгәы кыднахызаргьы, мҩамш санылеит ҳәа сыҟоуп! – нареиҳәеит усҟан, дышхынҳәыз заҳаны идеизалаз ажәлар. – Иага џьа збазаргьы авизир ду ихаҭа сидикылт, сашшыԥхьыӡ дахәаԥшит, ажәалагьы даара сҭиҵааит». «Узықәгәыӷша кыр уеиҳәама, ижәла нҵәеит!» – ацәажәаха рибамҭо иааилалеит арахь игылаз. Убасҟан иаацәырганы иреиҳәеит Сҭампылтәи аиҳаб ду иажәа: «Аҳаҳаи, акы шәацәымшәан, ашьхарыуаа! Асулҭан ду иԥиҟаз азакәан иара иҳәынҭқарра иқәынхо жәлары зегьы ирзеиԥшуп. Уи еилазгаз ашьаус изыԥҵәоуп. Шәарҭ аублаақәа шәымҳаџьырқәоуп, адгьыл абаџьгьы уиаҟара шәықәҵатәым! Атәыла аҩнуҵҟа аилаҩеиласрақәа маҷк иааԥхьатәашәа иҟалар, амекьҭебқәагьы шәзааҳартуеит!»
Аӡбахә-бааԥс нкылашьа шамам еиԥш, агәырӷьаҿҳәаша бзиахәгьы аԥша иаамҵанарсуеит, унхьаԥш-аахьаԥшаанӡа жәлары зегьы ирыхьнагӡоит. Ус иҟалеит абраҟагьы, уахьӡырҩлакгьы иуаҳауан:
«Абаџь шәара аҵыхәа ԥҵәоит!»
«Али Ҳазреҭ-ԥашьа азалымдарақәа иаҳзиуз иахырҟьаны, иԥашьара имырхуеит!»
«Ақьаҳиа Хәсеин-ефенди дҭаркыргьы ҟалап!»
«Ҳашшыԥхьыӡ агәаҭаразы џьоук аауеит ҳәа аниаҳа, Џьауад-беи ирахә дрышьҭалан ашьхара иҽеиҭеит!»
«Афырхаҵа, Таҳир!»
Аха инамӡеит, ихәашхәашаны ицеит усҟантәи ргәыӷрақәа. Иааҩит ажәабжь бааԥс: Таҳир зыҟны дыҟаз аиҳаб ду имаҵура нижьит. Иҭыԥаҿы дгылеит, иара дызҭахымыз, иусқәа еилазырҩынтуаз даҽаӡәы! Еиҳараӡак аублаақәа рыбӷа ԥызҵәоз, уахь ихалаз аиҳабы, Али Ҳазреҭ-ԥашьа изааигәаз уаҩызаарын. Аха макьана ашьхарыуаа ирыман гәыӷырҭак: адгьыл аҿы Аллаҳҭаала изаҵәу Асулҭан – изықәшәоз азалымдарақәа рҿы, иага рҳәаргьы, џьара хәаԥшрак риҭоз џьыршьон.
Аарҩара иқәнахит аурақәа. Уиакәын Хәсеин-ефендигьы дыззыԥшыз, длахан аӡиас аҟуҵәа икит. Алаҳәа анҟыруа, иаҭахыуп ажьабаа ақьаҳиа Хәсеин дангәаауа, иҭахыуп аҵарҭыша! Аха ожәык уи рылшо иҟам аублаа мҳаџьырқәа.
Рыԥсы ианақәԥш, еиҭеизеит ажәлар.
Аҽнышьыбжьон ҳацәирҳәит акьахиа! Ҳаиҭаҳәам акәымзар, уи аӷьыч ашьаус дақәшәон!
Иашан, ҳаиҭаҳәамкәа ҳаанхеит!
Таҳир уда ԥсыхәа ҳамам! Ҳашшыԥхьыз уманы, даҽазнык Сҭампылынӡа уҳазца!
Ижәдыруеит, шәарҭ шәзы сара схы сеигӡом! Аха баша сцоит, акгьы алҵуам! Сҭампылтәи аиҳабыра ҳарҭ ҳаха рымам ожәы!
Дад, Таҳир, убла узыхҩарыма, ҳанацәа рылаӷырӡ умбо? Улымҳа узыџьгәарыма, ҳасабицәа амла ҳәа рыхьу-су бжьы умаҳартәы? Уршьыхаҭозаргьы, даҽазнык ҳашшыԥхьыӡ уманы удәықәла, Аллахҭаала дақәныҳәап умҩа!
Ишԥеиурыз Таҳир, даҽазныкгьы жәлар рашшыԥхьыӡ шьҭыхны Сҭампылҟа ихы ирхеит.
Абри ҟалеит, сара Қарынџь-Овасы саннеишаз аламҭалазы.
Ac мацара, акы му, акы мҳәа зҳәаз иеиԥш, ҭакәажәыки лагажәыки рнапы санԥшыло сызлатәарызыз? Схы зланыҟәызгарызыз? Ажьира сымдыруази, мшәан? Хыбрак аргылара сылсыршаӡаргьы, излаасҳәарызыз аӷа, аԥсангьари, ажьаҳәақәа, арыҭәақәа? Зегь реиҳа ибӷаԥҵәагаз арацәа акәын, ҳааигәа-сигәа бна ыҟамзар иабасырцарыз уи? Maп, мап, уахь сымҩа рҟәан!
Иаанхазеи, умҳәои, нас?
Сиҭи, сареи, Хымжәажәи, зымч зшәахьаз ҳакәын усгьы, адгьыл хыӷьӷьа-ԥыӷьӷьаны, ачарыц зацәык лаҳҵон, бжеиҳан ҳамгәахә ҳзаарыхуамызт, абамбаарыхра ҳалшомызт, ҳаҟәыҵхьан. Ашьҭахь, мҟәба жәла бзиак ҳаднагалан, илаҳҵон, амҟәба рацәаны ианҳаулак, алҩаҿ иҳарҩон, нас Сиҭ днадтәаланы иҟаиҵон акәапеиқәа ахәы ԥшӡақәа рыҭаны, ахраӡагакла, ахраҿақәа, аматрақәа, агәыгәымқәа. Убас амҟәыба ҟәазқәа ирылихуан ахәыҷқәа рзы хәмаргас аҵысхәқәа рхаргыланы, аласа ԥаҵас ирыҭаны асабрадақәа, акьанџьақәа... Саргьы, уаҳа иҟасҵхуазыз, убри сҽазыскит.
Анцәа иҟнытә, ҽадақәак ҳамагәышьан, ҳнаплых нақәҵаны, ма Сиҭ, ма сара аџьармыкьахь ҳдәықәлон... Ҟәрышьқәак ҳауеит ҳәа иахьа хәлаанӡа амра ҳацәгылан...
Саб Ҳамырза, ахаҵара усқәа рзы мацара ииааӡоз иҷкәын сара, сымҟәыбақәа ырхәархәаруа аџьармыкьа сшықәгылаз идыруазар, хакәла иԥҽны дҭыҵыргьы ҟаларын идамра! Аха, ишԥаҟаудари, ауаҩы зны длаԥсахоит, зны дхәаԥсахоит рҳәоит...
Аҽнынтәарак сымҟәыба лыхқәа саԥхьа ишьҭаҵаны, амра схацеиуа, амцқәа сықәпапа аџьармыкьа сықәгылан. Абжьааԥны иеиԥшымкәа сманшәалахеит; икылызгаз зегьы сҭиит. Аџьармыкьа сналалан, иаҳҭахқәаз: аџьыка, агаз, асапын уҳәа аасхәеит, урҭ моу ачабабет аҳалуеи раахәарагьы згәаӷьит...
Сандара сҽадахәа инақәҵаны аҩныҟа схынҳәит, аха иахьа абга шысԥылазгьы, гәаҳәара сымамызт, сылахь еиқәын... Аџьармыкьаҿ иумаҳара иҟоузеи, аибашьра еиҭаҟалеит ҳәа ажәабжь бааԥсы иалацәажәон зегьы... Урҭ ирҳәон: Измир ишыӡхыҵыз абырзен ры, урҭ атәыла рымпыҵахало амрагыларахь ишдәықәлаз, Мерсии абаӷәазаҿы иааин ишыӡхгылаз афранцыз еибашьыга ӷбақәа, ар аӡхыҵра иалагараны ишыҟоу. Сҭамныл, Асулҭан итәарҭаҿы, англыз еибашьыга ӷбақәа шӡыхгылоу, Асулҭан ихаҭагьы иҭааз атәымсасцәа ирҳәо ада даҽа мычхарак имамкәа дшаақәхаз. «Ари еиԥш аилаҩеиласра ахьыҟоу, Таҳир илшагәышьозеи? Ихаҭа деибганы дзыхынҳәуанда» ҳәа сшынкахәыцуаз аҩны сааит. Исаҳақәаз Сиҭи Хымжәажәи ианрасҳәа, рылахь еиқәнаҵеит. Сара сеиԥш, даргьы Таҳир хьаас дҟарҵеих: «Аҳи аҳкәажәи ргәеизынхара аҳҭԥҳәыс далаӡит» ҳәа, ари еиԥш аамҭа бааԥс аублаақәа шьаҭанкыла ҳалаӡӡаргьы ҟалоит! – иҳәеит Сиҭ, ҳашьҭаларц ҳаныҩагылоз.
Ахацәа срылагыланы, ес хәаша аныҟәара салагеиг аџьаамахьы, ааи, дад, даҽаџьара акәым, аџьаамахьы! Амала, угәы иаанамган, изцәырҵит ҳәа Аллаҳҭаала ихаҵара! Сшыҟаз ауп, сара сзы Аллаҳгьы дыҟам, нцәагьы дыҟам. Уахь сцоит, зегь ируа зуеит ҳәа, сымкьыкьхан, слаԥшықәҵамхарц. Адунеи аҿы исзаанхан иҟоу Сиҭи Хымжәажәи ргәы иасуа ак ҟасҵарц сҭахым, дара санырбо, есымшааира хәынтә анамаз скуан, санырымбо иаабжьасыжьуан. Игәасҭеит, срыҟәҟьаны сыҟаз аахыс Хымжәажәи Сиҭи рымацара ракәым, аублаақәа зегьы, дара ирыланхо шьаруалаа раҵкысгьы амсылманра рылаҽны ишыҟаз. Иаабжьамыжькәа ес хәаша, иеицырхашьшьы, аҿарацәагьы рыларгыланы, аџьаама иҭалон, амсылман ныҳәақәагьы, излатәаз шьаруалаа раасҭа, иаҳагьы иалырҳәцааны, имҩаԥыргон. Арыжәтә аӡбахә усгьы изҳәахуадаз, ахьӡцәҟьагьы ражәа иалӡаахьан. Ожәы-ожәы «анцәа, улԥха ҳаҭ» ацымхәрас, «Аллаҳ улԥха ҳаҭ» – зегьы ирҿакын.
Быҭха атәоума узызҵаауа, дад, Шәарах? Уи ауп саргьы сыззаауа. Иҟан уи аныхаԥшьа, аӡәырҩгьы, еиҳараӡак аҭаҳмадцәа агәра ргон, иаҵаныҳәон. Ақәра ӷәӷәа змаз аныхаԥааҩ Соулаҳгьы макьана иԥсы ҭан. Ес-ааԥынра ажәлар еизганы, «Аныха амҵа» зыхьӡырцаз ахәадаҿы, аныҳәара ҟаиҵон.
Ҽнак, Сиҭ иаҳаит Соулаҳ игәы бзиамкәа дшышьҭаз. Усҟанҵәҟьа иӡбеит ибара дцарцы.
– Уаала, дад, Заурҟан, уаргьы, ожәраанӡагьы дубар унаалон ҳныхаԥааҩ! – насыдиҵеит уи. Maп ахысымҳәааит саргьы. Лассы ҳаиманы амҩа ҳнықәлеит. Сиҭ, еизара дук ахь дкылсуазшәа, деилаҳәан кәымжәыла, кабала, иҟәнын аҟама, икын алабашьа, ус ацәырҵра аныхаԥааҩ игәы иахәоит ҳәа иԥхьаӡозар акәхарын. Агәарабжьара ҭшәарала ҳнеиуан. Сиҭ дыздыруаз иааиԥылоз – салам алеиқәым! – ҳәа аԥсшәа иарҳәон. Иаргьы аҭак ҟаиҵон – алеиқәым салам! Знызаҵәыкьы исмаҳаит аублаа бызшәала: «Уа мшыбзиа!», «Бзиара убааит!» Арахь ианааидгылалак, аублаа бызшәала аицәажәара иналагон.
– Ac изыҟалазеи? – сиазҵааит Сиҭ.
– Ҳашьцылт, дад, иамоузеи, уигь мшыбзиа ауп иаанаго! – аҭак ҟаиҵеит иара, уаҳагьы хырҩ, азымукәа.
Ҳамҩа аԥыхьа, аҵла қыцә ашәшьыра иҵатәаны аҿарацәа ҳәызбаҵыркьакьа ҟарҵон. Аублаатәылан акәзар, агәырқьҳәа иҩагыланы амҩа ҳарҭон, арҭ дызусҭазаалакгьы аӡәгьы дааҳхамҵгылеит, рхы адырԥсыланы изҿыз иаҿын, ашьшьыҳәа ҳнархыкәшеит.
– Салам алеиқәым, дадраа! – аԥсшәа нареиҳәеит Сиҭ.
– Алеиқәым салам! – аҭак ҟарҵеит даргьы, иштәаз мацара.
Ҷкәына жыцәк, еиқәакы, ихыԥҷаҷар еиларгыланы дахьтәаз даахьаԥшны Сиҭ днаихәаԥшит:
– Убаҩ хәарҽқәа ԥшак нарысыргьы уздыруам, аҭаҳмада, ари акәымзцәа еидырххала иушәу ааушәухыр! – акыркырҳәа днахыччеит Сиҭ икәымжәы. Итәаз зегьы акьатекԥҵәара иналагеит. Аҭаҳмада дхьаԥшынгьы дрыхәамԥшит, ус ожәы адагьы иаҳахьазар ын амала, «е-е-ҳеи-ҳеи, анаџьалбеит!» ҳәа лоунытә даақәыԥсычҳаит. Кыраамҭагьы ацәажәара даҟәыҵы днеиуан, сара исҳәара сҿашәомызг, аха заманалаҵәҟьа иеилыскаауан аҭаҳмада игәынқьра змааназ. Ожәы ихы иқәжьны дхәыцуа дахьнеиуаз, ибла ихгылазар акәхарын Аублаатәылатәи иҷкәынра: иӡыш-ӡышӡа аиҳабацәа бзиахәқәа ртәаны дықәгьежьааны рымаҵ аниуаз, иҽыжәлозар, рышькыл кны раԥхьа ишҽыжәиҵоз, ҽыла иеицны инеиуазар, арымарахь дышрывагылоз, иҽыжәҵуазар, – раԥхьа иара дылҽыжәԥаны, абыргцәа рышькыл даҵагьежьны ишааникылоз, аҽқәа днарыханы ишҿеиҳәоз, аҭаҳмадцәа еидтәаланы, аҭаҭын иахо еицәажәонаҵ, иара дықәгьежьааны амца шеиқәиҵоз, рнапқәа дырӡәӡәаны рхәы ишахаиртәоз, иага иадхаларгьы, рыкрыфара иалгаанӡа иара дшырхаҵгылоз.
Иахьа иара данажә, иҵагылаз аҿарацәа ус ҳаҭыр иқәызҵо аӡәгьы дибом. Уимоу, ҳәызба-ҵаркьакьа ҟазцоз акыркырҳәа икәымжәы иахыччеит, ахаҵгылара шаҭахызгьы рхашҭит... Изусҭцәада умҳәои дара? Шьҭрала аублаа гәҭылсақәа, игәылацәа, иашьцәа ирхылҵыз!
Ашҭа ҳаннықәла, ныҳәара дцошәа, шкәакәа маҭәала деилаҳәаны, алақа ашәшьыраҿы снеигәыдыԥшылеит, илабашьа иԥышьҵыргәа аҟәардә лаҟә дахьықәтәаз Соулаҳ. Ижакьа ӡыш жәпаҳаҳараӡа имаҟҿаҳәара иахысуан. Ицәыхарамкәа икәшаны итәан Дауҭ, Шьмаҭ, Ҭаҭласҭан, Мураҭ уҳәа аҭаҳмадцәа.
Сидырит, даагыланы сааигәыдиҳәҳәалеит.
– Узгаз рымшра ааугааит, дад, Заурҟан! – иҳәан, еиҳаб дук иватәара шызымуазгьы, мчыла иааигәара аҟәардә наргыланы снаиртәеит. Ахыхь бааԥс имазгьы ихашҭит, ихы злаҿаҳәазгьы наҟ иамихит, дсацәажәон, сҭиҵаауан, сажәақәа игәы шеибадырфоз ҩашьомызт.
– Дадраа, сашьцәа! – иҳәеит Соулаҳ зегьы дааҳалаԥшны, – исҭахқәаз абас иахьа шәеинымиаргьы, ҷыдала шәеизызгарц сгәы иҭан. Заурҟан дахьҳақәшәазгьы – зынӡа абзиа. Сыхҭаԥаара шьҭасҵарц сгәы иҭоуп иахышәҳәаауазеи?
Абри еиԥш заҳап ҳәа имгәыӷуаз аҭаҳамадцәа, ирҳәо рҿамшәо иаанлахеит.
– Ари цәырызгарц сгәы иҭеижьҭеи акрааҵуан, аха исзыгәаӷьуамызт, шәарҭ аҵыхәтәантәи аублаа ҭаҳмадцәа шәгәш ишасуаз здыруан! – аҭынчра ааилеигахит Соулаҳ.
– Ҳныхаԥааҩ, ҳаԥхьагыла, ахаангьы хшыҩи гәамчи згымыз, анцәеи ажәлари иуаҭааршьаз мап ацәукыртә еиԥш цәгьарас узхаԥшызеи? Зныха амаа укыу, аублаақәа реиҳа pәы анҵаӷаз, реиҳа рыбӷа анкәадаз, аӡреи аԥсреи ианрыбжьагылоу аамҭазы, уҽԥхьоукырц зуҭаххазеи? – акыр дацраланы даацәажәеит Сиҭ.
– Аԥыза ар имамзар дызԥызарыда? Аҵла злагыларызеи, дац амамзар? Аныха аӡәгьы ихаимҵозар, аӡәгьы даҵамныҳәозар, дзаҭахыузеи аныхаԥааҩ?– даацәажәет Соулаҳ, ихы иқәжьны ҵаҟа дышьҭаԥшуа.
– Ҳара нцәак уаҳзиҩызоуп Соулаҳ иаҳа ҳанеицәазгьы, агәшьҭыхга ҳауҳәон, иахьатәи уцәажәара иҟалап угәамбзиари иахҟьазар. Уара уажәбааны утәам, уц, ушә иҳагымхаша, укаҿ-каҿуа уҳамоуп! – иажәа налеиҵеит аҭаҳмадцәа руаӡәы.
– Изҳәада ҳныха ыҟам ҳәа? Быҭха аныҟала, дыҟазароуп ахаангьы ҳаԥхьагыла ҳныхаԥааҩ! – дҩагыланы дцәажәеит Ҭаҭласҭан.
– Ҳныха шыҟоу еиԥш, ҳныхаԥааҩгьы дыҟазар ауп! – ҿааиҭит аҭаҳмадцәа еицҿакны.
– Уи зҳәо Аублаатәыла агәыҭгара ишәнаҭаз макьана изцәнымҵәац шәоуп! Ус ихәыцуеит ҳәа cгәы иаанагом аублаақәа зегьы! – ҿааиҭит Соулаҳ ихы ҩеиҵыхны дҳалаԥшуа.
– Maп, уи еиԥш шәарҭа ыҟаны иаабом, ҳныхаԥааҩ, угәы рҭынч!
Илабашьа иаҳагьы иҩыҵра иныҵарӷәӷәаны, ҳамҭак дхәыцуа дтәан. Анкьа избахьаз дабаҟаз, деихәлахахьап Соулаҳ. Илахь ҿаша ианыҩҩылаз акачырақәа зны инеизыҵәон, зны иааиҵыҵуан, иԥынҵа агәы ахьылхыз, асыԥса зҿыбгаз абахә еиԥш, абаҩ ааԥшуама уҳәартә аҵәа ҵаӷaхахьан, хәыҭ-хәыҭла дцәажәозшәа, иқьышәқәа маҷ-маҷ иҵыс-ҵрсуан, ҟыҳы! Ҟыҳы!–ҳәа данеимҳәоз, даацӷызы-ӷызуан, иблакыҵа ҭаҳара иҭыгьагьон ибла ӷра дуқәа, аха алҩа еишьыл хтәалазшәа, изакәызаалак џьара кәицк узхыбааломызт, баша саркьа хьшәашәаҵас ухыԥшылон. Анкьа, Соулаҳ данныҳәоз акәым, иара ус данцәажәозгьы, ибжьы абҩа быкь иҭыҩуазшәа аӷьаца-ӷьацаҳәа иуаҳауан, ожәы аҳаԥы цәаак аҵахьынтә иааҩуазшәа иҭахәаҽын...
Ус анакәха, ҳныха амҵа еизыжәга аублаақәа зегьы! – ҿааиҭит иара, илабашьагьы ивараҿ иҟәардо инкыдҵаны агылара иҭахызшәа инапқәа аҩбагьы ишьамхы инақәикит, иҟаҳҵап ажәлар реизара, ҿыхтыла ҳаиҿаԥшып, гәыҭыӷьӷьаала ҳаицәажәап, иауазар ҳҽеилҳаргап, саси-аԥшәымеи! Ҳабызшәа казыжьыз ауаҩы, иҳаиҳәааит, уи зыхирҟьаз, ҳабацәа рқьабзқәа ирхыччо – иҳаиҳәааит ирыдибалаз! Ақьаҳиа Хәсеин-ефенди ихәы назго, ихьӡ знықәуа, уи игәы иахәоит ҳәа ҳара ҳжьы иаӷрагыло, ҳаҩнуҵҟа ацәгьа зыршуа, ацәгьаҳәара занааҭс ишьҭызхыз, убарҭгьы цәыраагап! Ҳҽаҳрыцқьап, дадраа! Џьауад-беи ида ԥсыхәа змам иҳалҵааит, ицааит, уи ҿыц идырҳаз рыуа ишҟа? Аџьаама иҭамлааит сҳәом сара аублаақәа, аха имцхәхама нас шьарда зымчу Быҭха? Ижәдыруазааит, џьоукы-џьоукы ҳныха амԥынҟа иқәымло ианалага ауп, ҳара ақәӡаарахь ҳхы анҳарха, ҷан-ҷаны ҳанеибакы! Ҳныха ада ҳҿызхуа даҽак збом, дадраа, ижәдыруаз!
Зеиԥшыҟам усуп, уххь згеит, Соулаҳ иаԥшьугаз, акырҵуеит абас аублаақәа ҳмеизеижьҭеи! –даақәшахаҭхеит Сиҭ.
– Даҽак ҳзеибымҳәаргьы, ма ҳхаҭақәа ҳаибабап! Иацицеит даҽаӡәы.
Еҳ, дадраа, ҳаблақәа ааԥшуеит умҳәозар, ҳара ҳаԥсхьеит! Ҳаԥсадгьыл аҿы ҳаныҟаз акәзар, Быҭха амҵахь ажәлар реизгара аӡә имацара дазхон, ахәы ҳарак днықәгылан, абыкь днасыр, уаҳа аҭахӡамызт! – даацәажәеит Дауҭ.
Абыкьгьы хасроуп, сара сҟны иҟоуп иара ахаҭагьы, аха уи азҳархарым, шәарҭ абыргцәа ҟәыӷақәа, шәыҽшаны шәнарылал хқыҭақәа, ҭӡы-цыԥхьаӡа шәныдгыло, аизара шыҟало зегьы адырра рышәҭ! – иаҳа длахҿыхны дцәажәон хныхаԥааҩ..
Абас иааидтәалаз, аҵыхәтәантәи аублаа быргцәа аизара аҿҳәара ԥырҵәеит, мшысгьы иалырхит уи аҽны иацааиуаз аԥшьаша. Бзиала ҳәа иаҳәаны, ҳцоит ҳәа агылара ҳҽаныназаҳк, Соулаҳ ҳааникылеит. Иҭаца усгьы ахацәа ахьтәаз дцәырҵуамызт, имаҭа анапызацә, иара уи аӡәк иакәӡан дызхәаԥшуазгьы, дааиԥхьан, акы наиеиҳәеит. Уи аҩны дныҩналан, алаҳа ашәшьырахь иман дааин дааҭгылеит: иҟәнаԥсыраха аублаа маҟа зыҵдаз аӷәакьиа ҟамеи абҩатә быкь ԥшьеи.
Соулақ дҩагылан, махәҿа ӷәӷәак змаз иеиԥш, аҽыҩҳәа илабашьа ныҵаирсит, ижакьа еилач аӡы алхны ирфарц иҭахызшәа инацәкьарақәа накәыршаны илахьиҳәеит.
Дадраа, сашьцәа, сгәылацәа, аублаақәа раԥхьагылацәа, знызаҵәык шәаасзыӡырфырц сҭахыуп! – иҳәеит иара, икәаӷӷа игылаз днарыхәаԥшны. – Абарҭ ижәбо, аҟамеи абыкьи машәырны иахьеи иаци исыднамгалт, сабашьҭра иаҟәыхыуп дара. Аҟама – анҟьа зны аублаа мца иаӡрыжәыз, аублаа ԥсангьари иқәырчаԥаз, аублаа мақьа иахыз, кырынтә аӷа ишьа зҿагатахьаз, кырынтә аублаа ӡара зырԥшӡахьаз абџьаруп. Абыкь – аублаа зегьы иеицырдыруа иԥшьоу маҭәахәуп, аублаа мца иарсаз абҩа иалхыуп, уи зҿакны иасуа адауаԥшь хаҵа даныҟала, аублаа жәлары зегьы рыбжьы ахылҵуеит, жәларак зегьы рҿахәы аҳәоит, ҳара ҳгәаҟрақәеи, ҳгәырӷьареи уи иамбац, иахҭнамгац иҟоузеи? Зны игәырӷьаҿҳәашан, зны ишәаџьҳәаҩын, шьаарҵәыралеи лаӷырӡылеи иҭәу ҳҭоурых иашаҳаҭуп!
Анышәынҭра ихықәгылоу сара, ахәылҵ ҳәа исзынхазгьы, ишыжәбо, дыбжоуп, дычмазаҩуп, исҭахым сара жәларак ҳҳәаҭҳа изыхәҭам иԥыхьашәарц, хәмаргас иеигәыдырҵо иҟаларц. Дад, Заурҟан Золак, абра иааилагылоу абыргцәа зегь раасҭа уеиҵбуп, зегь реиҳа ушгәаҟхьоугьы, зегь реиҳа алаӡара умоуп. Уара иухыугахьоу, абра уаақәгыланы аҳәара уалагар, аӡыҵәҟьа агәара-гәараҳәа иаршып, ахаҳәҵәҟьа ахьышьҭоу аҽырҳәа аԥхӡы ақәнаҭәап, аха урҭ ҵҩа змам агәаҟрақәа ирзымхәаҽит угәамч, уаанхеит абарҭ зегь ҳаасҭа ушаублаа хаҵаз! Нас, ус анакәха, уара уоуп изаҭәоу, иахьа ожәраанӡа сара имырӡӡакәа иаазгаз ҳабацәа рҟәых!
Абарҭ ажәақәа ҳәаны, Соулаҳ иааганы, аҵӷала сыжәҩа иаахишьит абыкь инапала иаасымӷеиҵеит аҟама зыдҳәалаз амаҟагьы.
– Ҳаи, абзиара згымхаша ҳныхаԥааҩ, абас сурԥхашьоит ҳәа сыҟамызт, сара ауаҩы ишьа зымҟәыҵататоу, абахҭа иҭабаахьоу, уи афҩы макьана изхымҵыц, иабасықәнагоу аҭоурых иатәу аҟәых ԥшьа! Ус сзумур акәын, сара сызтәу агәнаҳа хьанҭа аарлаҳәа иныҟәызгоит, иҵегь ихьанҭоу аҵалара зсыдуҵазеи? Акгьы зхараӡамыз Саид дсымҟәыҵаԥсхьеит!.. – ҳәа сааӷьаҵәы-ӷьаҵәит, аха изхәарҭазыз, иҟалаша ҟалахьан. Егьырҭ аҭаҳмадцәагьы аасыкәшан, снапы аанкылауа, исыдырныҳәалеит исоуз аҳамҭа.
– Заурҟан, дад, – деиҭаацәажәеит ҳныхаԥааҩ, инапы сыжәҩахыр инықәҵаны, – унеи, хаҵак дышнеиц еиԥш, аԥшьаша ашьжьымҭан ҳныха амҵаҿы, унықәгыл ахәы акәаԥра, абыкь ноуҿыҵакны ухаҵа бжьы нарыларга аублаа жәлар! Иргәаланаршәап хараӡа инҳажьыз адгьыл гәакьа! Згәы каҳаз, игәы шьҭнахып, зхы зхашҭыз, ихы инардырын, ҿыц игылаз абиԥара изакәызеи ҳәа иазҵаап, иаланарцәажәап, иаднаԥхьалап, шьарда зымчу, Быҭха!
Згәы каҳан иҟаз аҭахмадцәагьы, иаҳа иаалахҿыххеит. Збара инеиз ачымазаҩ ихьаақәа шихашҭыз еиԥш, даргьы аамҭа кьаҿк акәзаргьы, ирхашҭит рыгәҭыха-гәырҩақәа. Омак зылшоз аӡәы сакәызшәа, гәыӷырҭала исыхәаԥшуан дара, сзықәшәаз иахысҳәаара сзымдыруа сахьгылаз.
ҲНЫХАԤААҨ ИУАХҬА
Иааит ҳарҭ абыргцәа ҳгәы хыҭхыҭуа ҳаззыԥшыз аԥшьаша. Ҭагалан ахь инеихьан, ажәаан аӷлҩа аҵачызшәа, аԥсҭҳәа еиқәаҵәақәа идырлашьцон, ақәоура азыгәаӷьуамызт, иҷкәаҳауан. Аԥслага-ҩагара хьанҭан, ицәыҵаҟәкыран. Иҳаваз адәы еиҵых ду аҿы џьамҳасараа ркачадыр еиқәацәақәа еивҵарыԥхаа иқәдыргылахьан. Ес-ожәааны ишыҟалац еиԥш, руасақәа хыҵны иқәырхуан ҳамхқәа, ирцҟьон ҳтәарҭақәа. Убри аҟнытә, аублаа рԥарцәа рҽеиҩыхны уахи-ҽни, бџьарла еиқәных ҳҳәаақәа рҷаԥшьон, уажәы-уашьҭан ҳгәылацәеи дареи аҟәҟәаҳәа ишааиларҵара еиҿагылан.
Адҵа шсымаз еиԥш, шьыжьнаҵы снеихьан «Аныха амҵахь». Ахәы акәаԥрахь сынхалеит, агәҭаҵәҟьа иқәгылан, зшықәсан аныха дыртәаз ашықәсазы иеиҭарҳаз ахьаца қәыԥш. Адгьыл цқьа ианымаалозар акәхарын, изымӷьацеит, ҳара аублаақәа ҳхаҭақәа ари акаршәра ҳшықәчычиахаз еиԥш, иеилҩааны ирыцҳахәха, иааҟәымҵӡакәа есӡынра мрагыларахьтәи аԥшаӷьы иасуаз иахҟьаны, зымҩаџьара ихынааны игылан. Уи ашьапаҿы ихыргьежьааны иҟаҵаз ахаҳәгәара иҭагылан Быҭха.
Аныха аԥхьа амрагыларахь схы рханы саагылеит. Заҟа ҵуазеи, анаџьалбеит, абыкь сасуеит ҳәа саламгеижьҭеи! Сара сеиԥш зымч зшәахьоу ауаҩы илшарыма, жәлары зегьы ирылаҩыртә еиԥш, ари абыкь асра! – саалакҩакит зназы, аха сгәы ааԥсахны, инасҿаскит.
Мрагыларахь сҿы рханы сшасуа, сықәҵәиаауан мраҭашәарахь, ԥыҭрак ашьҭахь – алада схы сырхон, нас – аҩада. Абыкь абжьы хҵаны игауан, аха иџьасшьартә еиԥш избеит, Аублаатәыла уи абжьы дыдрак еиԥш ашьхақәа ирҿаҩуан, нас иааҳәны амшын агәы инхыҩлауан, уахьгьы хара иамшьҭуазар акәхарын ага-ԥша, иааҵәины ақыҭақәа инархалон игәышьҭыхгаха. Maп, ожәы ус аҽазышьҭыхуамызт уи. Иага ирӷәӷәаны сасыргьы, акаршәра ҭбаа-ҭыцә изахьӡомызт, ажәҩан ахьгьы изыҩаӡомызт, аԥсҭҳәа жәпақәа ирынԥауан, нас иааҳәны, аԥслымӡ цыра еиԥш, иҿыпны асакара ҩанҭхьра илаԥсозшәа збауан. Уи гәаҭаны иаҳагьы садаапкыланы, ожәы-ожәы сыԥсы ааиҭакны сасуан, сеиҭасуан, ақәа сҿанауазшәа, аԥхӡ-баа сҿыкәкәаны икаҭәон. Иҵааҟәрыло аӷба, ацхыраара азыҳәан аҿҭра ианаҿу еиԥш, абыкь хәаа-заауан. Изаҳашаз ираҳаит ҳәа сгәы ианаанага, асра сааҟәыҵны, аҵла-ҿыс амҵаҿы иҟаҵаз атәарҭаҿы сбыкь насываҵаны снатәеит.
Ақәашырппҟара ишаҿыз иааҟәыҵны, иаакылԥхеит, жәхьан еиԥш иҩихьаз амра. Шьыбжьон акәын ажәлар еизараны ианыҟаз, аҩныҟа сцаны сааргьы иалаӡартә иҟан, аха, иззакәу сыздыруам, абри ахәыԥшӡа акәаԥраҿы, жәлар еизаанӡа схы сазныжьзарц сҭаххеит.
Инаӡама аублаақәа рлымҳа аҟынӡа абыкь абжьы? Иахырҳәаарызеишь, иеизарушь аӡә дагымкәа? Иеизаргьы, анкьа еиԥш изыӡырҩрыма ҳныхаԥааҩ Соулаҳ? Ожәы ааигәа ҿыц иҩыҵҟьаз џьамҳасараан ҳареи ҳаиӷара, ҳарҭ ҳаҩнуҵҟа, иахьа ожәраанӡа иаҳзмырцәаз, ҩыжалак ашьаус ирыбжьалаз уҳәа, мачхәызма сара сзызхәыцшаз, аха уахь ахы амырхеит сыгәҭыха. Изыхҟьа, излаа сзымдырӡо, ихаакәакәараӡа даҽа хәыцрак сналанагалеит...
Саԥхьа ишьҭаз, ҳәаа змамыз акаршәра ҟьантаз сшықәԥшуаз, иаразнак иааиҭаҟьан, иеилаарцыруа шьхарак сыблақәа иаарыхгылеит: шьыжьыхыуп, џьара-џьара анаҟә ԥжәахақәа акаҵәарақәа реиҩԥарақәа ирыбжьаӡсаны ицахуеит. Ашьха аика ҵарқәа сыла иҭаҳәҳәахыуп, арахь, лбааҟа, ашәаԥыџьаԥ бзарыбзаруеит, ишәахԥсараха убарҭ ирылҟьаны, ҩнык-ҩнык ираҟароу ахаҳә дуқәа ирхҩрны, ахылҩа-ԥсылҩа хыртәало илеихуеит анкьа ҳазҽԥынхалоз Шәача аӡиас. Аҟәаԥа-ҿаԥа ианылкылшәалак, аҽырҭынчны, иҟаз-ҟазуа, алаӷырӡ еиԥш ицқьаӡа, амра хычҷало ицахуеит. Аиҩхаақәа реимакыраҿы амаакыра аманы цҳаҵәрык хыуп... Агәҭа иахьазеиҟароу сықәгылахыуп, аӡыжь ҵамҵамуа схыԥшыло, уа схы-сҿы анызбаалоит, сеиқәшлара абаҟахыу, ахшцәа схьыкәкәо сычкәынахыуп...
Ус, аҩдахьыҟа џьара аҷеҩҳәа маҵәык ааԥҵәахит, саныҩаԥш, ашьабсҭақәа хԥа еицрагыланы ишәаԥырҳаԥуа аӡиас мҩахықәгылан, рԥышә-ԥшӡақәа аӡы инӡааркылеит. Сшьанҵа шәақь аҭаҳәҭеи иҭаны сыбӷа инкыдызшәа сгәы иаанагеит, снапы аҿынасырхеит, аҭра иааҭырҵәрааны, снапы инықәырсны ашәарахқәа среихсырц... Ашәақь абаҟаз... иаасԥыхьашәеит, сывараҿ атәарҭа иқәыз абҩа быкь... Аҭҳарцәҳәа саалҵит сызлаз... Ахьаца-ҿыс саҵатәоуп, «саԥхьа ишьҭоуп акаршәра цәыҩаажәӡа... Шәарак сааиланарӡыӡеит: «сыжәҩа ҭҟьама, сабаҟоу, мшәан? Сыцәазма? Maп, мап, лацәа еихьшьгьы сымуит, нас ауаҩы дмыцәакәангьы ԥхыӡ ибозаап», – аасгәахәт. Ари алапԥшҵашәара избаз џьашьо, илакәшьо ишсымаз, санынаԥш, дыбӷьаауа акаршәра дықәланы «Аныха амцахь» дшаауаз гәасҭеит аӡәы... «Сбыкь абжьы заҳаз аӡә иакәзаргьы, макьана шьыбжь ҟамлац, дзырццакызеи?» – саахәыцит сара.
Ашьаҟауаҩ иақа-иаҳа иҽсыдхалара даҿын, избахьаз иакәзар, ожәшьҭа деилсыргартә дааихьеит. Кьаҿ маҭәала деилаҳәоуп, адгьыл шыӷәӷәоу гәеиҭоушәа, аҽыҩ-ҽыҩҳәа ишьапқәа аирсуеит, ихы хтуп, ихахәы жәпа ихагәҭахь иқәҳәоуп, ашла иарыӷрахьеит, даууп, дфархьуп, иӡара ҭӷәыцәаа амаҟа ҟьаҟьа имӷоуп, амарда данкыдлагьы, дласкәанграӡа ашыжә-шыжәҳәа дыҩхалеит.
– Уа, мшыбзиа, уа рахә узԥшуп, Заурҟан! Иахьатәи амш азы адунеи ҟьаҟьа ахьынӡа-наӡааӡо, сара сеиԥш игәырӷьо дҟаларым, уара улабара ахьсоуз! – ҿааиҭит ахьхьаҳәа аублаа бызшәала. Нас, дшааиуаз даанымгылакәа, инапқәа аасыкәыршан сааигәыдиҳәҳәалеит.
– Бзиара убааит, дад, ҭах гәакьак иеиԥш сара исеигәырӷьаз, аха зны узбахьазаргьы, иахьа усзымдрит! – саацәажәеит сара, иблақәа сырхыԥшыло.
– Уара санудыруаз, шәыҩны шәчеиџьыҟа санааӡоз, ахәымарга шәыр-шәырқәа ансзыҟауҵоз, быжьба-ааба шықәса рыда схыҵуамызт, ожәы хынҩажәа сырҭысхьеит! Таҳир соуп, Заурҟан, Таҳир!
– Ҳаи, Заурҟан, дукәхшааит! – аасыхәлҟьан, сгәырӷьаҵәа даасгәыдсыҳәҳәалеит. Сахьа еибаркыраха иаразнак саԥхьа иниакьеит Таҳир изкыз сгәалашәарақәа: Самсун агаҿала сашьа Мата дигәыдрыӷәӷәала данааигоз, уи нахыс ҳара ҳҿы дшыҟаз, Осман-Кои ҳанынхозгьы, ҳамӡырхаҿы дкәаҷалеиуа дшыхәмаруаз, ҳахәԥҳа Алоу-иԥа Шьардын иҷкәын Мансоу дицҵаны Сҭампылҟа данишьҭуаз, сани саҳәшьцәа насыԥдақәеи иара ишихьҵәыуаз.
– Сашьа гәакьа Мата даасыдгыларгьы, абри иацҵан уаҳа сызгәырӷьомызг, мшәан, анык ҳалхымшеит умҳәозар, сашьа иакәымзи Таҳиргьы. Haҟ-aaҟ ҳнеиҿатәеит ҳҩыџьагьы ҳаиҿгәҳәааны ҳаиҿаԥшуа. Цқьа санихәаԥш идызбалеит, даныхәыҷызтәи ихаҿы артәашьақәа, зегь раԥхьаӡагьы ииашан илашьҭыз иԥынҵа, ибла ҭиаҵәаақәа.
– Ҳахьеиқәшәазгьы зеиԥшра дгьылу убоит, ацқьа ҭыԥ, аублаақәа ҳныха ду амҵан! – сҳәеит сара, сыбла ааихмырсыӷьӡакәа сиҿаԥшуа сахьтәаз.
– Аублаақәа уаҳа ирымам изҵаныҳәо аныха, ирымам ацқьа ҭыԥ! Аԥсадгьыл зцәыӡыз, зегь ицәыӡуеит! – иҳәеит Таҳир, илаԥш сара иаасыдганы акаршәрахь инаршәуа. Усҟан ауп ибла ҵаулақәа аҽыԥа-ҽыԥҳәа ацыԥхь шырхәҵҟьозгьы ангәасҭа.
– Иаха акыҭа санҩалалаҵәҟьа, иаасықәшәаз раԥхьа исеиҳәаз уара ушыхынҳәыз ауп, – даҿын уи, дыццакны дахьаауаз иҿашыз аԥхӡы чабрала ирбауа, – исызхамҵеит, аиаша уасҳәап, зназы. Уара раԥхьаӡа уанҭаркыз, иудыруеит, Сҭампыл aҵаpa сҵон, изулакгьы Алоу-иԥа Шьардын ила иеилыскааит укнаҳаны ашьра шуқәымшәаз, аха уи нахыс, аумеиқәаҵәа схы ахҭысхзаргьы, ухырхарҭа сзеилымкааит. Уиаахыс аибашьреи, аилаҩынтреи, ахҵәареи-ахыԥсаарси уԥсы ҭаны урылҵит ҳәа ауҩы исеиҳәаргьы ихасҵомызт. Шаанӡа Сиҭраарҟны санааи, арахь, «Аныха амҵахь» ушаахьаз сарҳәеит. Сиҭ снаиртәан, иаацәырганы, узықәшәаз, митәыс иҟоу зегьы шухыугаз дшалацәажәоз ауп убыкь абжьы агара ишалагаз, нас исзымчҳаит, сеихеит уара уахь!
Ҵабыргыуп, Сиҭ уара дуҭахгәакьоуп, уаб иаҳәшьаҵаҟьа иҩны дыҩнагылоуп, аха саргьы стәымуаҩым, – даҿын Таҳир Уаби уани рыԥсаҭа бзиахааит, ирыхшаз раԥхьа сыргыланы срааӡон, саԥсазар, уашьеиҵбы соуп, ухы схыумбаан, уаала аҩныҟа, сара исоуҳәаша рацәаны ишумоу еиԥш, саргьы иуасҳәаша сымоуп, ҳаԥсы ҭанаҵы ҳаицыҟазааит џьарак. Сиҭ диашоуп: Иԥсны ибзахаз ҳәа аӡәыр дыҟазар, уара уоуп, Заурҟан! Уцәа иҭаӡаз, уԥсы иачхаз, ушьамхқәа ирылшаз ицәырган зегьы ирдыруазар, ахаҵа-ихаҵа ҳәа аԥхьарца уанҵаны ашәа ухырҳәаарын, аха иабаҟоу, иара аԥхьарцагьы ҳцәыӡит, ашәаҳәашьагьы ҳхашҭит!.. Уара ухынҳәра аублаа жәлар зегьы рзыҳәа хәы змам ҳамҭа дууп. Урҭ уара ирзааугеит зегь реиҳа иҵаулоу ауаҩытәыҩса игәырҩа аҵа ҭылашьцарахьтә иҭоугалаз ахаҵара. Уи еиҳа згәы каҳаз дарыӷәӷәалап, ашәарҭа иҭагылаз ахыхьчашьа инарҵалап! Зымч еилышшаз ахачҳара иланаҵалап!
Ных, урҭқәа уаҳа сыҽрылазгалом, ианаҳҳәаша иага аамҭа ҟалап, зҿы еимамлац ахәрацәгьа уаламкьысроуп, ихтыр, имжьыжькыр ҟалоит.
Абас даҿын Таҳир, иажәақәа сара сахь ирханы... Ибжьы маҷк иҭихәаҽуама уҳәартә ауп ишуаҳауа, аха мчык аҵоуп, уазымӡырҩыр ԥсыхәа амамкәа уаақәнархоит, иажәақәа мчыла акы иаджәаны иааигошәа, ираҵәа-раҵәаны иҿы иҭыҵуеит, нас ӷәӷәала иадырсыз аҵәҩанқәа реиԥш, иџых-џыхӡа, угәаҿы иара иуеиҳәо ахшыҩҵак ррыԥхра иналагоит. Сыблақәа рызхара дрымбац макьана, игәыдшәаҟьалоит, иааидшәаны иҟалом. Ижәҩа ԥџаџақәа рыбжьара, агәыгәм еиԥш ихәда ԥшӡа акыр иҩылгоуп, ицламҳәа иаазылгәыгә-хагьежьаауп, наҟ-ааҟ иҿырҟьара анҵәамҭақәа рҿы ахыц еиԥш ианубаалоит арӷыз кыҷырақәа. Ашла зхыҩлахьоу иԥаҵа иаазыркьаҿны иҵырффоуп – илаԥықәшәарҭа мацара хнаҩоит, илахь ҳаракыуп, ицқьоуп, макьана ашлара зхымсыц иџьымшьқәа ахьааиԥылаҵоҟьо иҩаркны, аушәақә илахь иалдоуп рӷааз кыҷыра заҵәык, иблақәа ҭбааун, рышьҭахьҟала амрахәага рылԥхошәа лашарак угәыддырԥхалоит...
– Иҭабуп, Таҳир, уҩны схы ахызбаауам, уахьгьы снеип, снашәылаԥхьап, амала угәы иалымсын, Сиҭ иҩны сызныжьуам, уа дтәоуп аҭакәажә, саб иаҳәшьа гәакьа, уи лаҵкыс исзаангәоу уаҳа уаҩ дсымам. Дсызгәаҟуеит, лнапы сыкәыршаны дтәоуп, агәылараҵәҟьа санненлак, саахынҳәаанӡа агәашә дылагылоуп! Сеигәырӷьоит, Таҳир, уҵеи мшны. гәаҟра згым ужәлар уахьрызгылаз! Абра сааижьҭеигьы сызбалак «Таҳир дубахьоума?» – ҳәа исазҵаауеит. Хәыҷи-дуи зегьы бзиа урбоит ҳажәлар уара ухшыҩ злам ак рыӡбарц рҭахым. Иулшази, кыраамҭагь унхеит уахьцаз, иаҳзааугазеи уаҩ, дзыргәырӷьаша ажәабжьс? – сиазҵааит сара.
Иаахҵәаны иуҳәозар, акгьы сылымшеит, сманшәаламхеит, избан акәзар, убри еиԥш аамҭацәгьы ҳҭагылоуп. Ҭырқәтәыла аибашьраҿы иаҵахеижьхеи, ицәгьа ибзиа закәанк ыҟам. Аиааира згаз аидгылаҩдәа, хәха-хәхала атәыла ԥыҵәҵәаны ирымкутирхаларн, иашьҭоуп. Сҭампыл иӡыхгылоуп англыз еибашьыга ӷбақәа, урҭ рҳәатәы хазыҵи аиҳабыра ожәы-ожәы ирыԥсахуеит. Асулҭанҵәҟьагьы дара рнапаҿы дыҟоуп, ирҭахыу идырҟаҵоит. Измир ақалақь аҿы шә-нызқь иреиҵамкәа иӡхыҵит абырзен ир, атәыла иқәланы амрагыларахь ааскьара иаҿуп. Ҭырқәтәыла амрагылара аҿацәқәа рахь, атәыла амҟәыҵахалаҩцәа рықәцара азыҳәан Қьамал-ԥашьа ар реидкылара далагеит. Уахьнеилакгьы ҭынчра ыҟам, еилаҩеиласроуп, дасу ирҭахыу руеит, аилаҳара иаҿуп Асулҭан иҳәынҭқарра амчра! Уара уазхәыц, Сҭампыл ацара-аара заҟа садхалаз. Мызнаҟьак сашшыԥхьыӡ сыман аиҳабыра раҳҭны садтәалан. Есымчыбжьа аиҳабыра рыԥсахуан, санамыхәаӡа, сышьҭахьҟа схынхәит!..
Таҳир дацралан ииҳәауаз зегьы шысзеилымкаауазгьы, сцәа иалашәеит аублаақәа ҩаԥхьа бзиарак шаҳԥеиԥшымыз. Амшгьы шьыбжьхалара иаҿын, иҟалараны иҟаз аизарагьы хьаас исыман, Таҳир уи аԥшьгара дшахәаԥшуазгьы сыздырамызт.
– Иахьа ажәлар еизару? – сиазҵааит сара.
Аҭаҳмадцәа тӡы-цыԥхьаӡа иныдгыло идәықәын ҳәа иалацәажәоит, абыкь абжьгьы рылаҩит, ҳабацәа рхаан еиԥш зегьыҵәҟьа меизаргьы, ԥыҭфык еиднагалоит иахьа, – аҭак ҟаиҵеит Таҳир, нас дышшәырӡа даагылан, дыццакы-ццакуа ахәы ақәаԥраҿы анеиҩеира дналагеит.
– Еиднагаларан иҟоугьы, аныхаԥааҩ, изқәикыз азы акәӡам изеизо! – деиҭаналагеит уи. – Аублаақәа ари атәыла иқәнагалеижьҭеи, мчылаҵәҟьа аҳәынҭқарра ирыланарҵәоз амсылманра ишьҭнахит. Ожәшьҭа ихарҵом Быҭха, уи аамҭа цеит. Иаԥхьан иуасҳәеит, иахьа аублаақәа ирымам аныха, уи иашоуп, аха ажәлар ныхада ихәарҭам, Заурҟан! Сара сызҿу, ари ахаҳәгәара иҭаҵәахыу ахьшьцба сахьа змоу аныха акәӡам, сара сызҿу иахьӡуп – ахақәиҭра. Аха уи ишьамхнышлан иаҵаныҳәаӡом, абџьар шьҭыхны, ашьа азкаҭәаны иааргоит!
– Дад, Таҳир, арҭ «аныха», «ахақәиҭра» ҳәа иуҳәақәо цқьа исзеилкаауам! – саацәажәеит сара.
– Уи зегьы иеилыркаауа иҟазар, адунеи милаҭлеи мазаралеи ауаатәыҩса реиҟарамра аҵыхәа ԥҵәахьазаарын ожәшьҭа. Иахьа иззеилымкааз уаҵәы еиликаап, аус злоу ажәлар уи амҩахь рхы рхатәуп! Знызаҵәык акәзаргьы ухы аҟны иааг, Заурҟан, аублаақәа «Қарынџь-Овасы» ҳәа изқәынхо адгьыл, шәахтә ахырымшәаауа, аӡқәагьы, адәқәагьы, ашьхақәагьы дара иртәны, ԥашьеи беии дырԥырхагамкәа, ахәхахәҭцәа-ацәахыхцәа ыҟамкәа, зхатә џьабаала инхо анхаҩы аҳәынҭқарра азакәан дахьчауа, шьаруалааи, џьамҳасарааи ҳгәылацәа дареи ҳареи еишьцәаҵас ҳнапы еикәыршаны ҳаицхыраауа, аублаа қыҭа-цыԥхьаӡа амеқьҭебқәа аартны, ахьхьаҳәа рхатәы бызшәала аҵара рҵауа, қыҭа напхгаҩцәас дара рыҷкәынцәа иахьабалакгьы игыланы... Нас, ишԥоубарыз, Заурҟан, абри еиԥш аамҭа ҳзыҟалар?
– Дад, Ҭаҳир, уара узлацәажәо, ауаҩытәыҩса есқьынгьы дазхьуан, аха уи ԥхыӡ уаҩы ибоит акәымзар, аԥсҭазаараҿы џьара иҟалахьеит ҳәа смаҳац! Адунеи ршеижьҭеи ԥҟapac иҟоуп: абеиа даныҟала, аӷаргьы дҟалоит, уахи-ҽни реиԥш азалымдареи аҳақи еиқәшәоит, џьоукы ангәаҟуа, даҽа џьоук гәырӷьоит, џьоук анҵәыуо даҽа џьоук ашәа рҳәоит, џьоук анԥсуа даҽа џьоук ииуеит! Сара сзын, дад, Таҳир, нцәагь дыҟам, ныхагьы ыҟам! Сара сынцәа дыԥсит, Сиҭ иуеиҳәазар акәхап, Африка асакараҿы аублаа рԥыс Саид дансымҟәыҵаԥс аҽны!
– Урыстәылан аҳәынҭқар дшахырхыз уаҳахьоума, Заурҟан? – иаалырҟьаны дсазҵааит Таҳир.
– Исаҳахьеит, дад, измаҳацгьы аӡә дыҟоуп ҳәа сыҟам!
– Аҳәынҭқар иахгара мацара акны иаанымгылеит Урыстәылан иҟалаз инкылиаԥ, иҳәан, Таҳир алеиҩеира дааҟәыҵын, дааин саԥхьа даатәеит. Ҭауади аамсҭеи, амалуааи рымчра иахҳәаны, аусуцәеи анхацәеи ишьақәдыргылеит адунеи уаҳа зда ҟамлацыз дара рхатә закәан ҿыц. Урыстәыла иаланхоз амилаҭқәеи ажәларқәеи зегьы ироуит ахақәиҭра. Ҳара иҳаиуоу уаҩгьы дызнымхалаз ҳ-Аублатәылагьы иқәԥхеит амрахәага, уара уаншьцәа, аԥсуаагьы ироуит рхатә ҳәынҭқарра, аиҳабыра хадас иамоугьы даԥсуоуп, ҵыԥхцәа, усқәак рзы Ҭырқәтәыла дыҟазаарын, сара сиқәымшәеит, аха ашьхарыуа-мҳаџьырқәа дыздыруа рацәаҩуп.
– Дад, мамзаргьы аԥсуаа нханы иҟоума Аԥсынтәыла? – иџьашьаны сҵааит сара.
– Урҭ ҳара ҳаиԥш ишҳәыԥыз амҳаџьырра рҽарымҭеит. Рыбжаҩык, ахырзаман ишҭагылазгьы, рыԥсадгьыл иаԥырымҵит, рнапы аларԥаны иркит. Азакәан ҿыц рыԥсы ҿнахит, ожәшьҭа ирыбаргәузеи, насып, рымоуп! – иҳәан, дҩагылеит Таҳар, саԥхьа алеиҩеира деиҭаналагеит.
Уара уазхәыц, дад, Шәарах, аныха аҵаныҳәара иааиз ауаҩы, абарҭ ажәақәа рышьҭахь сшыҟаларыз. Ихасҵар сҭахын Таҳир иажәақәа, уи гәҭыӷьӷьала ишиҳәозгьы збон, аха сыхшыҩ ҩада иҳаразымкышаз аҭыҩ еиԥш акы наԥыраҳауан, сыблақәа иҵагь инаԥшырц рҭахын аха акаршәра цәыҩҩажә изаҭыԥшуамызт. Схаҿы иаазгарц сҭахын зхы иақәиххаз Аԥсынтәыла, аха иага сыхшыҩ еиласырҵәаргьы, сара санхәыҷыз избаз Аԥсны асахьа акәын сыбла иаахгылоз.
– Ҭырқәтәылан асулҭан иаҳра агаз-ҽазра иаҿуп, иахьа ма уаҵәы иеилаҳарц иҟоуп! – анагӡара даҿын Таҳар иажәа. Уи иаҳра ихәаҽны иамаз амилаҭқәа: аерманцәа ақәырдқәа ашьхарыуаа уҳәа ҵысит. Урҭ уара убыкь абжьы аҵкыс еиҳаны рлымҳа аҟынӡа иааҩит Урыстәылан иҟалаз ахҭыс ду. Арҭ исҳәақәо уаҳауама, Заурҟан? Ажәларқәа зегьы ахақәиҭра ианашьҭоу, аублаақәа ҳнапы еиқәԥсаны ҳтәазаарыма?
– Дад, Таҳир, уара иуҳәақәо лакә ссирк исзаҩызоуп!
– О, Заурҟан, алакә лабҿабахаргьы ҟалоит! Аныхаԥааа иахьа дныҳәан даналгалак, ажәлар саарылагылан, абарҭқәа срылацәажәарц сҭахыуп, угәы ишԥаанагои?
– Иуасҳәо издыргәышьозеи, абахҭа иҭабаахьоу, зыбла-зҿы ҭахҩоу ауаҩы. Аублаақәа ҳлаԥшықәҵоуп, ҳгәылацәа ҳаиӷоит, ҳаҩнуҵҟагьы еидгылара ҳамам, ҳаӷацәа иакәым акы уақәдыршәар ҳәа сшәоит!
– Сара ак сыхьыр, даҽаӡә дҩагылап, ажәлар ҵеида инхарым!
– Иахьа уара узыԥсахуа уаҩгьы дҳамам, Таҳир! – абас акыраамҭа сцәажәон, уиаахыс заҟа ҵуа удыруеит, исҳәақәоз зегьыҵәҟьа сгәалашәом, аха уеизгьы Таҳар игәы зырҭынчшаз акгьы сзымҳәеит.
Ус ажәлар еихьышәшәа-ԥышәшәа «Аныха амҵахь» рҿаархеит, иаауан аӡәаӡәала, ҩыџьа-ҩыџьала, хҩы-хҩ.ыла, аладантә, аҩадантә. Аублаа ҳтәылан еиԥш, иаауаз аҳәсақәа рыламызт, зегь хацәан. Хәыц еиқәаҵәа зламыз аџьмашьтәа иахо иааргон ҩыџьа аҷкәынцәа, урҭ хара-хара ирышьҭан ҳныхаԥааҩ дзаԥгылаз Сиҭ, Мураҭ, Дауҭ, Ҭаҭласҭан уҳәа аҭаҳмадцәа. Иааиуаз зегьы «Аныха амҵаҿы» иаагылон, ахәы акәаԥрахь аныҳәара амш аҽны аныхаԥааҩ ида ахалара уаҩ дақәиҭмызт, ҳаргьы ҳалбааны уахь ҳрылагылан.
Ашьтәа, Соулаҳ данахныҳәа, иаразнак инапала ахәда ԥиҟеит, аха аҷкәынцәа ацәа ахыхшьа иақәымшәеит, аҭаҳмадцәа рыҟнытә ишихәҭамызгьы Ҭаҭласҭан дадгылеит, ожәы ибазма, абырсааҭк иеиҿыҟьҟьа ақәаб илҭеиҵеит. Аублаатәыла, ҳаныҟаз, жәла еибаркырацыԥхьаӡа шьтәак-шьтәак наргон, урҭқәа абаҟахыз, уи ашьтәак ахьроузгьы иеигәырӷьон зегьы... Акәац иадыркылашаз ачысгьы аӡәык-ҩыџьак роуп иаазгаз. Сара схаан абӷьынҵә аӡа акәын афатә зқәырҵоз, уи абаҟахыз, ашәаԥыџьаԥ гылаӡамызт, џьоукы неин, аӡбаарра иҭиааз абаџьар ҿаны иааргеит.
Схынҳәижьҭеи уи аҽны ада, ариаҟара аублаақәа еизганы исымбацызт, блала сеимдауа срылоуп, аха иабаҟоу урҭ анкьа избахьаз, ахацәа хатәрақәа, рыԥсуа кәымжәқәа аҵәаҟьа еиԥш ирыдшәаҟьалан, рҳазырҭрақәа хьаша-ԥаша калам-ԥсараха, рӡарақәа кат-като, раҳәа хәышқәа рҟәынҵаны, рхылԥарчқәа цыҩцыҩуа абыргцәа еидтәаланы, ҭынч иеицәажәауа, арԥарцәа џьоукы урҭ ирыкәӷӷааша игыланы еизыӡырҩуа, егьырҭ иаанхаз иқәгьежьааны ахәы дырхиауа! Иабаҟоу, мшәан, аныҳәара ашьҭахь, идырҩуаз, идырхәмаруаз рҽы ҭуӷанқәа, сахьынаԥшуа џьаргьы иеиқәхарԥаӡамеи? Насҭхашәа иҳәуеит аидара злааргаз амахҽ бӷа-еимҿаԥа. Иабаҟоу, мшәан, аныҳәара ашьҭахь ашәаҳәареи акәашареи еиҿызкаауаз арԥарцәа, реимааи реимси ахьеивҵаԥаху узымдыруа ашьацәхартәцәа? Иабаҟоу, мшәан, урҭ ирывагьежьуа ирыцкәашоз аҳәсахәыҷқәа, рыхцәы ԥаны илакьы-лакьуа саара ишьҭасуа?
Сахьрылаԥшуа, аӡәык-ҩыџьак аҭаҳмадцәа рыда аӡәгьы акәымжәы ишәӡам, уаа нырҳаракгьы шамаха улаԥш дыҵашәом, уаҳа нарылымшо иааԥсаны-икарахаз реиԥш ауп ишеилагылоу, игәамҵ-хамҵуеит, иеизыӡырҩны цәажәара ыҟаӡам, ҩыџьа ахьеидгылоугьы аимак-аиҿак рыбжьоуп, џьаргьы иуаҳаӡом, ожәы дара зымҵагылоу шьарда зымчу Быҭха аҭыӡшәа. Таҳир данаагәарҭа, ҳныхаԥааҩ иара иакәызшәа, агәырқьҳәа иааикәшеит, дыхҭакны иазҵаауеит. Иаргьы иреиҳәон жәлар рхашшааразы дахьцаз илшаз, иибаз, иаҳаз.
Ус, ахәы акәаԥра даақәгылеит ҳныхаԥааҩ, ихы инаркны ишьапаҟынӡа, ихахәы-иԥаҵа усгьы ишлан, дҟәашкакараӡа деилаҳәаны. Иҩаҳаракны иарӷьа нап иакын аҵәы иахаҵаны аџьмашьтәа агәи-агәаҵәеи алҩаҵә рхылззуа.. Аԥхьа игылаз аҭаҳмадцәа, рхылԥақәа аархыхны агәырқьҳәа инышьамхнышлеит. Саргьы урҭ снарҿыԥшит. «Уашьҭан ииҳәаран иҟоуи, ожәы иҟаиҵои зынӡак иеиқәшәаӡом!» – аасгәахәт, снаҩс игылаз Таҳиргьы, ус шыҟаиҵаз анызба. Ҳладахьыҟа џьоук қәацәқәацәӡа ус игылан, аҭаҭын иахозгьы дубарын. Амала, зназы зегьы ааиқәыӡырҩит, ажьабаа иаргәаҟуа ажәҩан иалаз ҟәраанқәак рыда, ашьацра илатәаз арҵуҵәҟьагьы абжьы уаҳауамызт.
– Уа, анцәа ду, шьарда зымчу! Уа, жәларак ҳаԥсы хаа, знапы цқьа иану, ҳлахьынҵа аныршоз иацыршаз, иаҳхылаԥшхәу, Быҭха! Улԥха ҳаҭ, угәыԥха ҳаҭ! Ажәлар рыгәҭыхақәа умардарц ухәы рыманы иааин еиқәӡырҩуа уаԥхьа ишьамхнышлоуп! Ирыгхаз, ирыԥхаз иаҭоумҵан, умаҵ аура иахумбаан! – Абас аӷьаца-ӷьацаҳәа ибжьы ааҳалаҩт Соулаҳ. Ихаакәакәараӡа акы сдақәа инарҭалан, иаразнак сааимнадеит. «Ҳабацәа шьарда зымчу иадымкылакәа Быҭха рҳәомызт, акы ыҟаҵәҟьазаргьы сеидроу?» – аасгәахәт сара.
Ус, аҵыхәахьшәа аҭаҭын иахо игылаз, асқьар маҭәа ҩаза зшәыз арԥыск, иҵарыхәҵәаӡа улымҳа ҵнахыртә еиԥш имацәақәа леиҿыҵакны ироуӡан атрышә дасит. «Ҳаи, иҟалазеи?» – ааилдырган, ишьамхнышлазгьы ҩеибаргылан, уахь инаԥшит.
– Ҳныҳәеит, ҳаиҭаныҳәеит, «шьарда зымчу» ҳҳәеит, иеиҭаҳҳәеит, аха иахьҳаҳәаз ҳәа акгьы сымбеит! – ҿааиҭит уи арԥыс иҭаҭын ацыблааха иварахь инаршәны. – Сабдугьы убри даҿын, сабгьы убри ашьҭра дықәын, саргьы убарҭ исдырбаз еиламырсҳакәа саауан, аха иабасыхәеи ҳәа сшәазҵаауеит, ажәлар шәхаҵкы? Ахҵәара, аиҭахҵәара, аԥсра, амлакра, ақәӡаара! Хышықәса аибашьра саҿын сара, исыхьчон Асулҭан имҟәыҵакыз адгьылқәа, зны Арабтәыла, даҽазны – Балкан. Хышықәса ашьаҟәада сылагылан, саныхынҳә, исымаз нҵәахьан, иқәӡаахьан сабаҭынха, снапы сгәыдкыла адәышкәаӷьаз саақәхеит! Нас, ҳныхаԥааҩ суазҵаауеит, изысмоузеи сара Быҭха алԥха? Зегь башоуп, еижьагоуп! – иааҿахиҵәеит уи асолдаҭ инапы ҟьаны.
– «Шьарда зымчу», «шьарда зымчу!» умшуп уҿы ааихухцыԥхьаӡа, Соулаҳ, – ҿааиҭит зымаҭәа қәыршә-ҵаршәыз ҷкәына асакы, аныхаԥааҩ дгәеиҭартә еиԥш амарда дҩаҿагылан, – уиаҟара амч амазар, уара уами изҳәало ҳныха жәҩангәыла иныҟәоит ацыԥхь ацрыдды, адыд еиԥш адықьҳәа ихысуеит ҳәа, нас ишнеиуа, џьамҳасараа рԥыза, ҳшьа зыӷрагәоу Џьауад-беи ашәшьыра дыҵатәаны анард дахьасуа аагәаҭаны, ихы иласны иааҩнажәар, ҳҭынчымхози?
– Уара ишәыхьзеи, абааԥсқәа, ҳныхаԥааҩы агәадәа кны дгылоуп, шәгәалақәа зегьы ожәы ишәымҳәар ҟамло иҟоума? – даарылабжьеит Сит, аилахәара иҟалаз даара ицәымӷханы.
– Аџьаама ҳанҭало ацәажәара хақәиҭымзар, ҳмухҭар џьарак ҳаизгара дацәшәозар, нас ианбыкәу ҳгәалақәа ҳҳәараны ҳаныҟоу? – даҵаҳәҳәеит даҽаӡәы.
– Есышықәса аарҩара ҳчычоуп, иаақәнахуеит ҳаура-ҳҳәара, абри ԥсыхәак шоуа здыруазар, сшьамхнышгылан саҵаныҳәоит Быҭха!
– Аллаҳҭаала ҳиҵаныҳәозар, нас даҽа нцәак дзаҭаххазеи?
– Абра иҳавҩрны илеиуа аӡиас ду амҩахгараҵәҟьагьы ҳақәиҭым! Ҳара уаас џьаргьы ҳаԥхьаӡаӡам, ҳара ҳазшәииз дыԥсхьеит, иабеибагәышьо агәи-агәаҵәеи!
– Агәи-агәаҵәеи шыхаау узымдыруашәа уцәажәашьоузеи, аныха уҿасааит! – аҵәы налеиҵеит, атрышә иасыз асолдаҭ.
Ахҿақәа реиԥш иааиларԥсеит ажәа цҳафырқәа.
– Уара, иахьа иеибыҳәаны шәыҟоума ҳныҳәара хшәырбгаларц! – ибжьы ҵарыхәҵәаӡа днарылаҳәҳәеит аҭаҳмада Ҭаҭласҭан. Ожәраанӡа ҿымҭӡакәа игылаз Таҳир дцәажәарц иҭаххазар акәхап, амарда дҩҿалеит. Уи данаагәарҭа, аӷьал-палгьы маҷк иааиқәтәеит. Аха убриаамҭазы зыбжьы ҿахҵәаны, ишанханы игылаз аныхаԥааҩ Соулаҳ, агәи агәаҵәеи зхаҵан иикыз аҵәы леимпыҵҟьан, ахәараҳәа асаба инылаҳаит, иаргьы аԥша ицәнаршәаз ашьаршьаф еиԥш, даабыр-бырын, ахәы акәаԥраҿы анышә ҩара днықәҳаит.
Уиакәхеит, абырсааҭк асакаса аархианы днанаҳҵеиг, ԥыҭҩык дҳаманы аҩныҟа ҳдәықәлеит, егьырҭ ажәлар изҵагылаз ахәы, мшынк аахыҽҽаны ирылалар ҳәа иацәшәазшәа иеимпны, хама-хама асакара инықәлеит. Аӡәгьы дазхьамԥшит акәаци афатәи, ақыҭа лақәа иеимыжәжәо инархалеит.
Аухаҵәҟьа идунеи иԥсахит ҳныхаԥааҩ Соулаҳ.
ШЬАРДЫН-ИԤА МАНСОУ
О, дад, саншьа сызкуыхшоу, Шәарах, зынӡак ухы ҭысымкьаӡазар, ҳцалап ҳажәабжь аракәа ԥымҵәакәан. Иугәалашәозар, аханатәгьы акырынтә иуасҳәахьеит санду гәакьа лааӡамҭа аамсҭа Алоу-иԥа Шьардын иӡбахә. Уи иакәымзи, зегь раԥхьаӡагьы «џьанаҭ» дгьыл ахь ахыҵра ҳадзыԥхьалаз, Осман-Кои ҭыԥс иаҳзалызхызгьы. Иугәалашәома убра иареи сареи ҳшеиҿаххыз, иаҳауеи, сабиц, убасҟан наҟ еилгар, издыруада ҳара аҭаацәак асҵәҟьа ҳашьхәа-мышьхәа мыӡыргьы. О, амаҳагьа, саҳәшьцәа рынасыԥ арцәгьарагьы далахәын, урҭ ршьа зуеит ҳәа сандәықәла, сызқәшәақәаз зегьы акакала иуасҳәахьеит. Ихьӡ мацара џьара аӡәы иҿыҵашәаны исаҳаргьы, адыр-дырҳәа сцәа схыбзаауеит, убриаҟара дысцәымӷын уи аџьныш. Акызацәык сгәы збаауа, санду лгәыԥҳәы хши ҳҭаацәа рылаӷырӡи изыӷьашкызар акәхап, иуасҳәахьеит, аҵыхәтәаны иаргьы ԥсышьацәгьа ширҭаз.
Ожәы Қаранџь-Овасы санааи, исаҳаит ҳахәԥха Алоу-иԥа Шьардын иԥазаҵә Мансоу даҳҭынрашха дшынхоз, аублаақәа аҳас дышрымаз, анкьа ҳабацәа рхаан ишаԥыз еиԥш, ҭӡы иҭаз зегьы иара иҿы аусура шрықәыз, ихәы шнаргоз. Мансоу, сара саниԥырҵуаз дқәыԥшӡан, иаб ихҟьаз ацәгьарақәа рышьҭахь дыбжьаӡит ҳәа сыҟан, ожәы ара даҳны дахьаақәгылаз омашәа избеит.
Иҟалаз уи акәзаап, Алоу-иԥа Шьардын даныршь, Мансоу иан илулак лыҷкәын Ҭырқәтәыла далганы Францнаҟа ддәықәылҵеит ихы зланыҟәигашаз аԥара иҭаны, ларгьы ҩышықәса рыда дзымнеит, дыԥсит. Мансоу уахь даанхеит, зны аҵара иҵон, зны дыхәхаахәҭуан, аха рацәак дманшәаламызт, иреиӷьыз аресторанқәеи аказиноқәеи даарыҵыҵуамызт, есқьынагьы ауал иқәын. Ашьҭахь аублаақәа џьара ишынхаз аненликаа, маӡала акәымкәа зинла, дхынҳәит дара рахь. «Шәаҳ соуп сара!» – ҳәа даарылагылт. «Уаб ҳаамсҭа ԥхьагыла иакәын, уаргьы уаҳгәалашәоит, мап уцәаҳкуам ҳаҳ уоуп, бзиала уаабеит!» – ҳәа иԥылеит даргьы. Аублаақәа ҿыц ианнеиз акәымзи, асҵәҟьа ахырзаман раԥхьа ишьҭоуп ҳәа иҟамызт, иӷразгьы абардыргәышьоз. Maнcoy аҵара имоуп, днаԥшы-ааԥшхьеит, иагаумҳәан, ҳжьы далҵит, залымдарак ҳақәшәаргьы днаҳаԥгылап ҳәа иқәгәыӷны, аҳҵас дрыдыркылт.
Иахьреиӷьыз анхарҭа изалырхит. Мансоугьы, баша дтәамызт, абамба хәаахәҭра дналагап, рацәак мырҵыкәа, ицәҳәы ҟьантазны ихынҳәыз, амазара ӷәӷәа аандикылт, зеиԥшыҟам ахангьы иргылеит.
Аха аублаақәа, иахьабалак еиԥш, раҳ Мансоу иҟынгьы ргәы иажьеит, дара шиқәгәыӷуаз дзыҟамлеит, знызаҵәыкгьы дрызхьамԥшит ижәлар русқәа, имазара азырҳареи, асасцәа дахьқәа рыдкылареи, аҳәаанырцәҟа аныҟәарақәеи ракәӡан дхагалан дызмаз.
Амалагьы иаб ицәа ихазбон, урҭқәа ансаҳа, зынӡакгьы имԥынҟа сықәымларц сҳасабит. Ҵоуп, Сиҭ ожәшьҭа уск изуа дыҟамызт, уи иҭыԥаны, мчыбжьык ахь аҳ Мансоу имхырҭахьы, ма ирахә рыхьчаразы схыҵуан.
«Аҳҭныҟа унеи, ухы ирдыр аҳ Мансоу, шәеиуацәа гәакьоуп, иудыруазеи, ҳаҭыр уқәҵаны уидикылар, имал-ишьал, инагара уҳәа уи дахьҳахәаша мачхәума!» – абас исыҳәахьан ҩынтә-хынтә Сиҭи Хымжәажәи сыдтәаланы, аха, аиаша уасҳәар ами, уахь сшьапы сазнагомызт.
Ус ҳшаауаз, ҳгәылацәа џьамҳасаареи ҳареи ус бааԥсык ҳабжьалеит. Иҟалаз уи ауп, рԥыза Џьауад-беи рахәқәак ицәыӡит. Аӷьычра зуз аублаақәа роуп ҳәа авали иҿы дашшит, х-ҩык аублаа ҷкәынцәа аус иарҭеит, аха акгьы шырхарамыз анырба, иаурышьҭит. Ари – ихы ааихнахит Џьауад-беи. Имахҽ-уахьад дларысын, ҳамхқәа иларыжәиҵеит. Уи рылаӡо иҟазма аублаақәа, аҟәҟәаҳәа ирышьҭахысуа аҽыхьшьцәа наԥхарҵеит, урҭгьы ажрақәа рыҽҭажьны аҭак ҟарҵо рҿаархеит. Ари мышк акәымхеит, ҩымш ракәымхеит, ажәлар еидынҵәалоит абар, арахь ҳаԥшын, Џьауад-беи аҽцәа жәпаҩ, ицрыԥсса сасра дизааиуеит аҳ Шьардын-иԥа Мансоу, ачара иахатәоуп, қьаф руеит, зынӡак акгьы ҟамлаӡазшәа.
Уахык, хар змамыз аублаа ҭаҳмадцәа Дауҭ, Мураҭ, Ҭаҭласҭан уҳәа рҽааидыргалеит хықәкыла Сиҭ иҿы. Урҭ еицҿакны иагьсыдырҵеит аҳ Мансоу иахь сцарц, схы-сҵыхәа ирдырны сиҳәарц ҩыжәларык аиӷара ирыбжьалаз ихаҿы иааганы, Џьауад-беи диацәажәарц, аҵыхәа ԥиҵәарц. «Шәара иансыдышәҵа, сахьнеиуа сшеиҩырҵәо здыруазаргьы сцоит, иаб жәлары дшырзыҟаз жәдыруеит, аԥагьы уи имҩа дықәлазар, акгьы алҵуам, иҟалозар, шәаҟәыҵ», ҳәа даара сыҽсырххеит, аха исыдгәаало ианалага, сақәшаҳаҭхеит.
Ожәшьҭа уазыӡырҩы, дад, Шәарах, заҟа исықәҿиаз уасҳәап ажәлар снап ианырҵаз аус. Уара аҵеи мшы, иуқәшәира ӡәыр дыҟазар, убас дахьнеилакгьы дманшәалахалааит.
Ԥштәы рацәала еилшәааз аихатә гәашә аартны, наҟ санҭалоз, карулк абџьар иҟәыныззала сааникылан:
– Уабатәида, иуҭахыдаз уара? – даасазҵааит.
– Сара, Заурҟан сыхьӡуп, Золак сыжәлоуп, аҳ Мансоу изааигәаӡоу ҭахыуп, дсымбаргьы схәарҭам!
– Изакә жәлоузеи, изакә хьӡузеи, аҳәара уалагаргьы уҿы ԥнажәап, аҳ Мансоу ус ҭах диманы сыздыруам, иахьа уаха имам, асасцәа дахьқәа иҭоуп! – иҳәан, гәрамгарҭас сҟаҵаны, схы инаркны сшьапаҟынӡа, илаԥш ласхьиҳәеит. – Ублақәа ҭыхыума, анҭ аҽқәа еиқәҳарԥоуи афаитонқәеи умбаӡои? Али Ҳазреҭ-ԥашьа, афранцыз еинрал, Џьауад-беи... е-е-е, уара агаӡажә, урҭ закә сасцәа дахьқәоу удыруама! Агәашә наҟ уҭыҵ, агәашә! – акакеиҳәа днасыҵаҟьеит акарул.
Ишԥаҟасҵоз, смага-маго сышьҭахьҟа саахынҳәит. Агәараанда саннавалоз, асасцәа шьыжьхьа ыфан иаагылазар акәхап, агәырқьҳәа амардуан илалбаан, заа ртәарҭақәа каҵаны иахьыҟаз ашәшьырахь рҿынархеит. Издырит, ара ланарԥшырак шыҟалоз, аихатә ҵәҩан хьшәашәақәа схы нарыдысҵан, ашәшьырахь снаԥшуа саагылт. Саси ԥшәымеи сзеиҩдыраауам акәымзар, цқьа исбарҭаны сгылоуп, аҟарул сгәеиҭар ожәшьҭа алақәа сышьҭеиҵахьазаарын. Раԥхьа дгыланы, аԥшәмара иҽазкны инеиуа аҳ Мансоу иакәхап, арымарахь дивагылоуп ауалыр еиԥш, шәпакы, ихахәда аласыҟәны, шьахәар кьаҿк, ичынқәа цырцыруа, уи – иакәзаргьы иакуп гәымбыл-џьбара ҳәа иԥхьаӡоу Али Ҳазред-ԥашьа, арӷьарахь дивагыланы днеиуан, уигь ичынқәа цырцыруа, аукы, абаакы, лабҷашь хәҷык ыркуаталеиуа – уи афранцыз еинрал иакәхап, наҟтәирахь ирывагылоу, уи наԥшыхақә дызбахьан, агаргалашь ду Џьауад-беи иакәын...
Агәырқьҳәа зегьы леибартәеит, раԥхьа астол гьежьқәа инарықәдыргылт ашәыр, ашьербеҭ, ахаа-мыхаа. «Е-е-е, дад, акьаф-уаа раамҭа злархыргара рыздыруам, арбаӷьқәа ракәын аисра иаладмыргацыз!» – аасгәахәт, ҩыџьа наҟ-ааҟ арбаӷьқәа рыманы ианаацәырҵ.
Ус, инеиурыжьт аԥсаатәқәа. Ишьҭыԥрааны ишааиуаз, хакәла инеиҿасит, рыхәцәқәа неибакын, иааивагьежьит, нас иааиԥырҟьахын шьҭахьҟа инаскьаны, рыхәдақәа ркьакьаны, рыхәқәа еиларгыланы еиҭанеигәыдыххылеит, кәтыцла иааибакын, еивагьежьны аиқәԥара иналагеит, акаҿыҳәа иахьеицҳауаз ашьа-ҟәада рыхьшын.
Арахь асасцәа ркьатеах ԥҵәаны икаҳауеит, аҟырҟырҳәа рыччабжь улымҳа ҵнахуеит... Аӡә даҵаҳәҳәалап, аӡә атрышә даслап. Аҟәада зыхьшу аԥсаатәқәа еидибарԥсылоит!
Аиашами иуҳәара, заҟа игәырмаҷгоузеи сызхәаԥшуаз уи ашьаарҵәыратә сахьа. Аихатә гәара снадҵны, схы сымагәхьха сышьҭахьҟа сҿынасхеит. «Арҭ аҳцәа, арбаӷьқәа реиԥш ауп ҳгәылацәеи ҳареи ҳшеибадырфо, – сынкахәыцуа снеиуан сара. – Аԥсаатәқәа еибарԥсуеит, дара ркьатеах ԥҵәоит, адгьыл қәаарыхыҩцәа, амца еимыздо, ачеиџьыка ззеилоу аигәылацәа наҟ-ааҟ ҳаигәыдҵаны, дара рмазара аздырҳауеит, иалачоит! Абри еиԥш аҵәхәықәхга гәарҭартә рыбла анбахтуеи ажәлар?»
Асасцәа шықәҵыз ансаҳа, адырхаҽны сеиҭаадгылахт уи амца зхыдыдша аихатә гәашә. Избахьаз иакәымкәа, сааникылеит даҽа маҵуҩык. Иаацәырызгеит Мансоу дызбарц шысҭахыз.
– Аҽы куадырны иахьгылоу убоума, аҳ ожәыҵәҟьа дҽыжәлоит, шәарыцара дцоит!
– Рацәак дынсырхом, ҩажәак роуп иасҳәо!
– Maп, азин сымам! – иҽирыцәгьеит амаҵуҩы, аха саргьы сиԥырҵуам. Ус ишеимҳарххоз, амардуан даалбаан амӡырха даақәлеит Шьардын-иԥа Мансоу. Шәарыцара дышцоз ҩашьомызт, ичаз хылԥа, ишьапымаҭәа уҳәа, шәақь еимҿаԥакгьы ижәҩа ихшьын.
Кәымжәылеи кабалеи сеилаҳәан, аҟамагьы сыҟәнын, урҭ гәеиҭоу здырхуада, сара сышҟа ихы рханы иҿааихеит, саргьы снеиԥылеит.
– Уа мшыбзиа! – ҿаасҭит иаргьы саргьы ҳабацәа рыбызшәала.
– Усзымдырит, узусҭада уара? – дцәажәеит ҭырқә бызшәала.
– Ухәыцыр, сугәалашәаргьы ҟалап, Заурҟан Золак соуп сара... Уаб Алоу-иԥа Шьардын, зыԥсаҭа бзиахаша, санду гәакьа лоуп гәыԥҳәыхшла дзааӡаз, ухәыҷын, аха иугәалашәар ҟалоит, ҳара ҳҭаацәа заҟа бзиа шәырбоз...
– Аа, амухҭар исеиҳәон уӡбахә! – даацәажәеит, иҟамчы ишьаргәацә иакәыршо, – укнарҳаит ҳәа акәын сара ишыздыруаз, ибашоума ԥашьа дук ишьра, нас узлацәцазеи? Абахҭахьтәи убналама?
– Зны сырҭиит, зны саархәеит, сара сзықәшәаз ҳаӷоу дақәшәеит, иаанхазгьы бахҭала мацара исхызгеит. Ашьҭахь маанафестла сшоурышьҭыз ашәҟәы амухҭар иҟны ишьҭоуп. Мансоу, уххь згеит, исхарамкәан ауп сшақәшәаз!..
– Иухароу, иухараму ожәы ара иаҳзыӡбарым, зегь акоуп ауаҩы душьит, унапқәа шьаарцәыроуп, агыгшәыг узлеиӷьу акгьыыҟам! – иҵкьыҵкьеишьашаз акы изнарган, наҟ исԥырыжәга иҳәарызшәа инапқәа наиҟьеит.
– Сара схазы, агәаҟ, аиҭагәаҟ шсакәугьы, акгьы сашьҭаӡам! – иақәскит сара иаразнак сыззааиз цәырызгарц.
– Мшәан, уареи сареи ҳазлеиуацәазеи зыуҳәаз? – иаалырҟьаны дсазҵаахт иара.
– Уаб, Алоу-иԥа Шьардын ибзыцәашьа саб гәышьа, Ҳамырза иакәын.
Уи еиуароуп ҳәа сара исзыԥхьаӡәм, ажәытәра иагаӡахьоу акы уалацәажәоит, уи еиԥш иагаџьара еиҵахан аублаақәа!.. Нас иуҭахыузеи уара сара сҟнытә? – дҵааит аҳ, Мансоу.
– Гәбӷан сымамзааит, адәы уқәыргыланы иахьуасҳәо. Аублаа жәлар зегьы уҳәоит, сара сыцҳаражәҳәаҩуп, ҳгәылацәа џьамҳасарааи ҳареи ҳшықәибахра ҳаидтәалоуп, Џьауад-беи уиацәажәаны, ҳаилшәырга, уара удагьы ԥсыхәа уаҩы изаҭом!
– Сара сзаҭахыузеи, уи аԥсыхәа амоуп: аублаақәа аӷьычра ианаҟәыҵлак шәеинаалоит! Уаазышьдыз аӷьычра шәаҟәыҵ ҳәа сызраҳәа! – иааҿахиҵәеит Шьардын-иԥа Мансоу. Шьаҿақәакгьы ныҟаиҵахьан, даахьаҳәын: – Иарбан мшқәоу сара сҿы аус анууа? – даасазҵааит иара.
– Ашәахьеи аҩашеи! – аҭак ҟасҵеит сара.
– Саб ихьӡ угәалауршәеит. Убри аҳаҭыр азы мышкы ухы уақәиҭыстәуеит, аҩаша мацара уус ахь унеила. Амала, иахьа уанааих, баша умцан, арҭ ахымш асасцәа дахьқәа сҭан, амаҵуцәа русқәа ирыхьӡом, маҷк уаарыцхраа. Еи, Ҳасан, абри иҟаҵатәу ишәырба!
Иааҳадыххылаз Ҳасан инапы снанҵаны, саб ихәԥҳа иԥа дыҩҽыжәлан, ҽырххыла амҩаду дылбжьахәаша дцеит.
«Сшьапқәа ԥҵәар акәымзи, абри ашҭа санҭалоз!» – аасгәахәт ԥсым-бзам сахьгылаз. Ҳасан захьӡыз иблақәа ҭиқәаҵәааӡа, уаҩы еиқәзза дук иакәын, илахьи иԥынҵеи рыда, ихы-иҿы еимасабаха аԥаҵа иҿачын... Раԥхьа, симан амҿырҟәара днадгылеит. Еихак аасыҭаны, иԥҟатәыз, иршьшьатәыз насирбеит. Аԥхӡы сылхәаҭа, изулак уи насыгӡеит. Деиҭааихит Ҳасан. Абаҳчара симан дынҭалан, ирхны ишьҭаз аҭәа аиқәҵара насыдиҵеит. Шьыбжьнхыҳәҳәаанӡа убри саҿын, сагьалгеит. Амлагьы сакит, cгәы ахәыц еиҩнаҵәоит, аха хьаас измада, ожәшьҭа агәашә сыҭганы сыҟазар ауп исҭахыу, аха деиҭаакылсхит Ҳасан гәаҵәажәпа. Сааиган, амаҵуарқәа ҵаруа иахьҭакыз алаҭра саадиргылт.
– Алақәа кәабатәуп, умаӷра ԥхьарҵәа, сара аӡы узынасышьҭуеит! – насыдиҵеит, уи ибжьы гәаҩаӡа. Сшанханы сгылоуп сара. Адунен аҿы исхызымгац ҳәа иҟазыз, аха алаҵәҟьа сыдмыркәабацызт. Скәымжәы, сҟама џьара инеиуа дшеилаҳәоу сеибыҭоуп, ожәы алакәабара сызлалагарызеи?.. Алышькьантыр иагаша, зныкыр снапы рхьысхьоума, рыкәабашьагьы здыруама?
– Удагәахама уара ашьхарыуа, исҳәо умаҳаӡои? Умаӷрақәа ԥхьарҵәа! – днасықәхәааит уи ауаҩ-еиқәызза.
– Исылшом, исзыҟаҵом! – ҿаасҭит сара.
– Ишԥа? 3ҩа уоуааит иҟоуҵара аҟара!.. – деиҭааасықәхәаан, иҭаҷкәымқәа раҵәан сара сахь иҿааихеит. Ашырҳәа сҟама ҩҭысԥааит, уи акәхеит, ауаҩеиқәызза ду ахчԥаԥыр аҵкьыс дласхеит, даақәҵәиааны дыҩны амаҵурҭа иҽыныҩнаижьит.
Иаарӷәӷәаны, ахысцәа зҭалаша ашҭа сынҭыҵын, амҩаду ианыршәланы сҿынасхеит. Џьашьатәшәа иубаргьы, еиҳараӡак сгәы ззеибакуаз, Аублаатәыла ижыз санду лакәын. «Быԥсаҭа аӡахәа ахарҵааит, – гәаныла сшәи-ԥшьиуа снеиуан, – даныбкәабауаз абҩа лагьан цырцыр данбыриалар, ижьы ихьыр ҳәа бацәшәаны, анарма-ԥшқа зҵабыршәуаз, иреиӷьыз Аублаатәылатәи арҩаш каз-каз иаҭәамшьакәан хышла ибкәабоз бааӡамҭа Алоу-иԥа Шьардын, иаргьы дмыждеиқәаҵәаны дазгылахьан ҳҭаацәара, уажәы иара ихҭылҵыз Мансоу, раԥхьа иҩны ашә санхыҵыз аҽны, алақәа шысиркәабоз бдыруазар, аҳаҭгәын ҭылашьцаараҿы иҭаԥсоу быбаҩ хәарҽқәа бгәаӷ-мца нарцралан ихнаблаарын».
Сламгәа ҭаҿаҳәа, иаҳа-иаха аҳҭны сацәыхарахон, иаҳа-иаҳа аҭәра иаҿын, аҳ Мансоуи сареи уаҳа хаиқәымшәартә нырцә-аарцә ҳзыргылоз амшын.
ЗОЛАК АСҬАН
– Золакаа ҳажәланытә аӡәыр дынханы дыҟагәышьоума? – слазҵааит санааи адырҩаҽны, саб иаҳәшьа Хымжәажә.
– Аӡәызаҵәык иауп иҟоу, иара уигьы ҽеик иакәында, акгьы ҳмыхьӡазшәа збарын! – лылаӷырӡ лыкәаашо ҿаалҭит аҭакәажә.
– Дызусҭада иара?
– Уаргьы дудыруеит, нан, аԥхьарцарҳәаҩы Сакәыт имаҭа Асҭан.
Ожәы дызбазма, дысгәалашәон Асҭан. Дад, Шәарах, уаргьы иуасҳәахьеит уи иӡбахә. Алашә Сакәыт ижәҩа иаҵагыланы дназга-аазгоз имаҭацәа руаӡәык, Самсун, ҳаныӡхыҵ амгәахь дагахьан, егьи иаанхаз иакәын иара.
– Е-е-х, анаџьалбеит, изакәытә ҭаацәаразыз ианеибгаз, иахьа изаҵәхаз Асҭан иабацәа! Сакәыт илашәра амгәарҭа иҭимгаӡеит, шәарыцара дахьцаз, шьабысҭак ишьырц ишьанҵа шәақь анааиқәикша, иҟалах сеидроу, иабџьар иҽаԥжәан, иблақәа аабыжьнахит. Хҩык аԥацәа иман Сакәыт, урҭ рысас-рыцәас, рыуара-рҭынхара, рчеиџьыка, рныҟәарақәа, рыламыс уҳәа, ирмаӡеит акәымзар, ианрааз хьӡи-ԥшеи зырҳахьаз ҭаацәаран. Асҭан иаб еизарак аҿы, башак иахырҟьаны аӡәы дишьит, иашьцәа еиҵбацәа заа аибашьраҿ иҭахахьан. Аҭаҳмада имаҭацәеи иареи рымацара, иҭынхадаха рыҩныжә ишахыз ауп амҳаџьырра шыҟалаз... Сакәыт даныҷкәыназ аԥхьарца икуа уаҩы димбацызт, абас агәаҟрақәа данрықәшәа игәы алеиҟычырц иаашьҭихит, аха убриаҟара дазҟазахеит, иара итәы мацара акәым жәлары зегьы ргәаҟра иҽыцҳәацәон. Имаҭацәа рхы иананҟәышлаха, иеидыртәаланы «Золакаа ҳажәла шәмырԥхашьан, дадраа, ашьажә баауам иԥсуам, иагарааны шәыҟазаргьы шәшьа куапеилаҵәҟьа ишәтароуп» ҳәа иазыҟаиҵон.
Ожәы ҩыџьа заҵәык адгьыл ианхалан иҟаз Золакаа, ҳаибамбар ҟалозма? Иӡбахә анаасаҳа инаркны, сара сыхәҭаахь ала илабара сахыццакуан... Сышхынҳәыз заҳаз сызгәалашәоны иҟаз зегьы, Сиҭ иҩнны иааины сырбон, анцәа иџьшьоуп, узгаз рымшра ааугеит ҳәа исыдныҳәалон. Аха амшқәа цон, Асҭан иҽирҵысуамызт. Иара инымаалаӡози, дад, Шәарах, ҳақла ҳцәажәозар, қәралагьы дсеиҵбын, дааин сашьа заҵә ухынҳәра сеигәырӷьеит ҳәа сеиҳәар? Уимоу, иара иакәымзи изуалыз, Сиҭ иага дсыуазаргьы даҽа жәлак ихын, иҩны саадәылганы, ҳахьԥсуа ҳаицыԥсып ҳәа иара иахь сигар? Иаҳҳәап, сылкаҳан сыԥсыргьы, Золак ҩнаҭак шыҟоу тәымџьара сырҵәыуар, иара изы ԥсрамзи!
Ҽнак, Сиҭ амҩа снықәиҵан, сдәықәлеит Асҭан иахь. Исгәалашәоит, ԥхынран, амра рацәак ихамлацызт уҭра ҭыԥк аҟара иҟаз Асҭан имӡырха саннықәлоз. Агәара иахагылаз атамаҵлақәа ирҿаз ашәыр, иҩеижь-ҩеижьӡа иҟаланы абӷьы иалыԥшуан. Амӡырха иҭагылан зхыбра ықәсаҟьаз ҩны хәҷык, алҩа ахылббуа, уи ашьҭахьҟа – жәыҭра заҵәык. Абарҭ рылагьы иаашьомызт уа инхоз аарлаҳәа зыԥсы еиҩызгоз аӡә шиакәз.
Ҭаҳмада абаакы, атама ашәшьыра маҷ иҽыҵакны, иаԥхьа ишьҭаз амакьа иқәҵаны еикәаӷак ахра даҿын. «Асҭан иакәзар, арсҟак дышԥажәи, сара сҵкьыс акырӡа деиҵбын!» – саахәыцит сара, аҭаҳмада сыҽидхалауа.
Уа мшыбзиа, Золак Асҭан, сашьа дызбозар ҳәа ауп сгәыӷны сзымҩахыцыз? – ҿаасҭит сара, ҳабацәа рыбызшәала. Аҭаҳмада илахь инапы иадкыланы ҳамҭак дсыхәаԥшуан, агылара иҽазымкуа.
Бзиала уаабеит! Зыӡбахә уҳәаз соуп сара! – аҭак ҟаиҵеит уи, нас ҭырқәшәалагьы инациҵеит:
– Усзымдырит, узусҭда уара?
– Сузымдырзаргьы џьашьатәӡам, иԥсны игылаз соуп сара... Цқьа ухәыцишь, Асҭан: дыҟазма Золакаа рыгәҭа Заурҟан захьӡыз аӡәыр?
Аикуаӷа наҟ инышьҭеиҵан, дшанханы дсыхәаԥшуа даатәеит.
– Ааи, дыҟан ус аӡәы, дагьхәыдамызт, аха иаҳәшьцәа ирхырҟьаны Езмыдтәи аԥашьа дишьит, иаргьы дыкнарҳаит. Уи ахҭыс аҵыхәала Золакаагьы лаԥшықәырҵеит... – ҭырқәшәала ауп ишиҳәо абарҭ Асҭан.
– Усҟан сыкнаҳан ашьра сахдырԥеит, аҟәада исықәз картоӷала исхызгоит, сузымдыри, Заурҟан соуп, уашьа?
– Maп, дад, сара иашьагьы дсымам, иаҳәшьагьы дсымам, сыжәланытә зегь нҵәахьеит. Изуҭахыузеи, уара аҭаҳмада, ҳәынҭқараа иршьхьоу аӡә ихьӡ ухьӡҵаны сымӡырха аҭалара? Цәгьарак уны ахыҵәахра уашьҭазар акәхап, уҵәахра сылшом, аамҭа цәгьоуп, еилаҩеиласроуп, уара сухҟьаны сналахәаша сцар ҟалоит, харада, барада!.. – даҿуп Асҭан Золак ацәажәара, ихы ҩеиҵыхынгьы дсыхәаԥшуам, утәаҳәагьы сеиҳәом, агыларагьы иҽазикуам.
– Иухьзеи, уанаџьалбеит, ухы ҩеиҵыхынгьы усыхәаԥшуам, Заурҟан сами, сышԥаузымдыри?
– Аԥсцәа гылеит ҳәа макьана уаҩы имаҳац! – иҳәеит Асҭан, уаҳа ҽырҵысра имам.
– Уҭахызаргьы маанафестла абахҭа сышҭрыжьыз ашәҟәы усырбап. Саб иаҳәшьа лхаҵа Сиҭ иҿы саангылеит, уаҳа царҭа сымамызт. Уԥсы шҭаз ансаҳа, сеигәырӷьеит, иахьеи-уахеи сыԥшын, унеины уҩныҟа сааугоз џьысшьон... Анкы ҳалхымшазаргьы ҳаишьцәами, уара уҿы ами аангылара ахьсыхәҭоу! Ухы ҩеиҵыхны уаасыхәаԥш, уашьа соуп, абааԥсы! Уи агәра угарц азы, уаасзыӡырҩы, иугәаласыршәап хара ицахьоу аамҭақәак: Аублаатәыла ҳанықәҵуаз аҽны, уашьа разҟыцәгьеи уареи шәабду Сакәыт ижәҩахырқәа шәрыҵагыланы данаажәгоз, абри акәӡамзи ашәас ииҳәоз:
О, раид, ҳ-Аԥсадгьыл! Афырҭын бааԥс иасыз,
Ҳамл мырхакәа ҳахьымаара ҳашьҭуеит!
Угәнаҳа ҳамазааит, абас ҳахьымҩасыз,
Ҳабаҩ аагаргьы, ҳаԥсы узынҳажьуеит!
Самсун агаҿаҿы ахьаца хәыҷы амҵан ами уабду дахьжу?
Ишызбоз Асҭан илаԥш аҽеиҭанакит. Дҩаҵҟьан сааигәыдиҳәҳәалома аасгәахәт.
– Сгәы узҩеит, иҟалап Заурҟан уакәзаргьы, – даацәажәеит иара, дыштәац ҽырҵысра имамкәа, – ацәгьара ануу, уабрагьзар акәхап, мамзар, ианбаҟалахьеи Асулҭан знык ашьра зқәиҵаз, иԥсы ҭаны дынхауа. Удкылара сылшом, суқәӡуеит... – сышидгылоу аӡәы ҳаибар ҳәа дшәаны, ожәы-ожәы дхьаԥш-кәаԥшуан Асҭан...
– Иухьзеи, абааԥсы, зынӡак уиасӡама? Ацәгьара уны сыҟазаргьы уара уами сыздызкылаша, сшьа утәызаргьы уара уами изуша!
– Уара моу саб ишьа сзымухит! Ожәы саазқәылаз ԥхыӡла саб ашьа игәыҵатата дызбоит. Сшьа сзымуӡакәа сыԥсыр, џьанаҭ гыларҭас исауам! – иҳәеит Асҭан, кыр ибжьы ҩыҭганы.
«Зегь ихашҭзаргьы, ашьоура ихамшҭит, убама, баша ирымҳәазаап, ашьажә баауам, иԥсуам!» – схәыцуан сара, иажәақәа ссиршәа ибаны.
– Уареи сареи шьак ҳаицалҵит, узбарц, суеигәырӷьарц ауп сзымҩахыҵыз, уаҳа акгьы сҭахӡам уара уҟнытә.
– Уԥшьмахак еибгоуп, адгьылгьы урҭап, Аллаҳҭаала дузылԥхар, унхап-унҵын!
– Уареи сареи ҳауп Золакаа рҵыхәтәа, иҳақым ҳкаибажьыр.
– Сара сыжәла схысххьеит, сыҳәсақәа руаӡәы лыжәла Казанџьыоӷлыи шьҭысхит! – насеиҳәеит Асҭан.
– Заҟа ирмарианы уалацәажәазеи ажәла ахыхра! Ҳанеибгаз уи аҵкьыс еицәаз ауаҩы рыцҳара дақәшәомызт. Иухьзеи, уарамыжда... ужәла бзиахә ухыхны, уԥҳәыс лыжәла шԥашьҭухыи, ишыхьымӡӷыу ухашҭма?
– Ажәла – ажәагәаҩоуп! Амҟәыбаҵәҟьагьы ажәла амоуп, аха акәапеи аныҟарҵо, ажәла ҭганы икарыжьуеит! – иаасымеикит Асҭан.
– Закәызеи, иуҳәо? – сгәы ҩеинԥхеит сара.
– Ҳа-ҳа-ҳа! – дааччеит, зыжәла зхызхыз аублаа. – Аублаақәа ирызҟамыжьӡаз рҽырхықәымҵара! Исгәалашәоит сабду иҟазшьақәа... Аҟабақ ахәҵәы хжәар, иԥсхаԥсит ҳәа ифаӡомызт... Уаха асасцәа ирымҵаҳҵоз акәац, уаҵәы ианцо маҩныфас ираҳҭар ҟаломызт, ахәыцха ҳәа иԥхьаӡон... Ҳажәлантәык, зыжәла намӡаз ирылҵыз, ҭыԥҳак дааигар, ма дикадрыжьуан, ма дрылырцон... Уахҭаԥса анҳамамзгьы, ҳара ҳхы иагыжьны асас ихәы ҳамҵәахыр иуамызт... Аублаақәа ҳара ҳмаҷны, адунеи ианӡаломызт ҳхамаԥагьара, ҳахькылнагаз убоит, аҵыхәтәаны!..
– Аладара уҽауҭеит, Асҭан! Нас ожәы ҳшыҟоу иаҳа еиӷьума? – сгәы еибакны саацәажәеит сара. – Иԥсны ибзахаз ужәлантәык дааины дудгылоуп, арахь уагьихаҵгылом, утәаҳәаҵәҟьагьы иоуҳәом!
– Атәарҭа мачхәума, уҭахызар утәа!
– Атамаҵәҟьа ҟаланы иҿоуп, иф ҳәа идугалом!
– Сеигӡом, иуҭахызар, иҿых!
– Амӡырха дықәыргыланы думоуп, аҩныҟа уааи ҳәа иауҳәом!
– Уаҟа ашоура цәгьоуп, ашәшьыраҿы иаҳа иԥсгарҭоуп!
– Ужәла ухыуххьеит! Аҿар игылогьы уи инаҿыԥшын, урҭ ирхшогьы изеиуоу рзымдыруа адгьыл ианхалап!
– Урҭ ирҭахыу ҟарҵааит, сара исусым.
– Уҭаацәа сурдыруам, избан, абааԥсы, Асҭан?
– Урҭ еилахоуп, ожәы ачаӡра иаҿуп, насгьы ахаҵа иахь ицәырҵуам!
– Ҩыџьа аҳәса ныҟәугартә иумоузеи иахьа?
– Уажәы исымахыузеи, ацәҳәыҟьантаз, урҭ анаазгоз кыр сымпыҵакын, ашьҭахь асы емԥш иӡытит акәымзар!
– Рабхәында заҵә соуп сара, рнапы ыргьежьуа сгәыдыркылар ауп.
– Урҭ аҩыџьагьы шьаруал ҭыԥҳацәоуп, ҵыхәаԥҵәара змам ҳара ҳкәама-ҵама рыздырӡом. Еҳ, урҭ ҳагьызымгаз ҳагьаазымгаз ҳкәамаҵамақәа! Насгьы, аиаша ҳҳәозар, ахаангьы урымбац, угәаблырас ҳәа ирымоузеи? Уара уахьтә бзиарас ирбахьоузеи? Иаацәыргеишь ҳамҭақәас ирзааугаз, даба?
– Ҳамҭақәас иҟоу иреиӷьӡами аиашьара, аибабара?
– Уи ҽраԥшроуп, дәныҟаҽырбароуп!
– Сара саԥсамзаргьы уара иунаалон, сашьа дааит ҳәа угәыла-узла еидугалар, сыдурдырыр, уаҳа акгьы улымшозаргьы, каҳуа еиқәацәак надуржәыр! Уи дәыԥсшәазаргьы, угәылацәа рҿаԥхьа уаҳаҭыр шьҭнахрын.
– Мап, сгәылацәеи сареи уи еиԥш ҳзеилам. Ус акы иақәскыргьы ҽынла ахацәа рыҩны иубаӡом, усура иҟоуп! Хәылбыҽханӡа узаагылозар, уаанӡа ачагьы шԥамӡри, акаҳәагьы ҳаршып, сгәыла Меҳмеҭ аҭаҳмадагьы сааиԥхьап.
– Нас ианакәым сымҩахыҵзаап, убама? – сҳәеит сара сааччашәа.
– Уара ишуҭахыу! – исымаимкит Асҭан.
– Иуаҳахьоума, ахьаԥарч згәылҵыз иахәлаџьаџьон ҳәа?
– Исаҳахьеит, уаҳа даҽак алшомызт ахьаԥарч!
– Ҳаи, анаџьалбеит, ишԥасҭахыз иахьа сдагәазарц! – сыбжьы ҩеиҵысхит, аха Асҭан алаҿимҭит. – Урҭқәаа ҳарҟәаҵып, ожәшьҭа ҳаилибакааит. Хшарас иумада, Асҭан? – сҵааит сара, уаҳа агылара сылымшо саналага, насҭхашәа ишьҭаз асаҟәа снықәтәан.
– Ҩыџьа аҳәса рахьтә ҩыџьа аԥацәа сымоуп.
– Урҭгьы рыжәла рхыхыума? – сҵааит сара, иаақәрццакны.
– Урҭ шә-Золакқәоуп ҳәа роуҳәар, иахыччаргьы ҟалап. Қазанџьы... Казанџьы-оӷлыи алымҳагьы иԥшӡаны иҭаҩуеит, уахьнеилакгьы узмилаҭда ҳәа улаԥшықәҵан иуазҵаауам, аҷкәынцәа џьара маҵурак иалалозаргьы, ирыхәоит.
– Уҷкәынцәа абаҟоу ожәы?
– Руаӡәк, абар, хәышықәса раахыс ихабар ыҟам, аӷьычреи арҳәреи занааҭс ишьҭыхит, џьара дҭахазаргьы, игәхьаа сымаӡам, џьаҳаным иҭыԥхеит!..
– Иаууеи, уи хәарҭагәышьам, ианаамҭаз нап узидымкылазаап! Егьи дабаҟоу?
– Егьи зынӡак даҽауаҩуп, Кониа ақалақь аҿы дәқьанхьчак марҵеис димоуп, дҭаацәароуп, маҷ-саҷкгьы ихашәалоит, амала, иԥҳәыси ихәыҷқәеи макьана исымбац!
– Излаучҳауазеи умаҭацәа џьара икаԥсаны, абри амӡырха иҩуа, ихәмаруа иқәзар угәы дмырҿыхози, уажәымҭыҽха ууамбалха, уҳәсақәеи уареи шәхы ааидыкшалауа аҩны шәахыуп!
– Ҳаи, Заурҟанхеит, урҭ ахәыҷқәа рырххара, рныҟәгара зылшода! Иахьыҟазаалакгьы имԥсааит, зегь акоуп рылахь иану иақәшәоит.
– Уара узҿузи, занааҭс иумоузеи? – сҵааит сара, лассы сҩагылан сышцара сазхәыцуа.
– Сҟызхьчоуп сара... Акьаҳиа Хәсеин-ефенди иҟызқәа срыцуп. Ахьшьцәа хҩык ҳаҟоуп, ес хымш ҳҽеиҩаҳхуеит.
– Ҳаи, уанаџьалбеит, зныкыр аублаа ҟызыхьча дубахьазма, ианамуӡа, ҽыхьчас ауахьад урыцлар! – сгәы иамыхәаз аасылыжжуа, саацәажәеит сара.
– Е-е-е, дад, иуздырам азы ауп урҭ реиԥшқәа зуҳәо! – иаасымеикит Асҭан, – мамзар, аҽы иеиԥшума аҟыз! Ажьы шыхаау ҳалацәажәарым, усгьы идыруп, аха ахәы... Аҟыз ахәы мал дууп! Хәсеин-ефенди ахьырҵәаҵәа наимҵаԥсан ауп, иадибарԥсыланы ишаархәауа. Анышә иамахгьы, урҭ аҟыз гәарҭа сара срықәиҭында, закә малу исырҳауаз убарын! Амала, рыхьчарагьы ус имариам удыруоу? Аӡытҟәа анаагәарҭа, ашаха рхаҵаны иукызаргьы иузынкылом, насгьы кәырмахьцала ипҟаны иҭуумцозар, уаҳа хынҳәышьа рымаӡам! Сгәы рзыбылуеит, мцахәыцәа, снап ала исмааӡеи! Рԥыцқәа ҩеижь-ҩеижьӡа, рыбжьы хҵаны «ҟәақ-ҟәақ» ҳәа ианыҟарҟаруа, сгәы ҟанаҵоит!..
Абас акыраамҭа аҟызқәа рыӡбахә иман, иџьоушьаша, иреицәаз ҟызкгьы ашҭа иузықәбаауамызт, арахь иԥсы рыҿҳәараны дрыхцәажәон...
Ус, аҩны ашә аалыртын, ԥҳәыск даадәылҵит, ҳамҭак дгылан дҳахәаԥшуан, лыблақәа рыда лхы-лҿы убартә иҟамызт, аҿаршә лҿаршәын. Маҷк дааскьар, сҩагыланы сылԥылап шысҳәоз, абарҵа иҵаԥсаз афархьқәа аашьҭыхны, лышьҭахьҟа днагьежьит.
– Асҭан! – саацәажәеит сара, ԥыҭрак ашьҭахь, – абра ҳаидтәалоуп аублаа иашақәа ҩыџьа, аха бызшәала ҳаибакуам: сара сцәажәоит ҳабацәа рыбзшәала, уара – даҽа бызшәак ала. Иҟалазеи, иухашҭма зынӡак аублаа бызшәа?
– Исхашҭыз акы иаҩызами, – аҭак ҟаиҵеит Асҭан, – иуҳәо зегьы саҳауеит, аха уиала ацәажәара цқьа сҿы азцом! Иҟасцарызеи, напсыкәыршан инхо зегьы шьаруалаа ракәхеит, сыҳәсақәагьы урҭ ирылҵыз роуп, ҩынгьы, ндәылҵгьы исаҳауа урҭ рыбызшәа мацара акәхеит, нас ахагацәа реиԥш схы самацәажәозар, ҳабызшәала сзацәажәарыда? Уаҳа иабазгарыз ҳабызшәа, иааиларҳәны инаган алыӷәра инықәсҵеит... џьыкала исҵәахит... Сыҳәсақәа алҩа аҵадырчуеит... Идырԥшшоит Хәсеин ақьаҳиа аччара аниҭахыу, снаганы аублаа бызшәала сирцәажәоит. «Аҵыс бызшәа!» «Аҵыс бызшәа!»–ҳәа икьатеах ԥҵәаны дкаҳауеит. Мшәан, Заурҟан, сахьахәаԥшуа ажәытәтәи ҳабацәа рҟама уҟәнушәа збоит, уи аҭра изҭымҵуа иҭажьакцан иҟагәышьазар, баша уаҵазза изныҟәугагәышьозеи?.. Убриоуп ҳабызшәагьы иахьыз!
Сыбла храа сихәаԥшуан сара сеиԥш аублаақәа ирҵыхәтәаз Асҭан, зны игәаӷ скуан, зны дрыцҳасшьон, ихысҳәаара сыздыруамызт. Иҵегь сиацәажәарц сҭахызаргьы, амӡырха ҳазхатәаз, ҭыҵшьа сымамкәа aҟapc сызҭакыз аҵкыс иҭшәахеит. «Наҟ уҭыҵ!» «Уҭыҵ!» ҳәа мчы сыхон... Сыԥсы ҭаҟәыкуан... аҳауа сызхомызт…
– Залымдарас иҟоу зегьы ҳахганы иахьанӡа ҳанааи, ҳкеибажьрым, Асҭан, уареи сареи ҳабацәа архнышьна еиҟәызҵәаз роуп, шьак ауп ҳазлыҵыз, – саагыланы саацәажәеит сара. – Ишубо еиԥш, аамҭа бааԥс ҳҭагылоуп, акыразы суҭаххозар, Сиҭ иҿы сыҟоуп. Урҭ рахьгьы, зны аха анумоу ункыдгыл, ҳаб иаҳәшьа Хымжәажәгьы, дузгәыкуеит, улымбари! Иахьазы уаҳа усыруадаҩуам! Абзиаразы!..– сҳәан, сҿыиасхеит.
– Абзиаразы! – иааҿахиҵәеит Асҭан. Ирласны дысԥырҵында ҳәа дтәазшәа, ивараҿ ишьҭаз аиха аашьҭыхны, амақьа инықәҵаны ҩаԥхьа ахра дналагеит. Сара исыздыруам уи иеикәаӷа иалаԥиҟарҵ игәы иҭаз, аха уи ихы иакәыхшаны сгәы дасны сгәаҵӷа лкыдирффалазшәа ауп амӡырха сышҭыҵыз.
Агәарабжьара сныбжьалеит, исзышьҭымхша аидара дук саҵазшәа, соумам-омамуа. Дад, Шәарах, уара уеиԥш ауаҩҟәыӷа изы иуадаҩхарым, Асҭанеи сареи ҳаиқәшәара иарҵысыз ахәыцрақәа зеиԥшрахарыз... Ҳаԥсадгьыл ҳахыҵиижьҭеигьы гәаҟра мацаралами сшааиуаз сара, аха уи аҽны сшьамхқәа сыҵаҟәалт, сгәы кыдыҩрны исыӷраҳаит. О, анаџьалбеит, анаџьалбеит, зны Аублаатәыла зҽыжәлашьа џьаршьоз, зынамыс иаҵашьыцуаз, зхаҵара лакәыршьоз Золакаа, иахьа рҵыхәтәа абакылси уҳәарауазеи!.. Сара дызбеит, зда царҭа амамыз аҵанӡа илеин игылаз ауаҩы. Агәра згеит, Аублаатәыла ҳаныҟаз қыҭа-цыԥхьаӡа иуԥылоз ҳажәла бзиахә аракәа шыԥцәаз! Анҵәамҭаҿы ҩнашак ҿалеит, аҩбагьы хәахәақәоуп! Аӡәы – сара, егьи – Асҭан!
Аниашьа хаҵашьоуп! – рҳәоит, гәыбӷан сызиҭарыма Астан? Аҟымҟырақәа дырҭамшәакәа, yaҩ иимбац ԥсҭазарак иманы дааиуазар, ажәланҵәеит, абасҵәҟьа диасрымызт! Уи иаҵкыс сызлеиӷьыузеи сара? Ҭаацәада, хҭылҵда, ҩныда, гәарада, ҭах бысҭахьк снацҳауа адгьыл сануп. Ҵабыргыуп, сыҟанаҵ ожәшьҭа сҽысыԥсахуам, Асҭан иеиԥш аладара сҽасҭарым, хра ҭакнаҳазаргьы аҩадара скыдзаап, сабацәа ирҿысҵааз акгьы еиламырсхакәа исыманы сцалап, аха уаҵәы сымҩа Ҳазреҭ-ԥашьа изиҭиуан, урҭқәа Таҳир ишидыруазгьы, агәхьаа икыанҵра зоураны иҟаз, аурҭ бааԥс насын, шьаҭанкыла иҵнажәеит, избаз иасын, мҿыс, маҭәахәыс хьышьаҵәыкгьы камыршәкәа иргеит. Ус-ус, аҵла зықәгылаз адәышкәаӷьаз ашәахсҭаҵәҟьагьы азнымхеит, иеималеит. Ус ауп ҳажәлагьы адунеи ишаныҵыз.
Иабаҵәахыу жәларак зегьы рықәӡаара зыхҟьаз амзыз? Издыруада, ҳара ххаҭақәа ҳакәзар изхароу? Аԥсыҽра ҳахьӡазар? Заанаҵ ҳаиԥхныҩланы ҳаԥылазар ҳақәӡаара? Ҳазгоз аӡы маҷхар ҳәа ҳшәаны, иалаҳҭәазар ҳхатә шьа?
Даҽакала ухәыцыргьы, Таҳир ҳара дҳалҵит, ҳаԥсадгьыл агәабылра ҳәа иидыруазеи, дшысабиӡаз дықәҵит, аха акгьы иԥырхагамхеит, дҵеи мшны, дмилаҭ гәазырҳаганы дгылеит. Уы дызлаҟалазеи? Убри иеиԥш агәаӷь ҳаманы, уи иеиԥш ҳхәыцуа ҳаҟазар аублаақәа зегьы, ҳабакылсрыз, анаџьалбеит! Алахтра ҳагхазар акәхап! Уи сҳәеит ҳәа, дызусҭада ҳаамсҭа Мансоу алахтра ицәмаҷуп зҳәара? Аҵара имоуп, атәылақәа жәпакы еимидахьеит, днаԥшы-ааԥшхьеит, аха ихәыцшьа зынӡак аҽакуп, уи имилаҭ ҟазшьақәа ахьицәыӡыз деигәырӷьоит, насыԥс иԥхьаӡоит!
Амҩа сахьықәыз абри еиԥш абна тоура хәыцрақәа срылахалан сыҟан, сахьынаԥшуаз џьаразаҵәык икылԥхон амрахәага лашарак. Уахь схы сырхеит. Ашьыбжьышьҭахь снадгылеит мӡырха ԥшӡак агәашә. Уиаамҭазы сара сзы нцәасгьы, џьаамасгьы, ныхасгьы иҟаз, сызлааиуаз агәарабжьара ахьаанҵәоз игылаз, жәлар рҵеи бзиахә Таҳир инапала иҟаиҵаз, нышәаԥшьла ишьыхыз асҩы хәыҷы акәын.
АԤСНЫ АҞӘЫРҶАХА
Таҳир иҩныҟа иагарааны умҩахыҵыргьы, аԥшәмацәа рхала урықәшәомызт, ҳусҳәарҭа аҵкыс анеи-ааи рацәан: аӡәы арзаҳал изыҩтәын, егьи – ашшыԥхьыӡ, даҽаӡәы гәалак имазҭгьы Таҳир исабжьигарызеи ҳәа, уи аҽны сара сшымҩахыҵыз еиԥш, дааиуан. Уи дышҳақьыммызгьы, хәшәык-быӷьшәык ҳәа ачымазцәаҵәҟьагьы изнеиуан.
Абарҭ реиԥшқәа ҳмухҭар издырҵысуан ахыбаара, хәыҷы-хәыҷы уи ниасуан агәаӷ ахь. Ожәы, Таҳир дибар иблахаҵ, гьежьуан, длаԥшықәҵаны диман, дизкылыԥшуан, лассы-лассы аиқәаҵәа изыҩны Али Ҳазреҭ-ԥашьа изиҭиуан, урҭқәа Таҳир ишидыруазгьы, агәхьаа икымызт, иахьынӡаилшоз ажәлар дрыцхраауан.
Уи аҽынгьы, Таҳир, хҩык роума, ԥшьҩык роума ауаа иҭан, иеицырзеиԥшыз уск рымазар акәхарын, аҩныҟа иҩнагаланы рацәажәара даҿын. Агәашә сышҭалаз аниба, исасцәа ныжьны даасԥылеит.
– Заурҟан, уххь згеит, ашәшьыраҿы уаатәа, лассы сҭацәуеит! – ҳәа насаҳәаны, ишьҭахьҟа днахынҳәит. Атәаха сымҭақәа Гиулизар, акаҳуа-еиқәаҵәа, алҩаҵә ахҟьо саԥхьа иаақәлыргылеит. Уи саҳашьцәа насыԥдақәа рцәа лхазбон, ҳаҭыр лықәсҵон. Уахьлыхәаԥшуазгьы еиҭаҳәатәык лакәын: аукы еиқәакы, лыблақәа мыччакәа иухәаԥшуамызт. Сҭампылтәи ҭырқәа ҭыԥҳан, ҵара хәыҷыкгьы лыман, ҳабызшәа лаҳауан, аха илызҳәомызт. Аҩны даныҟоу лҿы хылтуан, аҿаршә ныҟәылгомызт, ахацәа рахьгьы дцәырҵуан. Таҳир кыр иқәра ифахьан ауп ԥҳәыс дшааигаз, аха иразҟы иалашәеит ҩыџьа аԥацәа. Урҭгьы ожәшьҭа, ижыцә-жыцәӡа, еихымҟьа-еиԥымҟьо, ацәмаа ркыртә иҟалахьан. Aҩыџьагьы, ожәы исгәалашәом аха, аублаа хьыӡқәа рыхьӡын.
Гиулизар ҳамҭак даасацәажәан, лыҩны усқәа рахь дхынҳәит, capа стәан, акаҳуа ахәырпҳәа снахәо. Аублаа нхацәа шынхоз еиԥш, Таҳиргьы, нышәаԥшьыла ишьыхыз ҩны хәҷык изгылан, ашьҭахьҟа иадҟаҵалан ажәҭра, уаҳа хыбра изгылагәшьамызт, аха амӡырха зегьы ықәырҭәаа иқәгылан ашәыр. Аҩны авараҿ ихәмаруаз Таҳир иҷкәынцәа, сыштәаз анаагәарҭа, исеигәырӷьаны иаасыдеибаҳәалеит. Акәымжәы исшәыз аҳазырҭрақәеи, смаҟеи, сжәытә ҟамеи џьашьахәыс ибаны иахәаԥшуан, сара сахь ааскьара рзыгәаӷьуамызт...
Сҩагылан, иаасыдыскылан, иеимданы рыхқәа снаргәӡит.
– Шәабиԥара шәықәымӡааит, дадраа, – сҳәеит сара гәык-ԥсыҟала, аҷкәынцәа рыхқәа снапы нықәшьуа.
– Рабиԥара шрықәымӡуа иахьанатәгьы иҩашьоы, иуҳәаз рзеилымкааӡеит, аублаа бызшәа рыздырӡом, уахьала сҭаханы сыҟоуп макьана! – ҿааиҭит Таҳир сышьҭахьҟа, исасцәа наскьаганы данаахынҳәуаз.
– Уи саргьы избагәышьоит, Таҳир, – сҳәан, сҩеихаҵгылеит. Уа сааҿахеит, наҟ иацысҵарыз сзымдырт.
– Гәыбӷан сумҭан адәы уцәыртәаланы уахьсымаз, уааи аҩныҟа, Заурҟан – иҳәан, аԥшәма иаԥхьа сыргыланы, аҩныҟа ҳҿынаҳхеит. Акы ҳныҩнысны егьи иаҳа иҭшәаз ауадаҿы ҳнеит. Уи аҽны ада уахь сыҩнамлацызт, ашәхымс санаахыҵ сгачамкны сааҭгылт: адашьма инаркиы аҭуан аҟынӡа аҭӡамцқәа шәҟәыла иеивҵарыԥхаа иҭәын. Абриаҟара ашәҟәы аублаак иҩны избеит ҳәа аӡаы исенҳәаргьы ихасҵомызт. Закәызеи, снеины шәҟәык аарылхны, абӷьыцқәа еихыршәшәо саԥхьап ҳәа уҟазу, асаркьа ианԥшылаз аџьма еиԥш, сылаԥш ҟьало сырзыԥшуан. Уи гәеиҭеит Таҳиргьы.
– Ара иҟоуп, ус аламала yaҩы иԥыхьамшәо ажәытә шәҟәқәа,– инапқәа нарықәкуа даацәажәеит Таҳар, – аҵыхәтәаны иаҳзамугәышьеит акәымзар, Заурҟан, ҳара аҭоурых беиа змаз жәытә жәларгәышьан. Ара иеизганы исымоуп ажәытәӡатәи бырзен бызшәала, араб бызшәала, ҭырқә бызшәала уҳәа, Аублаатәыла иазкны аҭоурых дырҩцәа рҳәамҭақәа. Иудыруеит, зны Шьардын-иԥа Мансоуи сареи Сҭампыл аҵара еицаҳҵон, уадак ҳанеицыҩналозгьы ыҟан. Уи иаб амаҵура дуқәа дрылан, амазара иман, иҷкәынзаҵә ԥарак-шьарак азы дрыцҳан иҟалозма! Амла сагоит ҳәа, Мансоу сиҳәаны имсхуаз аԥарақәа рыла, иеидыскылеит абарҭ ашаҟәқәа...
Аҟәардә даахан, иҩырҭа астол азааигәара снаиртәеит. Ицнапык иазышьҭымхуа напҩыракгьы даахан саԥхьа иаақәиҵеит.
Ари, иуцәызӡом, Заурҟан, – даацәажәеит аԥшәма, – ажәытәӡа инаркны амҳаџьыррагьы налаҵаны, аублаақәа ҳҭоурых ауп, саҿиижьҭеигьы акрааҵуеит, акы сахнамгозар, рацәак мырҵыкәа салгоит! Исызкьыԥхьны иҟалозар, ҳара усгьы ҳахҭакыуп, ари адгьыл ҳаныӡааӡаргьы, усҵәҟьа сгәыӷрақәагьы кәадам, аха ари адунеи гәымбыл аҿы иҟамлаша убахьоу, аублаа ҳәа Кавказ иашьагәыҭыз, аҭоурых наскьа змаз жәларык ыҟан рҳәап, ҳара ҳаиԥш аҭоурых ӡеибафара изалымҵыз ажәларқәа ҳрылакны ианҳахәаԥшуа, адунеи иадырын, мчыла ҳшындырҵәаз...
– Угәы иҭоукыз ҳақ усуп, анцәа уахьигӡааит, дад, Таҳир! Забацәа ртәы змырӡуа, рышьҭа ихылаз, бзиарак дазкылымсыр ҟалом. Схаҭала сақәшәахьеит, ҳабацәа аибашьраҿы ианаҵахозгьы ахаҵа рашәа рҳәон... Уи иаанхаз рзыҳәан гәырыӷәӷәаган, раӷацәа рзыҳәангьы гәыҭҟьаган... Убас уара ушәҟәгьы ахаҵашәа иаҩызоуп, ҳаԥхьаҟа аублаа рԥар игыло ргәы арыӷәӷәалап, иаԥхьалак ҳара ҳахь ихьанарԥшлап, ҳрыцҳазшьашагьы аӡә дҟалап, иамуӡакәангьы адгьыл ҳаныҵыргьы, иҟанаҵ иҟан рҳәалап! – ҿаасҭит сара иаалырҟьашәа, абас хар змамыз ажәақәак ахьысҿашәаз омашәа ибауа.
Анапҩыра ааикәарҽны наҟ инаԥхьеикит Таҳир. Сааҭқәак рышьҭахь Асҭан иҟны избази исаҳази, ара сызлаԥшуеи исаҳауеи анеидыскыла, зынӡак ааибышьа змоу ракәӡамызт, ирхысҳәаара сзымдыруа, схы ҭууа стәан.
– Иаԥхьан амӡырхаҿы, ахәыҷыжәқәа ирыхҳәааны ханцәажәо… «ԥсыхәа змам акгьы ыҟам!» уҳәеит, – дналагеит Таҳир, – изхыуҳәаазгьы урҭ рхатәы бызшәа ахьырзымдыруа ауп. Уара уиашоуп, Заурҟан, иҟоуп аԥсыхәа! – днеин напҩырақәак иманы дааии, иаахтны саԥхьа инықәиҵеит. – Ҳарҭ аублаақәа, анкьа зны аԥсуааи ҳареи ақьырсианра анҳадаҳкылоз ашәышықәсақәа инадыркны ҳхатә шәҟәҩыра ҳамазар, ари еиԥш алахьынҵа цәгьа аҟны ҳкылымсыргьы ҟаларын, иаҳа ҳхы ҳнардыррын, аланарԥшыга еиԥш, иаҳа ирааигәан иаҳнарбарын адунеи иҟаз-иныз... Аха уи аамҭа цеит, ҳахьҵәыуеит ҳәа иҳанаҭагәышьозеи! Уи злымшаз ҳабацәа, урҭ рабацәа ирымазааит ҳагәнаҳа!
Нас, макьаиа жәларак ҳаԥсы шҭоу ҳхы амыткәма азаҳҳәарыма? Мап, Заурҟан, издыруада аублаа жәлар иахьа иаҳагьы иазгәаҟуазар ашәҟәҩыра! Ауаҩы данчмазаҩу ауп ахәшә аниҭаху! Иуаҳахьоума, уара, Заурҟан, Ҭырқәтәылан иқәнагалаз ашьхарыуаа, аҵыхәтәаны ари атәылаҿы иҟалаз ахҭысқәа рыбла хнатит, рхы иашьҭалеит, аԥсуаа иҟарҵеит анбан, рхатә меқҭебқәа аадыртырц иашьҭоуп, аидыгьақәагьы иара убас. Абар, уахәаԥш, саргьы иацысҵеит аублаа нбанқәа! – иҳәан, Таҳир қьаад ҟьаҟьак ааиҵыртлан, саԥхьа иаақәиҵеит. Инацәа нақәкуа акакала иҳәоит «а, б, в» ҳәа анбанқәа рыхьӡқәа.
– Ҳаи, дад, дад, Таҳир, ари ақьаад шҟәақәа иалпыҟҟо аҵәаӷәақәа ракәым, урҭ руак аслан ҿаша иаҟараны саԥхьа иааургыларгьы иаҳәо сзеилкаауа сыҟаӡам. Аԥхьара ззымдыруа дрыцҳауп, ддагәоуп, длашәуп, дҿаҳауп!..
– Уара умацара уакәында, аусқәа мариан, аха аублаа жәлары зегь убас ауп ишлашәу, ишдагәоу, ишҿаҳау! Ожәшьҭа абри уахәаԥш! – иҳәан, акыр иааҟәазны, асахьақәа аныҩҩыла, напҩырак аасиркит, – ари, – даҿын иара, – ҳахшара рхатәы бызшәа зларҵаша раԥхьатәи «Аублаа нбан» ауп. Ажәлар шәыхьӡала изҩыз арзаҳалқәа иахьабалак ишьҭоуп, азин шааҳарҭалак, абра сыҩныҵәҟьа иеиҭаасыртуеит амеқьтеб. Хәыда-ԥсада салагоит аублаақәа ҳахшара еизганы аҷҷаҳәа ҳабацәа рыбызшәа дырҵара. Убри аҽны акәхоит ишеишеиуа ианыҩагыло сара сразҟымш!
–Искуп анапҩыра нарҳәы-аарҳәуа, сгәы исанаҳәоит аублаақәа рыԥсҭазараҿы идууз ак шыҟалаз, аха уи зегьы еилыскаартә еиԥш сазыҟаҵам, сара сзын иаалырҟьацәахеит...
– Уара иаԥуҵаз ашәҟәы, агәра згоит, ибашахарым, аха, дад, Таҳир, исзымдыруа саҭамзааит, ҳабызшәа изаҳалак иуадаҩуп рҳәоит, џьоукгьы, Хәсеин ақьаҳиа иеиԥш, «аҵыс бызшәа» ҳәа иахыччоит, нас ус иҟоу ашәҟәы иузаарбрызма?
Таҳар дԥышәырччоит, сызҵаара лафшақә исҭииз џьишьома?
– Ҳаи, Заурҟан, урҭқәа хьаас иҟоумҵан, – иччара неиҿабап, даацәажәеит иара, – шәҟәҩыра знымаало бызшәа ҟалаӡом! Урҭ, ҳабызшәа иахыччо аҽхарыззалақәа, изхылҵыз ажәлар, ари атәыла иқәнагалаанӡа, ҳабацәа абааш ханқәа дыргылахьан, изыԥшаахьада акәымзар, нбанқәак рымазаргьы ҟаларын...
Абарҭ иусырбақәаз кьыԥхьны ианыҟала, иудыруазааит, Заурҟан, аублаа жәлар русқәа рыбжак шыҟаҵоу! Аха акьыԥхьра ус мариам, аиҿкаара адагьы, аԥара аҭахуп, аҳәынҭқараа акгьы ҳарҭом, хаҭала сара исымоу ахәыҷы сҭииргьы иазхом. Иаҳҳәап, жәлары зегьы ҳҽеилархәны ԥарак ҳзыԥшаазаргьы, зинк умамкәа ашәҟәгьы узкьыԥхьуам, амеқьҭебгьы узаартуам! Издыруада, ари аилаҩеиласра аамҭазы, ҳаԥсҭазара акырӡа ишуадаҩугьы, иаҳа иаҳзымариахар ҳзинқәа рылхра! Аха иабаҟоу ҳхы ҳашьҭам, Заурҟан! Жәынгьы-ҿангьы иҳазкамыжьт жәлантәыла аиӷара! Џьоукы зыҿҳәара цаз Быҭха хашәымҵар ҟалом ҳәа рҽаҿыршьаауеит, џьоукы Аллаҳҭаала иҵаныҳәара мацара иагеит рымчи рылшареи, даҽа џьоукыхгьы шьаруалаа рахь ишхырхәоз, рыбӷақәа ԥҵәеит. Иҟоуп даҽа џьоукыхгьы – Мансоу иеиԥш иаахтны зыжәлар мап рцәызкыз. Аха, хьысҳа дызмам жәлантәык ҟалаӡом рҳәоит, угәы каумыжьын, Заурҟан, иҟоуп ҳабызшәа, иҟоуп ҳажәлар!
Саԥхьа иқәыз ашәҟәқәа ааидкыланы инаган акәакь икҿагылаз ачықьмаџьа цәыш инҭеиҵеит, акәалаԥ ааиртын аҭаҭын ирҳәын, ахара дналагеит. Абри иақәыршәаны Гиулизар храҿак-храҿак хаԥхьа иаақәлыргылеит. Ахәырпҳәа снаҿыхәо маҷк сынкыдиаалеит, аҩы иашьыз иеиԥш сахьыҟоу сзымдыруа ауп сшыҟоу.
Саԥхьа дтәоуп Таҳир, ихы инапы аҵыргәаны дхәыцуеит, аԥенџьыр ахь днаԥшуа, зны-зынла иԥаҵашлақәа неиԥхьишьшь-ааиԥхьишьшьаауеит, иҩашьаӡом гәҭыхак шимоу. Исҭахуп ацәажәара далагар, адәахьынтәи аџьџьаҳәа иааҩуеит ахәыҷқәа рыхәмарбжьы.
– Абыржәыҵәҟьа, Заурҟан, аԥхыӡ еиԥш аарлаҳәа исгәалашәо Аублаатәыла акәын сзызхәыцуаз, – дналагеит Таҳир, сара сахь даахьаҳәны, – иуасҳәахьеит, уаҟа ишышьақәгылаз здаҟамлацыз аусуцәеи анхацәеи рымчра. Урыстәылатәи аҳәынҭқарра иаланхоз ажәларқәа хыԥхьаӡарала имаҷзаргьы ирацәазаргьы, рхы иақәиҭхеит, зинла иеиҟарахеит. Е-е-ҳ, анаџьалбеит, зразҟы еиқәымшәаз ҳарҭ аублаа кҟадыџьқәа, иахьа ожәраанӡа ҳаԥсадгьыл аҿы ҳаҟазар, ахақәиҭра зауз ҳашьцәа ашьхарыуаа ҳнарывагыланы ҳаламгоӡи аԥсҭазара ҽыц ачаԥара?! Мансоу иҩызцәа аамсҭцәа-мучацәа нахцаны, рыдгьылқәеи рыбнақәеи шаны анхацәа ираҳҭарын... рыҩнқәа рҿы амеқьҭебқәа, ахәышәтәырҭақәа ааҳартрын... Аха иабаҟоу! – лоунытә даақәыԥсычҳаит Таҳир, дыццакы-ццакуа ҩаԥхьа аҭаҭын ааирҳәын инеиҿыҵеикит, алҩа хәхәаӡа идәықәиҵан, иаҳа изҭынчрахарц акәхап, аҟәардә ибӷа нкыдиҵеит.
– Дад, Таҳир, узлацәажәо сара сзы лакәҵас ауп ишыҟоу, ахаҵара сцәуадаҩуп! гәҭыӷьӷьаала саацәажәеит, иаҳҳәап, ҳаамсҭа Мансоу, ма Али Ҳазреҭ-ԥашьа иакәзааит, рмазара хаала иурҭома?
– Ҳәара аҭахыума, Заурҟан, хаала иурҭом, аха иухоумыршҭын, дара – уаԥсҵәык азна, ҳара, знапы амса аҵоу – миллионла!
– Абас Таҳир дналаган, ахаан исмаҳацыз ассирқәа дрылацәажәеит. Урҭ исаҳауа зегьы сгәы иахәоит, сгәы ҭдыргәырӷьаауеит, аха ишысҳәаз еиԥш, ахаҵара мыжда сылшом. Уи сыблақәа ирхибаалозар акәхарын Таҳаргьы.
– Заурҟан, арҭ иуасҳаақәаз зегьы ҟалаҵәҟьеит Урыстәыла... Уа иқәынхо ажәларқәа pгәы aԥсы шьапы адгьыл ианылеит. Ҳара хазныҵыз Кавказ ӡыш, шәаҳәабжьуп, гәырӷьабжьун ианыҩуа. Ожәы ааигәа Сҭампыл саныҟаз, абаӷәазаҿы машәыршәа дсықәшәеит аӷба иҭнагаз бырзенк, уи Аҟәантәи Афинаҟа дцон. Ашьхарыуаа сышреиуаз анидыр, дахык диԥылазшәа сгәыдикылт-схыдикылт, исеиҳәеит аԥсуаа акралра шроуз, рхатәы бызшәалагьы амеқьҭебқәа шаадыртыз. Ихоуҵару, Аԥсны аӡбахә аниҳәоз, илаӷырӡ хаддылон, дшаҿгәҳәаауаз инимыжьыр амузар акәхап. Ҳанеиԥырҵуаз иџьыба дынҭаԥшын, иааҭыганы исиҭеит абри! – иҳәан, инапы неиргӡан, иеикәарҽы иқәыз қьаадк даахан, саԥхьа иааиҵихит...
– Цқьа уахәаԥш, Заурҟан, ари, уаншьцәа аԥсуаа ргазеҭ ауп, «Аԥсны Ҟаԥшь» ахьӡуп. Ажәа «аҟаԥшь» жәлар рыҷкәынцәа ахақәиҭраз икарҭәаз ашьа аанагозар акәхап. Асахьақәа урыхәаԥш, арҭ адгьыл зырҭаз нхацәоуп, уаншьцәа гәакьақәа ракәзаргьы уздыруам, рхаҿқәа ччоит, pгәы ҭганы ишыҟоу ҩашьом, ари, Аԥснытәи аиҳабыра рхаҭа иоуп, ажәлар реизараҿы дықәгылан дцәажәоит...
– Дад, дад, Таҳир, Аԥснытәиҵәҟьоума абри? О, злыԥха ҳаура, сышԥарыцҳахоз, иахьатәи амш сымбакәа сыԥсыр? – сныҩныҵәааит сара, иларха-ҩархо искыз агазеҭ, саншьцәа гәакьақәа руаӡәк даасыдгылазшәа, иаасгәыдсыҳәҳәалеит.
– Заҟа ҵуазеи, Таҳир, дад, Аԥсны иқәҵыз, изакәызаалак ҟәырҷахак снапы ахьымсиижьҭеи, – сналагеит сара, – ожәы ари ақьаад гәырӷьаҿҳәаша снапы иакуп, ицәышҟаҟараӡа иҟаз анапқәа иубома ашьа шрылалаз, цәгьарада бзиарак зымбацыз сыблақәа, игәырӷьа-ччарц ишԥаҟаз иахьа! Ари иску ақьаад ианкьыԥхьлоу, иудыруеит, сзаԥхьагәшьаӡом, аха ожәы абра сахьтәоу иаасыкәыршан, аҷҷаҳәа исаҳауеит аԥсшәа, исаҳауеит сашьа еиҵбы изы сан илҳәоз агарашәа, ԥшак исзаанагазшәа исаҳауеит саншьцәа рыдгьыл афҩыхаа. О, Таҳир, Таҳир, ԥҳәыс ушлыхшаз удыруазар, санԥслак, абри иску Аԥсны аҟәырҷаха сгәы инықәҵаны, анышә саҭ!
Абас сшыӷьаҵәы-ӷьаҵәуаз, аҽырҳәа сылаӷырӡқәа рҿылархеит, мшәан, иабаанагеи урҭ, зынӡа иҭабахьаз џьысымшьауазыз? Жәашықәсала ҳәагәыжьла иҿаҳәаны исымаз сычҳара хыҵит, ахаҳә еиԥш иеилашәхьаз сгәы ԥсасиит... Изакәы мчузеи иамаз ари ақьаад бӷьыц! Нбанк шысзымдыруазгьы, сылабжыш анпыҟҟала уи сара стәала саԥхьон, уи исаиаҳәон Аԥсны аӡбахә.
Аҵх акыр инаскьаанӡа Таҳири сареи ҳаидтәалан, нас уаҳа уаҳҭаз ҳәа дышсхьынҳалаз, мчылаҵәҟьа сдәықәлеит.
– Уаҵәы ашьыжь уаргьы саргьы аамсҭа Мансоу дҳаԥхьоит! – ҿааиҭит Таҳир, агәашә аартны санҭижьуаз.
– Имԥынҟа сшықәымло ҳәа ҭоуба зухьеит!
– Сара изҳәогьы аԥсра еиԥш избомт аҳҭныҟа амҩахыҵра, аха ари баша усхарым, жәлары ирзеиԥшу уск азы дҳаԥхьоит ҳәа сыҟоуп, ҳнеипроуп!
Уаҳа иасҳәозыз, сақәшаҳаҭхеит, ҳахьеиқәшәашаз иеибыҳәаны ҳаиԥырҵит.
Аухантәарак аԥсыгага еиԥш сгииуа асакара ҭацәыра санын, сшьапқәа снаргон акәымзар, сахьцоз ҳәа сыздыруамызт, Таҳир исиҭаз агазеҭ еикәарҽны сгәы иадкылан. Аԥсны салалан снеиуазшәа сгәы иабон, мызла сахьаанҿасуаз саншьцәа рынхарҭахь снаскьозшәа, Ҵабал аҟәаԥа-ҿаԥара саҿазшәа, Ԥианџь ахәы ҳарак сықәгыланы Аԥсны зегьы салаԥшуазшәа... Сҩадахьыҟа Кәаначхьыр ахра казказра иаҵҩырны Кәыдры леиуазшәа. Далҟа, иҩҭагалан исаҳауан хаҵа ашәак, агәгәаҳәа аҽышьапхыц шьҭыбжьқәа... аҟамчышьҭыбжьқәа... ахысбжьқәа...
Уаҳа насыламкәа, сқьыԥаха сыԥшәмарҭа Сиҭ иҩны абарҵа сааҵалан, ацәардаӷә икҿаҟаҵаз оҳ, гәышьа ҳәа санаақәтәоз, арбаӷьқәа аккаҳәа иааиларԥсеит.
ҨЫЏЬА НЫРЦӘ-ААРЦӘ ИГЫЛАЗ
Аихатә гәашә аартны, Таҳири сареи аамсҭа Шьардын-иԥа Мансоу иашҭа ҳаннықәла, иҟалах сеидроу, аӡәгьы дықәҳамбааит, абжьааԥны еиԥш, амаҵуцәа еилагьежь-еилахынҳәуамызт, иҭынчран.
Ааигәа зны, арбаӷьқәа рыхәцәқәа еибакны иахьеибарԥсуаз адыԥ саннавала, сыбла иаахгылеит, ашьаҟәада зыхьшыз аԥсаатәқәа, дыдраҵас слымҳа иааҭаҩит аҟырҟырҳәа зкьатеах ԥҵәоз аҳцәа рыччабжь... «Ҳахьнеиуа, бзиарак ҳԥеиԥшым!» – аасгәахәт сара.
Ҩбаны иеихагылаз аҳҭны амардуан ҳанынаҿагылоз, дызлааз ҳзымдырӡо, маҵуҩык дааҳԥыххылт. Аҳ Мансоу дышҳаԥхьаз аниаҳҳәа:
Дышәзыԥшуп! – ҿааиҭит иара, амҩа наҳаҭауа.
Азал ҭбаа-ҭыцә ашәхымс ҳанынхыҵ, ауарҳал хәбаба ҳнылагылт. Ҳҿаԥхьа, каба еилыӷраак ишәҵаны, мышҭықә ԥшӡак ала аҭаҭын дахауа, ишьамхы еиқәыршәны, ибӷа кыдҵашәа адиуан дықәтәан Шьардын-иԥа Мансоу.
– Шәааиасны, арахь шәтәақәа! – наҳадиҵеит аԥшәма. Аҳак иаԥхьа ахаҵгылара шҳахәҭазгьы агәхьаа мкыкәа ҳнеибартәеит. Ожәы ауп цқьа санихәаԥш аҳ Мансоу, усҟан данызбоз шәарыцага маҭәала деилаҳәан, амра иҟәиакырц чаз хылԥа ԥраал дук илахь хнаҩон. Хынҩажәа шықәса дшырҭысхьазгьы, шлацк иларшәмызт, икьаҿны иҵырҟәдааз ихахәы, еиқәаҵәан, амала илахь иҩаркны ихагәҭа иқәҵан ишлаӷәӷәаӡа шьыҵәрак. Ихы-иҿы шкәакәа аазыхәхәан, илаԥықәшәарҭа мацара иазныжьын иԥаҵа еиқәаҵәақәа... Маҷк иҵчааз иблацәақәа ирыҵубаауан изԥшшәалаз ибла хәыҷқәа... Ихәыҷра бзианы издыруан, аха уахьтә акгьы азнымхеит ихы-иҿы, дызхылҵызгьы ожәы избазма, ҳҭахцәа раԥхьа иҳаргылоз ракәын, аха урҭ дызлареиԥшыз ҳәа акгьы сызгәамҭеит... Ишьамхы ахьеиқәыршәыз иқәкыз изнапык, ашәшьыра иҵиааз аџьықәреи шьап еиԥш, ишьадан, инацәкьарақәагьы ԥиџьҳа-ԥиџьҳаӡа иеиваԥсан, руак иахаз агәыргәыл мацәаз цырцыруан.
– Иҟоузеи, Таҳир, ажәабжьс? – даацәажәеит аԥшәма, аҭаҭын ахара данаалга, имышҭықә ахьараҳәа астол инықәыршәуа.
– Иҟоу иалздыраагәышьозеи нхаҩык, уара уеиԥш ауаҩ нага, лассы-лассы аԥашьацәеи аҳәаанырцәтәи аинралцәеи зҭаауа иакәхап иҟоу-ину здырша? – аҭак ҟаиҵеит Таҳир. Арҭ усгьы ҭырқә бызшәала акәын ишеицәажәоз.
– Унхаҩума уара, зегь илим ҳәа иушьҭоуп, шәҟәыла уҩны ҭәуп, аҭоурыхқәа уҩуеит, анбанқәа еиқәуршәоит, аҳәынҭқарра ашьақәгылашьагьы угәы инаӡом, иулшозар арҿыцра уҭахуп! – иажәа анагӡара даҿын Мансоу.
– Иашоуп, аҭоурыхгьы зҩуеит, анбангьы еиқәсыршәоит, аԥсҭазараҿы сгәы иамыхәақәоугьы рацәоуп, раԥхьаӡагьы, аублаақәа дара ирықәнаго азин ахьрымам... Аха схы зланыҟәызго, смахәҿала адгьыл иқәаасрыхуа акәгәышьоуп, џьоукы-џьоукы реиԥш, хьымӡӷыс исшьом анхаҩра! – иаақәырццакны аҭак ҟаиҵеит Таҳир.
– Анкьа зны уареи сареи Сҭампыл аҵара еицаҳҵон, усҟангьы агәырҵҟәыл шьахә шумаз ҩашьомызт, аха аҩсҭаацәа умҩахырҟьеит, Таҳир! Иуҵаз иазуугәышьозеи, ухы узаланыҟәымгозар? Ушгәаҟ-ҵәаҟуа улцәыҵаԥс уцоит, уаҳа акгьы!..
– Сыччиаханы сылцәыҵаԥс сцар иаҳа иеиӷьуп, жәлар рыԥхӡаша насыхәлаҵәаны сахәаҽыр аҵкыс! – иаразнак ҿааиҭит Таҳир.
Аҳ Мансоу иԥшхәы ааиԥсахит ишызбоз, ичабра ааҭиган, инеиҿишь-ааиҿишьит, акәалаԥ аақәихит, аҭаҭын шәах ҳәа иааҳамҵеикит, ахара шаҳҭахызгьы ҳаламкьысит. Иара, инаҩс иқәыз амарҭақ ишьамхы инықәиҵан, имашьхәылҵақәа нықәыргыланы, иҭаҭын неиҿеикит.
– Амазара змоуи измами реиҿагылара, шьоук рхы ҭҟьаны иамоуп! – дналагеит Мансоу, иахьынӡаилшоз иҽырҭынчны, – аха уи башоуп, урҭ реиҟаратәра залшом, уи еилагашьа змам ԥҟароуп ауаатәыҩса рҭоурых аҿы, угәы уамжьааит, Таҳир! Абри ауп, уареи сареи, ҩыџьа аишьцәа гәакьақәа реиԥш еицырааӡоз, ҳамҩақәа еиҟәызгаз. Ухы шҭаурхо здыруеит, Таҳир, аха харада-барада жәларакгьы уқәӡуеит! Нас ари иахуҳәаауазеи, Заурҟан, уара? – икылкаан даасыхәаԥшит Шьардын-иԥа Мансоу.
– Ҳарҭ аублаақәа ҳакәым, милаҭс дзеиуазаалакгьы ламыс змоу зегьы Таҳир ҳаҭыр иқәырҵароуп, дкәал-кәало дзышьҭоу жәлар рус аҿы игырмыжьроуп ацхыраара! – сналагеит сара, аҳ Мансоу схы наиқәкны. – Таҳир иахьа длашарбаган дҳамоуп насыԥцәгьарыла иааиуа жәларак зегьы. Акы ишрыхәо идыруазар, иԥсыцқьа рызҭихуеит ижәлар гәакьа. Уи дзыԥсахуа дҳамам иахьа! Иухьзеи, аҳ Мансоу, улашәхама, уқәыртәан уныҟәызго ужәлар зҭашәаз арыцҳара умбауа? Удагәахама, урҭ ргәынқьыбжьы умаҳауа? Умал-ушьал, иулшартә уҟоуп анцәа иҟнытә, лашарбаган иааҳазгылаз ацхыраара зиумҭозеи, еишьцәаҵас шәеибааӡахьазар, ҩыџьа аҵара змоу аублаа хацәа, шәыжәҩахыр зеибышәымҭоузеи? Акыр зымпыҵаку унапы ӷәӷәа зиԥуумшьуазеи? Аҽыуаҩҵәҟьа иҽы гәыгәҭаижьыр, наҟ иҵԥсаар ҟалоит!
Адыжә-сыжәҳәа инапқәа амарҭак, илықәкшаны:
– Абар аџьашьахә! – ҿааиҭит Мансоу, – уаргьы ашҳам уӷралахьазаап! Абахҭаҿ аума арҭқәа ахьуҵаз?
– Уххь згеит, Мансоу, аша умбакәа, ахаа уздыруам! Харада абахҭа иҭашәаз инарҵашагьы маҷӡам!
– Узҳаԥхьаз ҳауҳәар ҳҭахыуп! – иныбжьеигалеиг Таҳир.
Ҳамҭак ихы ларҟәны дхәыцуан Шьардын-иԥа Мансоу. Сыварахьтәи атӡамц санынкыдыԥшыла, сылаԥш нақәшәеит иааџьасшьашаз сахьак. Ԥхәыск, лан дшаалыхшаз дҟьантазӡа дықәианы дыцәоуп, илықәыршәыз ацәарҭаларшә лықәҩрны, еизыҵәа-еизыҵәаны арахь илываршәуп, лҩыҵра уныҵаԥшуа лызнапык аҩада ишьҭыхны лмахәар лхы иаҵоуп, маҷк илыҵарҽылоу лшьаргәацә, ииашаӡа егьи лшьаргәацә ахдоуп... Сыԥхашьан, сылаԥш асахьа инаҟәызгеит. «Аԥҳәыс лхылҿыҵәҟьа ахтра ахьыҟамло адгьыл аҿы, абри еиԥш асахьа зкыдиҵазеи, дуаҩбжьысымкәа дыҟам!» – аасхәыцит сара. Иаԥхьан амардуан аҿы иаҳԥылаз амаҵуҩы чанахк ианыргылан иааигеит акаҳуа зҭаҭәаз ҳацыԥхьаӡа ахраҿақәа, астол гьежь инықәыргыланы дындәылҵит. Аха аҭаҭын анҳадигала ишыҟаҳҵаз еиԥш, ҳнапы наргӡаны ҳаламкьысит, уи гәазҭаз аԥшәмагьы иҽааникылт. Ахраҿақәа еиқәыхьшәашәа ус иқәгылан.
– Аублаақәа Ҭырқәтәылан иқәнагала аахыс ишахәҭаз рхы рзымҩаԥымгеит, ожәык зынӡа еицәоу ахь икылсит! – дналагеиг ашьшьыҳәа аҳ Мансоу. – Ишәцәызӡом, ахымхәыцрақәа ирыхҟьаны, ақәӡаареи анхареи ирыбжьагылоуп! Сара ишәасҳәо схала исымҳасабит, хыхьынтә Аллаҳҭаала изаҵәу Асулҭан ду иҟнытәи иаауеит. Иахьа игәрагам, илаԥшықәҵоуп аублаақәа!
– Избан, ус цәгьарас иҟкарҵазеи? – ҳаицҿакны ҿааҳҭит ҳҩыџьагьы.
– Адунеи амсылманцәа зегьы раб аҭырқә Сулҭан иҳәынҭқарра иаланхо зегьы мсылманцәа гәҭылсақәазар ауп! Аублаақәа, амзаҿа зну амсылман бираҟ ҳаракны изку ажәлар ду ирылаҵәарц азы, ожәшҭа иаамҭоуп рыжәла рхыхны османцәа ҳәа рҽанырҵарц!
– Аублаақәа иахьа амсылманра анаҩсан даҽа динк рыздырӡом. Быҭха ҳәа изҵаныҳәоз ожәшьҭа ирхашҭуа иалагеит. Нас роублаари зԥырхагада? – иаразнак азҵаара аҿынаирхеит Таҳир.
– Раԥхьаӡагьы дара ажәлар рхаҭа ирԥырхагоуп.
– Ишԥеилкаатәу уи? – днацралеит Таҳир. – Иҭзыжьда ари еиԥш макьана уаҩы имаҳац азакәан? Аӡәи ҩыџьеи рыжәла рхыхра ожә иҳамбеит, аха жәытәӡа аахыс аҭоурых иадыруаз жәларак мчыла икагәаны рыжәла рхырхуа збахьада?
– Уҽургаӡоит акәымзар, Таҳир, ожәы иуаҳама Осман-ҿыцәа иаԥшьыргаз? Уи иахьа ҳәынҭқарра закәанны иҟалеит. Османтәи ахәынҭқарра иаланхо неиҩымсрыда зегьы мсылманцәазар ауп, амсылманцәа зегьы милаҭла османцәазар ауп! Таҳир, ажәларгьы ҭоумырхан, ухгьы уаазхәыц! Уара ужәла анааухыух аҽны, аублаақәа зегьы еимакыда-еиҿакыда уара инаушьҭагылоит!
Абриаамҭаз аҿеиҩҳәа иаатит ауада аварахь иҿаз ашә. Ашырҳәа ԥҳәыс қәыԥшк дааҩналеит, змаӷра ркьаҿыз, зыхәда ҭырҳаз, зкалҭ еилаҳауаз ҵкы шкәакәак лшәын, лыхцәы аҩада иқәҳәаны, аԥҳәаҟәа еиԥш, лхагәҭаҿы иқәчааны иҵакын, сақә фҩы хаак лаҳа-лаҳауа ауада иааҩнаҳаит, зсахьа кыдыз аԥҳәыс лоумаҳәагьы саахәыцит. Адых-сыхҳәа ҳҩалхаҵгылт, аха зынӡакгьы ҳгәамҭакәаны Mon seher ҳәа лыбжьы рдуны лыбызшәала дцәажәауа аҳ Мансоу днаидгылан, ижәҩахыр лнапы нықәылҵеит, иаргьы дылҿаччауа ажәақәак налеиҳәеит, аха излеибырҳәоз рыбызшәа сара исаҳауамызт, ашьҭахь Таҳар исеиҳәон: сгәы ҩнаԥҵәеит ара, афаитон снақәтәан ԥшак насҿасырсырц сҭахуп, Али Ҳазреҭ-ԥашьа иаҳҭныҟагьы сныдгылоит, ахәылбыҽха унеины саага ҳәа иалҳәозаарын.
Иаразнак сгәы азҩеит, ари аԥшәмаԥҳәыс шлакәыз. Асасцәа ԥсышәак рабҳәарц ахәҭоуп иҳәазар акәхап, аԥҳәыс қәыԥш даахьаҳәын, зны Таҳир днаихәаԥшит, дылдыруазар акәхарын, лнапы наилҭеит, нас сара даасыдгылт сџьашьаны дсыхәаԥшуа, зны сҟама дналакьысит, смаҟа, сҳазырҭрақәа, скәымжәы аԥшьқәа лылаԥш нархылгеит... Лхаҵа иахь днаҳәын акы наиалҳәеит, ажәак «Кавказ» ауп еилыскааз. «Сеигәырӷьеит Кавказ yaҩ хымкыхҵәҟьа дахьызбаз, ари абас дшеилаҳәоу Париж далалан днеиуазар, иагаҩ аангыланы ихәаԥшрын!» Таҳар исзеиҭеиҳәеит, абас сзылҳәазаап лара.
Анцәа илԥха лоуааит, сара сызҭахыз ари ҳҭаца хәыҷы лакәзаап! – нахысҳәааит саргьы. Аԥшәмаԥҳәыс, шәтәақәаҳәагьы ҳамҳәакәа, дшааиз еиԥш, иаразнак дындәылҟьаны дцеит. Ҳарҭ ахҩык ҳаиҭааизынхеит ҩаԥхьа.
– Шәымсылман гәҭылсахароуп ҳәа ҳагҿацалан уҳадгылоуп, уххь згеит, аҳ Мансоу, арахь уара ухаҭа убзазашьа злазбо ала, уи адин амԥынҟагьы уҟаӡам, аџьаама заҵәык уахьҭало алаҳамҵозар? – акыр илақәырыӷәӷәаны даацәажәеит Таҳир.
– Сара стәы хазуп, сшыҷкәынӡаз, иудыруеит, Европа сагеит, иара уиала сааӡоуп, иара убас сцалароуп аринахысгьы! – ҩаԥхьа адиуан днықәтәауа ҿааиҭит аҳ Мансоу, – схы мацара иауршәаны сышәмацәажәеит сара. Избоит, аублаақәа уаҳа даҽа мҩак шрымам! Ус ҳалагар, уххь згеиг, Таҳар, саргьы исымоуп иуҿаскша: аублаақәа анбан рзыҟауҵеит, рыбызшәа мыӡыр уҭахуп, арахь уара иухшаз рхатәы бызшәа рыздырӡом, ари иаанагозеи, Таҳир?
Исыхшазгьы убас иҟаломызт уаанӡа ашәҟәҩыра ҳамазҭгьы, ахатәы меқьҭебқәа ҳзаартызҭгьы, – аҽеиқәкра ицәуадаҩны дналагеит Таҳир. – Уара иулшон ухарџь ала, Мансоу уххь згеит, ужәлар амеқьҭебқәа рзаауртырц, егьырҭ ажәларқәа рҿы, аамсҭцәа рахьтә, уа еиԥш аус шьахәқәа зылшаз маҷыҩӡам! Иулшон уара аублаақәа рынбангьы рҭоурыхгьы шәҟәқәаны рҭыжьра. Зынӡак ужәлар урцәыӡырц уҭахымзар, макьанагьы аамҭа ахыԥам, убарҭ аҭоурых усқәа рынагӡара уҽазкы!
– Иашоуп, салагаҵәҟьар, хымԥада, схарџьала амеқьҭебқәагьы аасыртуеит, Сҭампыл, ма аҳәаа нырцә издыруа-сыздыруа схы иархәаны, урҭ ашәҟәқәа рҭыжьрагьы сылшоит. Аха, изаҳҭахгәышьоузеи, нарха змам аус... Избангьы шәасҳәап: аԥсадгьыл ссир ҳананызгьы аублаа жәлар ирҭынхаз ҳәа, yaҩ дызлаҽхәаша, аҭоурых акгьы азнымхеит. Усҟангьы, аидымгылара, аӷьычра, арҳәра, амаҷӡа иахырҟьаны ауаҩы аҵықьҳәа илеигәыдҵаны ишьра, нас уи иарҵысуаз ашьоура, – ажәлақәа наҟ-ааҟ рықәибахра, –абарҭ ракәӡан изҿыз, иахьагьы урҭқәа рызкамыжьит. Аублаақәа, ҩыџьа еҩызцәазар, ахҩык драӷоуп. Шәгәы иаанамган, урҭ еидгыланы ҽык еицҭацәажәо иҟалап ҳәа, иара убас ҷанҷаны иеибакны рыла шҭибахуа адунеи ианыӡаараны иҟоуп. Аублаақәа рлахьынҵа аҭоурых иаӡбахьеит, уара Таҳир уеиԥш, згәы иажьо аӡәы, аҭоурых барбал ахынҳәра даԥырагылеит ҳәа изынкыло иҟам! Аублаақәа заҟа ирласны Осман милаҭ иалацәо аҟара, убриаҟара ирласны ирыхшаз аҿар, ауаатәҩса рзеиԥш ус дуқәа ирылахәхоит! Шәара ишышәҭаху шәазхәыц, сара схы здыруа сааҟалеижьҭеи, аублаа ҳәа схы сыԥхьаӡом, абызшәагьы сыздыруам, ақьабзқәагьы ныҟәызгом, уи сеигәырӷьоит акәымзар, сылахь еиқәнаҵом. Аҭоурых шьҭра ду змоу милаҭ дук сеиуоуп, урҭ рабацәа иаԥырҵаз алахтра ду салахәуп. Аублаақәа акырӡа иагхаз жәларуп, урҭ шәышықәсақәа рышьҭахь ажәларқәа алахтра ҳаракырахь излахалаз амардуан ҭбаа актәи ашьаҿакны уаҳа ԥхьаҟа изымқәацо иаҿахаз жәларуп! Рхатәы лахтра рзыҟаҵом, амала, уааԥсыра ҳасабла арҭ реиԥш еиҵахаз ажәлар еиқәзырхараны иҟоу Асулҭан имчра заҵәык ауп!
Ишыжәдыруа, Асулҭан ашәарҭа дҭагылеит. «Исыдгылааит иахьа, уаҵәгьы аамҭоуп, сахьынӡарзаԥсоугьы рбап!» – абас ажәа рниҵоит аублаақәа, адунеи амсылманцәа зегьы раб. Ари адгьыл ҿацә знапы иану Али Ҳазреҭ-ԥашьа, ар хәҭақәа еидикылоит, идгылааит аублаа рхьырԥаргьы, ижәбома Европатәи аҳәынҭқаррақәа заҟа цхыраара ирҭо Асулҭан! Шәарҭ аҩыџьа ианышәҭахха, агәыркьҳәа абџьар шышьҭырхуа здыруеит аублаақәа рхьырԥар!
– Ҳаи, абааԥсы, асҵәҟьа убахьоума, Мансоу?! Ҳажәлагьы ҳхаҳхуа, ҳарԥаргьы аибашьра иалаӡуа! – ҿааиҭит Таҳир игәы дахаԥжәо.– Ожәраанӡагьы ужәлар рцәа-ржьы уаҟәԥаны ушыҟаз здыруан, аха абасҵәҟьа ушыбзоу уҽушьуеит ҳәа сыҟамызт! Узхылҵыз рыхьӡ аҳәынҵәа илаукәаҳаит, рыбаҩқәагьы ахьыҵаз иҵхны, алеи аҳәеи ирылауԥсеит! Шьҭрада, жәлада, ҭынхада адгьыл анылара хьӡыс иушьеит! Анцәа иџьшьоуп, ҳәынҭқарра мчра ӷәӷәак ахьумпыҵакым, иара уахык аублаақәа уҳалгон... Иудыруазааит, аублаак адунеи дықәнаҵ, ушәиира дшаҟәымҵуа, уԥсахыҩ цәыршәаганы игәаҿы ушаанхо!
– Заурҟани уареи ианышәҭахха, аублаақәа абџьар шьҭырхуеит, ажәлар – уаса гәарҭоуп, рхы ахьурҭаз ицоит! – Таҳир иажәақәа имаҳаӡазшәа ҽааиҭит аҳ Мансоу.
– Абџьар иаҵагыло дабаҟоу, уан абзиахә лбеит, ҳажәлар рыԥсаҟны инеины иҟоуп! Уиеиԥш ашьаус ҳзадгылом! – сгәы еиҟәыҷҷо саацәажәеит сара.
– Ус анакәха, раԥхьаӡагьы Али Ҳазреҭ-ԥашьа дшәыргәаауеит Шәишаҭарангьы дыҟам, ар лашәыжәҵаны, абри адгьыл шәахицап, шәынхарҭақәа бамбарҭас иҟаиҵап, шәымхурсҭақәа рҿы абамбасырҭа фабрика иргылап!
– Усҟан уаргьы нхамҩа уоурым араҟа! – нацысҵеит сара.
– Сара стәы хьаас иҟашәымҵан! – иҳәан, аҳ Мансоу дҩагылан, асаркьа хәхәа ахьгҿагылаз днадгылеит, инацәа пиџьҳақәа рыла иџьымшьқәа наԥхьеишьшь-ааԥхьеишьшьааит, – уаҳа сзаагылом ари ацәҳәыраҿы, лассы сықәҵуеит! Хәсеин-ефенди ихәҳарц иҭахуп саҳҭынра, сара сцоит сабхәараахь, Францызтәылаҟа!.. Шомпани ҳәа иахьашьҭоу иаасхәеит аҳҭынра ҿыц. Иреиӷьу афранцыз ҩқәа рыла исныҳәалап Асулҭан имчра аиқәырхара зхы ақәызҵаз аублаа фырхацәа рыԥсаҭа!..
– Аҵеи иашаҵәҟьа дышныҟәашаз уныҟәеит уара, ужәлар қьаф рылууаауан, ианцәгьараха, рлахьынҵа цәгьа намҵажьны уқәҵуеит. Тәымџьара уҽыԥхьакны қьаф уулап, дара ар рыжәҵаны ирҟәаҟәалап! – ичҳара хыҵны ацәажәара даҿын Таҳир.
– Уахьцалакгьы, знымзар зны, аублаа жәлар рыгәнаҳа уҵаанарҟәрылап! Еҳ, анаџьалбеит, иабакылси, санду лааӡамҭа Алоу-иԥа Шьардын иҵыхәтәа! Абри сымбакәа заанаҵ сыԥсыр шԥабзиаз! – адыжәдыжәҳәа сгәы сааҭасит сара.
– Баша шәгәы ншәырхоит, баша! Сара сызӡааԥшыло цқьа ижәбарц шәҭахым! – ҳахьеидгылаз иҽааҳадихалеит Шьардын-иԥа Мансоу. – Ашьа сылаԥшуеит, ашьа! Аублаақәа, ари еиԥш аԥышәара аамҭазы, абџьар анышьҭырымх, Асулҭан иаӷоу рахь иԥхьаӡахоит. Асулҭан иаӷоу – ари адгьыл аҿы уаҳа нхашьа имам. Ари амчыбжь иахымгакәа. – Али Ҳазреҭ-ԥашьа, шәгәы иҭоузеи, дадраа, аублаақәа ҳәа ажәа шәниҵаран дыҟоуп, иашәҳәозеи, усҟан? Аҽыргәаарақәа раха шәымам, ҵа змам атыша шәхықәгылеит! Ԥшыха ҟамҵакәа ажәлар шәрылал, иазыҟашәҵа! Амухҭар исиа иану абџьар зкыртә иҟоу зегьы кылыжәга! Ашьхарахь иабрагьызгьы абна илыжәга! Шәчеиџьыҟа шәнапы иқәҵаны, Али Ҳазреҭ-ԥашьа шәиԥыл! Аублаа рарԥаргьы, рабацәа ишыҟарҵалоз еиԥш, аӷзаа ҳәа ар рашәа ҳәо, «Уашасын ԥадишах!» – ҳәа ҿыҭуа иԥылааит. Maп анакәхагьы, иҟало шәасҳәахьеит, сара сыламыс цқьоуп ожәшьҭа, жәларак рыгәнаҳа шәара аҩыџьа шәыхәда иқәлоит!
– Мшәан, уаб дызшьыз Асулҭанцәа ракәымзи, ожәы ухы рыхҭнуҵоит, ари шԥаҟалеи? – неиҿаскит сара.
– Ажәытәра иагаз зҳартытрызеи? Абзиаразы! Ҳаиқәшәара аҵыхәа ԥҵәоит абра! – иҳәан, ҳҩыџьагь ҳааныжьны, иԥҳәыс дызлацаз ашә аартны дындәылҵит.
– Иҟаҳҵахуазыз, ҳхынҳәит ҳаргьы, амӡырха ҳҭыҵны хара ҳнаскьаанӡагьы, ахырзаман иҳаҳаз ҳаихәлагәаны ҳаман, ажәак ҳзеибымҳәеит.
– Ари, бзиарақә иҭиуамызт иаҳҭынра, иудыруазеи, алаҳәақәа еицҟыруеит ҳәа, аԥашьа ԥсымҭәи иареи џьара иазааибаганы, ҳара ҳарҭизар? – раԥхьа аҭынчра ааилеигеит Таҳир.
– Зыжәлар ирыдҟьаз днызкыло ҳәа имоузеи! – саацәажәеит саргьы, сыԥсы еихәлахо.
– Ахырзаман иҳаҳаз зегьы ирылаҳҵарым, зда ҳамам аҟәыӷақәа аалԥхьаны, ҳрацәажәап зны! – иҳәеит Таҳир, дышнеиуаз дааҭгыланы.
– Сгәы иҭуҳәааит, абри акәын саргьы сзызхәыцуаз!
– Акылԥш-кылӡырҩцәа усгьы ишаҟьо иҳалоуп, ҳаизарҭа абеиӷьхари? – дҵааит иара.
– Аҭаҳмада Дауҭ, иаргьы, иудыруеит, ҟәыӷара игым, иҩнгьы ԥхьакырҭак аҿы игылоуп!
– Ишьахәуп! – дақәшаҳаҭхеит Таҳир.
Аизарахь адырра заҳҭашаз рыӡбахә неибыҳәаны, ҳнеиԥырҵит.
ҲАХӘРАҚӘА ЕИҬАХТИТ
Уи ашықәсан, цас иауазшәа, абамба ҽаҩра бзианы иҟалеит, ҳџьабааԥса ҳауеит ҳәа ажәлар гәырӷьон, аха иааҳакәыршан аибашьрақәа ицоз ирыхҟьаны, аџьармыкьақәа рахь амҩақәа кын, ажәлар рыҭитә уахь ирызнагомызт. Иҵысит абжьахәҳахәҭцәа, ишаҟьо ақыҭақәа ирылан, имариаӡаны иаархәон абамба, наҟ ибжьыганы, дара хәдула ирҭиуан. Ажәлар рыбла шааԥшуаз ишыржьоз рбон, аха иашшыр, иабашшуаз? Хәсеин-ефенди дара абжьахәҳахәҭцәа дрылахәуп, Сҭампыл ҳара ҳусқәа раха рызҭодаз, аилыхара иаҿын. Амухҭар иакәын, ицәа дазымкуа дҭыҵит. Ашәахтә иара ишиҭахыз иҳареикуан, илаирҟәуан. Знык изшәахьазгьы ҩынтә идиршәон, аргамаду ажәлар рцәа рхихуан…
Арахь, уахашаанӡа аҭыԥантәи аҽцәа заптиақәа шаҟьо ҳқыҭа иалан, амра анынҭашәа иаркны, иҳамаз агәарабжьара анылара ҟаломызт. Урҭ иаарбалак ҟарҵон, арахә рԥыхьашәар иаҩсуамызт, ишьны ирфауан, аҳәсақәеи аӡӷабцәеи ирышьҭаԥшуан, иаарԥыхьашәар – ирақәԥон аҟнытә урҭ шәаны, ҽынлаҵәҟьа адәы изықәломызт.
Урҭ гәаҟрас ишҳамаз, афранцыз рыхәҭакгьы ҳқыҭа иацәыхарамкәа иааган иаадыргылт. Ажәакала, ҳара инхоз ауааԥсыра ҳаҵкыс асолдаҭцәа еиҳазар ҟаларын, убарҭ зегь рныҟәгара ҳара ҳахәда ианықәла, уара уазхәыц нас ҳазҭагылаз агәаҟра зеиԥшрахарыз!
Убри еиԥш аамҭа бааԥс азы, зынӡа башаӡак иахҟьаны, аублаақәа хылагәыла иааилазҵашаз хҭыск ҟалеит. Хыжәлак иреиуаз, макьана зхагамҭа иқәыз хҩык аҷкәынцәа, шәшьырак иҵатәаны анард ишасуаз, ҩыџьа pгәы ааибагеит. Ажәа бааԥсқәа шынеимырда-ааимырдоз, руаӡәк ҭаҷкәымла дыкшеит. Уи заахаз даақәгьежьын, иҩыза диҿаст, ашьа ҩеиҿашәит, лассаамҭа иааинымҵуа ашәахсҭагьы иӡамҩа иаанхалт. Ахҩык акгьы илымшеит, икшаз дыбналаны дцеит. Ари аидыслара аҵыхәа цәгьахеит, иарҵысит хыжәлантәык рыбжьара аиӷара. Ирхәыз Наӷәацәаа дреиуан, урҭ хаҵак дрылыршьаазшәа рхы иақәырҵеит. «Ҳшьа ҳамукәаны, адамыӷ ҳныззала бысҭафашьа ҳамам! – ҳәа, иԥаԥашькны иаақәгылт. – Ҳаҷкәын ус аӡә иҿы иаагылоз иакәмызт, хымԥада, икшаз ацxыраaҩ, диман!» – рҳәан, ахҩыктәигьы ӷас дрыԥхьаӡеит. Уи заҳаз Ҵандар-иԥацәа: «Агәара ахьылаҟәу ихыҵуеит» ҳәа ҳара ҳакәызма зхыҵырҭа лаҟәны ижәбаз!» – рҳәан, иаразнак абџьарла рҽеибырҭеит.
Икшаз Чызмаа дреиуан, урҭ акыргьы рылшон, ахамаԥагьарагьы рыгмызт, аус ацәгьарахь ахы шархоз ангәарҭа, аинаалара иашьҭамлакәа, иааицәажәан, рыҷкәын Ферҳаҭ, дылбжьыганы, шьаруалаа рахь днаганы, Хәсеин-ефенди димардеит. Уи, аублаақәа рыцәгьарак иаҳар, игәы ацҳарпа ақәнаҵон, дацԥыҳәаны Ферҳад дидикылт, днаганы Али Ҳазреҭ-ԥашьа имал зыхьчоз акарулцәа днарылеиҵеит. Деиқәных, абџьарла деибиҭеит, ҽаапкык иҵакәашо днақәиртәеит. Урҭ акарулцәа, иара Хәсеин-ефенди иеиԥш иабрагьцәан, қәылацәан, уаҩжьыфацәан, ауҩьы ишьра кәҷышьк ашьра ирзаҩызан. «Башибузук» ҳәа изышьҭаз иреиԥшын, ирыдыркылаз арԥысгьы, ацәгьаурақәа рахь зхы кыдыз уаҩын, иаразнак рнапаҿы дааргеит.
Наӷәацәаа рымацара ракәым, аублаақәа зегь ҳзынгьы дыхәҵәықәхганы дааҳазкашәеит Ферҳаҭ: шьаруалаа рабрагьцәа иманы лассы-лассы Қарынџь-Овасы дақәлаларын, ҳарахәқәа дрызгаган, нас убри аҟынӡагьы ихы неигеит, акәтыҵәҟьа кәытҵара иҭаижьуамызт. Наӷәацәаа зынӡак иахымҵыр ԥсыхәа амамкәа ианааҭагыла, егьырҭ ҳгәылацәа џьамҳасараа рахь рхы кыдырҵеит. Иааиԥхьан дыҩнардеит урҭ рԥыза Џьауад-беи. Арахә ҭиаа ирҭеит, имаҵура иадгылт: иаргьы даалаган, абџьарла еиқәиршәеит, сара сахьыҟоу акы шәацәымшәан ҳәа ргәы ирӷәӷәеит.
Ишубо, дад, Шәарах, акәиц хәыҷы, ауаҩа бааԥсымзи, амца ду ахылҵит. Изырцәодаз, уи аԥша иасуаз иара иаҿаҭәҳәон, иаҳагьы еибанаркуан...
Иҳаӡагәышьар, ҳаҩнуҵҟатәи ҳусқәа ҳара ҳамч рзымхо ҳаҟамызт, ожәы ирбазма аублаақәа, ас амаҷ уаҟәыҵ, зынӡа ахҟа зыбжьаз ажәлақәагьы иагарааны еиндраалахьан. Аха иахьа ҳара ҳхьыԥшын, ҳаҟазаара зҭахымыз ракәын ҳлахьынҵа знапы ианыз, еилаҩынтран, акыр зымпыҵакыз рхатә закәанқәа анаԥырҵоз аамҭа ҳҭагылан.
Урҭ аусқәа рыххатәыс ишҳамаз, адәныҟагьы ахырзаман ҳааҭагылт. Абџьар шьҭыхны, шәеибашьы ҳәа дааҳадгылт Асулҭан имчра аиқәырхара иашьҭаз Али Ҳазреҭ-гьашьа.
Дауҭ иҩны еиқәшәаран иҟаз аӡәгьы дагымкәа ҳаизаны ҳаштәаз, дук мырҵыкәа ҳаззыԥшыз Таҳиргьы дҳахьӡеит. Уи ицын ҩыцьа аублаа рԥарцәа еиқәных, иаргьы абџьар имаӡазаргьы адәныҟа иузидбаломызт.
– Абзиара зԥеиԥшхаша, аублаа жәлар рхарнакцәа, рацәак ара ҳаидхаларгьы сҭахым, – иаразнак ацәажәара дналагеит Таҳир. – Ҳазхагылоу аамҭа зеиԥшроу жәбоит, ҳхы зқәаҳкрызеи? Али Ҳазреҭ-ԥашьа иҳәатәы хаҵаны, абџьар шьҭаҳхрыма, ашьа азкаҳҭәарыма аилаҳара иаҿу Асулхан имчра? Ижәдыруазааит, афранцызцәеи англызцәеи иӡхыргаз рыр мчқәа ракәымзар, аҭырқә жәлар ираӡар, арсҟаамҭагьы дзааиуамызт Сҭампылтәи аҳәынҭқар. Ҳаибашьуазаргьы, ҳзеибашьуада? 3милаҭ зинқәа ирзықәԥо ҳашьцәа аерманцәеи акәырдқәеи ҳрабашьрыма? Ҭырқәтәыла ԥыцәҵәа-ԥыҵәҵәа изымҟәыҵазхало амҵарсыҩцәа ҳрыдгыланы зтәыла ахақәиҭраз иқәԥо ажәлар ҳрабашьрыма? Ишәҳәа урҭ ҳашьцәа ракәӡами?
– Ҳазреҭ-ԥашьа ҳара ҳақәцаны Осман-Кои импыҵеихаларц дашҭоуп рҳәоит, ҵабыргыума, дад, Таҳир?
– Ҳара ҳадгьыл хәаԥса иазиуазеи, аужәрақәа зегь аанкылан имоуп! – ибжьы аагеит, ҳашьҭахьҟа итәаз аӡәы.
Иашоуп, аԥашьа дыдгьылдам, – иҳәеит Таҳир, – аха иҭахын иужәрақәа зегьы бамба лаҵарҭаны иаанижьырц, Осман-Кои афабрика иргыларц, арахь аихамаа аагарагьы мариоуп. Аԥашьа гызмал хара дыԥшуеит. Асулҭан данеиқәха, «Аублаақәа уахгара иашьҭаз ирыдгылеит, убри азы рыдгьыл иахысцеит!» – иҳәап. «Сара сымчхара аиқәырхараан, уара аԥашьа, акырқәа уҽрыԥсоутәит, ҳамҭас иусҭоит убарҭ рыдгьыл!» – абас аҭак ҟаиҵозар акәхарын Асулҭангьы.
– Нас, ишԥаԥсыхәоу, дад, Таҳир? – иааиларԥсеит азҵаарақәа.
– Исҳәаз инацысҵцарц сҭахуп ҳарҭ ҳаамсҭа Шьардын-иԥа Мансоу ишәзааицҳазгьы, – даҿын Таҳир. – Ааигәа Заурҟан Золаки сареи дҳаԥхьан дҳацәажәеит. Абар нас уи иажәақәа: «Аублаа зхылаҳәоу уарбанзаалакгьы ухы уамеигӡан! Иахьа дшәықәгәыӷны шәсыдгыл ҳәа ажәа шәниҵоит ашәарҭа иҭагылоу Асулҭан. Џьоукы шәеиларымгааит, Ҭырқәтәылан есқьынгьы даман Асулҭан, ари нахысгьы Сулҭанда иҟалаӡом, иахьа иара изыҳәан шәҽаԥсашәтәыр, уаҵәы уи ихарҳага дуны ишәԥылоит! Насгьы цқьа шәымсылман гәраган шәҟаларц азы ожәшьҭа иаамҭоуп, шәыжәла шәхыхны, Османаа ҳәа аҽанҵара!..»
Абарҭ ажәақәа рышьҭахь, Таҳир илахь иақәԥсаз ашла зхыҩлахьаз ихахәыжәпа инапы ала аҩада иҩыԥхьаҳәан, ашьшьыҳәа иҽеиқәыԥсаны днатәеит.
Ибаҩқәа аҿҿа рылго, деиха-еигәо дҩагылеит Сиҭ.
– Дадраа, иазхоуп, ҳзеибашьуам ожәшьҭа! Сара хаҭала сыжәгозар, исцәалаӡуада, заанаҵ сыҷкәынцәа агәырқьҳәа илбаанадахьеит аибашьра мцахәыцәа! Иҟаҳамҵац иҟоузеи ҳарҭ аублаақәа Асулҭанцәа рзыҳәа? Урҭ ирызкаҳҭәахьоу ашьа џьарак еизыкәкәар, аӷба зырӡсо мшынхар ҟаларын. Заҟаџьара икаԥсоузеи ҳарԥарцәа рыбаҩқәа!
Аха арахь уаас ҳаԥхьаӡам, ҳзиндоуп, ҳаиқәлашьца ҳшыҟаз ҳаанхеит. Уаҩы изеилкаауагьы иҟам ҳажәла ахыхра заҭаххаз? Иара Мансоу ижәла усгьы ихиххьеит, ицәалаӡуазеи? Maп, дад, ҳажәла шаҳху ҳаԥсыр иаҳа еиӷьуп, аӡәы игәаԥхоит ҳәа ҳҽаҳҭиир аҵкыс!
– Уажәымҭа бзиахааит, хшыҩла уцәажәеит, зегь ҳгәы иҭаз ҭуҳәааит, абџьар ҳзышьҭыхуам, икаҭәаша ашьагьы ҳалам, ҳшьа зегь ҵыржәаахьеит! Ҳажәлагьы уаҩы иԥырхагам! – еиқәшаҳаҭны иаагеит абжьқәа.
– Ибзиоуп, аха, ҳаамсҭа Мансоу ианаџьалбеит, аублаақәа ҳами дызлыҵыз, ҳааизганы дааҳацәажәар, иҳәатәы хаҳҵозаргьы издыруамызт, – даацәажәеит злабашьа зԥышьҵаргәаны итәаз, зыҩны ҳаҟаз аԥшәма Дауҭ.
– Даара иџьоушьаша уаҩуп Мансоу! Дҟьала-ԥалаха дышдәықәыз, иреиӷьыз адгьыл иҭаны дханшха дынҳархеит, ҳабацәа раан еиԥш, имаҵ аауеит, ихәы наагоит, нас иара иабаихәарҭоу ҳара ҳанҵәара? – дҵааит, аҭаҭын лҩа ихарчыла дахьтәаз аҭаҳмада Ҭаҭласҭан.
– Мансоу францыз фирмак дадҳәалоуп, – даацәажәеит Таҳир, – ари атәыла аҿацә аҿы иаадрыхуа абамба, иара иоуп иаазхәо, изҭиуа. Ожәы ари аҭыԥ афранцызцәа ианрымҟәыҵархала, урҭ ргәы иахәо дашьҭоуп, иҷкәынра Францызтәыла ихигахьеит, иԥшәмагьы дыфранцыз ҭыԥҳауп. Уи атәылаҿы анхара ҟаиҵахьеит, уаҟатәи абанкқәа рҿы ишьҭеиҵахьеит ихшарагьы иаргьы рыԥсы ҭанаҵы ирызхаша аԥара. Араҟа ицәгьарахаргьы, ицәалаӡуазеи, уахь ихы ирхоит!
– Анкьа, ахьы-аамсҭа ҳәа ҳзышьҭаз, гәыԥҳәыхшла иаҳааӡоз ҳаԥхьагылацәа рҵыхәтәа абакылси уҳәарауазеи! – даақәыԥсычҳаит Сиҭ, ҩнапыкла ихы кны дахьтәаз.
– Уи, зхы ада хызҭахым, ҳара дҳахәарҭам!
– Ашәахтәгьы ашәара ҳаҟәыҵуеит, имаҵ аурагьы мап ацәаҳкуеит, имԥынҟа ҳнеиуам. Ҳара ҳшихәшьадыз уахаҵәҟьа иахымгакәан ирылаҳҳәоит аублаа зхылаҳәоу зегьы!
– Уи бзианы иҟашәҵоит! – инарымаирҽхәеит Таҳир.
– Мансоу шәидхалацәеит, изыжәуазеи џьаҳаным иҭыԥхеит, уи иҟны ҳаҟоума, ҳаԥхьа ахҵәара шьҭазар! Адунеи аҿы ҳамцхәхама аублаақәа? Нцәак иеиԥш ҳухәаԥшуеит, дад, Таҳир, нас иҳауҳәозеи?
– Иҭынчрахеит, зегьы Таҳир изыӡырҩырц рҭахын, аха уи иаразнак даламгеит, иҭааӡа ацәымза дахәаԥшуа дтәан ҳамҭак.
– Азин сышәҭозар, уахацәҟьа мҩак сықәларц сҭахуп! – ҿааиҭит иара.
– Иаба, дад, Таҳар? – инақәырццакны дҵааит Сиҭ.
– Срымбар, дабацеи ҳәа ишәазҵаашт. «Сҭампылҟа аиҳабыра рахь деиҭацеит ашшра», – ҳаӷацәа рыбла хкыгас абри еиԥш ажәабжь гәараҵатәуп!
– Дад, ара итәоу ухы еиԥш узықәгәыӷша роуп! Лакҩакра умыхьын, угәы иҭоу цәырга!
– Шәақәшаҳаҭзар, наҟ-ааҟ ҩрык иеибашьуа рҳәаа схыҵны, Анкаранӡа сцарц сҭахуп. Уаатәи аиҳабыра ҽыци ожәтәи Урыстәылеи ааигәа аиҩызаратә еиқәшаҳаҭра анрыбжьарҵа ашьҭахь, Анкара дааит Урыстәылатәи аиҳабыра рхаҭарнак. Сиқәшәарн, сиацәажәарц сҭахуп!
– Иауҳәагәышьозеи, насгьы акыр дамаҭәоума уи ауаҩ, иахьа ҳазҭашәаз арыцҳара? иаагеит абжьқәа.
– Уи иасҳәоит: «иахыжәгаз аҳәынҭқар ир ҳажәимҵар, аублаақәа ҳаԥсадгьыл нҳажьуамызт, уи ҳара ҳаиԥш Урыстәылантәи аџьажәларгьы драӷан. Гәыкала ҳаигәырӷьоит шәхы шәахьақәиҭхаз. Ҳаичзырчоз дыҟам, иахьа шәареи ҳареи ҳаишьцәоуп. Аха аублаақәа ҳҟьала-ԥалаха адунеи ҳанхалеит. Иахьа зынӡак амҟалатә ҳзыҟалеит, шәҳацхраа, ҳаԥсадгьыл ахь ҳхынҳәырц ҳҭахуп!»
Иӡыҩӡа иаанхеит ҳзыҩнатәаз ауада, дызусҭазаалакгьы аӡәгьы иҿы изеихымхит. Ишымгәыӷӡоз ираҳаз ажәа, хьанҭарак нарықәҳазшәа иахәаҽит. Зшықәсан Самсун иӡхыҵыз иааркны, аублаақәа рыгәҭа иаақәымгылаӡацызт аԥсадгьыл ахь ахынҳәра аус. Аԥсы дгылан даар аиҳа, уи аӡәгьы дақәгәыӷуамызт мчылаҵәҟьа ргәы иҭаршьхьан. Ҵоуп, ирхашҭны иҟамызт рыԥсадгьыл, ицәазар рыԥхыӡ иалан, ицәажәозар ражәа иацын, ан леиԥш игәхьааргон, аха ҳабжеиҳараҩык, Ҭырқәтәылан ииз, иааӡаз ракәын, урҭ ирцәыуадаҩын рабацәа Аублаатәылаз ирҳәоз рхаҿы аагара.
Макьана иҭынчроуп, зегь шанханы иԥшуп.
– Иҟалазеи, мшәан, исҳәаз аӡәгьы шәыбжьы ақәшәыргом! – иааҳалаҩит ҩаԥхьа Таҳир ибжьы.
– Ее, дад, Таҳир, ишәцәыԥсхьоу зегьы гылан иааит ҳәа ҳауҳәозар иаҩызахеит, убасҟак иаҳцәуадаҩхеит иҳабжьугаз алацәажәара! – раԥхьаӡа ибжьы аарлаҳәа иааҭикааит Сиҭ.
– Урыстәыла ахәынҭқар дыҟам, аџьажәлар рхы иақәиҭхеит ҳәа уцәажәоит, уи ҳаигәырӷьоит, аха уа иҟоуҵәҟьа аиаша еилкааны иҳаздыруам, иҟалап Аублаатәыла ауаа ндырхахьазар, насгьы ҳара ҳдин хазуп, иҟоумашь уа аџьаамақәа?
– Аџьаамақәа акыр иҳахәарҭазар, ара аҟара џьаргьы иҟаӡам! – ибжьы ныҵакшәа даацәажәеит, ар рымаҭәа ҩаза зшәыз арԥыс.
– Абра дҳалагылоуп аублаақәа иҳаиуоу, мызкы аҟарагьы ҵуам Урыстәылантәи дхынҳәиижьҭеи. Иара ихала ишәеиҳәааит ибла иабаз, Омар, уааскьа арахь, ари дышәзымдыри, Дашьан Мыса-иԥа?
Омар, Таҳир ицыҩналақәаз арԥарцәа руаӡәк иакәын, кьаҿк, пылҭыҟсак, еиқәакы, иҟанҭаруазқәа цырцыруа игәышԥы ихдан, иарӷьарахь аҭра цәышӡа атапанча иҟәнын, иныҟәашьа, инапқәа рылага-ҩагашьа рыла, акыраамҭа арра дшыҟаз ҩашьомызт.
– Сара сызлаз архәҭа Кавказ афронт аҿы ианырҭҟәа, уахь саанхеит... Снанагеит Аԥсны, иара убра сшыҟаз ауп азакәан ҿыцгьы шышьақәгылаз. Аиҭаҳәара сылшом аџьажәлар уа ирымоу агәырӷьара! Амал змаз ауаа рмазара жәлары зегьы ирзеиԥшыртәит, аамсҭцәа рыдгьыл шаны анхацәа ирырҭеит, иахьабалак аартра иаҿын хатәыбызшәала амекьҭебқәа, хәыда-ԥсада ауаа ахьрыдыркыло ахәышәтәырҭақәа. Аԥсуаа ироуеит акралра. Аиҳабыра хадас иамоугьы даԥсуоуп, анхацәа дрылҵит. Аҵыхәтәан атҟәацәа арахь ҳандыргьежьуаз Аҟәа ауп аӷба ҳахьҭалаз. Аԥсуаа, сшоублааз анырдыр, «шәыжәла зынӡак ианыӡаауеит Кавказ, ара уҟаз, иахьыуҭаху анхарҭа уаҳҭоит!» – ҳәа даара исыдгьежьылеит. Аха, ижәдыруеит, саби сани сыда дрымамызт, зымч зшәахьаз џьоук ракәын даргьы, ирыцҳашьан амҩа сықәлеит. Изларгәӷьызеи, ҳабацәа насыԥдақәа уи еиԥш атәыла ааныжьра? Џьанаҭ ҳәа акрыҟазар уа иҟан, даҽа џьанаҭк изашьҭалазеи! Жәларак рҭарнакцәа, шәыххь згеит, хәҭаала сара абраҟа, хәдацәаҟынӡа ахьы саладыртәозаргьы, ара саагылом, уахь схынҳәуеит!
Иҭынчрахеит ҩаԥхьа, ираҳаз иаршанхеит, аӡәгьы дзалҵуам макьана. Исаҳауа зегьы сдыргәырӷьоит саргьы, аха уи ацәыргара сылшом, акы сышьҭарӷәӷәаны сакуп... иҟалап сгәырӷьацәазаргьы.
Таҳир, ҳаиԥхьаӡошәа дҳалаԥшуа, иӡарақәа кны дышҳалагылаз, ашьшьыҳәа деиҭаналагеит. Уи ибозар акәхарын зегь ҳагәқәа рҿы аԥырԥырҳәа иаақәлаз агәыӷра мцабз.
– Аҭаҳмадцәа, аҭакәажәцәа, аҳәса, ахацәа, ахәыҷқәа... цәгьара згәы иҭам жәларак, аӡәк иеиԥш ҿык еицҭацәажәаны амҩа иқәлоит рыԥсадгьыл ахь. Дызусҭда зыҩныҟа ихынҳәуа амҩа изымҭо? Иазхоуп, дадраа, ҳахьынӡаржьаз, ҳахьынӡагәаҟыз, ҳахьынӡанҵәаз?
Абас зегь ҳаибганы знык аусуцәеи анхацәеи рҳәынҭқарра аҳәааҿынӡа ҳаԥсы ҳазнагагәышьар, аҳәынҭқар ашьҩы иааимырбаз, Асулҭангьы иижьаз аублаақәа, рыҩныҟа иаауеит ҳәа амҩа ҳарымҭар залшом! Абас жәларак зегь ҳаибарҳәага ҳаԥсадгьыл ссир Аублаатәыла ҳналалоит. Игәырӷьаҵәа иаҳԥылоит иаргьы!
Агәырқьҳәа ҳҽынкажьны игәыдаҳкылоит ҳабацәа рыбаҩ, змадоу ҳадгьыл. «Ҳаҭоумҵан, уара абас аамҭала уахьгәыгәҭаҳажьыз, узыԥсаз дырны ҳхынҳәит, иҳагымхаша!» – ҳәа ажәа гәлымҵәахқәа ҳәо, иеиҭагәыдаҳкылоит. Зыԥсадгьыл ӡбахәыда блала изымбацыз, иаршанхап: агәгәаҳәа еилаҭәоит ишәахԥсараха арҩашқәа, ибзары-бзаруеит абнара...
«Шәааскьала, дадраа, сасцәаҵас шәхы шәымԥхьаӡан, шәаԥшәымацәоуп, ари адгьыл шәара ишәтәуп!» – абас аҿарацәа шәрабжьахуеит шәарҭ аҭаҳмадцәа. Нас ҳаԥхьа шәгыланы, жәлеибаркырала аублаақәа шаны рынхарҭақәа дшәырбоит.
Иуаҳахуеит иахьабалак ацәажәабжьқәа: «Уара, дад, абри иубо аԥацхажә, акгьы зқәымыз уабацәа рыҩныжә ауп, анҭ абнара иагаз ацәахаҳақәагьы дара иеиҭарҳаит... Уқәӷьацааит, унеины уахыл!» «Уарах, дад, абра акәын иахьықәынхоз уабацәа, аамҭа рызхымгеит, иқәӡаахьазаап рыҩнқәа, аха имыӡит, убама, урҭ рхәышҭара, уахәаԥш, абар ахчныза, абар алҩақ зыхьтатоу ахаҳәқәа. Абраҵәҟьа иргыл, дад, аԥацха, агәгәаҳәа еиҭеиқәҵа ицәахьаз уабацәа рхәышхаара!» Абас аӡәаӡәала иааныркылоит рабацәа инрыжьыз амӡырхақәа. Дук мырҵыкәа ана-ара унарықәԥшуеит аҩнқәа рхыбрақәа, еишьылӡа ажәҩан цқьа иналалоит аублаақәа рылҩацә, игоит аху-хуҳәа алашбжьқәа, акисиҳәа еиларԥсоит арбаӷьқәа...
Ашәышә бжьы аҭыԥаны, акаҩҳәа Аублаатәыла инықәҩуеит, араҟа иаҳхашҭхьаз, аха уаҟа аҳаҷаҳәа иаҳгәалашәаз ахацәа рашәақәа!.. Усҟан, дыдрак еиԥш зегьы иаараҳауеит, «О-о-ҳ гәышьа!» ҳәа Аублаатәыла агәы раҳаҭбжьы!.. Ишәаҳауама, сашьцәа, ари ԥхыӡым, иҟалаша усуп ҳара ҳхацәахар!..
Абарҭ ажәақәа иҳәеит Таҳир убасҟак дацраланы, убасҟак игәыҿкааганы, амула бзиагьы убас аҟәырҟан дзаԥхьарымызт, аныҳәаҩ ԥшаахгьы убасҟак еиламырсҳакәа дызныҳәарымызт. Ожәраанӡа иеихәлагәан иҟаз аҭынчрагьы аҵыхәа ԥҵәеит.
Дад, абыржәыҵәҟьа ҳабацәа рымӡырха снеи-ҩеиуа сықәгылан! – дааӷазы-ӷазит Сиҭ.
О, анаџьалбеит, сара исымоу зегь нҵәахьеит, убарҭ зегь ҩагылан ашә илеибагәон арахь иҩналарц! – изымчҳакәа дааҟу-ҵәуеит Ҭаҭласҭан, иуапцәа хылԥа раҵәаны илаӷырӡқәа аларыцқьауа.
Араҟа ауп сахьиз сара... Аублаатәыла абазбагәышьахьоу, аха Таҳир, уара уанцәажәоз, тәыла ссирк салаԥшуан, саб гәышьа ииҳәалоз ашәагьы слымха иҭаҩуан... нациҵеит иблақәа ҭыҵны ицо, арԥыс еихатар игылаз.
Сара акы сырҩашьны саман, амшын иалаҳаз иеиԥш смадаӷь-мадашәон салҵырц, аха исылшомызт.
– Ҳахәрақәа хтит ҩаԥхьа, издыруада зынӡа иӷьаӡарц акәзаргьы! – даацәажәеит аҭаҳмада Дауҭ. – Аха, еиӷьыу-еицәоу ҳәа алаԥшра ҳамамзар, ҳаԥсадгьыл ахь ҳхы ҳархароуп. Уара узқәылаз умҩа нагӡа, дад, Таҳир! Еибашьроуп... еилаҩеиласроуп... угәуҽаныз, амарџьа! Арахь ҳара ҳажәлар ҳразҵаап, ирҳәо ҳазыӡырҩып, ираҳҳәаша, анцәа иҟнытә, ожәшьҭа иаадыруеиг!
Дауҭ иқәшаҳаҭхеит аизара иалахәыз зегьы...
Таҳир иҩызцәеи иареи иара убраҵәҟьа инаҳалҵны рымҩа инықәлеит.
Ауха мзаҭахамҭан, илашьцан, аҵхгьы агәы ииахысхьан. Сиҭи сареи ҳабжьы ныҵакны ҳаицәажәо, аӡә даҳҿаҳар ҳәа ҳшәаны, мҩахәасҭала аҩныҟа амҩа ҳақәын. Аизарахь ҳанаауаз аарлаҳәа игәагәоз аҭаҳмада, ожәы, анкьа иҭәымҭа данҭагылаз еиԥш, аӷьараҳәа саԥхьа дгыланы днеиуан. Амҩа ҳанықәызгьы, аҩны ҳанааигьы, иҟьаҟьаӡа иаашаанӡа зыӡбахә ҳамаӡаз Аублаатәыла акәын. Иаҳгәалаҳаршәон аҭыԥхьӡқәа, арҩашқәа, аӡиасқәа, аӡыхьқәа, ашьхақәа, аԥстәқәа. Ҳалацәажәон, знык ҳаԥсы ҳаманы уи адгьыл ҳзықәнагалагәышьар ҳнапы зҳаркышаз...
Ҳабаҩқәа Қарынџь-Овасы акаршәраҿы иҟан умҳәозар, ҳаԥсқәа Аублаатәылаҟа ицахьан...
Уахык Ҭаҭласҭан иҩны иеизаагеит еиӷоз ахжәлантәык рхаҭарнакцәа. Ҵоуп, уи аизара Таҳир дақәымшәеит, дахьцаз дыхнымҳәыцызт.
Аизара аԥшьызгаз аԥханагьлацәа рахьтә аҭаҳмада Ҭаҭласҭан даақәгылеит:
– Шәарҭ ахыжәлантәыкгьы наџьнатә аахыс иеиуацәаз, иеибаҭахыз шәакәын, ҷкәынцәақәак шыхәмаруаз шьак рылибахт ҳәа абраанӡа шәхы намгакәа, шәнибакылар шәылшон, аха иҳаҩсыз артытра ҳалагарым, аублаа жәлар рыхьӡала сшәыҳәоит, ҳҭагылазаашьақәагьы зеиԥшроу жәбоит, уахарнахыс аиӷара аҵыхәа ԥышәҵәа, шәеинаал, шәгәыдибакыл-шәхыднбакыл!.. Ас сара ишысҳәо акәымкәаны, акыр инарҭбааны, ихәыцуаз дархәыцыртә дцәажәеиг Ҭаҭласҭан.
Ашьа здыз, аиӷара ахы зырҵысыз Наӷәацәаа аԥхьа ацәажәара дара иртәын усгьы, реиҳабы Дацман дҩагылан усгьы ҿааиҭит:
– Аԥханагьлацәа, шәыххь згеит, шәарҭ шәаҳаҭыр ҳазԥымҽит акәымзар, ҳарҭ Наӷәацәаа џьара ҳабла ҳазцәырго ҳаҟаӡам, Чызмааи Ҵандарааи еидгыланы, иҳалахәмарит ишырҭахыз, иаҳхыччеит иахьынӡарылшоз! Лыԥсаак даҳмоузаргьы ҳшьа каҭәеит, иҳахшаз иреиӷьыз арԥыск ашәахсҭа иныззала адәы дықәуп. Чызмаа аинаалараҵәҟьа иашьҭазҭгьы, рыҷкәын дааныркыларын. Ма ҳахҵәап, ма ҳанхап, аха зхы зкәачрахаз ихы иҳардырроуп, уаҳа нышәашьа ҳамам!
Дацман дгәааны игәы еиҟәыҷҷо, уажәымзар ожәы иабџьар ааҭыхны, аҵыкьҳәа дхысып уҳәартә акәын дышцәажәоз.
– Дацман, уххь згеит, – ҿааиҭит Сиҭ дҩагылан. Ишәыхьзеи уара, аублаақәа аԥсреи анхареи ҳшрыбжьагылоу згәашәымҭозеи? Ар еибашьуан, Ҳабыџь дцәаӷәон ҳәа, амаҷ еимакны ҳнибарҵәоит, уаҵә иаҳԥеиԥшу ҳазхәыцӡом!
– Уаҵәы иԥсуа дсыздыруам, иахьазы Наӷәацәаа ҳаԥсуп! – аҭак ҟаиҵеит Дацман, Сиҭ иажәа ахы ахьцоз зынӡак дазымхәыцкәан.
Ашьҭахь, дарбан сгәалашәом, Ҵандараа иреиуаз ҭаҳмада хынҷыгәыгәк, илабашьа иԥышьҵаргәаны дҩагылелт, араҟа итәаз зегьы дагәацәазшәа даҵаҳәҳәаны ҿааиҭит.
– Ажәлар абзиара шәықәзааит. Ҳара Ҵандараа, харада ахара зду ҳакәхеит. Ҩыџьа еисын, аӡәы ашьа илҵит, аха ҳара ҳаҷкәын дзыхҟьазеи? Уи дрыбжьагыламзар, издыруада, аҩыџьагьы еибгала изеиԥырымҵыргьы ҟаларын. Закәызеи. Наӷәацәаа шәыххь згоит, аҽы иазымиааиз акәадыр дасуан ҳәа, иарбан ҳара ҳзыхҭашәкыз, акыр шәылшозар, абан шәаӷацәа еиԥхыҟәҟәа иахьтәоу!
Ари еиԥш аҵәы алаҵан ацәажәара аууҳәа иааиаланаҵеит Наӷәацәаа, арԥарцәақәакгьы рҟамақәа ирыхеит, иҳаибарбап ҳәагьы еиқәмақарт, аха ажәлар иеиурмыжьт. «Еиӷьу ҟаҳҵоит ҳәа ҳшашьҭаз, еицәоу ахь икылсит» – аасгәахәт сара, еизыҵҟьаз еиҟәыкуа сахьрыбжьагылаз. Ожәшьҭа уаҩы ибартә иҟан аинаалара акгьы шалымҵуаз.
Дҩагылеит Чызмаа Рашьыҭ, уи Хәсеин-ефенди дыҩнеидеижьҭеи мшыбзиа аҳәараҵәҟьа илымшо дԥагьахан дыҟан, ҽыла аныҟәарагь иаҭәамшьакәа, аамсҭцәа реиԥш, агәыжь аанхәеит, мци-ҵабырги неиқәырҽаҽан, идгьыл аҳәаақәагьы кыр инаскьеигахьан.
Аԥханагьлацәа, шәыххь згеит! Ҳаҷкәын ихарамкәа аус дақәшәеит, иԥсы данақәыԥш, ихы аиқәырхаразы аҳәызба иҟьеит, еиҭасҳәахуеит, ихы аиқәырхаразы. Аха уи аӡәгьы деиҩырҳа дкаимыжьит, баша диҵкуеит, шьа кәармак иааилҵыз ҳақәӡран ҳаҟазаап ҳшыжәлантәу зегьы! Ҳаҷкәын, ҳауа бзиа Хәсеин-ефенди иҟны амаҵура далоуп, аӡәгьы дихарам. Ҳара ҳҽаҳҵәахуам, ҳабналом, ҳазшьуагьы даабарц ҳҭахуп ожәшьҭа!
Абас Чызмаа Рашьыҭ, аҽыр-ҽырҳәа агаз амца лалеитәеит! Аӡәы акы иҳәо, акы иаҳауа изыҟамлеит, еилаҩынтрахеит, аха иааулакгьы еижәымҵакәа иаҳҟажеит. Ажәланытәқәа ожәшьҭа рҽеидкыланы, хазы-хазы ақәҵра иналагахьан, ара жәпаҩык еизаны ишыҟаз раҳазар акәхап, фицарк хыс дызмаз ақыҭа заптиецәа ҳмухҭаргьы днарылаҵаны, ҽрыххыла иааҳадгылт.
– Шәааскьа арахь! Закәызеи шәеилыҵны шәгылоуп! – ҿааитит афицар, иабеидыруаз, идыруазаргьы усс иабеимаз, арҭ ахыжәлантәык иреиуаз хазы-хазы рыҽшаны изгылаз.
– Шәааскьа уара, шәдагәахама? – еиҭеиҳәеит иара, аха аӡәгьы иҭыԥ дахымҵит, хара аԥханагьлацәа ҳнаскьан иаԥхьа ҳаагылеит.
Афицар иҽы аӷәра нақәыршәны, иӡарақәа кны ажәлар даарылаԥшит, шәабаҟаз, шәеизызгазеи иҳәарц иҭахызшәа, нас ибжьы ҩеиҵихит:
– Зегь зымчу Асулҭан адҵа иҟаиҵаз амчала, ари аԥашьалыкь аҿы иҟалеит умуми саферберлик! Дычмазаҩны иарҭак иаӷроу ида, жәааи хынҩажәи жәабеи шықәса иаарыбжьанакыз ахацәа зегьы абџьар шьҭырхроуп! Ожәы аабыкьа аибашьрахьтә ихынҳәыз асқьарцәа, хаз рсиа шьҭыхтәуп, уаҵәы инаркны рҽеибыҭаны икылсроуп. Егьырҭ иаанхаз хымш роуп аҽеиқәыршәаразы ҿҳәарас ирымоу. Архәҭақәа еиҿикаарц, насгьы драԥгыларц Сҭампылынтә даан дыҟоуп, зныкымкәан Ҭырқәтәылан аӷацәа аҩ иҵазцалахьоу Али Ҳазреҭ-ԥашьа! Арра иацәыбналаз дарбанзаалакгьы, аԥсадгьыл зыԥсахыз аӡә иеиԥш иқәуп ашьра!
Ибжьы ҷахьаӡа, зны ииҳәаз азмырхакәа, деиҭашьҭрақәлан еиҭеиҳәеит афицар. Иалгамҭаз, ибжьы хар-вар иаҳагьы иҩҭигеит: «...и-қәуп ашь-ра!»
Арҭ ахҭыгәлаанӡа аууы зыхгоз, иҳазмыршәыкьуаз, хыџьара рыҽшаны еиӷарыла иеиҿаԥшуа игылаз ажәлар, ҟыт-ԥсытк рыхәлымшәо, иӡыҩӡа иааилахеит.
– Абри акәын иҳагыз! – лоунытә даақәыԥсычҳан, дааӷызы-ӷызит аҭаҳмада Дауҭ. Иҟалап зегь ргәы иҭиҳәаазар уи, аха аӡәгьы илаҿимҭит, иеихаԥсы-еиҵаԥсы игылан...
– Амухҭар уабаҟоу? – ҩаԥхьа ибжьы аагеит афицар.
– Ара сыҟоуп, уххь згеит! – иҽы хәашлаԥса ишьхәа нарбаны, ажәлар рыжәпарахь дааскьеит амухҭар, иқьаад бӷьыцқәа еимлагәа икны.
– Уаԥхьа, арра иаҵанакуа рсиа! – наидиҵеит уи.
Амухҭар иара уа дышҽыжәыз аԥхьара далагеит. Жәлак иҳәацыԥхьаӡа: «Ара уҟоума?» ҳәа дҵаауан. Зыхьӡ рҳәозгьы: «Ара сыҟоуп!» иҳәалар акәын. Зымч инанамгоз ҭаҳмадцәақәак ҳааилахеит акәымзар, егьырҭ зегьы рыӡбахә ҳәан. Ианеизашаз, иахьеизашаз аҿҳәарақәа нарыҭаны, афицар дзаԥгылаз аҽцәа: «Аррахь ааԥхьара ҟалеит!» «Аррахь ааԥхьара ҟалеит!» – ҳәа еиқәҿыҭуа, аублаа қыҭақәа еимырҟьо инарылалт.
– Ариакәын, дадраа, аублаақәа иҳагыз! – еиҭеиҳәахит аҭаҳмада Дауҭ. Ҿымҭ игылаз ажәларгьы, урысыр шьакәармак рылымшәо ашьшьыҳәа аиԥырҵра иаҿын. Ирҿаԥшлакгьы дымҩашьо идыруан, дарбанзаалакгьы аӡәгьы абџьар шьҭыхра дшақәшаҳаҭмыз.
Сиҭи Дауҭи аарлаҳәа игәагәо, иаалырҟьаны иаҳԥаҳалаз амитә иалацәажәо инеиуан... Урҭ срышьҭан саргьы, сгәы сҭахәыцуа: «Ақьабз бзиахәқәа рымҟәыҵыҩрны иахьцоз, изрыцымцазеи жәытә аахысгьы аублаақәа ӷьацара ҳазымҭоз ақьабз бааԥс – ашьоура? Аублаа ихы-иԥсы аҿы иаҳа итәрыԥсаны иҟоума уи адацқәа? Сара схаҭагьы сышԥаҟаларыз, саныҷкәыназ акәымкәа, ожәы исыдзар ашьа? Хыжәлантәык зеиӷьаҭамыз рҭарнакцәа еицәажәон иахьа, аха дасу рхы мацара, рыжәла мацара, адәныҟа аҽраԥшра мацара акәӡан изызхәыцуаз, дызусҭазаалак аӡәгьы ибарц иҭахымызт урҭ реиӷара, хама-хама реихара, џьоук ргәы иахәоит ҳәа рхы ацәгьа аҳәара, зҭагылазаашьа амалагьы ибааԥсыз аублаақәа раӡәыкра зынӡак ишаркуадоз. «Ҳара ҳтәы», «ҳажәлар рзеиԥш ус» аҭыԥаны, «сара стәы», «сара сыжәла» мацара акәӡан рыххатәыс иҟаз.
Абриаҟара агәаҟра мҩа ианысыз ажәлар, знымзар зны рцәаҩа иарҿиар акәӡамзи аидгылара зыԥсоу аилкаара? Ма уи гха-малырны иҟаӡазар аублаа игәы-иԥсаҿы? Иахьа дышԥаҳақәымшәеи Таҳир, уи зегь еилыффаҷа иҳаиҳәарын, иаҳзымӡбаз аинааларагьы даҽа мҩак иқәиҵара дыҟан, аха дааугарауазеи?
Абар ожәы ҳаԥхьа иаашьҭалеит ажәлар рҵеицәа зыхәлабгараны иҟоу аибашьра... Убриоума нас жәлантәыла аиӷацәа еинзрааларан иҟоу? Диашагәышьоуп аҭаҳмада Дауҭ: убриакәын аублаақәа ирыгыз ожәы!..
Аҵх кыр инеихьан, Заурҟан иажәабжьҳәара даналгоз. Ус баша ҳаицәажәо ҳаштәаз, аҭаҳмада игәаламшәеит ажәак. «Мшәан, акәтаӷь ма даҽак знырџьыло, зхәҵәы змоу... абҩалых... Ҳаи, афы асааит, схы ишԥаҭыкәкәеи?» – дгәаҭеиуан иара.
– Адырган! – инеигәаласыршәеит сара.
– Иашоуп, саԥхьа рахә уоухьеит, адырган! Аха аублаақәа ҳтәалагьы уи ахьӡ сгәалашәом, умбои, ма ажәа-ԥшаахк акәында, ажәа баша! Ее, дад, Шәарах, ари аҩнаҭаҿы, ма агәылара џьара уныдыххыланы урызҵаар, иааугәаладыршәап ҳәа yҟoy уи ажәа! Анышәынҭра џьара шьҭыбжьык ахылҵуа аиҳа, аублаа ажәак џьаргьы иуаҳараны иҟаӡам ара! – ирҵулаӡан даақәыԥсычҳаит Заурҟан. Ҩнапыкла ихы еимлагәа икны, кыраамҭа ҿымҭӡо дтәан.
Заурҟани сареи ҳанеиқәшәа раԥхьатәи амшқәа раан, аублаа бызшәа ыӡыр ҟалоит, издыруа зынӡа имаҷӡахеит ҳәа иасҳәо саналагалак, ихеимҵошәа сирбон. Уи, анкьатәи иԥсадгьыл Аублаатәылаҿы, ашьхақәа, аӡиасқәа, абнақәа, абаажәқәа шыҟоу еиԥш, ихатәы бызшәагьы еиқәханы иҟоушәа агәра сиргон. Имасымкит, аха абриеиԥш ҵаҵӷә змаӡамыз агәаанагара хаиҵаҵәҟьома ҳәа иџьасшьон.
Уаха еилкаахеит зегьы. Аҭаҳмада цынҵәарах хьаҳәрада ицәыӡхьаз, дыззыхьуаз, аԥсҭазараҿ иҟаҵәҟьоушәа ибаларц иҭахызаарын, иара изы уи гәыжьжьагазаарын, раԥхьаӡа иҩны саннеи ауха, аԥсцәа рчара исзиуз иеиԥшызаарын...
Заурҟан Золак убриеиԥш аԥсҭазара дҭанаргылеит, иҭахы-иҭахым, уаҳа цәцашьа имамкәа, акырынтә иаԥхьа иаақәгылон абызшәа апроблема. Зны, жәашықәсала, ихы мацара дацәажәон акәымзар, ихатәы бызшәа ахьимаҳауаз даԥырган. Иԥсадгьыл еиԥш, изааигәаз иуацәа-иҭахцәа реиԥш, игәхьааигон ибызшәагьы. Иагарааны, џьоук еицәажәо инеиаҩсыр, аублаа бызшәа рҳәоз џьышьа, илымҳа нарыдкыло дрышьҭалахьан. Ашьҭахь, ижәлар рахь даныхынҳәгьы, изгәамҭар ҟаломызт, дхәыҷаахыс иидыруаз, ахьхьаҳәа хатәы бызшәала дзацәажәоз, дыззыӡырҩуаз, иаҳа-иаҳа амаҷхара ишаҿыз, аҿар игылозгьы, бжаҩык аублаа бызшәа цқьа ишырзымҳәоз, џьоукыхгьы зынӡа ишырзымдыруаз...
Абас, иара аԥсҭазара ахаҭа практика усны иҿаԥхьа иқәнаргылон абызшәа азҵаара, Заурҟан Золак, дынхо-дынҵуа иԥсадгьыл аҿы дыҟазҭгьы, уи апроблема зынӡакгьы ихахьы имааиргьы ҟаларын.
Сара стәы хазуп, сара даҽа аамҭак салиааит. Заурҟан Золак гәаҟрас имоу – сара сзы игәаҟрам. Иҟоуп схатәы бызшәала сзацәажәо сызлыҵыз сыжәлар, иҟоуп схатәы литература, схатәы бызшәала аҵара рҵоит ашколқәа рҿы, аинститутқәа рҿы.
Аха сара сызгьы, филологк иаҳасабала саԥхьа иқәгылоуп уи апроблема. Сара сзанааҭ – анаука-аилкааратә усура иадҳәалоуп иара. Иахьеи уахеи сазхәыцуеит, убриазы акәӡоуп, амшын сышьҭахь иааныжьны, хара, тәым тәылак ахь сахо сзаазгьы...
Абас, џьара каршәрак аҵыхәан, ҳаиқәшәеит ҩыџьа ахацәа, дасу иара итәала дазхәыцуеит, иара итәалагьы хьаас имоуп абызшәа азҵаара.
ҲНЫХА ШЫӠЫЗ
Аамсҭа Мансоу имӡырхаҿы наԥшыхақә дсымбахьази, иаразнак: дыздырит Али Ҳазреҭ-ԥашьа, дзықәтәаз иҽеиқәа ҳарак акәадырырҭа дахҟьар ҳәа дшәозшәа, аҵларкәыкә еиԥш дадпаӷьалан, аҽыхәа иақәтәаны ивагылаз афранцыз еинрал еихыкка-еиҵыкка ауаҩ фархь, дахьидубалоз, аԥашьа иаҳагьы дархәыҷуан... Урҭ рышьҭахьҟа еиқәҽыжә игылан афицарцәа жәпаҩык.
Ҳмухҭар, иеилақь игылаз ажәлар даарылҵын, дшәаԥырҳаԥуа аҽцәа днарԥылан, ихылԥа ааихихын, илахь асаара инышьҭасуа дреихырхәеит. Аха уи зынӡакгьы дгәеиҭомызт аԥашьа, илаԥш абрахь игылаз аублаақәа иҳалаҟаҵан...
– Аллаҳҭаала изаӡәу, Асулҭан ду, шәидымгылошәа ажәабжь бааԥс игәарарҵаз хасҵом! – аԥашьа ибжьы ҵәыҵәӡа иааҳалаҩит. Ҭырқәтәыла адунеизегьтәи аибашьраҿы, изыхҟьазаалакгьы, иара ишахәҭаз еиԥш изалымҵит. Уи рхы иархәаны, џьоукы ажәлар рыҩнуҵҟа ацәгьа дыршуеит. Аха ргәы иажьоит! Дызусҭда, Аллаҳҭаала изаӡәу, адунеи амсылманцәа зегь раб, иахыхра зылшо? Аллаҳҭаала наӡаӡа дшыҟоу еиԥш, Асулҭангьы дыҟоуп, аҳаҳаи, џьоукы шәрымжьааит! Асулҭан имчра еилаҳауеит ҳәа игәӷны, хама-хама аихара иаҿу аермандәа, акәырдқәа уҳәа лассы ирхацәарц иҟоуп! Асулҭан даӡәым, ижәбоиг, ари исыдгылоу дзакә хаҵоу, Асулҭан ицхырааразы афранцыз ры драԥгыланы даҳзааит. Абас ар ӡхыргеит англызцәа, реибашьыга ӷбақәа ирҷаԥшьоит Асулҭан итәарҭа Сҭампыл. Абырзенқәа иӡхыргаз ар, хьыӡла-ԥшла иеибашьны мрагыларахь анаскьара иаҿуп. Излаадыруала, америкаагьы еигӡаран иҟам ҳара ҳзы ар мчи адоллари!
Maп, ихасҵом, – даҿын иара, – ахаангьы хаҵара згымыз аублаақәа, шәарҭ агьааурқәа шәрымкәкәааны амсылман дгьыл шәаҭәазшьаз Асулҭан имчра шәадымгылошәа ирҳәаз! Maп, уи абызҳәацәа идыршаз акоуп!
Иаалырҟьаноуп ари аизара шыҟалаз, Таҳир Анкараҟа амҩа дықәлахьан, иахьеи-уахеи ҳабла ҭырхаха, иаара ҳазԥшын... Уи аҽны дҳамазар ҳҭаххеит, дыҟазар, ииҳәашаз идыруан.
Сиҭ днаҳалҵын, шьаҿақәак ԥхьаҟа днаскьеит, ихылԥа ааиҩыҵракны, усгьы ҿааиҭит:
– Аԥашьа, уххь згеит, иуҳәаз иашоуп. Ҳарҭ Асулҭан ҳиаӷом, аха, аибашьра ҳалшо ҳаҟам, анкьа зны ҳхацәа-еибашьцәазаргьы, иахьа ҳаԥсаҟны ҳнеин ҳаҟоуп, ҳахьнеилакгьы анҵәара ҿҟьаса иҳашьҭоуп, ҳгәы ҳамҟьеит, ҳаԥсы ахьҭоу ҳақәшәмырӡуазар, уаҩы ҳаиԥырхагам. Аллаҳҭаала дсыманы суҳәоит, уаԥсцәык азна иаанхаз ҳабашәыхәарҭоу, шәаҳҟәаҵ! Абџьар иаҵагылашагь yаҩ дҳамам, икаҳҭәо ашьагьы ҳалам, иҳалабахьеит!..
– Мцуп иеиқәирҽаҽо ари аҭаҳмадажә! Арра иаҵанакуа шԥаҟам, абар асиа! Ара иану неиҩымсрыда зегьы ираҳҳәахьеит, аха дызусҭзаалак аӡәгьы дкылымсит! – иҳәеит амухҭар, амаҭ ицҳазшәа дҩышьҭԥа-ҩышьҭԥан, икәа иааҭихит ақьаад бӷьыцқәа, еиҵыртланы аанҩышьҭих, иарԥыр-ԥыруан аԥша…
– Еи, ажәлар, шәааӡырҩла! Асулҭан ду ихьӡала ишәыдысҵоит! – ишькыл кьаҿқәа днарынгыланы, ибжьы иаҳагьы иҩииҵихит Ҳазреҭ-ԥашьа, – абри асиа зыӡбахә аҳәо дарбанзаалакгьы аӡә дагымкәа, уаҵәашьҭахь ашьыбжьон абри амеидан аҿы иеизар ауп! Зҽыԥхьазкыз, абра ҳахьгылоуҵәҟьа иқәшәоит дыкнаҳан ашьра, иҭаацәа – рӡы ахьаамҩуа ахгара!.. Ашәахтә шәара шәаҟәҵит, уи змааноузеи? Жәамш рыҩнуҵҟала шәахтәыс ишәықәу зегьы ылхны, иааган абри амухҭар ишәҭоит, ишәаҳама? Нас акрыфара шырҭаху шәзымдыруеи, ара шәқыҭаҿы игылоу асқьар? Ес хымш қыҭацыԥхьаӡа хәба-хәба хы ашьамаҟа, ԥсасазар – ҩажәижәаба-иажәижәаба хы!.. Уи иадымгылаз Асулҭан ду диԥсахит. Асулҭан дзыԥсахыз, идингьы иԥсадгьылгьы иԥсахит. Аԥсахҩы ари атәылаҿы аагылашьа имам!..
– Аԥашьа, уххь згеит, уҳазжьом, ожәнатәгьы иудырырц ҳҭахуп, иаҳзынхаз ҳаҷкәынцәа аибашьра иаҳзахәлажьуам, ишәаҳҭаша арахәгьы ҳамам, ҳажәзаҵәқәа шәаҳҭар, ҳасабицәа амла тагоит!
– Уаатәашьҭахь аӡәгьы дкылсуам, ишәаҳҭаша арахәгьы ҳамам! – иархылҟьеит еиқәыӡырҩуа игылаз аублаақәа, ԥыҭҩыкгьы ана-ара иаанлаҩ-еиласит.
– Аа-а, исуанрахь шәхы шәырхеит, излазбо ала! – иҽы ишьхәа иаирбан, Сиҭ иҽааидихалеит аԥашьа, харгьы агәыркьҳәа ҳшеимазакыз ҳнаскьеит ԥхьаҟа. – Азҩаҿкы шәылазҵогьы даадыруеит! Дабаҟоу, ани зҵара дула зхы тҟәацуа? Илим ихьӡузеи? – ихы амухтар инаиқәикит Али Ҳазреҭ-ԥашьа.
– Таҳир!– иҳәеит амухтар ибжьы ҭыҭганы, ампыл даҵаххны икуазшәа инапқәа ҩышьҭыхны.
– Жәларак ҳусқәа дырхашшаарц Сҭампылҟа дцеит Таҳир! – аҭак ҟаиҵеит Сиҭ.
– Дахьцалакгьы ҽеи згәы иҭоу уаҩым, шәаагыл, уи иҟынӡагьы ҳнапы наӡашт лассы! Шәара шәхаҭақәагьы цәгьамзар бзиа зымуа жәларуп! Амбжьахқәа! Ахәыжәлацәгьақәа! Шәара шәахьнанагалак, иҵысуеит аиӷара, ашьра! Анҭ ишәыҟәну шәҟамақәа рыҿқәа реиԥш шәыцҳауеит шәыҩнуҵҟагьы, адәныҟагьы! Шәарҭ ишәхымҟьац иҟоузеи? Ианышәҭаху аԥашьа дышәшьыр ҟалоит, ианышәҭаху, авекилцәа шәшьыр ҟалоит, ожәы арра ацарагьы мап ацәышәкуеит! Шәызусҭцәаца? Шәабытә уаа хамаԥагьақәоу? Ишәасҳәо шәаҳауама? – ахәаара даҿын Ҳазреҭ-ԥашьа, – ахара ишәыду рацәоуп, иахьа ишәымоуп аамҭа, Асулҭан иҿаԥхьа шәхы ҿышәх! Maп анакәха, ари адгьыл шәахыҵроуп!
– Узышьҭоугьы аадыруеит, ҳахуцар, ҳхәышҭаарақәа аарҳәны, афабрика ургыларц угәы иҭоуп!
– Дызусҭда, уи амц еиқәзырҽаҽаз?! – иахьынӡаилшоз дыҳәҳәеит аԥашьа.
– Ари атәыла ҳақәнагалеижьҭеи хҵәароуп ҳазҿӡоу, шәара шәеиԥш ҳаргьы ҳамсылманцәоуп, Аллаҳҭаала шәиҵаԥшны, ожәшьҭа шәаҳҟәаҵ! – дцәажәеит Ҭаҭласҭан.
– Шәарҭ шәымсылманцәа иашазар, адгьыл аҿы Аллаҳҭаала изаҵәу Асулҭан ду, ашәарҭа данҭагыла, шәыҽԥхьашәкуамызт! Maп, шәара аҳаиуан еиԥш динда адәы иқәу жәларуп! Амсылман дгьыл аҿы уаҳа нхашьа шәымам!..
– Хәыҷи-дуи жәларак рыхҵәара закә рыцҳароу удыруеит, уххь згеит, аԥашьа, ҳхы абашәырхои, ҭыԥс иаҳзалышәхуазеи? – дҵааит. Сиҭ ивагылаз аҭаҳмада Дауҭ.
– Мачхәума аҭыԥ ҭацәқәа, Шьамтәыла... Арабсҭан...
– Ҳлахьынҵа нҵәарамзар уаҳа акгьы анымзар, амҩа ҳашәҭ, ҳхынҳәуеит Кавказҟа, ҳаԥсадгьыл ахь, Аублаатәылаҟа! Ҳара ҳаазмырбуаз аҳәынҭқар дахыргеит, ишьақәгылеит аџьажәлар рзакәан ҿыц, амҩа ҳашәҭ, урҭ ҳрыдыркылоит! – абас аҳәара алеигалеит Сиҭ.
Амҩа ҳашәҭ, ҳаԥсадгьыл ахь ҳхынҳәуеит! – аууы ааилдыргеит арахь згәы ԥыжәжәо игылаз аублаақәа.
Ишԥа? – дхәааит аԥашьа, ашьа зхыҵәалаз иблақәа нархигеит ажәлар, иҿы ахьааиртыз ус иаанханы иҟан... Нас, ашьшьыҳәа ихы наирҳәын, раԥхьа днанхәаԥшит афранцыз еинрал, нас ишьҭахьҟа игылаз афицаргьы... – Ишәаҳама арҭ амбжьахқәа ргәы иҭаркыз? Азҩа еиқәаҵәа ҳахәда иҵәахны ҳадтәалазаарын! Амухтар хыҭԥышша, уцәазма арҭ аиҵаҟәаҟәақәа андыршоз. Дшәырбаандаҩ уажәыҵәҟьа! – иахьынӡаилшоз дыҳәҳәеит Али Ҳазреҭ-ԥашьа. Иажәа алгаха имҭакәа, хҩык асқьарцәа аакылибаҳәан, ашәақьқәа наидыргылан днаҳалыргеит ҳмухтар. – Нас, Урыстәылаҟа шәхынҳәырц иақәшәкит, шәрыдгыларц шәҭаххеит дин змам, уеи-ҭахи ззымдыруа аҟаԥшьқәа?– икәадырырҭа дахаҵәиуа аҳәҳәара, ацәҳара даҿын аԥашьа. – Аҭынчра зцәыӡны аилаҩынтра иаҿу Ҭырқәтәыла иалалазаап зегь реиҳа сзыцәшәоз булашьма... булашьма... булашьма!
– Абри ажәа шиҳәоз мацара иҽы аҟамчы нажәҵаны, дхыԥ-хыԥуа агәарабжьара дныбжьалт, ицҽыжәызгьы агәырқьҳәа инеишьҭалеит. Аҽышьапхыц иаргылаз асаба, былра дук иахылҵыз алҩа еиԥш, акыраамҭа иеилаҩынтуа агәарабжьара ибжьачын...
Ԥҳәысеибак лыжәхьа заҵә рыманы идәықәлеит асқьар, аҳәҳәабжьы заҳаз аублаа ҷкәынцәа, асқьар инарԥылан аҳаиуангьы рыцрырҟьеит, даргьы рабџьар рымхны, рцәа ӡаанамго ипҟаны иаурыжьит.
Али Ҳазреҭ-ԥашьа ари аниаҳа, Асулҭан ду искьар ирылакьысыз адгьыл даныхтәуп ҳәа нарыдиҵеит. Иаразнак иларыхан аублаа ҷкәынцәа ҭаркит. Уаҩы имаҳаит, уаҩы имбеит урҭ рус анырӡбауаз. Иаалырҟьаны ҽнак, асқьар ақыҭа иналалан, иеизырцеит амеидан аҿы ҳәсеи-хацәеи, иаарԥыхьашәоз зегьы. Абаандаҩцәа аарган, жәлар рҿаԥхьа инкыдҵаны, аҟәҟәаҳәа иларгәыдҵаны иршьит. Аԥсцәа рыбаҩҵәҟьагьы ҳарымҭеит, изҭаҳаз ажра иаразнак иааимарыԥсеит. Ееҳ, анаџьалбеит, ожәыгь слымҳа иҭаҩуеит, аиаҵәа кыдызԥаауаз ранацәа рыцҳақәа рыҳәҳәабжьқәа!
Аублаақәа даара иааиҵанарӷәӷәеит акгьы зхараӡамыз аҷкәынцәа рҭахара. Ожәраанӡа ӷәара-пара иеихоз ҳарԥарцәа, иаарбалак ҟаҵо иҳалаз асқьар ирҿагыло рҿаархеит. Уахык, аҵх лашьца рхы иархәаны, аџьаԥҳаны ахьыҵәахыз илақәлан, абџьар рацәаӡаны иргеит, макиналт туфекгьы налаҵаны, аррахьтә ихынҳәыз аублаа-рԥарцәа уи алахысшьа здыруаз маҷҩымызт.
Ҳазреҭ-ԥашьа ацәгьара игәы ишҭеикыз анеилыркаа, уа изаанымгылт аублаақәа рарԥарцәа. Урҭ рахьтә адунеизегьтәи аибашьра иалахәыз, ианыхынҳәуаз, шамахамзар, зегьы рабџьарқәа шрымаз ихынҳәит. Ожәы, аџьаԥҳаны ҵәахырҭақәеи уи мҩанызгоз аҽуардынқәеи дырҳәуа мацара, аамҭа кьаҿк аҩнуҵҟала, абџьар маҷымкәа еидыргалт. Нас иааицәажәан, есуаха гәыԥ-гәыԥла рыҽшаны, абџьар зкыртә иҟаз зегьы ақыҭақәа аанрыжьит. Урҭ рҽеиндырҩеит, ҳҩадахьыҟа кыр наскьа иҟаз абнараҿы.
Аха, иалоухызеи, дад, Шәарах, Таҳир ихабар ыҟам, ҳхы зқәаҳкуа ҳаздыруам. Ихьзеи, дынзырхазеи, ҳлашырбага заҵә? Иаадыруан ҳара уи дзықәлаз амҩа шшәарҭаз: амраҭашәарахьтәи ажәылара иаҿын абырзен ры, иаԥхьаҟа– Ҳазреҭ-ԥашьа ир, аҳәаахь днаӡаанӡагьы имаҷҩымызт адәысакарақәа ирықәыз, абнақәа ирылаз абрагьцәа, арҳәцәа. Џьоукы дрыцәцаргьы, џьоукы дырԥыхьашәар алшон. Ac ҳҿы-ҳнапи еиқәԥсаны ҳтәарызма? Ишьҭаҳҵарыда? – абас иеилагәжәажәон ажәлар. Иԥҳаыс Гиулизар лакәын, дышҵәуаз лылабжыш ҭабеит, иҷкәынцәа хәыҷқәа ракәын иаб умааиӡо ҳәа агәашә илагыланы ҿырҭуеит, урҭ ишысабицәазгьы игәарҭозар акәхарын, рыкәша-мыкәша бзиарак шыҟамыз.
Ҳарҭ аублаақәа ҳамацара ҳакәмызт, иҳаланхо шьаруалаагьы рхы иацәшәон, аибашьра арахь иааскьар, рҩынқәа кажьны иахыҵыр акәхон, рхы ахьдырхозгьы рыздыруамызт. Ҳарҭ усгьы ҳлаԥшықәҵамзи, маашьарыда иаабон ахҵәара ҳаԥхьа ишышьҭаз, џьоукы ирҳәон Шьамтәылаҟа ххы дырхошза, даҽа џьоукы абырзенцәа рыр аныхынҳәуа, ҳнараԥцаны Бырзентәылаҟа ҳаргошәа. Уи акәын хыма-ԥсыма аҽеиқәыршәара ҳзаҿызгьы.
Уара уазхәыц, нас, дад, Шәарах, убри еиԥш ҳаԥсы кылаханы ҳаныҟаз аамҭазы, Таҳир дааҳалагылан, – сахьцаз сманшәалахеит, ҳаԥсадгьыл ахь ҳамҩа аатит ҳәа ҳаиҳәар, ҳшыҟалашаз! Аха уиеиԥш алахьынҵа ҳара иаҳқәашьмызт, адгьыл ҳацәыхьанҭазар акәхарын.
Ҽнак шьыжьымҭан, амра кыр иҵашлахьан, ҷкәынак ҽыкәбалла агәарабжьара дыбжьалан даауеит ҽырххыла, «Ҳныха ыӡит!» «Быҭха ыӡит!» – ҳәа ҿыҭуа.
– Иҟалазеи? – иҵаауеит ари ажәабжь бааԥс заҳаз.
– «Аныха амҵахь» «Аныха амҵахь» шәеиза! Ҳныха рӡеит! – ҿиҭуеит аҷкәын, иҽы дасуа дахьцоз. Уаҳа еилкаак змоуз ажәлар еибарҵысит. Сиҭ игәы бзиамкәа дышьҭан, ари ажәабжь илымҳа ишааҭасыз еиԥш, ажәжәаҳәа иҽааилаҳәаны, илабашьа аакыдхны иҿынеихеит, саргьы снаишьҭалеит. Еихьымӡа-еиԥымӡо ҳгәылацәагьы уахь рхы хан. «Аныха амҵа» ҳнеизар, анкьа Быхҭа ианамҵаныҳәоз еиԥш, ажәлар еизаны иеилагылан. Аҭаҳмадцәа ҳаиха-еигәо ахәы акәаԥрахь ҳаныҩхала, абар, акаамеҭ, Быҭха зҭагылаз абаа ашьапы рыбганы иеилажьуп, иара ахаҭагьы ыҟаӡам, иахагылаз ахьаца ҿысгьы ашьапы ыҵырҟааны икажьын. Ажәлар акәӷӷаша, иеихаԥсы-енцаԥсы игылоуп, аӡәгьы аҿеихыхра илшом. Сиҭ днарылҵны днеин, зны иҟәыбаса икажьыз ахаҳәгәара днахәаԥшит, аԥҽыхақәа илабашьа нарықәыргылан:
– Ижәбома, арҭ зегьы ломла ирыбгоуп, абар уи ашьҭақәа! – иҳәеит, иара ажәлар рахь даахьаԥшны. Нас, шьахәарк аҟара ажәпара, змаз ахьаца хырԥаны иахькажьыз днадгылт. – Ари, аихала иԥҟоуп, аха иахатәи ԥҟараӡам, ижәбома, аҵла абӷьы канӡахьеит, ианеиҵам жәамш рышьҭахь иҟалаз усуп! – даацәажәеит ҩаԥхьа, илаба иҵшьуа аныха аԥхьа ижыз аҟәбар ахьыҵырхыз днахагылеит. Длаҟәын аҟәбар aҵa иҭаԥсаз арацәа уаԥсҵәык нышьҭихын днахәаԥшит. – Аублаатәыла идырҵаз рацәоуп, ҳаԥсцәа рыбаҩ иаҳзаҩызан, излеигәаӷьызеи, ианаџьалбеит ари алакьысра? Ҳазшьыда, ҳахәда ҳәызба цагәыла иԥызҟада? – нациҵеит Сиҭ, илаӷырӡ хаҟәҟәала.
– Ари адгьыл ҳақәцара иашьҭоу роуп, жәлар рҭыԥ цқьа зҟьашьыз, аныха аӡарагьы згәыӷьыз! – сҳәеит саргьы, сгәы еибакны.
– Абриеиԥш згәаӷьыз уарбанзаалакгьы, о, шьарда зымчу Быҭха суҳәоит, удыды-мацәысха уааҟаланы, ихы уласны иеҟәарԥа! Ишьхәамышьҭуа дахьынӡа-наӡааӡо наунагӡа ашәиԥхьыӡ изхымхуа ишьҭазааит! – ихылԥа ааихыхны, инапқәа ажәҩан ахь иҩышьҭыхны, даашәиԥшьиит ҿыц иааҳалагылаз, аҭаҳмада Ҭаҭласҭан.
– Амин! ааилдыргеит џьоукгьы.
Аӡәаӡәала инеин, цырак-цырак аашьҭырҟәшәеит арацәа, рнапсыргәыҵа иқәҵаны, рыбла хҭаа иахәаԥшуан, инеимырда-ааимырдон, убриак акәын, ишрацәаххыразгьы, Аублаатәыла аҟәых ҳәа иҳамаӡаз ожәшьҭа.
– Тәымуаҩык дааин абри ҳзиуамызт, иара Быҭха иамаҿоуп, ҳзырҳәыз ҳара иҳаиуоу аӡәы ишихгам! Егьырҭ зегь ҳарҟәаҵын, ахьи-араӡни зхаԥсаз аҟәбар ахьжыз ҳныхаԥааҩ ида уаҩы издыруамызт, нас атәымуаҩ иазҳәодаз? – даацәажәеит, злаба зԥышьҵаргәа игылаз ахпаш.
– Ибзиоуп, ҳара иҳаиуаз аӡәы иԥсы цәгьахан аҟәбар иҵихзаргьы, изиӷьычрызыз жәлар рныха ԥшьа, дацәшәаны мацарагьы дзалакьысрымызт. Заурҟан диашоуп, ариеиԥш ахлымӡаах зуз ҳаӷацәа роуп! – даҿын Ҭаҭласҭан.
– Жәамш, жәохә мыш рышьҭахь идырҳәыз, иахьа ожәраанӡа ишԥаҳазгәамҭеи?
– Ҳныха, знык ҳахыччап ҳаԥырҵхьан, амԥынҟа иқәлодаз, аныхаԥааҩҵәҟьа дамамкәа игәыгәҭажьын. Оажәы ианаҳцәыӡ, зегь ҳгәы иалсит, ари шԥеилкаатәу? – дҵааит даҽаӡәгьы.
– Уи, убасҟак изџьашьатәузеи? – иажәа налеиҵеит аҭаҳмада Дауҭ. – Аублаақәа ожәы иҳамбеит ҳхатәы кажьны, џьоукы ртәы ахьынҳалара! Шьарда зымчу ҳабацәа рныха ду акажьра заҟа иаҳзымариахаз жәдыруеит, ааигәа зны ишаҳзырҳәаҵәҟьаз, нцәа дызмам жәларуп ҳара!..
– Шәцәажәашьа сгәы иахәом џьоукы! Ажәлар ирҳәо шәмаҳаӡацу, ма ҽырдагәа ҟашәҵауоу? – ибжьы акыр иҩҭыганы иааҳалаиргеит ани ахпаш, – ҳныха зӷьычыз дыздыруа, лабҿаба дызбаз ауаа ҳалагылоуп ара!
– Ишԥа? Дызусҭда ари ахлымӡаах згәыӷьыз?
– Дыжәдыруазар, изышәымҳәозеи?
– Уи згәаӷьыз абри ахьаца ашьап аҟны дкыдҵаны дышьтәуп!
– Даҽаӡә ила акәым, ҳара ҳнапалаҵәҟьа!
– Знык даҳшәырба, нас уи итәы мариоуп!
– Арҳәҩы дызбаз аӡәыр дыҟазар, рыбжьы зыдмыргозеи, нас иҿаԥа рҿарҵама?
Абас ажәа цҳафырқәа шынеимырда-ааимырдоз, ажәлар еилашыҩкын, аидҵәаҵәара иалагеит. Иџьашьо срыхәаԥшуеит, ԥахьа зынӡак, аныха амҵахь иқәымлоз, иахыччаргьы цәгьа изымбоз, ожәы рхы ақәырҵошәа ргәы ԥыжәжәо ицәажәоит.
Ус, «амҩа рышәҭ! Амҩа рышәҭ!» – ҳәа аӡәы ибжьы аахалаашт.
Ажәлар реизыҵәара иаалҵит зыуаҩыбжара иҭагылаз аублаа Раҳман иԥеи иареи. Аб, ҳныхаԥааҩ иара иакәызшәа, аԥхын ишақәнагоз шкәакәа маҭәала деилаҳәан, игәышԥы иадубалоз исааҭ аҵӷа цырцыруан, дхәҳахәҭҩын, алагаҩага далан, дҭуџьархартә аҟынӡа амал имамызт, аха ееилаҳәашьала акәзаргьы, аҭуџьарцәа дреиԥшзар иҭахын. Ачаландарқәа имҩасуаз дрыцын, акы игаларын, акы ааигаларын, дахьцалак иҷкәынгьы дигон. Иашан маҷк аԥсыцәгьара шимаз аадыруан акәымзар, цәгьарак ҟаиҵахьеит ҳәа уаҩы имаҳацызт.
Уа, шьарда зымчу, Быҭха! – дааныҳәеит Раҳман, ичаз хылԥа ааихыхны днышьамхышло, иҷкәынгьы уи днеиҿаԥшит, – амцныха сфозар, схаҭа сымацара сакәым, ҭӡагәла улахь соуааит! Абра сышхаҳәҳаҭәрахо здыруазаргьы, сыбла иабаз сымҳәар ҟалом! Ҳныха зӡаз Таҳир иауп, Таҳир! Абаа ду еиԥш ҳзықәгәыӷуаз, иҳаҵеикит!
– Ҳабла иабаз ауп иаҳҳәо! – нациҵеит аԥагьы.
– Ишԥа? Таҳир уҳәама?
– Ари мцуп, хаҵашьагь амам? – акәыкәу дыҳәҳәеит Сиҭ.
– Аныха еиԥш ҳазхәаԥшуаз, аныха шԥеиӡоз? – инацысҵеит саргьы, исаҳаз омашәа ибаны.
– Уара абра рыцҳарак ыҟамзааит, абааԥсы? – налеиҳәеит даҽаӡәгьы.
– Шәаангыл уара, ишәыхьзеи, аби-ԥеи рыбла иабаз дҳарҳәап! – ибжьы ҩеиҵихит ахпаш.
– Ижәдыруазааит аби-ԥеи, «ацәыӡ змоу шәыгәнаҳарак ҟаиҵоит изгаз гәнаҳак ауп иҟаиҵо». Жәлар рҿаԥхьа амцҳәара – ԥсахроуп! – иаҳаз хаҵашьа изаҭомызт Сиҭ.
Раҳман ажәҩан даҵаԥшуа инапқәа ҩышьҭихит.
– Ажәлар, шәыххь згеит, ирӡаз ҳныха ахьыҟазаалакгьы амч амоуп, исҳәо мцызар алахь соуааит! Жәохә мыш раҟара ҵуазар ҟалап, ари аҷкәыни сареи, ҭитәқәак ҳаманы, ииасуаз чаландарк ҳаццеит ақалақь Конианӡа. Ҳусқәа ҳанрылга, аахәатәқәак ҳаман, ақалақь ҳалалан ҳашнеиуаз, амармалташь лыхқәа, зыхә цәгьаз ахаҳә лыхқәа, алмас лыхқәа ахьырҭнуаз дәқьанк ҳнавалеит, ишаабоз Таҳир даадәылҵын, наҟ иҿынеихеит, ҳабжьгьы наиқәҳаргеит, аха имаҳаӡазшәа ҟаҵаны, ажәпаҩ днарылаӡит. Сҭампылҟа ажәлар рус ахашшааразы дцеит ҳәа акәын ишаадыруаз, иџьаҳшьеит ара дахьаабаз, насгьы дныцаҳа ицашьа ҳгәамԥхеит. Адәқьан ҳныҩналазар, ахәҳахәҭцәа еизаны иахәаԥшуеит, Соулаҳ имаҟа иадҳәаланы Аублаатәылантәи иааигоз, злыԥха ҳаура Быҭха аҟәых; ҳәыҳәк иаҟараны аҳацаҟьа иалхыз, ахьы зҭарҭәаз аблақәа хыџьџьаауан, ашьапхыцқәагьы хыҟаԥшьааӡа ахьӡы рхьыршан. «Аԥсра иоундаз, ахә ӷәӷәа ҳцәигеит, уи ашьхарыуа!» – иҳәеит адәқьанхьшьцәа руаӡәы. «Уацәымшәан, ари башак акәым, иаҳҭиуазар, хынтә еиҳангьы ахә ыҵаҳхуеит!» иаҭеикит егьи.
Шьарда зымчу ҳныха, ҳанынагәыдыԥшыла, абар сыҷкәын дахьыҟоу, иаргьы саргьы ҳнышьамхнышгылеит. «Иабаанагеи жәларак рныха?» – сҵааит сара. Шәызусхцәада? Шәусс иалоузеи? – акакеиҳәа ииаҳаҵаҟьеит адәқьанхьшьцәа! Сыҷкәыни сареи ҳабла иабаз шәасҳәеит, ожәшьҭа шәара ишышәҭахыу шәныҟәа! – Раҳман абра иааникылт ицәажәара.
Дызусҭзаалак аӡәгьы ҟыт ихәлымшоо иааҭынчрахеит. Сиҭ ихы ҩышьҭхны иҟаларызеи ҳәа иԥшыз ажәлар днарылаԥшын, ҿааиҭит:
– Жәлары зегьы ҳзеиԥш ус хацәнмырха иашьҭоу, сара сыхәҭаахь ала, схы аҵкыс зыгәра зго, ариеиԥш аус ҟьашь сызидкылом. Хырзаманк еиҵарҟәаҟәеит џьоукы, аха изусхцәоу сеидру?
– Алашәгьы ибоит еицаҟәаҟәак шыҟоу! Ҳабла ҭраа шарԥы иаҵәа еиԥш ҳазхәаԥшуа, ҳаӡуазар ҳзырхынҳәуа, ҳарҭиуазар ҳҿызхуа, ҳажәлар рҭоурых аҟәыхк ибар, имоу зегьы ҭины иаҳзаазго, дҳамамзар дыԥшааны иҩнаадаша, дызусҭда, ҳазҭахым иакәымзар, ариеиԥш ахлымӡаах Таҳир ихы иҭзырԥаз! – нацысҵеит саргьы, сыбжьы ҩҭыганы.
– Ҳаит, абааԥсы, аублаақәа! Гәаҟрас иҟоу зегьы ԥызшәахьоу, ҳнапала ҳҽаҳшьрым! Ҳаԥсы ахьҭаҵәҟьаз гәаҭаны ихысит! – даҵаҳәҳәеит аҭаҳмада Дауҭгьы.
– Ҳныха зӡаз иаӡар, ҳаԥсдазарагьы иӡоит! – аҿааирхеит ҳашьҭахьҟа игылаз аӡәы.
– Дызусҭазаалакгьы, аублаақәа иаҳнымҵуа адамыӷ ҳниҵеит! – иалыҩуеит аур-ур бжьы игоз.
– Шәызлацәажәо закәызеи? – даацәырҟьеит, зны аныҳәараан знацәа зҿыҵакны ишәышәуаз арԥыс, – лабҿаба дҿаԥҽуп аӷьыч! Таҳир ирхынҳәааит ҳныха, мамзар абраҟа дкыдҵан дышьтәуп!
– Уара уакәымзи, мшәан, аҟырҟырҳәа аныха иахыччоз, иахьа уҽазушьуеит, ари змааноузеи? Уара уеиԥш абас акгьы агәра зымго, зхатәы гәаблыра зцәыӡхьоу, убарҭ роуә зегь реиҳа ишәарҭоу! – неиҿасырхьит сара.
– Ҳашшыԥхьаӡқәа иманы Сҭампылҟа дцозшәа ҳирбон, арахь ҳаҭира даҿызаарын Таҳир! Рацәа ихтит игьангьашра! Ҳашшыԥхьыӡқәа изыхәҭаз ирықәшәар, абриеиԥш аҟымҟыра ҳҭагыломызт. Уаҳа дҳамбароуп, Таҳир!
– Дҳамбароуп, дҳамбароуп! – иаагеит быжьқәак.
– Алажә еиԥш илеигәыдҵан дышьтәуп! – даҵаҳәҳәеит ахпаш.
Дахьцазҵәҟьа Анкараҟа шакәу здыруа ҳмаҷҩӡам, аха иҳарзару ҳаздыруам.
– Таҳир ажәлар ҳус дазықәԥоит, иҟалап иԥсҭазара ахҭниҵазаргьы. Дахьцацәҟьаз здыруагьы ҳмаҷҩым! – ҿаасҭит сара, хпаш иахь снаскьаны.
– Ҳаи, џьушьҭ, егьырҭ шыҟазаалакгьы, уара уҽаанукылар ухәҭоуп Заурҟан! – иаразнак даасҿаԥеит Раҳман. Таҳир ухы ихҭнуҵоит, ҽыхьшьырҭас думоуп, иҟалап убригь башамзар, уара ухаҭа узакәыҵәҟьоугьы еилкаам! Иухашҭма, аԥашьа данушь, аублаажәлар ҳуқәӡырц аҷык шҳагхаз! Таҳир дахьцаҵәҟьаз удыруазар, дышӷьычуазгьы удыруан. Ҳныха ахәбжа уиҭазар акәхап, уи иухьчо аӷьыч!
– Ишԥа? – гыгшәыгк еиԥш схәааит сара.
– Иуаҳаз ауп исҳәаз!
– Ааит, уара алаӡахша, ачарҳәаҩ! – снеиқәҟаан, деиҩырха дкасыжьырц сҟама ҭӷәыцәаа Раҳман снеизыҵҟьеит, заҟа ҵуазыз уи амҳасҭахь снапы мнеижьҭеи! Оҳ, анаџьалбеит, иахьагьы сгәы иалоуп, ишԥаҳақхоз ачарҳәаҩ убраҟа силгар! Аха ҳаиурмыжьит, ажәлар ҳабжьалеит, акыраамҭа сырзыҟажомызт, сықәԥон, иара иԥа дишьҭарԥало, абас ажәлар хылагәыла инеилаҵаны, акаршәра днықәхәаша дцеит.
Ишаҵәы-шаҵәуа, ахы наҭа-ааҭо, абз ҭҳәаны, ацҳарҭахь инеиуа амаҭ аԥшь еиԥш, Таҳир ихырцаз ажәабжь бааԥс, ицәыршәагаха, еибарфагаха аублаа қыҭақәа еимырҟьо инарылалт. Џьоукы, иазыҟаҵазар акәхарын, ираҳаз ҩба ахадыргылон, аҽыҩҳәа аҵәы аларҵон, ажәлар дырбыжкырц, рҭахын. Иџьасшьон сара, џьоукы-џьоукы иаразнак рықәҵәиаара: мшәан, иацы Таҳир нцәаҵас дызбоз, иахьа, иҟоуҵәҟьа еилымкааӡакәан – дҳаӷоуп, дҳамшьыр ҳхәарҭам ҳәа иаақәгылеит. Избан? Даҽаџьоукых ираҳаз амцреи аҵареи анырзеилымкаа, ирура рзымдыруа, игәаҩҿыҩаны иаанхеит. Уажәы-уашьҭан ҳанбахырцари ҳәа ажәлар шеилагьежьуазгьы, рыҩныҵҟа иҵысит аимак-аиҿак, агәреибамгара, аизыцҟьара, уахьнеилак ҳныха аӡра ада ҳәатәык ыҟамызт.
Ҳарҭ, Таҳир иҩызцәа ааигәақәа ҳәа иҟаз, даара ҳалахь еиқәнаҵеит ахлымӡаах иҳаҳаз, ҩынтә-хынтә ҳаидибагалахьан, аиҵаҟәаҟәа хаҳтырц ҳҭахын, аха макьама ашьҭра ҳзықәломызт.
Ҽнак, Дауҭи сареи ҳҿыҩаҳхеит аублаа Раҳман иҩныҟа, иҳаӡбеит, ҳнаидтәаланы цқьа дҭаҳҵаарц. Сҟама ҭӷәыцәаа сизымҵҟьахьази, аиашазы, хаҵала иареи сареи цқьа ҳлеиҿаԥшырцгьы сҭахын. Игәашә ҳанҭалазар, абар ақьаԥҭажә; иҵарҟаца иаркуп иҩны ашәқәа, имӡырхагьы рахә ықәыршәым. Иҟалазеи ҳәа агәылацәа ҳанразҵаа иҳарҳәеит, зыҽны аныха амҵа аизара ҳауз ауха, ауаа рыцәаԥсымҭаз, Раҳман ҭаацәаныла дшыхҵәаз. Аха аӡәгьы издыруамызт ихырхарҭа. Иҩашьомызт ари бзиарак ишазҳәамыз. Ҽмыршьагала ҳхылеит уи ауаҩ ишьҭа. Ҳгәылацәа шьаруалаа анхацәа зегьы ҳара иҳаӷомызт, ҳрыцҳазшьоз, ҳазҭагылаз збоз ыҟан. Убарҭ рыла еилаҳкааит, Раҳман иҭаацәеи иареи ақьаҳиа Хәсеин иахь ишиасыз, анхарҭагьы шизалырхыз. Уаанӡа уахь зҽамаздахьаз Наӷәацәаа раӷа Чызмаа Ферҳаҭ иакәзаап уи еиҿызкааз. Раҳман иаҳәшьаԥа иакәын иара.
Ожәшьҭа идырын уи аԥашьа ашьоура игәы иҭакны ҩнуҵҟала ҳамч аԥыххаара дшашьҭаз, илымшоз иҟази, ахәахшажә, амчра иара импыҵакын усгьы, иахьаҭаххоз аԥара-ашьарагьы деигӡомызт. Ожәшьҭа иҩашьомызт, ҳаҩнуҵҟа аидгылара шҳацәмаҷыз гәаҭаны, зда дҳамамыз Таҳир ицәа ԥнаҽыртә еиԥш аныха аӡра еиҿызкааз Ҳазреҭ-ԥашьа иахьтә иаауаз амаӡа мчқәа шракәыз.
Ҳазреҭ-ԥашьа дшақәгәыӷуаз еиԥш, аублаақәа рарԥарцәа еиқәных, аӷзааҳәа ар рашәа ҳәо, «Нагӡара иқәзааит, Асулҭан!» ҳәа ҿыҭуа, амеидан ахь дызусҭзаалак аӡәгьы дкылымсит. Урҭ, дад, Шәарах ишуасҳәаз еиԥш, абнара рҽарҭахьан. Уа иахьнеиз, Асулҭан ир хәҭақәа ирцәыбналан иҟаз аҭырқә рԥарцәеи дареи еиқәшәеит, еиҩызцәахеит. Урҭи дареи рҽеилархәны, абырзен мҟәыҵахалаҩцәеи, Ҳазреҭ-ԥашьа ир хәҭақәеи ирҿагыланы ирабашьуа рҿаархеит. Урҭ иԥшатлакәха иаацәырҟьаны иҟарҵоз ажәыларақәа Ҭырқәтәыла хама-хама изшарц иашьҭаз рымч еиҵанаҟьон...
Ари збаз Ҳазреҭ-ԥашьа даапкит, дҿаҳәатәхеит. Раԥхьаӡагьы иԥсы ҳаиҭарц иақәикит, хыхьчашьа змамкәа ақыҭақәа ирыххалан иҟаз ҳәсеи, хацәеи, хәыҷи дуи аублаақәа. Уи алажә еизганы иман, ақыҭа заптиақәа рыхьӡҵаны, рыцҳашьара зламыз, абрагьцәа-алажьыфацәа. Убарҭ лҽыжәҵаны, илага ҳқыҭақәа иларыжәиҵеит. Иаазыдгылаз аҩҩнқәа иҩназ лдәылцаны, амца наурыжьуан, иаарԥыхьашәоз арахә нараԥырцон. Арԥыск баша џьара даарԥыхьашәаргьы арра уацәыбналеит ҳәа, жәлары иахьырбарҭаз илеигәыдҵаны дыршьуан.
Абас, аублаақәа ҳхымҵәар ада ԥсыхәа ҳамамкәа ҳааҭагылт. Ахҵәара, мцахәыцәа, аублаақәа ахьнеилакгьы уеизгьы қәашьс ирымагәышьан.
Абарҭ амш уадаҩӡакәа руак ашамҭазы, ҳаӷацәа ирулакгьы дшынҭаацәаз цәгьаԥсышьа ирҭеит Таҳир.
Даҳзымхьчеит уи; ма агәлымыҩра ҳахьӡеит, ма дзыԥсаҵәҟьаз цқьа иаҳзеилымкааит. Абри, иара ихаҭа иҩызцәа ааигәақәа ҳадагьы, аублаа жәлар зегьы ирхымҵуа хьымӡӷы бааԥсны ирыдхалт. Мшәан, абри ацәгьарагьы сашаҳаҭымхар ҟамло иҟазма, зегьы ирхаанхаз, сара хәашацәгьа?
Таҳар, Анкаранӡа дзымнаӡакәа дхынҳәит, иҩызцәеи иареи иага џьабаа рбазаргьы, аибашьра аҳәаа изхымҵит. Ус еимга-еимцарак аабозар ҳәа, иԥшыхәуа ишдәықәыз, џьоуки дареи ааилаҳаит, аҟәҟәаҳәа ианааиларҵа, Таҳир иҩызцәа аҩыџьагьы ивыршьааит, нас иаргьы дҳазҭархозар ҳәа ишьҭахысаауа иааишьҭалт, иҟалап, урҭ Али Ҳазреҭ-ԥашьа иԥшыхәцәа ракәзаргьы... Ишакәхалак, арахь ажәлар зҭагылазгьы идыруан, ишьҭахьҟа дыхнымхәыр ԥсыхәа ҟамлеит Таҳир. «Карынџь-Овасы» данаалала, иааиқәшәаз аӡәы иеиҳәеит ҳныха шыӡыз, иаргьы ахлымӡаах ихы ишҭадырԥаз. Абри ашьҭахь дышиашаз иҩны дмаакәа, иҩызак иҟны иҽааԥхьеикыргьы ҟамлози, аха уи ауаҩ ижәлар рыгәҭа дзыцәшәоз акгьы имамызт, игәы раҳаҭын...
Аҵх ашамҭахь инеихьан аҩны данааи. Иԥҳәыс Гиулизар разҟыцәгьа лҿала иалҳәарц иҭаххеит, ихарамкәа ихарартәыз. Ларгьы дналаган, аҳәара дшаҿыз:
– О, аԥшәма, уҟоума? – ҳәа агәашә ахьынтә аублаа бызшәала бжьык аагеит.
– Шәарбанқәоу? Аҩныҟа шәмааиуеи? – ибжьы нарықәиргеит Таҳар, абарҵа аҟнынтә.
– Агәашә аҟынӡа уааскьеишь, џьоукы урҭахуп!
Таҳар хәашабга, зыбла ҭырхаха изыԥшыз иҩызцәақәак ракәыз џьишьо, иихәыцыз сеидру, дхахаӡа днарԥылт.
Агәашә аартыха имҭакәа, aҟәҟәaҳәa инеигәыдырҵеит, деизыххаа данылкаҳа, ҳилгеит ҳәа уаҳа ихамлакәа, аԥшьҩыкгьы лҽыжәҵын абгақәа реиԥш аҩны иааҩналан, арҵәаа-арҵәааҳәа аҳәҳәара иаҿыз Гиулизар аҿаԥа налҿаҵаны, дԥахны дҿарҳәеит, акәадырырҭа днақәжьны, аӡә дналҽхьнылеит. Аҷкәынцәа жыцәқәа ирылшахуаз, ахысбжьы аҳәҳәабжьи иарҿыхан, игәыҭҟьа-ԥсыҭҟьаха ишгылаз ауада иааҩнадыргьежьын, иркит, урҭгьы рыҿқәа шәаҳаны аҽқәа инарықәырҵеит. Ацәгьауцәа имшәо-имырҳауа ауп ишааиз, ашьҭахь аҽышьҭақәа злаабаз ала, урҭ жәпаҩын, асқьаргьы рылазар акәхарын, аҩны иакәшаны игылан, гәылак иҿааихаргьы акгьы илдыршомызт. Аҩны амца лоужьны, ирҳәынҷаз рыман, асакара илықәхәаша ицеит.
Абарҭ зегьы цәырган иеиниаз иреиҳәахьан Таҳир, Сиҭи сареи ҳанмхҭыгәлоз. Раԥхьа инеишаз ҳакәын ҳара, аха лассы аамҭа иаҳмаҳаит ацәгьара иҟалаз.
Таҳир дызҭахыз, игәра згоз зегьы аӡә дагымкәа иеизахьан. Ахәы дгәаҟуан, дшеиқәымхоз ҩашьомызт, аха икәшан игылаз мчы ҳамамызт. Зхатәы ҩни иацралаз амца зҿалашоз: «Ажәақәак шәасҳәарц сҭахуп, сахьӡозар, шәааскьа!» ҳәа ибжьы изҭымкаауа дналагеит иара.
Cгәы иаанагомызг, сыԥсҭазаара ззысҭахыз аублаа жәлар иреиуоу аӡәы ихымҭала сыԥсып ҳәа! Сызшьыз, сеимызҵәаз абрагьцәа раԥхьа дгылан Чызмаа Ферҳаҭ! Урҭ ҳаӷацәа рнапаҿы дыбџьар лашәхеит. Сдаракәац ыҟамкәа исылгеит ҭаацәала, хшарала. Аҩны ирблыз усс измада, исцәалаблыз ауп, макьана сыԥсы шҭоугьы быжьра-быжьҵәа анышә сыҵазцало! Иблит макьана шәҟәны иҭыҵны адунеи зымбацыз, иеиқәсыршәаз аублаақәа рынбан, иблит жәашықәсала сџьабаа здыз рҭоурых шәҟәы!..
И-и-ҳ, анаџьалбеит, ихьаахҽыгоу хәрашәак аасаҳанда! – ибжьы ихәлашәаӡошәа анааба, иқьышә инықәаҳкыр ҳҭаххеит аӡы, аха инапала ачаҟәа днахеит, ихьаацәгьа чҳаны, деиҭаналагеит: Исхарамкәа исхырҵаз ахлымӡаах шәгәы амырбжьажьацзар, уахыкгьы шәымԥшын, шәҽеиҵаҳәан шәдәықәла Кавказҟа, Аублаатәылаҟа! Иԥсуа дыԥсып, зшьамхы инанагауа дцалап, мчылахаргьы, уеизгьы ԥсроуп ишәԥеиԥшу, шәхы шәамеигӡан, абџьар шьҭышәх! Шәцала! Шәцала! Кавказҟа! Аублаатәылаҟа! Иаашәырԥшы, ианаҭахӡамзгьы иаашәырԥшлоз, шәжәытә хаҵара! Урыстәыла ҿыц аҳәааҿы шәызнеигәышьар, ижәдыруазааит, иҟьаҟьаӡа иаатуеит агәашәқәа! Иҟам, сашьцәа, аублаақәа ҳзыҳәан уаҳа даҽа мҩак!..
Амра иаақәлашаз иԥсы ахьымӡеит, ҳашидгьежьылоз дыԥсит Таҳир. Дабакҿаҳҵоз, иҩны былхьан усгьы, шьаԥак неилаҳшьын, днаганы дныҵаҳаргылеит. Ҳарҭ аублаақәа ҳамацара ҳакәым, егьырҭ ажәлар иҳаланхозгьы, ҳәсеи-хацәеи еибарҵысны иаауан аҵәуарахь. Иҵәыуаны ианааҟәыҵлак: «Иара харак имаӡазаргьы, ирымаркәызыз аҳәыҳә иаҩызаз Гиулизари, ихәыҷы-маалықьцәеи? Иахаразыз иццышәыртәыз иҩны?» – ҳәа инеидашшылон.
Ацәгьауцәа аӡиас аҟынӡа рышьҭа ҭӷәыхаа инаагеит, нас иааҳәын, ӡыгәҭала алада идәықәлеит, рышьҭагьы уа иаанҵәеит, урҭ рышьҭалахагьы аамҭа змадаз, ицеит, ицаӡеит!
Ҳааидтәалан аԥсыжра аҿҳәара ԥаҳҵәеит, амсылман дин аԥҟарақәа рыла адырҩаҽны даажыр акәын аԥсы, уигьы ҳахәаԥшуамызт, иеиҵаҳхырц ҳҭахын, зда дҳамамыз ҳгәлымҵәах иҵәуара, аха ҳазҭагылаз аамҭа иаҳнаҭомызт: аублаа қыҭақәа рылагалара далагеит Ҳазреҭ-ԥашьa ир. Урҭ хыма-ԥсыма аҭабиақәа ржуан. Абзарбзанқәа хаҩҩала ана-ара идыргылахьан. Уӡырҩыр, аибашьра ахьцоз ахьынтәи ахысбжьқәа ааиуан. Иҟазҵәҟьа еилкааны иҳамамызт, џьоукы ҩ-рык еибашьуаз реидысларха Қарынџь-Овасы иақәшәаран иҟоуп рҳәон, даҽаџьоукых, аҽырхиара изаҿу аублаақәа рахгара мацаразы ауп, – рҳәон. Иҳаланхоз шьаруалаа рҽеиҵаҳәан ақәҵра иалагахьан...
Абас ашәарҭа ҳашҭагылазгьы, ҵыхәаԥҵәа рымамызт аҵәуарахь иааиуаз. Таҳир дгьаауруп ҳәа дзыԥхьаӡоз амулагьы иҽагимырхеит. Уи џьашьатәыс ишҳамаз, ҳанынаԥш, ԥшьҽык зҵаҳәаз афаитон аадгылеит агәашә, дааҭыҵит аҳ Шьардын-иԥа Мансоу. Шықәсык еиҳагьы ҵуан, аублаақәа еизаны иахьыҟоу рымԥынҟа дықәымлозижьҭеи. Еиҳараӡак иҩны дыҟан, џьара дынҭыҵуазаргьы, Али Ҳазреҭ-ԥашьа иаҳҭныҟа акәын ихы ахьирхоз, убракәын ԥсгарҭас иахьимаз. Зегьы ирдыруан, Таҳири иареи ианакәзаалакгьы агәынҷыхьа шрыбжьаз, убриакәын иахьа имҩахыҵра зегьы омашәа изырбоз, аха аԥсрахьы дааит, умааин ҳәа иазҳәодаз!
Аԥсы данихыҵ, дааин ажәлар даарылагылт.
– Сгәы иалсит, аҵеи бзиа дшәыцәҭахеит! – даарыдашшылт иара, – аамҭак иоур, акыр зылшоз уаҩын... Ҩынтә-хынтә иасҳәахьан, амҩа ишьҭухыз шәарҭоуп ҳәа... Баша ихы ҭаирхеит, иҭаацәагьы иқәӡит... Ишырҳәо еиԥш, абаа нацәкьысла иагәхасыз диҩызахеит!..
Аӡәгьы алаҿимҭит. Аха ԥыҭрак анаабжьыс, аҳ Мансоу инациҵеит:
– Абзиара шәымазааит, аублаақәа, исхашҭуам аџьабаа исыдыжәбалаз, иҭабуп! Ожәшьҭа уаҳа ҳзеибамбар ҟалап, исҭиит сынхара-сынҵыра, уаха амҩа сықәлоит Францызтәылаҟа, сабхәраахь... Ара иаҭыԥымзаргьы, уаҳа иабасҳәари, гәалазаҵәык сымоуп ажәлар шәахь. Шәабацәа рныха ҳамҭас ақьаҳиа Хәсеин-ефенди ила Али Ҳазреҭ-ԥашьа ианизынашәҭиуаз, сара сышәхашҭит... Избан? Иахьа саублаамзаргьы, шьҭрала шәара сшәылҵит... Сара сакәӡамзи иаҳа изықәнагоз! Иеилыскаауеит сара, Али Ҳазреҭ-ԥашьа инапы шәануп иахьа, алы дҳахәап ҳәа акәхап, ишәымаз иреиӷьыз аҳамҭа зишәҭаз, аха иабаҟоу шәнапала шәыцҳа жәбылхьеит... Абџьар шьҭыхны Асулҭан шәидымгылт!
Шәара сгәашәымҭазаргьы, Быҭха ожәы снапаҿы иҟоуп, ахьхьаҳәа ахьԥара нықәԥсаны, иацы аԥашьа имсыхәҳаит. Исыман амҩа сықәлоит. Ижәдыруазааит, мызқәак ирхымгакәан, Европа агәҭа, Париж ақалақь аҿы иреиӷьу ҵәахыртак аҿы зегьы ирбарҭан иҟалоит Быҭха!.. Избо иранаҳәалап, Шьардын-иԥа Мансоу имҭаны убра ишнанагаз, ираиаҳәалап, аублаақәа ҳәа зны жәларык шыҟаз!.. Абзиаразы!..
Дызусҭазаалак аӡәы Мансоу днаскьазгоит ҳәа шьаҿак изыҟамҵеит. Иҳашҳатәараха ажәлар еилагылан... Афаитон наскьон, лаҳәак еиԥш асакара иқәланы, иаҳа-иаҳа ихәыҷӡахо, ихәҷӡахо мацара, дук мырҵыкәа асаба нашьклачыз иналаӡит. Ашьхыҵә, ашьхымӡа аҩнуҵка рыбжьы ҭахәаҽны ишго еиԥш, ур-ур-ур аархылҩит аџьар. Иҟьаҟьаӡа иаахтыз ацәгьара, ашьаршәы еиԥш илаԥшуан, ихәрақәа рыда цәалажьылагьы шәытарак имамкәа, дыцқьакәакәараӡа раԥхьа дықәын Таҳир, ахлымӡаах ихыхны. Уи еиҳагьы иарҵаулауан иара усгьы ҵа змамыз ажәлар ргәырҩа!
Ус, «Уаа, нан, Таҳир!» – ҳәа аҭынчра бааԥс игаз ааилалгеит Хымжәажә, лыхцәы ҵаӷа лықәԥсаны аԥсы иханы дахьтәаз. Уаҳа амыткәма изызҳәашаз ҭынха ааигәа димамызт Таҳир. Уи, лхаҵа Сиҭ иеиԥш, ақәра ӷәӷәа шлымазгьы, макьана деиламҳацызт, аха иабаҟаз, иеицакхьан лыбжьы хаа. Хымжәажә ианлааз, аккаҳәа иаацәырылгоз амыткәма, реиҳа ачҳара змаз ахацәаҵәҟьагьы аддыҳәа рмаҟақәа ԥыҵәҵәартә илыруазыруан...
Алаӷырӡ зқәыкәкәоз Хымжәажә лажәа гәыҿкаагақәа убриаҟара сгәы аҵахь инаскьеит, иахьагьы иеилышшахьоу сгәалашәарақәа неизсыркәкәар, издыруада абжак аҟара сгәалашәаргьы, да, сналагапишь:
Нан, нан, ҳҵеи лаша Таҳир...
Нан, сааԥсоуи ҳәа ҳауҳәар, иарҭак узыҟаҳҵон,
Нан, амҩа уашәазаап, знызаҵәыкгьы узықәацом!
Ԥхашьароуп, уҩагыл, закәызеи, иҟауҵо.
Унаԥшишь, нан, убацәа заҟаҩ ыҟаӡоу!
Ацәгьоуцәа мақаруан: «Лааԥшыра иҭатәӡам,
Даҳшьыргьы, ишьа зуа ҳәа ҭынха димаӡам!»
Жәлар рыбзиабара ишьҭнахыз, иарҽырбаз,
Хы злымҟьо, акәалӡ еиԥш наӡаӡа иачаԥаз,
Ирбарҭам акәымзар, иаӷацәа ҟәaҟәacoyп,
Иара дыҟоуп, дыҟаӡоуп, жәлар ргәы даласоуп!
Уҷкәынцәа-маалықьцәа уԥс аҵкыс иуҭахыз,
Ужәлар гәакьа рынасыԥ иауҭеит ԥсаҭатәыс
Уԥҳәыс дауҭеит агәылшьап, ҳамԥын иқәымларц,
Уҩны заҵә амца ацроуҵеит, ҳамҩа урлашарц!
Ишԥаҳаԥсыхәоу, нан, нан, ацәа узалымцыр?
Иага илашьцазаргь, уара уакәын ацырцыр!
Реиҳа уанаҳҭахыз, аҽхьакра уаҭәаӡам,
Уара уеиԥш инаҳԥызо даҽаӡә дҳамаӡам!
Ԥхашьароуп, уҩагыл, закәызеи, иҟауҵо,
Унаԥшишь, нан, убацәа заҟаҩ ыҟаӡоу?!
Ҳҵеи бзиахә цәгьаԥсышьа ширҭаз, иҭаацәа шьаҭанкыла ишықәырхыз уҳәару, аныха зӡаз аус еиҵаҟәаҟәа шыхтыз уҳәару, иара усгьы аублаақәа зҭагылаз аҟымҟыра бааԥс нацуҵару, – ажәлар рычҳара ацигар бӷьыц еиԥш иҵаӷахахьан. Рацәак лыбжьы шыҭгамызгьы, Хымжәажә лмыткәма хәыҷи-дуи ҳәсеи-хацәеи абра иеилагылаз ргәы ҭнашьааит, иԥнажәеит, ҽынкылашьа рзыҟамҵеит... Неиҩымсаҿа, ахацәа зегьы адыжә-дыжәҳәа ҳгәы ҳҭасны, ҳаилаӷызӷызуан, аҳәсақәа рыӡӷы иахон, рыҳәҳәабжьы ажәҩан кылнаҵәон, ақәаршҩы еиԥш икаҭәон алабжыш. Асакара ҭбаа-ҭыцә ианӡаломызт ҳҵәуабжьы...
Абыржәы ҩынтәуп исаҳауеижьҭеи, уаӷеимшхара, жәлары зегьы реицҵәуабжьы... Раԥхьа уи саҳаит, Аублаатәыла ҳанаԥырҵуаз аҽны... Усҟан џьанаҭ дгьыл ахь ҳцоит ҳәа агәыӷра дуқәа шҳамазгьы, ҳахьҵәуан ҳаԥсадгьыл.
Иахьа, Таҳир иҭаацәеи иареи ирыцаҳҵәуан ҳара ҳлахьынҵа еиқәаҵәагьы... Аха ацәылашамҭаз, Таҳир хәашабга, иаҳзынижьыз ауасиаҭ анааҳгәалашәалак, ҳалаӷырӡ рҩашха ишлеиуазгьы, иҟәандаӡа иааҟалон ҳагәқәа... Ҳҿаԥхьа, асакара аханы, аԥсҭҳәа еиқәаҵәақәа иаарылҵызшәа, еилаарцыруа иаацәырҵуан хараӡа, мшын нырцә ашьхақәа ирыҵаршәыз Аублаатәыла... Ҳҵәуара, хақьызқьызра ниасуан уи ҳадгьыл гәакьа аҵаныҳәарахь...
Иеибыҳәан ишҳамаз еиԥш, лаӷырӡыла дкәабаны Таҳир даажит «Аныха амҵа» ахәы акәаԥраҿы. Ныхак еиԥш ҳазхәаԥшуаз ауаҩы, уа акәын иахьинаалоз, иԥсы анҭазгьы дҳалыҳәҳәо дҳаракын, инышәынҭрагьы убас ишьҭыхзар ҳҭаххеит...
Қаранџь-Овасы инхоз аублаақәа аӡәгьы дагымкәа аԥсраҿы иҟан. Егьырҭ аублаақәа иахьабалак Ҭырқәтәыла иалаԥсаз, иразҳәагәышьодаз, машәыршәа аӡәыр иаҳазаргьы, аамҭа цәгьаха дзаауа дыҟазма!
Аҭашәарахьы илаҟәхьаз амра ашәахәақәа надԥхалеит ахәы акәаԥраҽы иҵчааз анышә аӡа – Таҳир иҳадгәын агәы... Ажәлар рышьҭахьҟа бзиарак шыҟамызгьы, аилыҵра рцәуадаҩын, ихьаҳәхьачон... Убасҟан, анышәынҭра заҵә авараҿ, ахәы акәаԥра саақәгылт сбыкь агәҭа кны. Дук мырҵыкәа асакара инахыҵәеит, рзаа-рзаа игоз абыкь ахәаабжьы... Уи ауаҩытәыҩса иеиԥш еилыкка изаҳауаз иранаҳәон.
«Иԥсаҭа бзиахааит, иахьа анышә иаҳҭаз ҳҵеи лаша!..»
«...Иахьыҟазаалакгьы шәиԥхьыӡ рыгымзааит, аублаа жәлар иҳаиуаны ҳгәыӷырҭа Таҳир дызгәаӷьыз!..»
«...Ирзыӷьашкааит, изларааӡаз ранацәа ргәыԥҳәыхш!..»
«...Ишәаҳауама, аҟәҟәаҳәа ахысбжьқәа? Аублаа рарԥарцәеи аскьари еиҿаҳаит! Асқьар ааскьоит, иаазыдгыло аҩнқәа рбылуеит, ирҿагыло дыршьуеит, иаанхаз ахыргоит!..»
«...Иԥсы ҳаидарц иӡбеит ашьаарҵәыра – Али Ҳазред-ԥашьа!..»
«...Ихиам, уҽырхиа! Уажә улаба дадҳәал! Алԥсаа дызмоу, уидымхалан, уахаҵәҟьа джы! Учымазаҩ, асакаса днанҵа! Усаби днылаҳәа амышәкәан!..»
«...Ҳәсеи-хацәеи бџьар иаҵагылартә иҟоу, бџьарла шәҽеибышәҭа! Еикәаӷа заҵәык ада умамзаргьы, маҭәахәуп, ишьҭых! Аҟама змоу, иуҟәынҵа!..»
«...Ҳара ҳаҭаанхеит ҳабацәа рҳәахьа: «Аԥсадгьыл зцәыӡыз, зегь ицәыӡит!»
«...Ԥсадгьылда адунеи ҳанхалеит ҳара!..»
«...Иҳаԥхьоит, зны иқьаԥҭажәҳтәыз Аублаатәыла! Еилаарцыруа иаҳзыԥшуп, ахақәыиҭра мра зқәыԥхаз ҳаԥсадгьыл!..»
«... Ҳдәықәлоит уахаҵәҟьа, уахаҵәҟьа, уахаҵәҟьа!..»
«... Шьамҩазаргьы ҳцалароуп Аублаатәылаҟа! Аублаатәылаҟа! Аублаатәылаҟа!..»
Абас аҳәон сааԥсаны, сыблахаҵ гьежьаанӡа, ихәаа-заауа исҿакыз абыкь. Алашьцара еилаҳанто асакара зегь амҽхакы иааиуан. Алаӷырӡ хьшәашәа рыбла ихыҳәҳәылазшәа, аарлаҳәа џьара икуалыкәаџьон иаҵәақәак... Ари дара заадмырбыз адгьыл аҿы аҵыхәтәантәи аублаақәа рыҵх акәын...
АҴЫХӘТӘАНТӘИ АМҨА
Абар, мчыбжьык ҳхыҵхьазаргьы ҟалап, ахацәа, аҳәса, ахәыҷқәа ҳҽеилаҳәаны амҩа ҳақәуижьҭеи. Џьара хыц-ҩыцк ирзууазеи акәымзар, жәаха қыҭа ирықәынхоз аублаақәа ҳашҳәыԥыз ҳаицдәықәлеит, ҭӡыла уеизгьы хԥаҟа нызқь ҳреиҵамзар ҟаларын...
Наҟ Шьамтәылаҟа, ма Арабтәылаҟа ҳхы рханы ҳцозар, Ҳазреҭ-ԥашьа, абрагьцәа-лажьыфацәа ақәыџьма млашьқәа реиԥш иааҳацрыхо иҳашьҭеимҵар ҟаларын. «Шәӡы ахьыиааҩра шәца!» ҳәа иаҳагьы деигәырӷьон.
Аха ҳара ҳхы ҳархеит ажәытәтәи ҳаԥсадгьыл ахь, Кавказка. Абырзен мҵарсыҩцәеи Ҳазреҭ-ԥашьа иабрагьцәеи ҳрылсны, знык Кьамал-ԥашьа инапаҿы иааигахьоу Ҭырқәтәыла ҳақәнагалар, ҳусқәа маншәалахап уҳәа ҳгәыӷуан. Избанда, уи атәыла бжеи Урыстәылеи аиҩызаратә еиқәшаҳаҭра рыбжьарҵахьан. Уа дҳақәшәап ҳәа ҳгәыӷуан Асовет ҳәынтқарра аҭарнак...
Убрахь ҳхы ахьҳархаз ауп Ҳазреҭ-ԥашьа зынӡак деивызгаз, иабpaгьцәа-алажьыфацәагьы, иааҳацрыхо изҳашьҭаз, уиоуп ҳамҩагьы шьамҩан изыҟалаз...
Еиқәных, ҳара ҳахь ихынҳәит абнара зҽаҭан иҟаз ҳарԥарацәагьы.
Ҳаԥхьаҟа ицоит аԥшыхәцәа, шәарҭак шааҟалаз адырра ҳарҭоит. Хара-хара иҳашьҭоу ҳҵыхәахьшьцәагьы бџьар мцала иаҳҟәырцоит аҟәҟәаҳәа иҳашьҭахысуа Али Ҳазреҭ-ԥашьа имаҵуарқәа, арыӷьарахьгьы урҭ ҭаха ҳарҭом, ҳлаԥшықәҵаны иҳавасуеит. Ҳшымгәыӷӡоз, иаацәырҟьоит, џьоук ршьуеит, џьоук нараԥырцоит.
Арымарахь, наҟ амраҭашәарахь рацәак ҳзынаскьо ҳаҟам, иеибашьуа иааскьоит Ҭырқәтәылан рымпыҵархаларц иақәлаз абырзен мҵарсыҩцәа...
Аԥсабарацәҟьагьы ҳара иҳаӷоушәа, иреицәаз аарҩара ҳақәшәеит, ҽынла амра ухагәҭа кылнаҵәоит, уахынла иааузымчҳартә ихьҭахоит... Амҩа ҳәа ҳазқәугьы закәызеи – Кониатәи аԥслымӡ сакара, уа иҟам ҵлазаҵәыкгьы ухы назҵоукыша, аԥхын уԥсуазаргьы ӡы-мҳаҵәк узыԥшаауам... Баша ирҳәарымызт аҭырқәцәа уи акаршәра ҭацә азыҳәа: «ԥсаатәк захыԥраауам, чаландарк захысуам!»
Ахәыҷқәеи, ачымазцәеи, ахәцәеи зыниалаз ауардынқәа ҿыжуеит, игәагәоит, аидара зқәу аҽқәагьы харҟәысуеит, аԥслымӡраҿ ирфагәышьозеи, рыӷра ҩеит, рҿы ианаҳамкыр, изымцо иалагеит.
Иршьыз ҳидхалом, иаразнак анышә днаҳҭоит... Ажәлар еижәибаҵоит, џьара иеидҵәаҵәалоит, умацәа узрыламҵо, ҳәҳәароуп, ҟаароуп, ахысбжьқәа џьара иааиқәтәар, даҽаџьара иҩыҵҟьоит...
Али Ҳазреҭ-ԥашьа дмақар-чақаруа иаҳниҵоит ацҳаражәҳәацәа: «Амсылман дин еилазгаз агьааурқәа! Шәынҵәаӡарц шәҭахымзар хаала шәабџьарқәа шьҭашәҵа! Иаашәыкәыршаны амҩақәа куп! Азҩаҿкы ҟаԥшь шәыманы, амалагьы иҭынчым атәыла шәаҳзалаҵом!..»
«Аллаҳҭаала уишазар, уаҳҟәаҵ, ҳарҭ аӡәгьы ҳаиԥырхагам, ҳаԥсадгьыл ахь амҩа ҳақәуп!» – аҭак ҟаҳҵон ҳара.
«Ус акәзар, шәарҭ аҟаԥшьқәа ихырхыз, ишәсырбап сара аԥсадгьыл ахьыҟоу!»– асқьар лаҳажәиҵон алажә.
Иаҳа-иаҳа ҳныҟәашәа иагхоит... Аидыслара ада ԥсыхәа аныҟамлоз мчыбжьыла ҳҭыԥ ҳзахыҵысуамызт. Зынӡаск ажәлар ргәы цазар ҳәа ҳшәаны иаацәыраагоит ажәытәтәи аублаақәа ҳар рашәа. Ахапа ааҭсырҟьоит сара, ирӷызуа иаасыдгылоит Сиҭ, Мураҭ, Дауҭ, Ҭаҭласҭан... Аҿарацәа рыбла дгәырӷьаауа иҳахәаԥшуеит, ргәы иахәагәышьозаап, аха аҳәашьа иақәшәом, ирыздыруам!
Амра ҳақәцеиуа, асакара ԥслымӡ абжара еиҩаҳшахьазар ҟаларын, Сиҭи сареи дааҳадгылт Хымжәажә.
– Ҳгәылацәа рымҩаныфа нҵәеит, асабицәа амлаҳәа иеибархьусууеит, иҳамаз ахәыҷы рысҭеит! Ожәшьҭа ишԥаҟаҳҵои ҳара?
– Иахьрыбҭаз ибзиан иҟабҵеит, бымшәан, ҳаргьы анцәа ак ҳаиҭап! – лгәы ааирӷәӷәеит Сиҭ.
Абас ҳшымгәыӷӡоз, амцабз еиԥш иҩыҵҟьеит амлакра. Рцәашьа ҳзамҭеит, Али Ҳазреҭ-ԥашьа иабрагьцәа рхымҭа аҵкыс еицәахеит. Раԥхьа, ҳуардынқәа ирыҵаҳәаз ацәқәа нап дҳаркит. Аха акәац злаажәуаз, ма илзааӡуаз амҿы ҳазҭодаз, ҳуардынқәа ҟәaҟәaca илкажьны, амцақәа рылеиқәаҳҵеит...
Ажәлар еилагьежьуа, иеилахынҳәуа, дара дара еизыӷыӷуа ианааилахалак, сыбҩатә быкь аашьҭыхны, раԥхьа снагыланы сҿынасхон... Ашьаҟәада зыцрашу алым еиԥш уи хәаа-заауан:
«Ҳаит, абааԥсы, шәымшәан, ожәшьҭа рацәак ҳагым! Фатәи-жәтәи гарҭа ахьрымам аҭыԥқәа ҳрызнеиуеит лассы! Уи нахыс: шьаҿак ауп иаанхо Амшын Еиқәа аҟынӡа! Уа иаҳзыԥшуп аӷба дуқәа, ҳаргоит Аублаатәылаҟа! Аублаатәылаҟа! Аублаатәылаҟа!»
Сбыкь хәаауазаргьы, абас акәын зегьы ишраҳауаз. Ишызбоз ажәлар лахҿыххон, сызцом ҳәа итәазгьы даагылон. О, агәыӷра мцахәыцәа, иабауԥшаауеи уара, абрд аҟара мчхара?
Аха рцәашьа ҳзаҭом, амца еиԥш иҳадралаз амлакра. Аҟәҟәаҳәа инаргәыдҳҵоит Ҳазреҭ-ԥашьа ир ирыцраҳҟьаз, ҳаидарақәа назгоз ҳаҽқәа, рыԥсымҭаз угәы аҵанӡа иҭнашьаартә икьыркьыруеит. Maп, Аублаатәыла ишыҟаҳҵаз еиԥш, ҳаӷацәа ирымԥыхьашәоит ҳәа инҳарҵәом ҳаҽқәа! Амла ҳаиқәцәоит, фатәыс иаҳҭахуп! Игәыӷьны ҳшәақьқәа ирымоу амҿы ҳзалакьысуам, аԥслымӡ саҟара иқәыршәым хьышьаҵәык нас излаажәрызеи? Иабаҟоу ҳачуанқәеи, ҳқәабқәеи, рышьҭыхра ҳалымшазт икаҳажьхьеит! Асакара иқәиааз ақыцә-мыцәқәа ҟәшәаны, ицәҳарббылуеит аҽжьы!
Уахынла ихьҭоуп, ҽынла аԥсабара амца ацралап уҳәап, ҳшьапы мыждақәа аԥслымӡ ца иахьнылашәо иабылхьеит, иҷарыхәӡа иӷрахахьеит, ахы цаҳә-цаҳә иаԥыхьашәаз реиԥш, амра цәгьа зысны заҟаҩ хышәҭны аԥслымӡра илаҳауадаз? I
Аҭаҳмадцәа ҳаикәагыланы еиҭах иаацәыраагон ар рашәа, «Шьамҩазаргьы ҳцалароуп ԥхьаҟа!» – иналаҳҵоит ҳашәа.
Амлакра шаҳҳәоз, иаацәырҟьеит, асакара агәҭахьы инеиаанӡа ҳәа зыҽӡауа иҳашьҭаз аӡышра. Иаабахьоу акы иеиԥшымхеит уи, урҭ аҩ қәыџьмакгьы еинаалеит, иаразнак рыбӷа еибырҭеит.
«Аӡба!» – иеибарҵәаауан ахәыҷқәа. «Аӡба!» – иеилауазыруан ҳәсеи хацәеи. Макьана зшьамхы инанагоз игьежьы-хынҳәуа иеимырдон асакара, ҳаӷацәа рхымҩасгьы иацәшәомызт, ирзыԥшаауа џьыршьон ӡы мҳаҵәк. Ӡаагара идәықәаҳҵаз гәԥҩык аӡәгьы дзыхнымҳәит. Урҭ ирышьҭаҳҵазгьы рхабар ыҟам.
Асакара иқәҳәазо инеиуаз ауааԥсыратә рҩаш зымқәацо иалагеит. Игылоу реиҳа икажьу еиҳауп, ацәажәара зылшо дгәааны даӷьуеит. Рыкәақәа ирҭаԥшуеит, реилаҳәарақәа еимырдоит. Машәыршәа, хәашак анырбалак, зегь азыҩуеит, напышьашәалагьы иузеиҟәыкуам. Згәаӷ еимоу ашәарахқәа реиԥш ауп урҭ шеиҿаԥшуа. Џьоукы рлабақәа рыҽрынҵаны иҩеибаргылоит, нас аҩы иашьны иҟоушәа икаҳа-бӷало асакара инықәлоит, аҵиаақәа хыҵәҵәаны ирҟаҟоит, саҟара ҳәынаԥк рызкыргьы азамана...
Ҳарҭ аҭаҳмадцәа ашәаҳәацәа ҳаиҭааидгыланы иаацәыраагеит ашәа: «Ҳаит амарџьа, шәгәы кашәмыжьын! Уаха икыдҵәан илеиран иҟоуп ақәа!» Уи ожәшьҭа иашәамызт, ӷызы-ӷызран, изаҳауазгьы ус акәхарын ишеилыркаауаз... Аха иаҳҳәалар акәын ҳаԥсы ахьынӡаҭаз...
Сишь, дызусҭда асакара иқәланы иаауа, имч шыҟам ҩашьом, дгылоит, дкаҳауеит, дгылоит... Акыр данааскьа, ибжьы ааҳалаҩит.
– Аӡытҟәа, абааԥсы, аӡытҟәа!
О, анаџьалбеит, изакә мчузеи, ирзаԥшааз уи иажәа аԥсхыҵрахь инеихьаз жәлара! Игылаз уахь дыххымшақә ддәықәлеит, итәаз дакӡамшәа дҩаҵҟьоит, икажьыз ԥшьынаԥха дҳәазоит... Ан лхәыҷы дылхашҭит... Ахшара ранацәа ираԥыҟьеит, ажәлар арахә реиԥш еижәибаҵеит, асакара ҭбааҭыцә рызҭшәарахазшәа ацарҭа рибаҭомызт, иеигәҭасуан... Урҭ нызкылашаз мчык ҟалашам игәахәрын ирыхәаԥшлакгьы. Аӡытҟәа аҟынӡа изымнеикәа, аӡы зҵабаз аԥсыӡ еиԥш, иԥаҭ-ԥаҭуа заҟаҩ аԥслымӡра илахада! Аха урҭ ирызхьаԥшуадаз! Уажәыгь слымҳа иҭаҩуеит аԥслымӡра иалашәоз ашьапы рацәа аӷәырџ-ӷәырџ, аӷәырџ-аӷәырџ ахьрымшыз.
Ачалеи жәпаҳаҳраӡа алсра уадаҩны изхықәиааз аӡытҟәа, жәабаҟа десҭын аҵанакуазар ҟаларын, атҟьап еилыӷраа ихтаталаз аӡы унарбомызт, абаафҩы хышәшәон, акәара ацынхәрас аршьынк аҵкыс инеиханы аҿыгҳара аманы, иҩанҭхьӡа аџьыка ԥаҩ аҿыкәыршан...
«Шәаагыл, абааԥсы, машәырк шәыхьуеит!» – ҳәа абжьқәа шгозгьы, еибарҵысны инеиуаз ажәлар хакула иажәлеит аӡыҭҟәа. Аџьчка ԥаҩ иахьҩырны заҟаҩы ҵааҟәрылада! Аԥсыӡ акәым, изакәызаалак, адаӷьҵәҟьа инаркны, ԥсызхаз акгьы харшәмызх. Аӡы ҟәандашьшьыран, ижәпан, ихәашьын, аха уи агәхьаа зкыдаз, Аублаатәылахон арҩашқәа paҵкыс ицқьазшәа ҳаҵашьшь иаажәуан... иаажәуан...
Зызхара зжәызгьы аӡыҭҟәа дзахыҵуамызт, инҵәар ҳәа дшәозшәа дахӡыӡон, аха хәыҷы-хәыҷла ажәлар рыгәқәа дырҭынчит, убасҟан ауп цқьа ианеиҿаԥш, аранӡа зшьамхы инанамгаз дангәарҭа, ахәыҷы, иан дшыҟамыз баны, аҵәуара даналага, ангьы, илцәыӡыз лыхшара рыхьӡ ҳәаны ҿыҭуа асакара данықәла...
Аӡышра анеиқәтәа, иаразнак иаацәырҟьеит амла! Аха адырҩаҽны ҳшымгәыӷӡоз насыԥк ҳзыҟалеит. Амрагыларахьхәи ҳган ахь ҳзыхьчоз ҳарԥарцәа игәарҭеит, ирҳа-шәҳауа асакара ишықәыз ианеиҵам ҽышәк ауахьад. Ираԥцаны ҳара ҳахьтәаз аӡыҭҟәа шыҟоу рҿаархеит. Иуаҳахьоума зныкыр, дад, Шәарах, ауааи аҽқәеи анеибашьыз ҳәа аамҭак аӡбахә? Убасҟан, абри аӡыҭҟәа ахықәаҿ иҟалеит иара. Абџьар змаз хысуан, аҽқәа каҳауан, аҟама змаз даазыдгылаз аҽы иналеиҵон, аиха змазгьы, аҽы ахы иарбаны аҿынеирхон. Ауахьад еикушон, ҳаргьы ҳаикәшон, икаҳауан аҽқәа, икаҳауан ауаагьы... Алҩа шьҭачызшәа асаба хатәалан, аҽышьапхыц иагазгьы заҟаҩ ыҟада? Икаҳаз аҳаиуан аԥсцаха амҭакәа, ацәахыхра иналагон, уи иалгаанӡа абгақәа реиԥш акәац еимырӷәыцәуан... Реиҳа ачҳара змаз, ачалеи дырхуан, амца лацраҵаны, аҽжьы налажьны ирҟәион, уи икажьыз аџьыка лақәырҳәҳәны иаҳфауан, ҳанҿажәклак, аӡыҭҟәа ҳнаҭалон...
Иҳакәшауа ҳзыхьчоз ҳарԥарцәагьы арахь ихынҳәит, ожәы ҳҽеидаҳкылт зегьы, ишьҭаҳхит џьыкала иҳәахны аҽжьы мҩаныфас. Ҳанықәҵуаз ауха, аӡыҭҟәа иаҿыкәыршаз ачалеи амца ацраҳҵеит, аублаақәа макьана уа иҟоуп ҳәа ҳаӷацәа хәыцларц...
Ожәшьҭа ҳахьынаԥшуа хараӡа иаабоит ашәаԥыџьаԥ иаҵәара, уа ишыҟоу ҩашьом ақыҭа...
Аха зынӡак ицәгьахарц иҟазаарын ҳлахьынҵа. Ҳаҩнуҵҟа иҵысит амгәахь. Раԥхьаӡа дычмазаҩхеит, хҩык ахәыҷқәа лыԥсы рыхҭынҵо иаазгоз ԥҳәыск. Лыӷра ажәжәаҳәа дҭыхо, дхәыҵәы-хынҳәуа аԥслымӡра дшылажьыз, лыԥсы аалхыҵит. Анышә лаҭаха ҳауаанӡа, илыхшазгьы каҟьҟьа анҵәара иналагеит. Нас уаҩ иимбац, уаҩ, имаҳац ахырзаманҵәҟьа ҳҭагылт. «Аа, сыԥсит, сыԥсит!» – ҳәа аӡә даныҳәҳәалак, уи иҟны ҳнеиаанӡа, даҽаӡәгьы дынкаҳауан. Макьана сара сеибган, ачымазцәа сгьежьы-хынҳәуа сышрылаз: «Заурҟан, сашьа, уааскьеишь аранӡа!» – лыбжьы аасықәлыргеит Хымжәажә. Снеиаанӡа дхышәҭны аԥслымӡра дылаҳахьан... Сиҭи сареи ҳаицхырааны аԥслымӡра еиҩыжааны даҳҭеит. Аха Сиҭ, ажәымҭацәгьа, анышәынҭра дахыҵуам... «Заурҟан, схы ишакәым избоит, слыважызарц сҭахуп, асакараҿ лымацара дсызныжьуам!» иҳәан, инапала ихатә нышәынҭра ажра далагеит. Уа, анцәа злыԥха ҳаура, ари еиԥшгьы аӡәыр даниахьоума, аублаа гәықәхақәа, зегь ҳахьырц ҳаҟан акәымзар! Сиҭ идыруан иаџьал ибӷа ишкыдгылаз, адырҩаҽны дыԥсит, днаган Хымжәажә лывара? иара инапала иԥиҟаз анышәыиҭраҿы дызжит.
Суауаӡа сырхагылан еизааигәаз ҩ-ҳаҭгәнқәак. Урҭ ирҵәахит наказа, зцәа-зжьы макьана цқьа имыхьшәашәацыз, адунеи аҿы исзынхан иҟаз сҭахцәа гәакьақәа! Алаӷырӡ ҟәандаӡа инасҿыкәкәоит, аха уи сыблақәа рахьынтә иаауамызт, уа иҭабахьан, сцәа акәын илаӷырдышуаз...
Ус, – ижәуазеи, уара шәшыбзаз шәыԥсӡама? – Шәааскьа арахь! – ибжьы ҿацаӡа иааҳалаҩит аҭаҳмада еиқәышла Ҭаҭласҭан.
Аҳаҳаира, ҳаира
Аҳаҳаира, шәас yapa!
Иаацәыригеит аркәашага, еибгак еиԥш аҿеиҩ-аҿеиҩҳәа анапеинҟьарагьы дналагеит.
– Ишәымбахьеи, уара, ацәашьы анкьаҭаша аԥыркьҳәа ишҩыҵҟьо? Ҳанҵәамҭаз аҟама аҿы цеицеи еиԥш ҳаӷацәа рыбла ҳхыччалап! Аҳаҳаира, шәас уара! – Аҭаҳмада иаҳа-иаҳа ирццакны инапы еиниҟьоит, аӡәы днаидҵыр, даҽаӡәы иахь днеиуеит, лаԥшы џьбарала рыбла дхыԥшылоит.
Џьашьатәшәа иҟалеит ари, «ухы еилагеит, аҭаҳмадажә!» – ацымхәрас, аарлаҳәа зшьапы иқәгылазгьы, зымч зылӡааны аԥслымӡра илажьызгьы ашәа инақәдырӷызит, рнапқәагьы аинҟьара иналагеит. Рыгәҭагьы игьагьаӡа иааҭадырцәит аҭыԥ.
– Адгьыл гәымбыл ҳара ҳзы идагәахеит, ҳасабицәа рҵәуабжь аҳаӡом! Илашәхеит, жәларак шеиқәынҵәазгьы абаӡом! Кәашарала иҳардыдып! Ҳшьапы шьҭыбжьқәа рыла иаҳардыдып макьана хаԥсы шҭоу, ҳашхацәоу! – даҿуп аҭаҳмада, – уа, Ҭаҭласҭан, иулӡааӡама абаҩҷыда иулаз? Аублаатәыла ачарақәа рҿы аишәахьча уқәгылан уаныкәашоз, ушьапқәа рыласышьа уаҩ илаԥш ахьӡомызт, – ихы дацәажәон аҭаҳмада, инаиқәа еинҟьауа, – аха аишәахьча ҵысуамызт, ҩыла ихыхәхәо иқәгылаз аҵәцақәа цәыкәбарк рыхшәомызт. Аҳы, Ҭатласҭан, уаҩ данзымкәашаӡо укәаша!
Ҿыц еимарԥсаз анышәынҭра ожәоуп санаахыҵ, ашәак сҳәоит ҳәа сҿы злеихысхрызеи? Аха сара сгәаҿы гәырҩа-џьабареи гәырӷьареи ҳәаа рымамкәа еилаҵәахьан. Аҳаҳаира ҳәа снаҵаҳәҳәеит саргьы. Сара сеиԥш аркәашага ашәа еибанаркыз шьардаҩхеит. Иақәдырццакуеит анапеинҟьарақәагьы.
Ҳаит, ахацәақәа, хәыци бӷьыци ҭибажаароуп иахьа! – еиҭаагеит Ҭаҭласҭан ибжьы. Нас иӡарақәа лҭарбаӷьа икны, ишьацәхыԥқәа дрықәгыланы дкәашо иҿынеихеит. Зны-зынла аҿеҩ,-аҿеҩҳәа инапы еиниҟьоит, даҽазныхгьы шьамхыла дышьҭасырц иақәикуеит, аха изыгәаӷьуам. «Избо закәызеи, шәан лхы дааст! – схәыцуеит сшанханы, – иабаимаз аҭаҳмада абриаҟара амч ҵәахны! Абриакәызма ҳабацәа иззырҳәоз «Аԥсцәа рчара уны, аԥсцәа зыркәашаз!» – ҳәа? Урҭ ирдыруазма, ариеиԥш ахырзаман ҳшазкылсуаз?»
Ус, Ҭаҭласдан ажәлар рыжәпара гәаҭаны иҿынеихсит. Ауаа наскьа-ааскьан, амҩа хәхәаӡа инаирҭеит, иара дцон уи даныланы дкәашошәа ҟаҵауа, уаҳа илымшо днеихьазар акәхарын, зынгьы даақәгьежьны инапы еиниҟьон. Икәашозгьы, игылазгьы, итәазгьы, ашаха ҳхаҵаны дҳахозшәа Ҭаҭласҭан ҳнеишьҭалт ҳаиԥхьытта! Макьана зшьамхы инанагоз, ԥхьаҟа ҳаихон, ҳаблақәа азхан ҳҽыздаҳхалоз ақыҭа, ҳзынаӡагәышьар, убраҟа иҵәахызшәа, иҳалагьежьыз ачымазара-ҿкы ахәшә.
Абри нахыс иҟалаз Заурҟан цқьа еилкааны аҳәара илшомызт. Уи игәалашәомызт аублаақәа заҟаамҭа амҩа иқәыз, иахьынӡааихьаз аҭыԥ хьӡы, ауааԥсыра заҟаҩ аанханы иҟазгьы... Иахьа ииҳәоз, уаҵәы даҽакала дахцәажәон, ицәеилаҩынтуан...
Урҭ амшқәа рзы ихаҭагьы аколера илаҽхьан, издыруада, игәалашәара архәашьра убри иахҟьозҭгьы? Аха уеизгьы иҩашьомызт, аҭаҳмада уаҩ дызнымиацыз ахырзаман дшалаԥшыз, ишихигаз... Данцәажәоз, ицәыршәагаз акы илаԥш нақәшәазшәа, ожәы-ожәы ицәа дҭаӡыӡоп, иҿаԥшылара ааимахәлон, ибжьы изҭымкаауа инаихәлашәон. Дҩагылан, дбыр-быруа, маҷк даалеиҩеины, деиҭа натәон...
Аха уеизгьы, хьыӡҳәала иабыкәу аублаақәа зқәынҵәаз аҭыԥ?
Ҭырқәтәыла ахсаала аацәырганы Заурҟан снаидтәалеит. Снацәа нақәкны исырбеит Кониатәи акаршәра, икәаԥ иаҵәаха ахсаала ианыԥшуаз аӡытҟәагьы днахәасырԥшит... Ииҳәахьаз акәын, ҿыц акгьы изацымҵеит аҭаҳмада. Абрантәи рацәак ахьыбжьам иҟоуп аӡытҟәа, Заурҟан иахь санаауаз, схықәгылан сҭаԥшуан... Анаҩсҟа акаршәра ишьҭазгьы сылаԥш нахызгеит... Ус анакәха, ааигәазаап, абрахь сҽанадсхалоз, санысзаап аублаақәа рыбаҩ ҵәахны измоу акаршәра.
Жәларак еибарҵысны ианаауаз, кыр аамҭа амҩа иқәхазшәа, иара амҩагьы инымҵәаӡоз акы акәызшәа Заурҟан дахцәажәон, гәыбӷан изҭода ахырзаман иалаԥшыз, аха сара излазбо ала, урҭ ахьдәықәлоз аҭыԥ иаркны, даара иныҟәазар хынҩажәа-ԥшьынҩажәа верс рыда рзыҟамҵеит. Ҳаԥсы ааиҭакны ҳаиҭанеидтәалон, аца зымкыз ахш еиԥш, ԥыҭҳа-ԥыҭҳа иҟаз аҭаҳмада игәалашәарақәа маҷ-маҷ еизиркәкәон, сара, ишыҟасҵац, ианҵо сишьҭан...
Аублаақәа хаҵеи-ԥҳәыси, хәыҷи-дуи наҟгьы ҳзымцо, арахьгьы ҳзымаауа, џьара ҳкыдхалан ҳаҟан. Уа инхоз бжаҩык, заанаҵ рҭаацәа рыманы, рырахәқәа раԥцаны, ашьхара рҽарҭахьан, уахь изымцакәаны иҟаз, ҳара ҳаиԥш азҩа-ҿкы рылалахьан. Урҭ колера ҳалазҵаз ҳәа ҳгәаӷ ркит, изылшоз абџьар шьҭыхны иаҳҿагылеит. Урҭ ирыцхраауан аҭыԥантәи азаптиақәа. Еилахынҳәран, еилагьежьран, еибаҟәаҟәаран. ҳәҳәаран, ҟааран.
Азаптиақәа Сҭампылынтәи ироухьан адҵа: «Аублаақәа азҩаҿкы ҟаԥшь иааргоз азмырхакәа, аколера рыманы иҳалалт, дара зегьы еибаҟьашьны иҟоуп, ақыҭа иалашәмыжьлан, ачымазцәа ншәырҵәа, аԥсцәа жәыблы!..»
Ҳаԥхьа игылаз аҩнқәа рахь еихоз гәыԥсҩык даҳԥызон Ҭаҭласҭан: «Шәеиха, абаақәа!» ҳәа ибжьы ҳақәырго. Ус ҭырқәа нхаҩык аҩны даавҟьан аҵықьҳәа дхысит, уахь ҳнеимышьҭырц иҭахызар акәхарын. Дкаҳаит ахымҩас згәы иҭашәаз Ҭатласҭан. Иԥсы шҭаз сааихагылеит. «Аа, Заурҟан, сыршьит, сыршьит, сагьырзымхеит, убама! Ухаҵазар, Аублаатәыла схы рханы сышьҭаҵа!» – ҳәаны даалгеит, иԥсгьы ааихыҵит. Аублаатәыла ахьыҟаз здыруа сыҟамызт, ашьацраҿ дааиҵысхит, илацәа хызҩеит, ижра сылшозар, ас адәы дцәыжьланы сцозма, аха иабаҟоу! Снеиуан, ожәымзар-ожәы санбакаҳауеи ҳәа сгарыгаҽо, сыблақәа амца рхылан иҭыблаауан, сҿажәкуан, счымазара сышьҭанагәара акгьы агӡамызт, сыкәша-мыкәша аӷлҩа хчылазшәа ихәашьҟаҟаран, сахьынаԥшуаз, саԥхьа аҩхаԥалараҿ ҩнык збауан, убрахь схы рханы сеихон, уа сзынаӡар, ҿамҩак аӡы шԥасмоури ҳәа сгәыӷуан. Аҿыв-сывҳәа ахымҩасқәа сывсуан, аха сцәа-сжьы ҵкьыҵкьаршьон макьана.
Ҭаҭласҭан иашьа иԥеи даҽа аублаа арԥыски аддыҳәа инасаҩсит, рҟамақәа ҭӷәыцәаа, ашьра зуз аҭырқә нхаҩ дрыԥшаауан.
– Анышә дыҵамлазар, дабацарыз, абра сылаԥш неихьыԥшит! – ҿааиҭит руаӡәык.
– Хымԥада, ҩнык дыҩналан иҽиҵәахт! Арахь уеиха! – даҵаҳәҳәеит егьи. Гәараандак инхибаҳәеит, уаҳа иахьцаз ҳәа сымбеит.
Амӡырха снықәлахьаны, ус уи аҩны иааҩныҩит акәу-кәуҳәа ԥҳәыск лыҳәҳәабжьы, лыӷьаҵәы-ӷьаҵәбжьы, убарҭ инарылаӡҩеит хаҵак иаӷьбжьгьы. Иахьынӡасылшоз сшьаҿақәа инарыцысҵан, лассы аҩн ашә снылагылт. Иаԥхьан агәараанда ихибаҳәаз аублаа рԥарцәа руаӡәы, аԥшәмаԥҳәыс агҿыҩра дыкҿацаланы, иҟама лгәышԥы иҵакны икын.
– Иҳәа, ара иҩналаз ашьҩы дахьыбҵәахыз! Иҳәа, мамзар, быҷкәынгьы баргьы шәазхом! Иршьыз саб иашьа ишьа сыԥхьоит, уи макьана имыхьшәашәацт, уанӡа сшьа зуроуп! Балга, аԥшыха сымам! – длықәҳәаауан иара.
Наҟтәирахь ацәардаӷә аҿы, амцашоура ихҟьо аиарҭа дылан ҷкәынак. Егьи аублаа рԥыс иҟама аҵарыра уи иӷракын...
– Иҳәа, уԥсырц уҭахымзар, уаб иоума араҟа зҽызҵәахыз! – ҳәа диқәымычуан.
– Арахь уаҩгьы дыҩнамлаӡеит! Аҩны еимыжәда, абааԥсы, шәуаами, гәнаҳала ҳшәымшьын! Сыҷкәын ҭынха димаӡам, иаб ҩышықәса рышьҭахь дыԥсит. Имашәкыузеи, амаалықь! Ихьыз азҩаҿкы дацәынхозаргьы жәуам! – Абас уи аԥҳәыс дыҩныҵәаауан, лаԥхьа игылаз аублаа рԥыс диԥырҟьаны лыҷкәын иахь анеира лҭахын...
– Ижәуазеи, уара, шәеилагама зынӡас, ирымашәкыузеи хыхьчашьа змам аԥҳәыси аҷкәын чымазаҩи! – сыбжьы нарықәсыргеит урҭ; арԥарцәа ашә ахьынтә. – Аԥҳәыс алаҵәҟьа леишуам рҳәон ҳабацәа, арахь аԥсхых длымҵоуп! Шәҽынашәысҭха, наҟ!
– Саб иашьа Ҭаҭласҭан рыцҳа дызшьыз абрахь ихы ирхеит. Хымԥада, абри аԥҳәыс дылҵәахит. Ишьа сыԥхьоит, силгароуп уажәыҵәҟьа! – иҳәеит аԥҳәыс дыкҿацаланы дызмаз арԥыс.
– Ус аӡәыр дҵәахызар, аҩны еимыжәда, хаҵаҵас шәныҟәа, арҭ ирымашәкузеи? Ачымазаҩ уихыҵ уаргьы! – сыбжьы неиқәсыргеит егьи аублаа арԥысгьы.
Сажәа ҩбамтәқәа, аҩыџьагь насҟьаны иаагылт.
– Шьыхаҭа иҳамшьыргьы, ари аҩны ҭадырцәыроуп! Ара иааган иҩнаҳҵоит, анаҟа агәаҩараҿ анҵәара иаҿу ҳанацәеи, ҳаҳәшьцәеи, ҳхәыҷқәеи! – аарлаҳәа иҽеиқәкуа даацәажәеит аҩбатәи аублаа.
– Рыҩны идәылган, ишԥакашәыжьуеи, азин шәызҭада? – сиқәшаҳаҭымхеит сара.
– Уххь згеит, Заурҟан, анаҟа адәны анҵәара иаҿу ҳара ҳҭаацәа хара рыманы ирыхьма! – наасҿаирхьит уи арԥыс.
– Уиас, аҩны еимаадап, уиас! – наидиҵеит актәи арԥыс иҩыза. Аҩыџьагьы ашыр-сырҳәа инеикәҟьашан, егьи ауада иныҩнаԥшын, наҟааҟ ааҵра инавалеит.
Ҳарҭ ахацәа аублаа бызшәала еибаҳҳәаз шылзеилымкаазгьы, уи аԥҳәыс сара сыҩналара, лыҷкәыни лареи рзы ԥсеиқәырхаган илыԥхьаӡеит. Агәаԥҳәа лҽаасышьклалыжьын, – Аллаҳҭаала дузылыԥхааит, уара ауаҩы-мшы! Схәыҷи сареи ҳаԥсы еиқәурхеит!– ҳәа дсашьапкуан, скәымжәы аԥшь аанкыланы илгәӡуан.
– Бымшәан, абааԥсы, урҭ шәыршьыҵәҟьарц ргәы иҭамызт! – сҳәан, сымч абаҟахыз, аха сҩалыхан, аарла даасыргылеит.
Ус хысбжьқәак адәныҟа иааигәаны иаагеит, зыԥсы зхыҵуаз аӡәгьы дааӷызы-хәааит. Аублаа арԥарцәа рҟама аҿқәа цеи-цеиуа ашҭа инықәсны, еивас ахшьыра инҭалеит. Саргьы срышьҭалоит ҳәа сҿанынасха, аԥҳәыс лыҩнапыкгьы аасыкәыршан, сеимлагәа сылкит.
– Аа, умцан, ҳныжьны умцан! Ҳамацара ҳанаанха, ушьҭахь иааҩнало ҳаршьуеит! Сара акгьы сурым, сыршьааит аҭаххаргьы, аха сыҷкәынзаҵә дрыцҳашьа, сара сыда дунеи ҭынха димаӡам, иаб усгьы дыԥсхьеит! Maп, мап, сумшьыкәа усзышьҭуам! – абас дыҩныҵәаауеит, лнапқәа сыкәыршаны сылкыуп, дхьышьарххоит, ашә ахь сналышьҭуам. Аҷкәын чымазаҩ, иан лыӷьаҵәы-ӷьаҵәбжьы иаҳауазар акәхарын, инапқәа ҩышьҭихуан сара сахь. Ҳныжьны умцан ҳәа акәхарын иаанагоз, аха изнымкылакәа наҟ инаиваҳауан.
Уи аԥҳәыс уца ҳәа сааулышьҭыргьы, харак сзымцозар акәхарын, азҩаҿкы исыӷралаз сшьапқәа насыҵнаҟьеит, сыблахаҵ аагьежьы-гьежьит, иаасықәлашьцан, сышьҭахь икҿаз ацәырдаӷә ахь слеизҟәҿит. Аӡы шызжәыз здыруеит, уаҳа акгьы сгәалашәаӡом.
Заҟа мши-ҵхп сымԥсуа-сыбзамхо апарҭа сылахаз седроу, схы здыруа саныҟала, избеит, исзымдыруаз ҩнык аҿы сшышьҭаз. Ҩынҩажәаҟа шықәса зхыҵуаз ԥҳәыск дысхагылан сымаҵ луан. «Ара сабаанагеи? Бызусҭда бара?» – слазҵааит сара, сцәажәартә саныҟала. «Цқьа усыхәаԥшыр, сугәалашәаргьы ҟалап!» – ҿаалҭит аԥҳәыс, нас, лҟәардә даахан, саԥхьа даатәеит. Сыбла ԥсылақәа лыдсырхалоит, лхы-лҿы аазыгьежьны, лыбла ҭбаа еиқәаҵәақәа аразра рхыҳәҳәыла исыхәаԥшуеит, лхахәы ҷарыхәӡа, ашлара иаланаԥсахьеит. «Дызусҭда, мшәан, абри?» – схәыцуеит сара, аха дызбахьеит ҳәа сыҟаӡам.
– Мшәан, сышԥаугәаламшәои, – даацәажәеит лара, – ҩыџьа аублаа рԥарцәа сыҷкәынгьы саргьы рҟамақәа ҳаӷрырҳәарц ишаҿыз, ҳаԥсы ҿухит. Аха уаргьы учмазаҩхан, ара узахымсит. Абри узықәиоу ацәырдаӷәы унықәҳаит, уааилыхны унышьҭасҵеит. Убри аҽны инаркиы, иахьапӡа хдырра умамызт, анышәынҭра ухықәгылан, аха Аллаҳҭаала дузылԥхеит, уеиқәхеит! – хәыҷы-хәыҷла исгәалашәо аҿаанахеит аублаақәа аҵыхәтәантәи ҳамҩа... Сыбла иаахгылон ахырзаман сахьақәа.. Аҟәарамҿ еиԥш аԥсцәа еизыхаа... Аҭаҳмада Ҭаҭласҭан икәашара... Уи аҵыхәтәантәи аублаақәа ҳакәашара акәын усгьы... Ус, ус, иаасгәалашәеит ара сшаанагазгьы... Зназы сызлаиаз аиарҭа иҵаакәкәалазшәа збеит, аха сгәы ааԥсахны сҩихан, изулак сиарҭа саақәтәеит.
– Тәымуаҩык, сыбзиарас ибдыруазыз бара, излазбо ала, бнапқәа роуп анышәынҭра сҭазмыжьлаз!
– Умч маҷгәышьоуп макьана, атәара улшарым? – лҳәан, аԥҳәыс ашьшьыҳәа снықәлыриеит, аԥхӡы сықәнаҭәазар акәхап, схы-сҿы инықәылшьит ачабра, мҳаҵәк алагьы аӡы сқьышә инықәылкит. Маҷк санааҭынчха, лара даацәажәеит.
– Исуалыз насыгӡар акәымзи! Сеиқәзырхаз иаргьы деиқәырхатәын... Сара сымацара соума, сыҷкәынзаҵә, адунеи сыззықәу слашырбага иԥсы ҿухит. Уара даненқәурха, Аллаҳҭаалагьы дизылԥхеит! Аиашазы, уадаҩра сыгмызт, ҩыџьа ачымазцәа... Арахь сыҷкәын, анахь – уара! Аха уи усс измада! Шәҩыџьагьы шәеиқәхеит! Издыруада, ожәшьҭа мышлашарак аабар!
Дҩагылан, ашә лхы нылакны: «Бирам, нан, араанӡа уааишь!» ҳәа лыбжьы налыргеит. Рацәак мырҵыкәа, аԥсыгага еиԥш ишьҭыбжь мыргаӡо аҩны дааҩналеит жәохәҟа шықәса ирҭагылаз ҷкәынак, ачымазара цәгьа шихигаз ҩашьомызт, шьакәармак ихы-иҿы иузықәбаауамызт. «Иубома, нан, Бирам, уԥсы ҿызхыз, уеиқәырхаҩ, ичымазара дшалҵыз! Унеи, нан, иааигәара, аԥсшәа иаҳәа, уиацәажәа!» – даҿын аԥҳәыс. Бирам данааҩналаз аахыс иблақәа хааӡа исыхәаԥшуан, дааскьан имчыдаз инапала смахәар ааишьшьит. «Аллаҳ иџьшьоуп, Аллаҳҭаала иџьшьоуп!» – ҳәа дхәыҭхәыҭуан. «Ожәшьҭа издыруада мыш-лашарак аабар!» – нақәлырӷызуан иан.
Дад, Шәарах, абыржәы уареи сареи ҳахьтәоу амӡырхаҿ ауп усҟан сахьаанагаз. Ара, усҟан ожә еиԥш иҭацәымызт, аладахьыҟагьы аҩадахьыҟагьы ауаа нхон, ашьҭахь ақыҭа акалҭахь инаскьаны анхарҭақәа ҟарҵеит. Абри аҩны ауп сахьыҩнанагалазгьы... Ожәы сиарҭа ахьыҟаҵоу ауп усҟангьы сахьышьҭаз, ларгьы абаисшәа акәын дтәаны дахьсацәажәоз... Ишсықәнамго здыруеит лыхьӡ аҳәара, аублаақәагьы, аԥсуаа шәеиԥш, ахацәа рыҳәса рыхьӡ рҳәаӡом, Салима лыхьӡын, хлаҳәада... Абри иубо анхара лара ишынлыжьыз иҟоуп, сара ҵәҩанкгьы сзацымҵеит, амала, ишубо макьана зынӡа иқьаԥҭажәҵәҟьан иҟам, лҩаҵәк ҩасышьҭуеит...
Ааи, дад, Шәарах, ажәа уасыршьызар акәхап, сара сҟынтә шьеи, лаӷырӡи, ԥсреи, ӡреи, хҵәареи рыда даҽак умаҳаит, аха уи сара исхарам. Дад, аранӡа ҳанааих, иаачҳа, ожәшьҭа рацәак сыгым, сажәабжь зызку ажәлар шынҵәаз еиԥш, сҳәамҭагьы нҵәоит.
Саныҩагыла еилыскааит: ари ақыҭа изахымсгәышьеит аублаақәа, реиҳараҩык ҳаӷацәа рхымҭеи амгәахьи неилалан, идырхит, зыԥсы ҭаны иаанхаз ԥыҭҩык, абырзен ры аныхынҳәуаз итҟәаны Бырзентәылаҟа иргеит, даҽа ԥыҭҩыкгьы Шьамтәылаҟа рхы дырхеит. Ҳәанҳәахла излеилыскааз ала, урҭ ахьнеизгьы бзиарак ианымиеит. Егьырҭ ара иаанхаз, Али Ҳазреҭ-ԥашьа, дара-дара уаха еибамбо, ҭаацәак-ҭаацәакла ишаны, Ҭырқәтәыла иахьигӡеит. Урҭ аӡәгьы иԥсы ҭоуп ҳәа сыҟаӡам иахьа, машәыршәа аӡәыр деиқәханы дыҟазаргьы, ибызшәа инаркны ихатәык имамкәа дҩашьахахьеит, ддыԥшылоуп... Иумбо саргьы сшыҟоу? Ацынҵәарах! Уада-ҭынхада, ҩныда-гәарада, жәларыда-ԥсадгьылда адунеи санхалеит!
Салима уҳәама? Ааи, насыԥда, уи лҵыхәтәгьы уасҳәап. Напышьашәалаҵәҟьа аԥсра ахәлымшәа сахәылылхит. Сшьа ӷәӷәазар акәхарын, ԥшьынҩажәа шықәса сшырҭагылазгьы, лассы сшьара сықәлеит. Сабацахуаз, абра саамахеит. Ҳаҟан лареи сареи хаҵеи-ԥҳәыси реиԥш. Мызқәак ниасхьан, акыҭаҿы ачымазара аӡбахә аӡәгьы далацәажәомызт, еиқәтәахьан, уи иацәшәаны ашьхара зҽазҭаз анхацәагьы рыҩнқәа ирхылахьан, дычмазавгхеит Салима. Ахасра-мгәахь лыхьгәышьеит... Сеиқәзырхаз, ларгьы деиқәсырхарц сҽазыскит, аха акгьы сымчмызт, аԥсрахьы лхы лырхеит. Уи лара ианылдыр, саалыртәан, луасиаҭ салҳәеит: «Ухаҵазар, сыҷкәын Бирам, агәылацәа дрыдумыжьлан, уаргьы уаҳа царҭа уманы избом, шәеицынха, уда димаӡам, уизыҟала абыс!..
Мышқәак рышьҭахь дыԥсит лара. Абни ацәардаӷә аҿы акәын дахьгҿаз, хлаҳәада. Агәылацәа иҟалаз рдыргәышьеит, аха аколера дагаз џьшьаны аԥсыжрахь уаҩ дкылымсит. Адырҩаҽны, Бирам дсыцырхырааны изулак, днаганы дызжит. Абра уахьналбаауа рацәакгьы бжьам, аҩадахьшәа ауп лнышәынҭра ахьыҟоу... Зны-зынла ныҟәара ҳәа аҩны сандәылҵуа, уи анышәынҭрахь ауп сахьцало. Сара сзы Салима лымацара лакәӡам уа анышә иамоу, уа ижушәа ауп ишызбо иеихәлацәаз сгәыӷрақәа, исцәыӡыз сҭаацәа зегьы... Анышә сазҭо дсоугәышьар, уа иҟалароуп сара сызқәа тыԥгьы...
Бирам изҳаанӡа сара сҟны дыҟан, аби-ԥеи реиԥш ҳаибааӡон. Ԥҳәыс данааига, ақыҭа ақалҭахь днаскьаны дынхеит, рацәак ззеилцо уаҩым, ишубо, аха джьиуеит, ҭаацәак ныҟәигоит, саргьы, Шәарах, дад, ушаҳаҭуп, нап сыгижьуам... Сара, аҭаҳмада жәымҭа ҟыргәгьы, уаҳа царҭа абасымаз, абраҟа атәым дгьыл аҿы, аӡә иргылаз тәым ҩнык аҿы сазԥшуп, зааскьара уадаҩхаз суахҭа...
Абра инҵәеит акыр инеиҵыху Заурҟан Золак иажәабжь. Абри анапҩымҭа иаԥхьалакгьы, ак аҵкыс ак еицәаны, ҵҩазмамыз агәаҟрақәа уаҩԥсык ицәа излаҭазазеи ҳәа иџьеимшьар ҟалашам. Зыжәлар анеибгаз аӷьараҳәа ирылагылаз, урҭ рынҵәарагьы иашаҳаҭхаз Заурҟан дакәшан дабанӡаҭалеи, аиҭаҳәара мацараҵәҟьагьы злаилшаӡазеи?
Ахәылбыҽхарахь инеихьан уи иажәабжь аныхиркәшоз.
– Дад, Шәарах, гәыбӷан сумҭан, цәыкьа сышьҭалоит, изакәу сыздыруам, сыблахаҵ гьежьуашәа избоит! – иҳәан дҩагылеит.
– Цәамҭхаа уоуааит! – ҳәа наиаҳәаны, суадахь сныҩналан ацәашьы асыркит. Снапҩыра даҟьала иеиқәыршәаны, саԥхьа инықәсҵан, схәыцуа саатәеит. Аублаақәа аҵыхәтәантәи рымҩа санԥшылозшәа акәын макьана, ахҭыс хырзаманқәа, ак ниасыр, даҽак сыбла иаахгылон, ахысбжьқәа, аҳәҳәабжьқәа слымҳа иҭаҩуан, урҭ срылаҽны сыҟан. Урҭ зегь зынҩылаз саԥхьа иқәыз анапҩыра сылаԥш ианааҵашәалак, ашьеи алаӷырӡи еилаҵәаны, иагәылкәкәошәа збон... Саргьы шаҳаҭс самазшәа акәын сшыҟаз жәларак рынҵәара...
Аҭоурых аҿы ирацәоуп аҿырԥштәқәа, аублаақәа акырынтә хыԥхьаӡарала иреиҳаз, аамҭала ахатәы ҳәынҭқаррақәа змаз ажәларқәагьы, рышьхәа-мышьхәа ҳәа акгьы ыҟаӡамкәа адунеи ианыӡаахьеит. Аха аублаақәа рынҵәара ҟалеит ҳазну ашәышықәсазы, ожәы ааигәа... макьана рыбаҩгьы анышә иамфац, рыбызшәеи рашәақәеи макьана аҳауа иалоуп, иеиҭарҳаз ашәырҵлақәа макьана ибыбышӡа ишәҭуеит есааԥынра... Абри зегь ҟалеит абжьаратә уаҩықәрак иаҵанакуаз аамҭала.
Ҵабыргны, уи мышкы акәмызт, аублаақәа рыԥсадгьыл ааныжьны «џьанаҭ дгьыл» ҳәа изықәгәыӷуаз Ҭырқәтәылаҟа ҳцоит ҳәа аӷбақәа ианырҭала аҽны инаркны – анҵәара иалагахьан... Ари атәыла анапхгаҩцәа акрааҵуан амсылман дин ацқьара хьӡыс иаҭаны, рҽадцаланы ассимилиаторратә политика амҩаԥгара иаҿижьҭеи. Уи официалтә ҳәынҭқарра политиканы иҟалеит, аублаақәа ахҵәара, аиҭахҵәара иақәзыршәаз, ашьаарҵәыра ҳәа изышьҭаз Асулҭан Абдул-Ҳамиҭ ихаан. Уи иеиԥш аус еиқәаҵәақәа рымҩаԥгара иаҿагылоз ажәлар ссақәа рырмашьцараз, иаҳа инткааны иуҳәозар, рнырҵәара азыҳәан, ҷыдала иаԥҵаны иҟан акавалериақәа. Дара ашьхарыуа-мҳаџьырқәа рхаҭақәагьы, егьырҭ ажәлар маҷқәа ирчырчаны ианрыжәырҵалозгьы ыҟан.
Аублаақәа ԥсра-ӡра изгоз аӡиас хәашь уанхыԥшыло, улаԥш иааҵашәоит уи иалаҭәоз ҟәҵәа бааԥсқәагьы. Аҭырқәҿарацәа ридеологиа пантиуркизм шьаҭас иаҭаны ишьақәгылар акәын Османтә империа дуӡӡа. Аҭырқәҿарацәа азыгәышьуан амсылманцәа зқәынхоз адгьылқәа реидкылара... Урҭ азыгәышьуан Кавказгьы. Уи аимпериаҿ: «Ҳәынтқарра динс иҟоу – амсылманра заҵәык ауп!» «Бызшәас иҟоугьы – аҭырқә бызшәа заҵәык ayп!» «Ҭырқәтәыла амилаҭқәа зегьы еиҟароуп, зегьы – османцәоуп!» ҳәа акәын ишырҳәоз. Ажәлар маҷқәа, кәара-ҷҷак еиԥш, уи аӡиас хәашь ду иналаӡ-иналахәаша ицар акәын... Уи иаҿагылоз дарбанзаалакгьы ес иааиҵаргалалакгьы, Таҳир иеиԥш дԥырырхуан.
Урыстәылан Октаабртәи асоциалисттә револиуциа аиааира рыбла хнатит, агәамч ӷәӷәа рнаҭеит зин змамыз ажәларқәа зегь реиԥш, Ҭырқәтәылан иаланхоз ашьхарыуа-мҳаџьырқәагьы.
Зыԥсадгьыл абзиабара згәы аҵаҿы макьана иҭаҵәахыз, уи ианыргәалашәалак зылаӷырз хаҟәҟәалоз, ашьхарыуа-мҳаџьырқәа ираҳаит Кавказ иқәынхоз рашьцәа ахақәиҭра шырнаҭаз Октиабртәи ареволиуциа, рабацәа рыдгьыл аҿы дара аԥшәымацәаны ишыҟанаҵаз. Уи агәырӷьаҿҳәаша ирнаҭеит амҵәыжәҩа рацәаҩыкгьы иақәыркит рқьаԥҭажәқәа рышҟа ахынҳәра...
Сымацара абас схәыцуа сыштәаз, иаасгәалашвеит 1921 шықәса рзы М. В. Фрунзе Ҭырқәтәылан даныҟаз ашьхарыуа-мҳаџьырқәа дышрацәажәаз, урҭ Урыстәыла ҿыц еигәырӷьаны аӡбахә шырҳәоз, рыԥсадгьыл ахь ихынҳәырцгьы шырҭахыз...
Ожәшьҭа иеилкаауп, аублаақәа раԥхьагыла Таҳир, ишшәарҭазгьы агәхьаа мкыкәа, аибашьра аҳәаа дхыҵны, Анкараҟа ихы зирхаз, асовет ҭарнак диқәшәарцгьы зиҭахыз.
Архивтә маҭәарқәа шаҳаҭра руеит, усҟантәи аамҭазы ашьхарыуа иреиуаз аӡәырҩы ареволиуциатә қәԥареи, амилаҭ хақәиҭра ҵысреи ишрылахәыз. Урҭ дреиуан, абџьар кны иқәгылаз апартизан гәыԥқәа руак напхгара азызуаз ашьхарыуа-мҳаџьыр Едхем-беи. Абар уи иажәақәа: «Абольшевизм адунеи зегьы иалаҵәеит. Ҳара ишахәҭоу ҳхаҿы иааганы ҳаԥылар, иҳадаҳкылар, анасыԥ азыԥшуп ҳҳәынҭқарра... Ҳара ҳзы абольшевизм – еиқәырхагоуп». Заурҟан иажәақәа цқьа урызхәыцыр, ихәыцшьеи ишьаҿақәеи зеиԥшрақәаз рыла, ареволиуциатә қәԥара иалахәыз уаҩын уҳәартәы дыҟоуп цәгьаԥсышьа зырҭаз Таҳиргьы... Згәыхәтәы иахьымӡаз аублаа Таҳир иеиԥш, Ҭырқәтәыла иаланхоз амҳаџьырқәа раԥхьагылацәа еиҿыркаауа иалагеит ареволиуциатә организациақәа, апрогрессивтә уаажәларрақәа. Урҭ иреиуаз аӡәырҩы рымчи рыхшыҩи азыркит рхатә культура ашьҭыхра, аҵара-лашара иҵарадаз ажәлар рыларҵәара, иеиқәдыршәон рхатәы нбанқәа, иҭрыжьуан рхатәы бызшәала агазеҭқәа, иеиҿыркаауан аклубқәа...
1919 шықәса рзы аԥсуа-мҳаџьырқәа ирхылҵыз Мысҭафа Быҭәба Сҭампыл иҭижьит, алатин шьаҭас иаҭаны, иара иариҵаз алфавит ала аԥсуа нбан шәҟәы. Џьара-џьарагьы иаадыртит уи анбан ала аԥсуаа рхатәы бызшәа ахьырҵоз ашколқәа...
Аха абас аҳаскьын ҽа еиԥш иқәыҳәҳә иҩагылаз амилаҭ ус ҟаимаҭқәа анарха рмоуит. Атәыла анапхгаҩцәа имҩаԥыргоз ассимилиа ортә политика аӡхыҵра еиԥш инарыжәлан, инықәыӡәӡәаа иагеит. Ажәлар маҷқәа раԥхьагылаҩцәа ргәаӷ, шьҭыхны, иҿырҟьаса, Таҳир иеиԥш, инарышьҭалт, изыхьӡаз ршьуан, идырӡуан, егьырҭ атәыла иалҵны рхы ахьынахаз ицон... Уаҟагьы иаагыломызт ассимилиаторцәа. Ажәлар ссақәа рхы иадгыло анырбалак, рыцҳашьарада инарыжәланы, аублаақәа ишырзыруаз еиԥш, ирҟәаҟәон, ма зынӡак атәыла иалырцон.
Абас Ҭырқәтәыла иалырцаз гәыԥҩык аԥсуаа нанагеит Бырзентәьма. Ибзианы исгәалашәоит, урҭ рыԥсы ианақәыԥш, Асоветтә Аԥсны аиҳабырахь иаарышьҭыз аҳәара шәҟәқәа. 1924 шықәса рзы Халис Хьрыԥс-иԥа ҳәа мҳаџьырк иҩуан аҭырқә ҳәынҭқарраҿы иаҭырқәамыз зегьы, раԥхьаӡагьы ашьхарыуаа ҭырқәцәартәырц ишашьҭаз, ожәы ҩышықәса раахыс Бырзентәыла инхо аԥсуаа Аԥсныҟа ахынҳәра шырҭаху, рышьҭахьҟа иаанхаз ашьхарыуаа хырҵәаны дара-дара еибабар ҟамло аҭырқә қыҭақәа ишырхьыргӡаз. Даҽа шәҟәык аҿы ҳаԥхьоит: «Хышықәсоуп абар, абра Македониа ҳзышьцыламыз аҳауа ҳагәнашәоижьҭеи, уаҩ иимбац агәаҟреи арыцҳареи ҳҭагылеижьҭеи. Ҭырқәтәыла ҳаныҟазгьы ҳаблақәа ҭырхаха ҳазԥшуан Аԥсны, игәхьаагон ҳхатә қыҭақәа. Аха иҟамызт аамҭа. Ԥахьатәи аҳәынҭқарра шьақәгылашьа азин ҳнаҭомызт ҳашьхақәа рахь ахынҳәра. Ожәы Аԥсны ахы иақәиҭуп, иара ахатә ԥсҭазара амоуп аԥсуаа, злахьынҵа-цәгьа атәым ҭыԥқәа рахь иаҟьаз даҽа аамҭанык иеиԥшымкәа ҳгәы ҳахоит зхы иақәиҭхаз ҳашьхақәа рахь, ҳҭаацәа рахь. Ҳарҭ, ара иҟоу аԥсуаа, иаҳзеиԥшу идеиалеи хәыцрылеи агәаҳәара ҳаманы, иаҳҭахуп зхы иақәиҭхаз аԥсуа жәлар рымаҵура, абра Каилариа ҳәа иахьашьҭоу аҭыԥ аҿы 23 сентиабр 1925 шықәсазы, иеизаз ажәлар зегьы еиқәшаҳаҭны ирыдыркылеит, Аԥсны Асовет Социалисттә Республика Жәлар ркомиссариат ашҟа аҳәара, Бырзентәылан иҟоу 700-ҩык аԥсуаа рҭаацәеи дареи азин роурц зхы иақәиҭхаз Аԥсныҟа, рхатә қыҭақәа рахь ахынҳәра».
Октиабр мра иарлашаз рыԥсадгьыл ахь абас зхы рханы идәықәлаз ашьхарыуаа мҳаџьырқәа ргәахәтәы иахьымӡеит.
Е-е-ҳ, анаџьалбеит, урҭ рыгәҭыха наӡаны иҟалар, изакәытә разҟы лашаз ирзыԥшыз!..
Абас сыгәҭыхақәа ранҵара саҿын сымацара Заурҟан Золак иҩны сахьыҩнатәаз. Аҵх агәахьы инеихьазар ҟаларын, аԥенџьыр ҭшәа иаартыз аҟнытәи исҿаҷҷон иаҵәак шамшамуа. Ус изыхҟьа сзымдырӡо саԥхьа иаацәырҵит Аԥсны. Зны иеилаарцыруа снарыхәаԥшит араӡны зхарҭәоу ҳашьха аикақәа, нас ашәаԥыџьаԥ иаҵәара, арҩаш еилаҽҽақәа. Ус аҵх лашьца иаалҵны саԥхьа иаагылт сахьиз аҩны, уа дахуп сан лымацара. Иҟалап, абыржәыҵәҟьагьы, сара дышсызхәыцуаз дызмыцәакәа дтәазар? Уи лымацара аҩны дшахугьы, Заурҟан иеиԥш, дҭынхадам, дзаҵәым. Лгәы цәгьахаргьы, лхы далдырԥшуа иҟахума ҳгәылацәа.
Заурҟан анысҳәа, аҵх акыр ишцахьоугьы, егьи ауадахьтә ишьҭыбжь саҳауеит, деимҳәоит, инцәыҵакшәагьы – дааӷызлоит, иҟалап, игәы цәгьахазар. Иацы аахысгьы цқьа дхырлымызт, дыԥхашьон акәымзар, атәараҵәҟьагьы ицәыуадаҩын.
Сҽааилыхны снышьҭалеит саргьы, аха аккаҳәа арбаӷьқәа иааиларԥсаанӡа иамуит. сыбла цәа хымлеит. Акино лентаҟны еиԥш, схәыцрақәа акы ниасыр даҽак ааиуан. Шьаҿақәак ахьыбжьоу снаҩс дзыцәом, амшцәгьа еиԥш дхәарчаруеит Заурҟангьы. Ашарԥаз маҷӡак сылацәа нҭааит.
А Е П И Л О Г
Заурҟан Золак абриаҟара еилакәаҳауа игәы иҭажьыз гәырҩеи-гәаҟреи аниртыты, ихтызар акәхап иԥсы ианпыҟҟалаз ахәрақәа, аиарҭа дзылымҵит, игәы цәгьахеит. Ҵоуп, қьыбжьык ихәылшәомызт, иахьынӡаилшоз иҽиҟажон, аха ибла ҭахақәа рынаԥшышьеи еимҳәашьеи рыла ихьаақәа шыӷәӷәаз ҩашьомызт. Ӡык налбааидон, ихҭакны аҭаҭын дахон акәымзар, афатә мап ацәикхьан.
Хымш раахыс Бирами сареи ачымазаҩ ҳидгьежьылон, аха ҳабаихәарҭагәышьаз, ааигәа-сигәа џьара уныдыххылан ҳақьымк дааугап ҳәа уҟазу, ус аӡә машәыршәа дҳаднагалаӡаргьы, Заурҟан иҳаиҳәахьан, имԥынҟа дшықәимыжьлоз.
Саргьы уаҳа сзаагыломызт араҟа, аҳәаанырцәтәи спаспорт аҿҳәара ааихьан, сыԥсадгьыл ахь схынҳәыр акәын... Дшычмазаҩыз сиԥырҵыр акәхеит, мызкы инеиҳаны зчеиџьыка сфоз, саншьа ҳәа исеигәырӷьо исыдтәалаз, ҭахык иеиԥш исзааигәахаз, уаҩ ихимгац зхызгахьаз, зеиԥш дыҟам ажәабжьҳәаҩы Заурҟан Золак.
Зыҽны сдәықәлоз аҽны, шьыжьнаҵы даасыԥхьан иаԥхьа снаиртәан, даасацәажәеит.
– Дад, угәы рҭынчны умҩа уқәла, лассы сыбзиахоит, сара усцәымшәан... Иамуӡакәан сынарцәымҩа сықәларгьы, иаҳҳәеит ҳәа, адунеи зынӡак ихысымфааӡозар, сгәы раҳатны сцоит уахь; сыԥсы шҭаз зжьы салҵыз аԥсыуак дызбеит, сыгәҭыхақәа зегьы иасҳәеит, агәра згаратәгьы исаҳаит, аԥсуааи Аԥсни еигымкәа ишыҟоу!
Нас Бирам дааиԥхьан ажәақәак илымҳа инҭеиҳәеит, уи днеиқәкьашан, иааган Заурҟан инаииҭеит абҩатә быкьи, амаҟа зьщдаз аӷәакиа ҟамеи. Инапы қыџь-кыџьқәа рыла акыр аамҭа иларха-аархо икын, анцәа идырп урҭ аҭаҳмада игәаладыршәоз...
– Дад, Шәарах, иқәӡааз аублаақәа рҳәаҭҳак ҳәа иахьа инханы иҟоу абарҭ аҩбазаҵәык роуп! – даацәажәеит иара, иикыз игәы инықәҵаны сара дсыхәаԥшуа. – Урҭ сара ишсыднагалаз уасҳәахьеит, сыԥсаанӡа срыхәаԥшларц сҭахын, аха, уаҿа ианысҵоит, дад, Шәарах, ига уахь Аԥсныҟа! Сара сыԥсыр, Бирам изы арҭ акгьы рыҵаркӡом, дегьызмаха изыхәҭаӡам џьоукы еимдырххозар акәхап, уиаҵкыс, ихынҳәааит рхьышьҭрахь!..
Ишԥаҟасҵахуаз, гәыкала иҭабуп ҳәа наиаҳәаны иааимсхит. Аҳамҭақәа инаган сымаҭәақәа ахьҿаҳәаз инарыласҵеит. Ишызымуаз мчыла дҩагылан аҽеилаҳәара далагеит Заурҟан: ишәиҵеит акырӡа иҩазахахьаз акәымжәи акабеи, ихеиҵеит ахылԥарч, илабашьа аакыдхны симан аҩны ҳандәылҵын, снаскьеигеит агәашә аҟынӡа. Сгәыдкыла-хыдкыла, амҩа бзиа уқәлааит ҳәа днасықәныҳәаны, снауижьит... Сымаҭәақәа рыбжак Бирам инеигон, снаскьеигон амҩаду аҟынӡа... Ашьшьыҳәа акаршәра ҳақәлан ҳашнеиуаз, сышьҭахьҟа санаахьаԥш, аҳаракыраҿы, диашахәҵәаӡа, чмазара имаӡамызшәа, абааш еиԥш деихаӷәуа-еиҵаӷәцуа, агәашә дылагыланы даҳзыԥшуан Заурҟан. «О, анаџьалбеит, шьаҭанкыла иҵҩааз аҵла, абриаҟара аидара хьанҭа шақәжьугьы, излакамҳауазеи?!» – аасгәахәт сылаԥш аниҟәызгоз...
Уаҳа ахьаԥшра сзымгәаӷьит, схы сыкәаҽ анаскьара саҿын. Реиҳа исызгәакьаз, акыр исзаԥсаз аӡә дынсыжьуазшәа сгәы хьаауан, издыруан уи алахьынҵа џьашьахә змаз аҭаҳмада ссири сареи уаҳа ҳшеибамбоз. Счамадан иҭаҵәахыз анапҩыра анаасгәалашәалак, сгәы абаауан, аҭыжьра иазырхиатәуп зыԥшра ҟамҵакәа, зынҵара сахьымӡаз, иара ус исгәалашәогьы рацәоуп, сдиссертациа шаасырмариалак нас...
Абра инҵәеит хәылбыҽхак, сшымгәыӷӡоз, абызшәадырҩ қәыԥш Шәарах Кәаӡба ианҵамҭаны исыднагалаз анапҩыра. Анҵәамҭа маҷк шагыз иҿахҵәоуп уҳәартә ауп ишыҟоу, аха иагазундазгьы уи ацәынха ԥшаашьа сзамҭеит, иҟалап автор зынӡагьы анҵара дахьымӡазар. Хьӡык ҳәа адсымбалеит џьаргьы, иқәсҵеит, иқәсхит, иахьӡысҵарызеи ҳәа кыр аамҭа схәыцуан, ашьҭахь, аԥхьажәаҿы ишысҳәаз еиԥш, иалсхит «Ацынҵәарах».
1966 –1973 шш.
