Автобиографиатә жәабжьқәа

Ауаҩреи ауаҩымреи рҳәаа

Исхыҵуан жәиԥшь шықәса, раԥхьаӡа сыхьӡ акьыԥхь иананылаз. Ианын аԥсуа газеҭ «Аԥсны ҟаԥшь». Аиҳабыратә классқәа рҿы дтәан Мамка зыхьӡыз Кәыҵниа ҷкәынак. Мчыбжьык знызаҵәык аԥсуа бызшәеи алитературеи ҳлырҵон Лидиа Еқәыԥ-иԥҳа Кәыҵниа. Аперемена аан: «Мамка, аранӡа уааи, узыргәырӷьаша акы усырбоит» - ҳәа ҿылҭит, ҳашкол ашҭа дшынҭалаз еиԥш. Ампыл асра ҳаҟәыҵын, Мамка ҳицны, ҳаибарыҩны ҳналыдгылеит ҳарҵаҩы. Ҳашкол аҟны аԥсышәала иҳацәажәоз лара заҵәык лакәын. Убри адагьы, ҷыдала бзиа даҳбон, лҟазшьа азыҳәан. Дԥышәмырччакәан дцәажәаӡомызт. Егьырҭ ҳарҵаҩцәа ирыцрыҵуаз ауаҩымра лара ихалырҭәаауан, анра ҳзылуан.
Ҳаибарыҩны ҳналыдыххылан,  идумыз лшәыра иааҭылган инаҳлыркит, уаанӡа исымбацыз газеҭк.
– Мамка иудысныҳәалоит, аа, уахәаԥши, агазеҭ аҟны иануп уара иуҩыз астатиа, - иааиҵылхын инаҳлырбеит агазеҭ.
Аҵаҩцәа ҳзыҳәан ныҳәахеит. Ҳаихыҽхәон, ҳашкол дҭоуп ашәҟәыҩҩы ҳәа. Ажәа ажурналист ҳмаҳацызт, акы зыҩуаз ҳара ҳзыҳәан дышәҟәыҩҩын.
Иҟалап убри аҽны акәзар сгәаҵа ианҭашәаз ашәҟәыҩҩра акәиц.
Мшқәак анҵы:
– Мамка, уара уеиԥш саргьы акы зҩырц, уара уеиԥш, саргьы агазеҭ акы анысҵарц сҭахуп, ҳәа иасҳәеит.
– Ибзиами, иҩы, агазеҭ ахь иҳашьҭып, - иҳәеит.
Мчыбжьык аҟара ҵхьаны, атетрад абӷьыцқәа ирынҵаны исырбеит сыстатиа хәыҷы. Уара ухьӡ ахьану иазхоит, сара сыхьӡ аҭахӡам шиҳәоз, иаргьы ихьӡи ижәлеи анҵаны, агазеҭ ашҟа иҳашьҭит.
Лабзк иаҟараны агазеҭ ианырҵеит ҳҩымҭа «ссир!».
Аҳалуа агьама убар, инҵәаанӡа иуфалоит, еиҳарак ахәыҷы изыҳәан.
Уаанӡагьы ажәеинраалақәа рыҩра салагахьан, аха изыҩуа акьыԥхь ианылоит ҳәа сгәы иҭамшәацызт.
Сгәаҵа иҭашәаз акәиц иаҳа-иаҳа еибакуан.
Ауаҩы егьа дҟәыӷазаргьы, иаԥхьаҟа деиқәзырхаша, заа дшалагахьоу издырӡом. Акыршықәса абахҭа уҭакызар, иуцҭаку абаандаҩцәа рашәаҳәашьа уҵоит. Аабатәи акласс ахь саниас, х-бызшәак - аԥсышәала, урысшәала, қырҭбызшәала ацәажәара мацара акәым, аҩрагьы салагеит. Еиҳарак ирнырҵон аԥсуа газеҭи ақырҭуа газеҭи «Сабҷоҭа Аԥхазеҭи».
Усҟан Аҭара иҟаз ашкол ахыбра маҟҿаҳәара аҟара ишьҭыхны игылан. Мраҭашәаратәи аганахьала амардуан иадчаԥаланы, ашә акуа иахьыҟаз ҳаҩнан аабатәи акласс аҿы итәақәаз.
Хыхь ишысҳәаз еиԥш, мчыбжьык ҩынтә-хынтә урок заҵәык акәын аԥсуала иаҳдырҵоз, аԥсуа бызшәеи алитературеи. Уи ухы иқәукып. Еиҳарак арҵаҩцәеи ҳареи ацгәи аҳәынаԥи реиԥш ҳаибабон. Ажәа хаак ахьырҿамшәоз – уигьы учҳап. Аҵаҩцәа еиҳарак аҷкәынцәа, рхахәы аанкыланы, икәалкәало рышьҭыхра, алинеикала «унапы ҩааит, уаҳа умҩааит» - ҳәа ашәирақәа ацҵаны, иӷәӷәаны ҳнапқәа ирысуан. Ҳалабжышқәа хаҟәҟәало ҳнатәон.
Ҩажәак еихысҳәаалоит.
Аԥсуа-ақырҭуа еибашьраан (1992-1993 шш.), Аҟәатәи суадақәа ааныжьны, ҳшынҭаацәаз Гәдоуҭаҟа ҳанца, ишырҳәо еиԥш, ақырҭуа боевикцәа суада ашә ԥҽны, снапҩымҭақәа дәылганы ашҭаҿы ианырбылуаз, сгәылацәа иддырбон сызлакьыԥхьуаз амашьынка: «Ари ашәҟәыҩҩы уаҳа дыҩӡом!» - ҳәа. Суада иазааргақәаз сгәылацәа ианысзеиҭарҳәоз, сыла иаахгылон Аҭаратәи ҳашкол аҿы аус зуаз ҳарҵаҩцәа – агырцәа. Дара ирыхшаз ракәын снапҩымҭақәа збылуаз, афашизм азҩаҿкы иарчмазаҩыз. Афашизм аҿы иаанымгылаӡакәа, анацизм ашҟа ииасхьан. Адунеитәи амилаҭқәа зегьы иреиӷьу анемеццәа ҳәа, Гитлер илаиҵаз ажәла ахылҵра иаҿын Қырҭтәыла, еиҳараӡак Гыртәыла.
Аҭара мацара акәым, Аԥсны зегьы ашколқәа рҿы, уахгьы-ҽынгьы ирааӡон, ианрызҳалак рхаҭақәагьы, урҭ ирхылҵқәогьы ирҿагылаша аҿарацәа.
Ақырҭуа-аԥсуа еибашьраан, ақәылацәа иршьыз шьны, иаанхаз ықәызцаз аԥсуа рԥарцәа еиҳараӡак сықәлацәа ирыхшаз роуп.
Иларҵаз аадрыхит «ҳашьцәа».
Ишәзаазгоит ҿырԥштәык: Аҭаратәи адиреқтор ихьӡын Аполлон. Аматематика ҳзырҵоз ихьӡын Сократ. Ақырҭуа литература ҳзырҵоз ихьӡын Наполеон. Наполеон Лабарткава. Иабакылнагеи? Џьанаҭ иаҩызаз Аԥсны, џьаҳаным  ианаҩызартәы, иқәырцеит аԥсуаа. Даҽакала иуҳәозар, иларҵаз аадрыхит.
Убри ахшыҩҵак ашьақәырӷәӷәаразы, ҿырԥштәык аазгоит. Сара исзиуз Аҭаратәи ҳашкол адиреқтор Аполлон Бениа. Иаҳирҵон агеографиа, аабатәи акласс аҟны. Аҭӡамц аҟны икнаҳаз ахсаала садгылан, аурок аҳәара сшаҿыз:
– Қырҭтәыла иарбан реиҳа акапитализм ҳәынҭқаррас иззааигәоу? - ҳәа дсазҵааит.
Ҳәарада, дҵааит қырҭбызшәала.
Х-класск срылгахьан аурыс школ аҟны, Тҟәарчал аҳабла Аҟармара.
Саахыҽхәаны:
– Турциа! – ҳәа сҿыҵҟьеит урыс бызшәала. Анцәа дшаҳаҭуп, цасҳәа акәымкәа, исҿашәеит урыс бызшәала, сазымхәыцӡакәа.
Адунеи аҿы ажәақәа иреицәаз иара  иасҳәазшәа, дыҳәҳәаны «Баӷлинџьи!» («Апаҿа!») иҳәан, дҩаҵҟьаны, даасыдыххылан, снапы рыӷәӷәаны иаанкыланы сырууаӡа  сиршәырц дансыха, амардуан салырҩны скаҳар, сҟәыбаса сцон, саншәа, ишсымчыз ала инапы идсырӷәӷәалеит. Ишимчыз дансыха,  сшәацыԥхьаӡа иаҳа-иаҳа инапы идырӷәӷәало санеиҭамҵ, иаҵкыс акыр сеиҳан гыларыла, дынсыдҳалан, дансыха, ифархь шьапқәа наиҵҟьан, ишьҭахьҟала апарта хыла дасын, дахьыҩрны, дааҳәны ҿыцха адашьма днықәҳаит. Азныказы днаҳәы-ааҳәит, нас инапқәа наикәаиԥсан, ажәак иҿамшәо, иблақәа неиқәиԥсеит.
– Душьит!
– Душьит!
Аҵәуабжьы алыҩҩуа рыбжьқәа слымҳа инҭасит, акласс аҟны исыцҭаз аҵаҩцәа. Ашәа ашәхымс снықәыххын, сууаӡа сыԥан, ишсылшоз сыҩит, аӡәы дсышьҭазшәа. Амҩа ду акәымкәа, абнара сылаланы, сыҩны сцоит скаҳауа-сгылауа, арахь иаҳа-иаҳа сӷызуеит сзымҵәуо. Сшьамхқәа насыҵаҟәалан, акаҳара саналага, ҭынхак дызбазшәа, снапқәа аакәыршаны искит аҵла. Сыӷызра ашьшьыҳәа иааиқәтәеит. Снатәеит аҵла ашьапаҿы. Дара рхала сӡамҩа иахьыкәкәо акаҭәара иаҿуп сылабжышқәа.
Дахьынтәиаауз сзымдыруа саԥхьа даацәырҵит аҭыԥҳа. Ахьа аԥшшәы аманы лыхцәы, лгәышԥы аҟынӡа илықәыԥсаны, лыбла ӷрақәа амра ашәахәақәа реиԥш иҟәымшәышәха иаҿаԥшуеит. Абар, саԥхьа дгылоуп Наташа Манаковскаиа, Тҟәарчал, Аҟармара ахԥатәи акласс аҟны исыцҭаз, раԥхьаӡатәи сыбзиабара, сыԥсы лылаханы. Класск аҟны ҳахьеицҭаз адагьы, ҳаигәылацәан, ашкол ахь ҳаиццон, ҳаицаауан, зны-зынла лара лҿы снеины аурокқәа еицыҟаҳҵон, еиҳарак дсыцхраауан аурыс бызшәа  ибзианы аҵараҿы. Даара дуаҩ қьиан, лан – Елизавета Владимир-иԥҳа, арацәа ыҵызхуаз, схы аашьышьны: «Сымаҳә хәыҷы», - лҳәалон лафны, лара лыԥҳа «Мама, сиццоит иансызҳалак» - лҳәалон дыхәмарны. Сара сыԥхашьаны, сыблақәа сҵәахуан. Лареи сареи ҳаидызкылоз ацәанырра ҟәымшәышә, адгьыл барақьаҭ иалашәаз арыц иаҩызаз ҳабзиабара аҵкысгьы, иаҳа иӷәӷәан даҽакы. Аурок еицыҟаҳҵарц руадаҿы саннеи, акресла дықәтәаны, фото хәыҷык дахәаԥшуа, аҵәуара даҿын. Ашахтақәа рҿы зны-зынла арацәаҵхыҩцәа хәаҽны, иԥсны иҭыргалон. Лан дҭахаз џьысшьан, ҳаҭыр ду ахьсықәылҵоз азыҳәан, саргьы сылабжышқәа аахаҟәҟәалан:
– Бан дҭахама? – ҳәа слазҵааит.
– Мап, мама абыржәы аусурахь дцеит, - иааслыркит афото хәыҷы, - ари сара саб иакәын. Аибашьраҿы анемец фашистцәа дыршьит. Даара бзиа дызбон саб, сызхара дсызбомызт. Дыгәхьаазгоит.
– Бара бҵәуоит иԥсхьоу баб изыҳәан. Сара маӡала, сан илмырбаӡакәа, сҽыҵәахны, ифото гәыдыскылауа сҵәуон, зыԥсы ҭаз саб изыҳәан. Сҩызцәа хәыҷқәа ирасҳәаӡомызт дахьыҟоу саб.
– Уани уаби еилыҵма?
– Мчыла еиҟәыргеит. Бара бихыҽхәоит. Сара саб ихьӡ сҳәар исзеицәахоит.
– Угәабзиаразу?
– Зегьрыла сгәы бзиоуп, имӷьо ахәра ануп сгәаҵа. Саб изыҳәан, сыпҟаны акласс сҭырцеит.
– Аӡәыр дишьыма?
– Ауаҩшьра акәым, ажәа гәыныҷахьак ахаан имҳәацызт. Аӷас дҟарҵеит дахьбеиаз, дахьҟәышыз азыҳәан.
– Сара сҵәуон иԥсхьоу саб изыҳәан, уара уҵәуозаарын зыԥсы ҭаз изыҳәан, убри азыҳәан мацарагьы уареи сареи ҳаиҩызцәаз – лҳәан, сӡамҩақәа нгәыдылкылеит.
Агәырҩа иеиднакылозаап ахәыҷқәа.
Сҽыҵәахны абнаршәыра сахьылатәаз, гәынхәҵысҭала аилкаара салагеит, ауаҩы дызшаз, абзиара дуқәа ицишоит дамеигӡакәа, ауадаҩра хьанҭа данҭашәалак, ихьаа дамшьырц азыҳәан, аӡы хәашь иаанахәаз ауаҩы, аҵла амахә иаҩызаха, гәырӷьарақәак ииҭоит. Уи дахьынҳаланы аӡыхәашь далҵырц. Сҭаҷкәымқәа раҵәауа, сыблақәа неиқәырӷәӷәаны иаркуа-иаартуа, алашара сыблақәа ирхыҷҷало сыштәаз, абнаршәыра даалҵын, иблақәа ҵыршәааны, икылкааны дсыхәаԥшуа, ирымчны ҿааиҭит:
– Ашәыргәында! – исгәыдиҵеит ажәа хьанҭа, ауаҩы дшыцәоу ахысыбжь заҳаз иеиԥш, сахьыҟаз аҟынтәи саахынҳәит.
Иҽааиқәикын:
– Шаҟа шықәса ухыҵуазеи?
– Жәаф.
– Апаспорт урҭахьоу?
– Исырымҭаӡац. Аринахысгьы исырҭаӡом. 
– Уара,  уеилашәаны, уабантәаауеи?
– Сароу? Сара уаԥхьаҟатәи уара уоуп.
– Ԥхьаҟатәи салгахьеит. Уиаҟара уҟәышзар, ԥхьаҟатәи уаҟәыҵны, исаҳәа абыржәы иҟасҵаша, сузыӡырҩуеит.
– Зны уара исаҳәа, иҟауҵарц иӡбаны иумоу.
– Саб имоуп ашәақь. Ажьашьыга акәым, агыгшәыг зларшьуа апатрона лҭаҵаны, дахьыҩноу аҩнаҿы, аҵх иалакны снеины, дысшьуеит.
– Ибзиоуп, душьит. Уинахыс уабацои?
– Ашәақь апатрона ҭацәы шҭоу сцоит Очамчыра, амилициа аҟны снеины, сыҽрысҭоит. Ишысхарам еилыркаап. Жәаба-жәохә шықәса сықәырҵап, сҭакызаауеит.
– Акурорт ахь уцарц уҭахызаап. Абзамыҟә! Узеиԥшроу удыруоу? Ацгәы аҵыхәа урҵәир, иуцҳауеит ацгәы ҟәымшәышәгьы. Уахьнеиуа, рызегьы архьына-шьапы иашьцәа роуп. Ишԥаузымдыруеи зашьа дыршьыз? Иаауӷрасуа уҟәаҟәаны, ԥсышьацәгьа уҭаны, ӡмахк уҭарыжьуеит. Мамзаргьы, уԥсы шҭоу уржуеит.
– Уаҟа уиашоуп. Саб иашьа гәакьа иԥсы шҭаз дыржит.
– Убри уаб иашьеиҳаб, Қәыџьмахан, иԥсы шҭаз дызжыз рҿы унеины, ухала ухы руҭоит. Мҩамш уқәлааит! Абзиараз!
– Уаангыл, саанумыжьын! Усыцхраа!
– Сабаухәо?
– Иаба?
– Аҽшьра… Ааи… сыбла иаахгылеит… снапала исааӡаз… Сахьцалак исыцу…
Ашкол аҟынтәи санаауа ҳәа аамҭа адыруеит, агәашә илагылоуп агәышԥы шкәакәаӡа, аԥышәқәа еиқәаҵәаӡа, заа иармазеиуан абз снапқәа арбзарц.
Слымҳа иҭаҩит раԥхьаӡа сыхьӡ агазеҭ иананыла: «Нан исалҳәаз нан, сымгәа  уанҭаз, ԥхыӡ избеит, аҵх лашьца салаланы сышнеиуаз. Иаалырҟьаны исҿаҷҷеит амра ашәахәа». Санахәыԥҳа Хьыкәыр ианласҳәа: «Ибыхьша сыхьааит, саҳәшьа-сҭаца, дбыхшоит аҵеи, ҳара,  Аҳәбақәа ҳахьӡ ӡырзго», - лҳәеит. Рыхьӡ арцәара саҿуп. Актәи акласс аҟны, арҵаҩы «афашист» ҳәа иасҳәан,  ашкол сҭицеит. Ахәбатәи акласс аҟны, ихы ԥҽырц арҵаҩы сисит, иааҟасҵо зегьы… Сызшаз сицәымӷуп. Уаҳа мҩак ыҟам… Аҽшьра… Аигәышә ала, арҵаҩы ихы ԥысҽырц… Цәгьарамзар бзиа ҟасҵаӡом. Иаанханы иҟоу акоуп… Аҽшьра… Ҟаҵашьас иамоузеи? Ашаха? Амшын сагазшәа? Ашәақь? Иаҳа еиӷьуп абахә… Аҩныҟа сцап. Абахә иқәгылоуп аџь-ҵла ду. Амахә шәпаӡа, сықәгыланы, ԥыҭк снаскьап. Абахә ҵаулоуп. Иавсны, Кәыдры аӡиас аҟынӡа унеиаанӡа, иҵыҵуеит аӡыхь. Ашьжьымҭан аӡыхь ааигарц аӡә дылбаауеит. Днасхагылоит. Дыцәаны даасырԥшызшәа,  лшьаҳәарӡыӡ аҟынӡа инеиуа, еилыӷрааӡа лыҵкы, сыбла даахгылоит ацыган ԥҳәыс. Ишысҭахымыз, снапы аанылкылан, снапсыргәыҵа дахәаԥшуа: «Ақәра ду нуҵуеит. Угәҭыха ду анагӡара уахаанхоит. Аа, уахәаԥш, унапсыргәыҵа ашьа ахьтатоуп. Уи уара ушьа ауп. Изныкымкәа ушьа кауҭәоит» лҳәеит.
Бысԥырҵ… Сҩагылеит. Исацәажәоз  иажәа инаицҵеит:
– Аҽшьра – уи зегь реиҳа имариоу усуп. Уҩагыланы уцаны, унаҵаа-ааҵаа, дыԥсу-дыԥсыму архьына шьапы. Иԥсы ҭоу, иҭаму. Сара сзыҳәан зегь акоуп. Исцәыӡит зегь реиҳа бзиа избоз – аҵара. Иумдыруеи, сиаанӡа, сан лымгәа санҭаз илбаз аԥхыӡ? Лыԥхыӡ ланхәыԥҳа ианлалҳәа: «Абааԥс, сбыкәыхшоуп, ибоуа ахәыҷы ҳахьӡ ҭигоит» - лҳәеит. Убри амҩа сықәын. Абжаранӡа акәым, амҩа санаанылоз сан дсырԥхашьеит, изныкым, ҩынтә. Актәи акласс аҟны, раԥхьаӡатәи сырҵаҩы «афашист» ҳәа иасҳәеит. Сыпҟаны, акласс санҭицоз,  сишьӡар иаҳа исзеиӷьын. Аигәышә ала ахәбатәи акласс аҟны арҵаҩы сиеисит. Аҳәбақәа рыжәла  иаҳа-иаҳа аларҟәра саҿуп.  Иумдыруеи, ҳгәашә уанҭыҵлак, абӷалара иқәгылоуп аџь-ҵла ду. Амахә сықәгыланы, сыԥаны абахә сҽасҭоит.
– Урҟәышра саҿуп, уара иаҳа-иаҳа абзамыҟәра уаҿуп. Иумаҳаӡои иуасҳәаз? Аҽшьра, зегьрыла имариоуп, зегьреиҳа ихьанҭоу, уххь згеит, аԥсҭазаара ауп. Аҩны уаннеилак, иаашьҭыхны, ушьамхы иқәыртәа шәыцгәы. Ахы шьышьла. Акраҿаҵа. Игәырӷьаны, унапқәа ашьышьра иалагоит. Аха аҵыхәа аанкыланы, иаарҵәии, иубап иузнауа! Ахаԥыцқәа аларгәаны, унапы иацҳауеит. Уааӡырҩы, ашәыргәында! Ацгәы мацара акәым, уеиԥшуп даҽакгьы. Аҭырас иҟатҟато иазҳауеит. Иахькьысит амцабз, ахы акәарҽны иԥшуеит адгьыл ахь. Адгьыл, анышә ахь. Уи аԥсроуп! Иахашҭуеит ажәҩан. Ажәҩан – ԥсҭазаароуп! Иуасҳәоит еиҭах, архьына-шьапы иԥсы ҭазар, иҟауҵаша ухала иӡба. Аӡәы иԥсра акагьы иухәаӡом. Иумаҳахьеи аӡиас иаанахәаз ауаҩи Анцәеи еибырҳәаз? Дӡааҟәрыло, дханагало, аӡиас дахәаҽуа даналага, ажәҩан даҵаԥшны, «Усыцхраа! Аӡы сашьуеит» - аниҳәа, «Ҩ-напык усҭеит, ҩ-шьапык усҭеит. Иухасыргылеит ухы, ахшыҩ усҭеит. Сара сахь акәым, ухшыҩ рацәажәааит унапқәа. Ушьапқәа иҟарҵааит ухшыҩ иранаҳәо. Аӡиас уалҵуеит. Аӡиас – цәқәырԥа – ԥсҭазаароуп. Абзиараз!»
Скажьны данца, иааҭацәит адунеи. Амахәҭа иқәтәаны, амҵәыжәҩақәа рхаханы, игәааны аҿықә-ҿықәра иаҿуп ардәына, «Наҟ уца, уца!» Иаҟәыҵуам аҿықә-ҿықәра. Иахьықәтәаз амахә инықәтәеит. Иаҳагьы игәааны иалагеит аҿықә-ҿықәра. Инахараны, иԥырԥыруа иааины инадтәалеит даҽа ардәынак. Аҵла ахықәцәа аҟынтә аҟыжҟыжра иалагеит ахьажь. «Уца! Уца!» Ҿнаҭуеит: «Шәара шәакәын исыгыз!»
Сҩагылан, асааҭ снахәаԥшит снаскьаны. Рыбжьқәа ааиқәтәеит аԥсаатә. Ҩынҩажәи хәба минуҭ рышьҭахь иалагоит аҵыхәтәантәи аурок.
Сара сҳабла аҟынӡа иаацқьаны ибжьоуп хә-километраки ҩышә метреи. Уахь ицо аӡәгьы дыҟаӡам аҵаҩцәа. Иаҳа иааигәоуп аҳабла Набжьоу, анаҩс Адлеиаа, Допуаа рҳаблақәа. Уахь ицақәо Ҷыҷка, Вова, Иура, Нелли, Миро. Аа, Миро Цецхлаӡе!
Ҩ-ажәак еихысҳәаалоит.
Уаанӡа сызлацәажәоз ахҭыс ҟалеит март анҵәамҭа,  1953 шықәсазы.
Акыр шықәса ҵит.
Декабр 26, 1992 шықәсазы, Аҭара аҳабла Набжьоу амҩа  даныланы дышнеиуаз анхаҩы, аҭаацәа бзиа реиҳабы Миро Цецхлаӡе ақырҭуа фашистцәа дрылашәеит. Класск аҟны исыцҭаз, изааргаз, ԥсышьацәгьа ширҭаз, зыблала избаз слацәажәаны, иҵегьы иҭҵааны, адунеи зегьы ираҳартә, урыс бызшәала иҩны агазеҭ ианысҵеит ақырҭуа-аԥсуа еибашьра  ашыкьымҭазы.
Абар иара:

Когда убивают за фамилию

По принятому у вдохновителей грузинской «национальной идеологии» правилу абхазом может считать себя только тот, чья фамилия заканчивается на «ба».  Правда, тут есть одно уточнение. Если фамилия заканчивается на «ба», но в паспорте он записан как грузин, то такой человек заслуживает похвалы как осознанно перешедший от низкой расы к высшей. Если же сам он еще не осознал всей благотворности для него этого перехода, то нужно ему помочь. Такую «помощь» грузинские националисты во главе с Лаврентием Павловичем Берия в свое время оказывали тем, у кого забирали старые паспорта с записью «абхаз» и выдавали с записью «грузин». С одним из таких, чей отец был насильственно огрузинен, педагогом Очамчирской городской школы Романом Ачба я несколько суток сидел в одной камере, находясь в плену. Не заглянув в паспорт, его схватили, избили и посадили как абхаза (их ведь в Очамчире, как и в Сухуме, отлавливали как заложников на случай обмена). К счастью он отделался только побоями.
Но особо пристальным «вниманием» пользуются на оккупированной территории Абхазии те абхазы, чьи фамилии заканчиваются на «ия» или, не дай Бог, на «швили» или «дзе». Ведь по понятию шовинистов, они или их предки были чистокровными грузинами, но из корыстных соображений предали свою нацию.
В моем родном селе Атара Очамчирского района проживает несколько семей по фамилии Цецхладзе. Даже глубокие старики среди этих Цецхладзе не помнят, когда и какой их предок пришел из Грузии и поселился здесь (наверное, так и было, хотя не исключен и еще какой-то вариант). Как бы то ни было, все их предки, кого они помнят, были абхазами, говорили по-абхазски, и сами себя они считают абхазами.
И вот как-то в канун нового, 1993 года один из них —Миро Цецхладзе возвращался домой с мельницы с мешком только, что помолотой муки. Шел проселочной дорогой, не зная, что один из поселков, через который лежал его путь, захвачен грузинскими гвардейцами... Его схватили и завели в первый же попавшийся дом. При пожилой хозяйке и ее десятилетнем внуке начали допрашивать.
– Ты какой нации?
– Абхаз.
– Фамилия?
– Цецхладзе, Миро Цецхладзе.
– Ты грузин?
– Нет, я абхаз!
– Цецхладзе грузинская фамилия. Ты—грузин.
– Нет, я абхаз.
– Нет, ты грузин.
– Нет, я абхаз.
– Твой отец или твой дед были грузинами. Абхазы насильственно записали вас абхазами.
– Ни мой отец, ни мой дед, которого я хорошо помню, он прожил около ста лет, ни его отец никогда не были грузинами. Мы всегда жили здесь и были абхазами.
– Ты должен отказаться от абхазской национальности.
– Нет, я от своей национальности не откажусь.
– Мы тебя заставим.
И началось здравому уму непостижимое. Начали пытать человека, которому было почти шестьдесят лет. Сперва щипцами с нескольких пальцев содрали ногти.
– Скажи, что ты грузин!
– Нет, я абхаз! — упорно твердил Миро Цецхладзе.
Принесли железный штырь. Накалили в огне докрасна. Раздели крестьянина. Раскаленным штырем прожгли тело под ключицей. «От ужаса и запаха сожженного тела внуку стало плохо, он начал терять сознание, но нас заставляли смотреть», — рассказывала мне потом хозяйка дома.
Полуголым, окровавленным, со множеством прожженных мест на теле, его вывели во двор. Дали в руку лопату.
– Копай себе могилу! Живым тебя похороним. Последний раз тебя спрашиваем: ты грузин?
– Нет, никогда не был грузином и не буду.
– Копай, быстро копай могилу... Живым, его живым закопаем.
Миро начал копать. А потом вдруг, собрав последние силы, со всей силы ударил наиболее близко стоящего гвардейца. Звериный крик... Миро схватил вывалившийся из его рук автомат, но не успел нажать на курок, как несколько автоматчиков выстрелили в него. Этим воспользовались хозяйка дома с внуком, выбежали через заднюю дверь и скрылись в лесу.
Через два дня, когда поселок  был отбит, все село как героя, у памятника воинам, павшим в Великой Отечественной войне, похоронило Миро Цецхладзе, чьим преступлением было лишь одно — его национальная принадлежность.

«Республика Абхазия»,
14 февраля 1993 г.

Ҳазыхынҳәып уаанӡа ҳазлацәажәоз.
Сааҭбжак анҵы, рызегьы еицны, рыбжьқәа рдуны еицәажәо сааигәара ианааи:
– Дыԥсыма?
– Иԥсы шҭаз душьит «сашьа» Аполлон, - иҟалаз игәы иахәон Миро.
– Алафҳәара иаамҭоума, Миро? Ауаҩы дгәаҟуеит, дишьу димшьу?!
– Дышьны дилгахьеит иԥсы шҭаз.
– Анцәа уиныҳәааит Миро!
– Уара удәылҟьаны уанца, ԥыҭраамҭак ҿымҭ ҳаихагылан. «Аӡы изааҳгап» - лҳәеит аӡәы. «Аԥсы аӡы абаихәо?» - лҳәеит даҽаӡәы. Ашьҭахь, Ҷыҷка ллымҳа игәы инадылкылан: «Иԥсы ҭоуп, игәы аус ауеит», - анылҳәа, Стычка дыҩны дцан, аӡы ааганы иҿалҭәеит. Иԥса анҭала, иуасҳәо  уеиланагап. Амаҭ  амца иалугар, иуцҳауеит. Ацәыршәага, иԥсы анааҭала: «Баӷминџьи! Баӷминџьи! Апаҿақәа, апаҿақәа!» - инаҳгәыдиҵеит ажәа еиқәаҵәақәа.
Миро, утәарҭа гәыдыскылоит, иԥсы ҭоуп ҳәа ахьуҳәаз, абахҭа сҭыҵызшәа сеигәырӷьаны, сыԥсы ҭаланы.
– Ҳшьа ижәхьан, дахькажьыз дхәаҽны даҳшьыр акәын, - ҿааиҭит Иура, - дышьтәын, ааи, дышьтәын. Ҳазегьы  ҳаицҭаркааит…
– Шәара сыздыруам, аха сара ауаҩы дишьит ҳәа сзырҳәо адәы сзықәлом, - сҳәеит. – Акыр шәаҳама, ашкол сҭырцеит ҳәа, априказ.
–  Иабатәи приказу уара?! Аҭоурых ҳзырҵо Наполеон…
– Ҳа-ҳа-ҳа! Аҭоурых имдыруеи, Наполеон-Бонапарт – Лабарткава! Иумаҳара иҟоузеи! Ҳашкол апоет иҩит ажәеинраала: «Ҳаилоуп хыла-гәыла, Аԥсны-Қырҭтәыла». Уара аԥсы уихагылазаргьы, алаф уҳәоит, - лҳәеит реиҳа згәы ҟәымшәышәыз Ҷыҷка, - Наполеони, аконституциа ҳзырҵо Ҭамара Сигәуеи…
– Ҭамара – аҳкәажә…
– Ҭамара – акаҳԥы…
– Уи уаргьы иудыруама? Аҭырасра дылагәаны… Амш лылаигоит Даҭикәа.
– Ишәҳәо ԥхашьароуп.
– Апаҿа ҳәа ҳаҳәараҿы даанымгылеит. Иҵегьы иԥсы анҭала: «Аԥхази… Аԥхази… Аџьмақәа… Абнауаа… Шәахьынтәааз, наҟ, ашьхаҟа, аҳаԥқәа рахь ауп шәара шәҭыԥқәа…
– Лабарткавеи Сигәа-ԥҳаи иҵагыланы азныказы икабинет аҟны адиуан дықәырҵеит. Ихы ашьҭахь ашьа аауан. Аӡәы имаика ааԥижәан, ихы иакәыршаны иҿарҳәеит.
– Аҩныҟа сыжәга, - иҳәан, дганы, дахьыҩназ Сикәа иҩны дышьҭарҵеит.
– Участкови милиционер Ладимир Ҷанба уахь днеины дыжәбама?
– Иара ихаҭа иҳәеит аӡәгьы иашәымҳәан,  ашшра аҭахӡам, сангылалак уи изутәу сара издыруеит иҳәеит.
– Ииҭаху сзиуааит, иԥсы ҭазааит ацәыршәага!
– Ушәҟәқәа, утетрадқәа, уручкақәа, абар, ушәыра иҭоуп.
– Аа, бара аҩныҟа ига… - схы иҭагьежьуеит: «Изутәу сара издыруеит», -  аҩызцәа идуны иҭабуп. Абзиараз!
– Аҩныҟа умцаӡои?
– Шәара шәыҩныҟақәа шәца.
Саахынҳәын, аԥсаатәи сареи еимаҳкуаз ал-ҵла, ашәч зқәыз, сҭыԥаҿы снатәеит, аринахыс иҟасҵаша сазхәыцуа.
Архьына – шьапы  дахьыҩноу аҩны аԥшәмацәа уажәшьҭа ицәахьазар  гәасҭарц снадгылеит агәашә. Ԥенџьыр хәыҷык аартуп. Аҩныҵҟа агаз лампа аркуп. Ашьшьыҳәа аԥенџьыр ала сныҩналеит. Снеихагылеит. Ихы иакәыршаны иҿаҳәоуп. Ахыза ақәӡам, инапқәа иваԥсоуп. Ишьапқәа хәымбабисаӡа, ифархьӡа. Сара, абзамыҟә, инапы  сҩыҵра надырӷәӷәаланы ишыскыз, даашьҭыхны, ашьшьыҳәа истол днахасыртәар, сҩызцәагьы ааибагон, убри ала ҳаалгон. Сҩыҵра иҵарӷәӷәаны искуп ҭаҷкәымк иаҟароу ахаҳә. Иԥынҵа рӷәӷәаны ианааныскыла, ахәаҽра даналага, дшәан, даахықәтәалеит. Данысҿаԥшы, иҿы акит, азныказы:
– Баӷринџьи! – ибжьы андуха:
– Ҿумҭын, ухәаҽны усшьуеит, аԥшәмацәа урҿыхоит. Арҭ убома?! Ашәытақәа исну уара унаԥхыц еиқәаҵәақәа роуп. Иуасҳәо ҟаумҵар, ари убома?! – иқьышә иқәыскит ахаҳә. Араҟа акәӡам, ашкол аҟны зегьы ишырбо, ухаԥыцқәа ыҵысхуеит. Зегьы ираҳартә ирасҳәоит Ҭамара Сигәуа укабинет аҟны амш  шлылаугаз. Сҭаркыр, уаҟа зегьы сҳәоит. Акласс иҭақәоу зегьы сара исыдгылоит.
– Иҟасҵари?
– Ари даҽакуп. Уажәшьҭа иуасҳәоит уара узакә уаҩу. Ақырҭқәеи аԥсуааи урыбжьахеит ажьымдыр уеиԥшха. Иумаҳаӡои исҳәаз?
– Иҟасҵарц иуҭахи?
– Уаҳа ашкол ахь снеиӡом. Уара умаҭәар азыҳәан «хԥа» ануҵар исызхоит, амала ахымҩаԥгашьа азыҳәан иқәыргыл «хәба».
– Удәылҵны уца…
– Иуасҳәоит даҽа заҵәык. Аҳәынҭқаррақәа рҳәаақәа ибзианы иудыруеит. Зынӡаск иуздырӡом ауаҩреи ауаҩымреи рҳәаа, иуцәеилаҩашьоит, - иҵегьы игәы ԥызжәарц инацысҵеит, - исзууз ацәгьара иаҳагьы исзеиӷьхоит, иубап!

25.05.2015 ш.







Иԥсны ибзахаз
(Автобиографиатә жәабжь)

Сара сахьиз, схәыҷра  ахьымҩаԥысыз аҳабла Аҭара Ахәы, тәым бызшәала иуҳәозар, официально ус иахьӡын, аха Кәыдры ахықә  инхақәо ҳәа ҳзырҳәон.
Ҳқыҭа ду Аҭара иаланхоз рыдагьы ҳгәыларатәи ақыҭақәа: Аӡҩыбжьа, Кындыӷ, Кәтол, Џьгьарда уҳәа, ҳаӡбахә ианалацәажәоз, Кәыдры ахықәаа абас ирҳәоит ҳәа ражәа иналарҵон, ирҳәоз арԥшӡон. Уи зыхҟьоз аилкаара мариан – иаланхоз анхацәа руаҩра-рҟазшьа, рчеиџьыка бзиа адагьы, ҳҳабла жәытәнатә аахыс ҳаҭыр ду ақәын, ҳҳабла агәҭаҿыҵәҟьа тәарҭас ирыман Абжьуаа раҳцәа Чачаа.
Уи аҭыԥ иахьагьы иахьӡуп Чачаа рашҭа ҳәа.
Срыкәыхшоуп лхаа, ргәы иалымсааит, абла ҷыц еиԥш изыхӡыӡаауа, дасу иара ихатәызар аҟара изхылаԥшуа, аԥсуа жәлар зегьы  еицырзеиԥшны, Аԥсны аԥеиԥш ахьырыӡбауа, иреиӷьӡоу ҳпоетцәа ажәа ззырҳәахьоу Лыхнашҭа аҵкысгьы акырӡа иаҳа иԥшӡоуп, иаҳагьы зегьрыла иманшәалоуп Чачаа рашҭа.
Мраҭашәара аганахь иаҵысны ицоит, Аԥсны аӡиасқәа зегьы аурылагьы ҭбаарылагьы иреиҳау Кәыдры. Амра ангылои ианҭашәои, Чачаа рашҭа унықәгыланы, аладаҟа унаԥшыр, ицырцыруа ухыԥшылоит амшын иаҵәа. Убла иаахгылоит Кәыдры ахықәаа ҳара ҳзыхьчо ҳәа ззырҳәо Драндатәи (Ҵҟыбынтәи) аныхабаа.
Ус зырҳәоз мҽышала, ҳәсеи-хацәеи ирымаз иреиӷьыз рцәамаҭәақәа рышәҵаны, рхәыҷқәа рыманы, аныхабаа аҟны иахьашьапкуаз, рысабицәа зегьы ахьырнаҭуаз азыҳәан мацара акәӡам. Ҳаиқәырхаҩ, ҳукәыхшоуп ҳәа ззырҳәоз, изыхҟьоз ыҟан даҽакгьы.
Мраҭашәарантәи, мрагыларантәи, аҩадантәи, еиҳараӡак амшын аҟынтәи ампыҵахалаҩ иҿааихар, акырӡа иҳараку аныхабаа ақәцәанӡа ауаҩы дынхаланы  амцахара анаирклак, иаразнак игәарҭон Аҭараа рбаа аҟны, уаҟа амцахара анадырклак, блеиҟәысрак иалагӡаны игәарҭон Дал, Ҵабал, Қьач, Лашькьындар, Аҟәа абаагәара, уаҟантәи Ԥсырӡха, уахьынтәи Бзыԥ уҳәа, мышкы, мамзаргьы уахык иалагӡаны, хаҵеи-ԥҳәыси  ишьҭырхуан абџьар.
Ашәарҭа дуӡӡа аҟынӡа ианнеилак, аԥсҳа иҭаацәеи иареи, ар иманы дтәон ма Ԥсырӡха, мамзаргьы Аҭара абаа, Асовет мчра шьақәгылаанӡа Аԥсҳа ибаа ҳәа изышьҭаз аҟны.
Абаа аҩнаҵҟа адгьыл иаҵанакуеит, анхаҩ нага иашҭа, ҩынтә еиҳаны.
Аӡиас ахаҳәқәа рыла ичаԥоу аҭӡамцқәа ҩбаҟа метра ишәпоуп, иҳаракуп. Иахагылоу аԥшырҭа ԥшьбаҟа метра иҳаракуп, иреиҵамкәа быжьба-ааба еихагылоу ҩнык аҟара.
Абаагәара ахаҭа иахьықәгылоу, аӡәык-ҩыџьак еивагыланы иахьыҩнало агәашә ду ада, иакәыршаны ааигәара анеира даара иуадаҩуп, ар егьа имаҷзаргьы, хыхьынтәи аӷацәа ааигәара днарышьҭӡомызт, аҳәынҭқарра ахьеиқәдырхоз ҭыԥын.
Урҭқәа рыдагьы, Кәыдры ахықәаа рыхьӡ-рыԥша шьҭызхыз ыҟан даҽакы.
Жәытә-ҿатә аахыс Аԥсуа ҳәынҭқарреи, аҳәаанхыҵтәи аҳәынҭқарреи ирыбжьан ахәаахәҭра, ишдыру еиԥш, ахәаахәҭра ду ахьыҟам, ахы азныҟәгаӡом аҳәынҭқарра, еиҳарак ахы азыхьчаӡом.
Кәтолаа, Џьгьардаа, Чегьемаа уҳәа, ҽыла, уардынла, еиҳарак ауардын аҭаҭын ақәҵаны, Кәыдры ахықә иалсны ицон еицырдыруа Кәыдры ацҳа аҵаҟа, уахьынтәи ицон Аҟәа абаӷәаза ашҟа.
Амҩа хара аҟны иҟамло иҟоузеи, ацәгьа абзиа, убри аҟынтәи Аҭара ахықәаа цхыраагӡак иаҩызан. Уи ашьхантәи агаҿа ашҟа уанцо, аха агаҿантәи ашьхаҟа уцозар, Аҭара Ахәы уалсны, Асар рымҩа (уажәы Аҭара аерманцәартә ҳәа изышьҭоу) уалсны, Џьгьардантәи Багада ацҳа унықәсны уцап Нхыҵҟа.
Асовет мчы ахаан, ар  аҟазацәа, хымԥада ирдыруан, аԥсадгьыл ашәарҭараан шаҟа аҵанакуаз Кәыдры ахықә. Нхыҵ Кавказ алемсаа рнапахьы иааргаанӡа, сҳабла Кәыдры ахықәан аҭабиақәа рыжра иалагахьан, ишԥарзымдыруа, афашистцәа Аԥсны рызгар, рымҩа аатуан, СССР аԥсҟы зкыз Бақәа анефт ашҟа.
Асовет мчы анхыбгала, иаҳԥырхагоу уаҳа иҟаӡам,  ҳзыргәаҟуаз наҳагӡап, иаҳшьуа ҳшьыр, иаанхо ықәаҳцап, иаҳрыцқьап ҳадгьыл рҳәан, ақырҭцәааибашьра аҽазыҟаҵара ианалага, Аԥсны аҳҭнықалақь Аҟәа аҵакы шаҟа иҳаракыз, убасҵәҟьа аҟара аҵакы шьҭыҵит атерриториа хәыҷы – аҳабла Кәыдры ахықә.
Ирдыруан Кәыдры ацҳа шаҟа аҵанакуаз. Ихьчатәын. Мраҭашәарантәи аԥсуаа рҿаархар, ирҿагыланы рабашьра даара иманшәалан Кәыдры ахықәан.
Аибашьраан, командирс иҟаз Вадим Бигәаа, иҩны аԥхьа, иимбацыз машьынақәак ирықәтәаны џьоукы Кәыдры ахықәахь ицеит.
Аӡын аҳауа хьшәашәа ишалышәшәо еиԥш ҭагалан, аибашьра ҟалоит ҳәа, уҳәан-сҳәанла, иныҵаҩ-ааҵыҩны аҳәара иалагахьан, арԥарцәа, аҟәыӷацәа ргәы рҽанын, иҟаларызеишь ҳәа.
Вадим иангәеиҭа, иахьцо, изҿу гәасҭап иҳәан, днарышьҭаланы даннеи, ахсаала аҭыхра иаҿын.
– Шәызусҭада?
– Ҳҵарауаауп.
– Иҭышәхуа зышәҭахузеи?
– Шәқыҭа азыҳәан, атрубақәа рыла аӡы шәоуртә иҟалартә, ахсаала ҭаҳхуеит.
Дара хҩык ыҟан, амашьынақәа  ирҭатәан даҽа ԥыҭҩык.
Акгьы рамҳәакәа, ашәарыцаҩ сашьа Муџьеи, аишьцәа  бзиақәа бџьарла рҽааибырҭан, Вадик раԥхьа дҩагыланы, иаарыкәшан, ирымаз зегьы аарымхны иқәырцеит, хыхь, аорганахь ирҳәар, абџьар рымырхуан, ҳаӷацәа ирыдгылақәоз рус еиқәаҵәақәа рынагӡара иалагахьан, Аԥсны зегьы абџьар рымхра иаҿын, маӡала Қырҭтәылантәи иааганы, аԥсуаа иахьырымбаша, арратә бџьарқәа рҵәахуан, аԥсацәақәакгьы рыцхраауан.
Ахсаала рымырхит, аха рыблала ирымбахьаз, 1992 шықәса, декабр 26 рзы, ианаалашьца, иаланхо зегьы рыҩнқәа ирыҩнаҳблып рҳәан, ҳҳабла иақәлеит, кәытҵарак аанмыжькәа иццышәыртәит.
 Аҩны иршәыз ада, уаҳа акгьы рымаӡамкәа, абна рҽарҭеит, Анцәа иџьшьаны, рыԥсқәа еиқәханы иалҵит. Иқьаԥҭахеит сҳабла, аха еиқәхеит, амч амоуп  ҳабацәа ирҳәахьоу: «Малла ихҵәаз деиҭанхоит, доуҳала ихҵәаз дыхҵәаӡоит».
Ҳазыхынҳәып, схы здыруа саныҟала, ԥшьба-хәба шықәса анысхыҵуаз, ашкол ахь аныҟәара даналага сашьеиҳаб, атетрад ианиҵоз анбанқәа срыхәаԥшны қьаадк ԥшааны, иара иҟаиҵоз, саргьы аҟаҵара саналага, урҭқәа сгәалашәараҿы иаанхеит  ицәырҟьа-цәырасуа.
Аха фышықәса анысхыҵуаз, сыԥсҭазаараҿы ахаан исхамышҭуа исзаанхаз ахҭысқәа ҩба ҟалеит. Актәи, уи исзаҩызахеит, ишԥасҳәари, иаҳҳәап, ахаҳә ааҭаԥҟаны акы ануҵар, ахаҳә ҟәыбаса ицаанӡа иаанхоит. Убри иаҩызахеит, абзиара дуӡӡа ҟасҵарц сшаҿыз, аҟамчы рыхха, аԥҟацаҳәа снапы данас хаҵак, анцәахәык еиԥш сызҵаԥшуаз, сызҵаԥшуаз зысҳәо, иара аҽы дақәтәан.
Ишыҟалаз абасоуп.
Ҳгәашә унҭыҵыр, лада-ҩада ииасны ицон амҩаду. Ҽыла, шьапыла ашьхаҟа ицон аибашьыҩцәа, ҳашьхақәа рҟынтәәи атҟәацбжьы игақәоз, иаҳа-иаҳа иааигәахон.
Агәырҩа ду, хәыҷи-дуи, ҳәсеи-хацәеи, зегьы еиднакылон, агәырҩа рашҭа иҭамларц.
Ҽынла схы изахәоз, ҳазегьы изакәызаалак аусура ҳаҿын. Аҭаҭын еиҭаҳҳауан хәыҷи-дуи, убасҵәҟьа иҿаҳхуан ачаи.
Уахь изымцақәоз аҳәса быргцәа, ақалԥадқәа, анапҭарԥақәа рԥара иаҿын, ииасны ицоз ҳаибашьцәа ирырҭарц.
Ҽнак, иааилашәшәуаны, ҳаҩны еизеит ҳгәыла ҳәсақәа, рызегьы иааргоз акы акәын – ашыла, ирӡуан амгьал, ирҳәозгьы акы акәын:
– Рызегьы ҳаҷкәынцәа рами, ҳрыцхраап, амгьал бжьысӡом, ираҳҭап, ирыманы ицап.
Иаашаанӡа амгьал аӡра иаҿын, аибашьцәа еиҳарак ииасны ицон, харантәи иаауаз ракәын.
Уи ибзианы иаҳдыруан ҳара, ахәыҷқәа.
Инахараны иааҩуаз ашәаҳәара ааигәахо ианалага:
– Ҳара иҳашәҭ, амгьал ҳара ираҳҭоит, - ҳәа аҳәсақәа  ианыхҭаҳк:
– Ирырҭааит, ахәыҷқәа ргәы иахәап, ирхамышҭып, - рҳәан, амгьалқәа ҳарҭеит.
Акыц мгьалқәа хԥа снапқәа ирынҵаны, сҩызцәагьы убасҵәҟьа, агәашә ҳадгыланы ҳаԥшын.
Ҽыла, шьапыла,  еицрыхәхәа иаауаз аибашьыҩцәа ҳгәашә ааигәара ианааи, агәашә ааимԥааны, ҳамгьалқәа ҳнапқәа ирынҵаны ҳнарԥылеит. Ҽы ҳаракык, афақь зҿыҵҟьоз, дреиҳабуп сҳәан, снаидыххылан, искыз амгьалқәа анаасырхха, ибжьы  ҿацаӡа ажәақәак иҳәан иҟамчы ала апҟацаҳәа снапы дасит. Амгьалқәа насымпыҵҟьан, икаҳаит. Иҟалаз сзымдыруа, сылабжышқәа хаҟәҟәало ашҭа сынҭалеит, цәгьарас иҟасҵазеи ҳәа схы сазҵаауа.
Ԥыҭрак анҵы, издыруаз исарҳәеит, сара сакәым, аус бзиа ҟаҳҵоит ҳәа амгьалқәа зӡуаз аҳәсақәагьы ирзымдыруаз.
Ашоура бааԥс аан, амҩа хара иқәу, амгьал ифар, аӡба дакуеит, иааимжәыр дзымныҟәо, арахь асолдаҭцәа цоит, аха ишԥацои, аицәажәаха рмоуа.
Аҩбатәи, уи слымҳала исаҳаз, изҳәаз, изхызгаз абырг иоуп, ашәарыцаҩ.
Ахацәа шеицәажәоз, ҳааигәара инхоз, ихы наиқәкны:
– Лука, уҳамбеижьҭеи, уабаҟаз, уаҳбаӡом? – днаиазҵааит хаҵа быргк.
– Сабаҟаз шәымбои, ашьхаҟа сыҟан, - иахьиҳәозгьы игәамԥхо.
– Ҳара уаҳдыруеит ушәарыцаҩ дуны. Аҳәсақәа лафны ирҳәоит ахьурӡы кнаҳ, Лука ашьха дцаны, ақәасаб шьны иааигоит ҳәа. Аха уажәы, ашәарыцара акәым, ара ҳахьыҟоу, иҟаҳҵара ҳаздыруам, уара ашьхаҟа уцама?
– Ашьхацара – қьафуроуп, уи аамҭа абаҟоу, алемсаа ааины ҳашәхымса иқәгылоуп, ижәбоит. Аҵхабжьон,  ҳашьҭалахьан схәыҷи сареи,  маиорк асолдаҭцәа ицны,  ашә иасны иааҩналан, ашьхақәа рҿы амҩахәасҭақәа зегьы бзианы иудыруеит ҳәа ҳарҳәеит, уқәрахь унеихьеит, иаҳбоит, аха изакә аамҭоу удыруеит, уҳацхраа, уахаҵәҟьа уҳацца анырҳәа,  ишәымдыруеи, сыԥҳәыс дыԥсхьеит, сыӡӷаб заҵәы сара дсааӡоит, даасырԥшын, агәылара дганы дааныжьны, сҽааибыҭаны, аухаҵәҟьа срыццеит.
Ишәарҭамыз амҩахәасҭақәа рыла, хаха-хымш ҳанныҟәа, схы сырҽхәаӡом, абзыԥқәа рышьхақәа инаркны Егрынӡа ашьхақәа аџьаԥҳаны, афатә уҳәа зқәыз аҽқәа, аҽадақәа, ҳара шьапыла, амҩа ҳахьықәыз, амаиор исеиҳәеит, алемсаа, Ԥсҳәы анырга, рҽырӷәӷәаны аганахьала игылоу ашьха Доу ианықәтәа, Егры аганахь ицаны, ашьхақәа ргарц, Ҷлоуаа рышьхақәа инархысит.
Ашәанцәа рызегьы сыздыруам, исызҳәом, аха егьмаҷҩымкәа алемсаа ирыдгылазаап. Убри азыҳәан акәзаарын еиҳарак сара сзыргаз.
Иҟазар абраҟа ааигәа џьара иҟоуп ҳҳәан, аҽқәа, аҽадақәа аидара  аарықәхны ҳаштәаз, ишәымдыруеи, ашәарыцаҩ иблақәа даҽакуп, инахьхьи, џьара, уаҩык инаур сылаԥш иҵашәеит.
– Маиор, ти здесь сиди, - сҳәан, автомат ааимсхын, сынкылԥш-аакылԥшуа, сылаԥш иҵашәаз ауаҩы, сиеихсыр дысшьыртә аҟара саннеи, уаангыли, уара, иудыруеи, ҳара иаҳтәу аӡәы душьуазар сҳәан, аҵла сҽавакны, савтомат снапы аҵакны сыԥшуп. Цқьа дызбартә данысзааигәаха, ашәанцәа рҽеилаҳәашьа уажә избама, иааиуаз ауаҩы, ааи, ишәымбои, сара исхоу ахҭырԥа ихоуп, ауапа  еикәарҽны изқәа икыдуп, ицнапык ала акьарахә, егьи инапала, инаиҵарсуа икын алабагьы. Алабашьа, ишәымдыруеи, уанныҟәо аамышьҭахьгьы, ашәарыцаҩ изыҳәан даараӡа ихәарҭоуп, алабашьа нарсны, ушәақь нықәуҵар, ашәарах уара иутәуп. Дшаԥсуаз, сымҩашьо агәра згеит, аха аԥсуаагьы рызегьы рыгәра угома, сыбжьы рыцәгьаны, уаангыл, усшьуеит анысҳәа, иҽынкаижьит,  ахьышәҭҳәа инацәкьыс наҵаикит икьарахә.
Иҩаихыкны, знык схысит. Абжьы ала идырит, автомат шакәыз. Уажәшьҭа дабацоз, икьарахә нкаижьын, инапқәа аашьҭихын дҩагылеит.
Ашәарҭараан, ауаҩы ацыӷ даҩызахоит абанаршәыраҿы. Снапы автомат иаҵакны, иааигәараҵәҟьа снеир, аҳәызба?! Ишәымдыруеи, абџьар аҵкыс еицәоуп, аҳәызба, иршәыр, ахызаҵә еицәаха уишьуеит, иудыруеи сҳәан:
– Уаԥсуоума?! - ҿаасҭит.
– Саԥсыуоуп, ааи, ааи, саԥсуоуп! – иҳәеит.
Снаидгылеит:
– Узусҭада? Уабантәиаауеи?
– Мықәынтәи саауеит.
– Ухала уҟоума?
– Аӡәгьы дсыцым.
– Уабаанагеи, узҿуи? Шәарыцара уаама?
– Иабатәи шәарыцароу, иумбаӡои иҟоу?! Алемсаа ааины ҳашьхақәа ирықәтәахьеит.
– Нас уара иҟауҵои?
– Исшьуеит.
Деилагаз џьысшьеит. Сихәаԥшыр, сара саҵкыс деиҳабуп, аҭаҳмада. Ишԥаизызуеи?!
– Уара, иужәлои?
– Абӷаџьуп.
– Абӷаџь уҳәама?! Уаангыл, исаҳахьеит Мықә дыҟоуп Абӷаџьк.
– Уи сара соуп, - иҳәеит.
Абар, аргамаду. Ашьха бӷьыци, ага бӷьыци еиқәшәозаап.
– Ԥшӡала, аибашьра еилгап. Шәарыцара абрахь ҳаиццалап, - сҳәан, дсыманы снеит ҳаштаб аҟны, соурыс бызшәа, еилаҟәаҟәаны, Абӷаџь игәра игартә иасҳәеит игәра ргарц.
Уахык, ҩаха, иԥсы анишьа, икьарахә аашьҭыхны, ӡкаҭәара днаскьазшәа, дныҵаба дцон.
– Узҿуи, уара, - лафны, - ԥҳәыс каҳԥык дҵәахны думоума! Иаргьы дааԥышәырччан:
– Аԥҳәыс лзыҳәан, унеихьоума, иубахьоума Мықә аӡиас, аӡын уҭалар, ахьҭа убас уакуеит, аҟәараҳәа  уеиҵасуа. Уахынла сырны сцон, уаҟагьы сҽыҵәахуа снеиуан дахьынхоз аԥҳәысеиба. Уажәы лхала сыҩны днеиргьы… Ееи, аамҭа мыжда! Аӡиас иаҩызаха, зны ихыҵуеит, ҽазны иҭабоит.
– Уи бзиоуп, аха ииашаҵәҟьаны уабацои, узҿуи?
– Арахь уааи, - абинокль иблақәа инарыдикылан, - иубома анҭ, алемсаа?
– Избоит, нас?
– Реиҳабы дысшьуеит.
– Дызлоушьуеи?
– Ишьра мариоуп. Иуадаҩу, рааигәара анеироуп. Уара ушәарыцаҩуп, Лука, иҟанаҵои ақәыџьма, ашәарах афҩы аԥынҵа ианҭаслакь? Иҭрысны, иҩны ицаӡом. Аԥсы цәгьоуп, аха аԥсы ҭазар аҭахуп. Инаԥшы-ааԥшуа, ашьшьыҳәа игәанаҭоит амҩа. Ааигәаранӡа ианнеилак, аԥсы аахнахуеит ашәарах. Анҭ, ашьха хыхьӡа иахьтәоу, анеирҭа-ааирҭа гәасҭеит, харантәи срымшьырц. Уара субаанӡа, иамуӡаргьы аӡәы дшысшьша даҽакала сазхәыцхьан. Уажәы даҽакала иҟасҵеит, уара усыцхраарц.
– Иҟасҵар иуҭахуи?
– Ани, асолдаҭцәа реиҳабы имаҟа иавҵоуп атапанча,  исиҭартә исзыҟаҵа, егьирахь иҟаҵатәу сара издыруеит.
Соурыс бызшәа еиҭах еилаҟәаҟәа, аҭаҳмада ииҭахыз аниасҳәа, аӡәызаҵәык дишьыр уигьы усуп иҳәан атапанча ииҭеит.
Изқәа амаҟа иавҵеиҵеит.
Данызбаз еиԥш икьарахә илабашьа, ихҭарԥа иҽааибыҭаны данцоз:
– Лука, ани иахьықәтәоу ашьха ицәгьамкәа издыруеит, , егьи аганахь инааны илашьҭуп, сыԥаны сҽасҭарц, сбылгьаны сҭаҳар акгьы сыхьӡом, аха, иудыруазеи, сыршьыр. Убраҟа, анышә самажәда. Уеибганы уаныхынҳәлак Мықә сҭынхацәа исызраҳәа.
Абинокль ала сыԥшуеит, иҟаиҵозеи ҳәа.
Икьарахәгьы, илабашьагьы шикыз иҩнапык аашьҭихын, иҿынеихеит дара рахь диасырц иҭахыз џьыршьазар акәхап, иламкьыскәа рыгәҭаны даннеи, илабашьа наиҵарс даанглын, икьарахә нышьҭеиҵеит.
Икәшаны акы еибырҳәоит. Ашьҭахь ԥыҭҩык наскьа-ааскьеит. Ркомандири иареи анааизынха, иарма напала алабашьа днақәыӷәӷәо, ибӷа ԥҵәаны ицозшәа иҽаалаирҟәын, ацыӷ шыԥо еиԥш,  ашырҳәа итапанча  ааҭԥааны диеихсит. Иаргьы аҟәҟәаҳәа инаигәыдырҵан, инаскьаны игылаз алемсаа, ҳара ҳтәқәа ааигәаӡа иҟоуп ҳәа џьыршьазар акәхап, дара ртәгьы, ҳара ҳтәгьы лкажьны рҽарҭеит анаара.
Аҽны уахь анеира азин ҳаимҭеит амаиор.
Адырҩаҽны, зԥаҵақәа аақәышәшәуаз солдаҭк дсыманы сцан, иара, уасиаҭны иаанижьыз насыгӡеит, дахьыршьыз аҭыԥаҿы анышә дамаҳдеит, иԥшьоу  ҳашьхақәа зыԥсы  рыхҭнызҵаз аҭаҳмада Абӷаџь. Алемса ус даанҳажьт алаҳәақәа дырфарц.
– Уабаҟоу, ҳагхоит, ирласны уааи! – ҳәа, неиқәҿыҭны, ҳаибарыҩуа, ҳалбаауан Кәыдрыҟа.
Аҽыкәабара азыҳәан, аӡы уанҭалалак, аамҭа зегьакакәын. Аха ҳагхоит, ҳара ҳхала ҳхы иадаҳҵаз ус дуӡӡак. Уи ианыҟаҵатәу аамҭа ҳагхар, аԥсадгьыл ачарҳәара азуур аҟара цәгьаран.
Аӡы ҳахьҭалоз атомба анаҩс, ара-ҵла ду ахьгылаз, апалаткақәа ргыланы итәан ашьаҟауаа, амшын аруаа.
Игәаҳҭахьан, ара-ҵла ашәшьыра ашьапы иаакәшаны ианаангылалак, убри аамҭазы, амшын аруаа, афархьқәа, амҿқәа реизгара иалагон. Афатә аҟаҵара азыҳәан, амца еиқәырҵон. Амца бзианы иркуан аҟәара иқәыԥсаз афархьқәа, амҿқәа ҩахьан. Убарҭ еизганы, ихәыҷқәаз ҳгәыдыҳәҳәаланы, идуқәаз рҳәазаны ирызнаҳгон. Аԥсадгьыл аиқәырхара аҵкысгьы, афархьқәа анагара бзиа избон даҽакы азыҳәан.
Амшын уаҩык, изааигәаз хәыҷык дигәаласыршәоу, мамзаргьы сыблақәа рхаха, дџьашьаны, сиеигәырӷьаны сахьихәаԥшуаз азыҳәан акәу, исыздыруам, егьырҭ сҩызцәа раҵкыс салкааны, ихылԥа ааихыхны инасхеиҵан, еилыскаартә игәы инапы инадкыланы, Алиоша, иа, Алиоша ҳәа знык ианиҳәа, ишихьӡыз аныздыр, ихьӡ ҳәаны, афархь ҩақәа иара инаисыркуан, схы аашьышьны, данысҿаԥшлак, ԥхаррак ҟәандаӡа сгәы  иҭалон, иаҳагьы иацлон ихылԥа анысхасҵалак, сҩызцәа идырбауа салаҽхәон, аӡәгьы исҭаӡомызт, аха знык, сҩыза дысмазҵааӡакәа иаасхылхын, лара илхалҵеит, лука иԥҳа Мила, ларгьы далаҽхәарц, лара иабалдыруаз лыԥсҭазаара зегьы шьаҭанкыла ишаԥсахуаз, аԥсреи абзареи дышҭанаргылоз.
Афархьқәа, амҿқәа ахьрызнаҳгоз адагьы, акранырфоз аамҭа иақәыршәаны ирызнаҳгон ашәыр.
Милараа рыҩны ашҭаҿы игылан аҳаҵла ду. Ианыҟалалак, иҩежь-ҩежьӡа узхара узымфо иҟәымшәышәхон.
Мила ҳара ҳаҵкыс акыр деиҳабын, ашкол далгахьан, аиҳабацәа изларҳәоз ала, хаҵа дцартә аҟара днеихьан, аха лара ахаҵацара аҵкыс лхы иҭан зынӡа даҽакы.
Аибашьра ианалага, ҳҳаблаҿы арԥарцәа, аҭыԥҳацәа арра ицарц рҽеибыҭаны ианцоз, ларгьы дрыцны дцеит, аха ддырхынҳәит, баб ихала дыҟоуп, насгьы ачаи бзианы иҿыбхуеит, аибашьра ачаигьы аҭахуп ҳәа лаҳәаны ддырхынҳәит.
Ачаи  злаҿылхуаз акаҵкәыр азна, амшынуаа ирылҭарц, ҳҽахьаҳкәабоз илыманы даннеи:
– Мила, Мила, баангыл, саргьы сбыццоит, аҳа зҭатәу сара издыруеит, - сҳәан, ҳаицны  ҳаннеи, - Алиоша ара уааи, - ҳәа ҿысҭит.
Мила  инаилыркит аҳа зҭаз акаҵкәыр, ихылԥа ааихыхны сара исхеиҵоит ҳәа сшыԥшыз Мила иналхеиҵеит, сгәаан, рхала иааныжьны аҽыкәабара схынҳәит.
Ашкол иалгахьаз Мила, хар амамкәа аурыс бызшәала дцәажәон, ҽыкәабара данаауаз даԥхьарц иаалгақәоз аурыс шәҟәқәан.
Ҽнак, ҳҽанаҳкәабоз:
– Шәааи, абанҭ амшынуаа, ҳаибашьыҩцәа аԥсыӡ рҿаҳҵап, - лҳәеит Мила.
– Аԥсыӡ абааҳго, ирацәаны аҵәгәырқәа рыла ариаҟара  анбаҳкуеи?
– Исҳәақәо ҟашәҵар, аԥсыӡ рацәаны иаҳкуеит.
Аиҳабацәа иҟарҵоны илбахьазар акәхарын, ҳаибарыҩны аҩныҟа ҳцан, џьоукы аигәышәқәа, аикәаӷақәа ҳара ҳаҵкыс хәыҷык еиҳабацәаз, аишьцәа Ваниеи Шьаликәеи, ауатка зладыршуаз ақәаб рыманы иааит.
Атомба ахықәан ииуаз алаԥан ааԥаҳҟан, ацәа ахаҳхит, ирацәаны абӷьы ҿыхны ақәаб иҭаҳаԥсеит, аӡы аҵаҭәаны, иҳаршит. Ишуа, еилашуа, ишуа, иҩежьӡа, иҟаԥшьха, уацәшәартә акалашәа иҟалеит атәан.
– Уажәшьҭа иазхоуп, - анылҳәа Мила, ақәаб аԥаҩ иқәыргыланы,  атомба иҭаҳҭәеит. Иаарласны, рхы еилагазшәа аӡы аҭыԥара иалагеит аԥсыӡқәа, даҽа џьоукы иааҳәны, ргәышҵақәа шкәакәаӡа ихылеит аӡы. Мила ҳаԥхьа дгыланы, аӡы ҳаҽҭаԥсаны рыкра ҳалагеит аԥсыӡқәа, иҳаманы ҳцан ираҳҭеит амшын уаа.
– Молодцы! Молодцы!
Мҵәыжәҩада ҳԥыруа ҳгәырӷьаҵәа, уаҵәы еиҭах, даҽаџьара абасҵәҟьа ҟаҳҵап ҳәа еибаҳҳәан, адырҩаҽны ҳаннеи, аруаа аӡәы заҵәыкгьы дыҟаӡамызт, иқәҵны ицахьан.
Есқьынагьы ижәҩа ихшьыз имаџьар ижәҩа ихшьны, дгәаҟ-ҵәаҟуа дааҳадгылеит Лука.
– Дыжәбахьазар Мила? Шаанӡа санааԥш, дыҟаӡам. Агәылара снаҵаа-ааҵааит, аӡәгьы димбаӡеит. Дыҟаӡам.
Ахаҵа бырг изыҟалеит аԥсуаа ирҳәо: «Абза гәырҩа, аԥсы гәырҩа еицәоуп». Дыԥсны димбеит, лыԥсы ҭаны дизымԥшааит, дыбжьаӡит иԥҳа заҵәы, аҭыԥҳа ԥшӡа.
Ихы кны иашҭа дшықәтәаз, иарҳәара рызмдыруа идтәалаз, илеиҩеиуа игылақәаз, даарыхәаԥшын:
– Сара снапала исырцәеит схыәшҭаара, аибашьра ицартә иҟақәоу џьоукы ианымцо аамҭазы, аҭаҳмада Абӷаџь  иҟаиҵаз ҳәа, саланагалан иласҳәеит схамыждараз. Убасҟан лхы иҭашәазар акәхап, хымԥада, лхала аибашьра дцеит ашьхаҟа.
– Ашьхаҟа цашьас илымоузеи! Иудыруазеи, абзиара збаша Лука, архаҿы игылаз амшын уаа дрыцны дцазар?
– Лыԥсы ҭазааит, уаҳа исҭахузеи!
Амымеиқәара ихатәаны иашҭа дшықәыз, мызкы ааҵхьаны, ибжьы рдуӡӡаны:
– Ара шәааи! Ара шәааи! Сыԥҳа лыԥсы ҭоуп! – ҳәа ҿиҭит.
Еиқәҿыҭны, ҳаибарҩны ҳаннеи, аԥошьҭамҩаԥгаҩи иареи еидгыланы, игәырӷьаҵәа, шәҟәык неимда-ааимдо иахәаԥшуеит.
– Аа, шәахәаԥш! Ари Милиа лоуп, аӡәы длывагылоуп.
Сахәаԥшызар, абар, ахылԥа схазҵоз Алиошеи лареи еидгылоуп, аҩыџьагьы иршәуп амшынуаа рымаҭәақәа. Рышьҭахь амшын ихгылоуп ӷба дуӡӡак.
Дызқәымгәыӷуаз агәырӷьара ду иамҽханакыз ахаҵа бырг Лука, илабжышқәа хаҟәҟәало, иԥҳазаҵә илывагылаз арԥыс инапы иқәкны:
– Дыҷкәына ԥшӡоуп, - аниҳәа:
– Сара ибзианы дыздыруеит, зынӡа дуаҩ бзиоуп, ихылԥа ихыхны сара исхеиҵахьеит, - сҳәеит, дахьыздыруаз акырынтә иацҵаны, - ихьӡуп иара Алиоша.
– Лука, урҭ еибазырдырыз иара иоуп, - иҳәеит, инапы сықәкны Гәыӡба.
– Уиаҟара жәдыруазар, уажәы иабаҟоу? – днаҳазҵааит ҳара, зегьы здыруа, иара иҳәашьа.
– Иаҳдыруеит…
– Иаҳдыруеит, аибашьра ицеит.
Аԥошьҭамҩангаҩ ашәҟәы нарҳәы-аарҳәуа днахәаԥшын:
– Шәахәаԥши, амҳәыр иуанаҳәоит иахьыҟоу – Севастополь.
– Уажәшьҭа усзаԥхьа, илҳәои?
Лысалам шәҟәы ахаҭа еиқәхазҭгьы, идуцәамызт, иагмырхакәа шәаԥхьартә ианысҵон, аха Лукагьы, ҳара ҳҳабла иаланхоз хәыҷгьы-дугьы ирдырырц ирҭахыз  ибзианы исгәалашәоит.
Амшынуаа ахьтәаз, ашьха аҩадахьы, Кәыдры  ихын апаран. Апаран уақәтәаны аӡы уанырлак, Драндаҟа, уахьынтәи ицон Аҟәаҟа амҩа ду. Априказ анроу, аҩныҟа днеины лаб иаҳәара дахьымӡакәа, амшынуаа дрыцны дцеит. Аҟәа ианнеи, дахьыҟоу лаб иазҳәаша аӡәгьы длықәымшәеит. Ашәҟәы ҩны иаалышьҭыртә аамҭа лмоуит.
Иҵыхәтәантәихаз лысалам шәҟәы ианын, ҳаӷба зӡыхгылоу амшын иахьӡуп Балтика. Исывагылоу, ихьӡ сызуаҳәом, асалам дуӡӡа узынаиҭиуеит, знык  уибахьазаап, абык иаҟара ҳаҭыр уқәиҵоит, иааирала аибашьра анеилгалак, ҳаицны ҳнеиуеит, бзиа избо ҳацәҵыс ҳзушьып.
Уинахыс уаҳа лыхабар ҟамлеит.
Илҭынханы иаанхеи?
Мықәтәи аҭаҳмада Миро Абӷаџьи, аҭаратәи аҭыԥҳа ԥшӡа Мила  Гәџьуеи лахьынҵала еиԥшхеит. Аҩыџьегьы рыԥсҭазаара ахҭнырҵеит Аԥсадгьыл.
Еиԥшымхеит даҽаџьара.
Миро дҭахеит 1943 шықәсазы. Анышә дамадоуп Омар иашҭа иахагылоу ашьха ҳаракы ахықәцәан. Мила  Гәџьуа лзыҳәан иаҳдыруа акызаҵәыкоуп,– уи даниз – 1926 шықәса.
Аҩыџьегьы лахьынҵала еиԥшхеит даҽаџьарагьы – цәала-жьыла иԥсит, аха аԥсра ашьҭахь иҟоуп акырӡа еиҳау – ԥсра-ӡра зқәым ахьӡ-аԥша.
Ҳара, ахәыҷқәа иаҳхамышҭуа иаҳзаанхеит ҽнак Мила иҳалҳәаз: «Атәра аҵкыс аԥсра хараӡа еиӷьуп!».

27.04.2015 ш.


























Ашьапызаҵә. Ҩ-напыкла.
(Ажәабжь)

Ҳанхара-нҵыра ҳаӷацәа ирыблаанӡа, ҳаҩны ашьҭахь амхырҭа унҭысны ушнеиуа, унадгылон аҳәақәа ҭамларц азыҳәан, есқьынгьы иҵарбаҟа иаркыз агәашә хәыҷы. Уахьынҭыҵуаз, иҟан аҵеџь. Аныхра азыҳәан, уимоу уццакуазар иужәыртә, есқьынгьы аӡы ҭан. Абжьааԥны, иаҳжәуаз, еиҳараӡак ҳан абысҭа анылуаз, уеизгьы-уеизгьы иаагатәын аӡыхь аҟнытә.
Уи аӡыхь ыҵыҵуан, Кәыдрыҟа узлацоз, амардара уанылбаалак, абахә иалыкәкәо, аӡын иҟәандаӡа, аԥхын ихьшәашәаӡа.
Ари аҽны асас дахь даҳҭан. Аҽы дақәтәаны ашҭа данҭалалак, дзакә сасыз иаармарианы еилаҳкаауан: аҽхарԥа ашҟа днеиаанӡа, аӷәреи аҽышькыли ҳкаанӡа  ихала дҽыжәҵыр, уамак дсас думызт.
Убри аҽны, амаҵурҭаҿы, ӡынран, ихьҭан азыҳәан агәгәаҳәа амца еиқәҵаны ҳаштәаз, ҽыкәашак дақәтәаны, ҳашҭа ҭбаа-ҭыцә иҿаз агәашә данаадгыла:
– Аԥшәма! Уабаҟоу?! – ҳәа ибжьы лахҿыхӡа  ианҿиҭ, ибжьы ала дидырзар акәхап:
– Сара сиԥылоит, шәара амца шәнахәаԥш-аахәаԥш, - иҳәан, асас днаиԥылан, аӷәреи аҽышькыли аанкылан, дҽыжәихын, аӷәра аҽхарԥа инахаршәны амаҵурҭа иааҩналан, уамак мҵыцкәа, ҳасас дахь игәы шәмырҿыӷьын, иҳәан, аџьмаҭрахьы дцан, иааҭыганы қыжәк ишьит ҳаб.
– Ишәымбои, нанраа, уара, - сашьеиҳаб лхы наиқәкны, - акәасқьа ауаџьаҟ аҟны амца еиқәҵа, - ашьҭахь сара сзы, - нан, иԥханы уҽеилаҳәаны, аирыӡ азна аӡыхь аага, - лҳәеит ҳан.
– Ӡыхьла ачачхалеи инаҵакны аирыӡ анҭәы, изгарц ианаашьҭысх, санынаԥш, Кәыдры ҟәыҵәак шааиуа иҭынчӡа иҭатәон иҭамбо, уаҟа ахәыҷқәа ҽыкәабарҭас иҳаман.
Сыбла сажьоу, изакәызеи сҳәан, аирыӡ насыргылан, ашьшьыҳәа сҿынасхеит аӡҭатәа ашҟа.
Ачықьра снаватәеит скылԥш-кылӡырҩуа.
Ҩбаҟа-хԥаҟа шьаҿа аӡы унҭалар, аӡы иалагылоуп, ашәишәи иаҟараны, ишкәакәаӡа ԥсаатәк.
Зны-зынла, ахәда хәхәаӡа, аԥынҵа ҟаԥшьӡа иаанаԥшы-ааԥшуа, нас аԥынҵа амҵәыжәҩа наларшьшьны иаҵәахуан, «Рыцҳа, ахьҭа иакит».  Уи инацлеит, иҵегьы изрыцҳасшьаз аҽакы – ихәхәаӡа иаҵагылоуп шьапы заҵәык. «Рыцҳа, абгахәыҷы иафеит егьи ашьапы. Ахьҭа иакит. Аҩныҟа изгап, ирыцҳауп» - ҳәа аасгәахәит.
Ачықьра сцәыҵыԥшны, аԥышә аҩыҵра  инавҵаҵа, уажәы сабаӡом, сҳәан, исышьаз ажәцәеимаақәа аасышьысхын, сшьапқәа  бааӡаргьы акгьы сыхьуам, сыҩнапык рыла иааныскылар амҵәыжәҩақәа, ахьшь акәҷышь анакуа еиԥш сҳәан, иааимлагәаны ианааныскыла, бжьы бааԥсык ҭнарҟьан, амҵәыжәҩақәа ашыҩшыҩҳәа убас иаҟьеит, исҿамсырц азыҳәан, иҵегьы ирӷәӷәаны исгәыҵарҳәҳәа ианааныскыла, иаҳагьы иҳәҳәан, азмҵәыжәҩак анысҿас, сыхлахаҵ гьежьызар акәхап, аӡы салаҳаит. Сыҩнапык анҭацәы, схы инаркны сшьапаҟынӡа аӡы схьыкәкәа саныҩагыла, ашьапызаҵә ажәҩанаҿ снаҵаԥшит.
Аӡы схьыкәкәо, сыци-сышәи еихамгыло, амаҵурҭа санааҩнала:
– Унан, уан дукәыхшоуп,  иухьи? – ҳәа дҵааит сан.
– Аӡы салаҳаит.
– Уааи, нан, ирласны уҽеилых, ахьҭа улалоит. Аӡыхь аарла иаауеит, аӡы уабалаҳаи?
Иҟасҵаз, иаасыхьыз зегьы сан ианласҳәа:
– Иукырц иуҭахыз ашьапызаҵә акәӡамызт. Уи аӡыцәа акәын, аӡыцәақәа зегьы ҩба-ҩба шьапы рыҵоуп. Ирфо аԥсыӡ ауп. Аӡыцәа, нан, азхара анафалак, аԥсы ашьоит шьапык иқәгыланы, уи анааԥсалак, егьи ашьапы иқәгылоит.
– Ахьҭа иамкӡои?
– Ашьапқәа абаҩқәа, нан, иҭацәуп, ахьҭа иакӡом. Егьи, нан, узжьаз, шьапы заҵәык иқәгылаз, сара знызаҵәык избахьеит, уахынла, аӡмах иҭагыланы адаӷьқәа акуазар акәхарын.
Зымышьҭа цәгьоу, нан, ауаҩы изыҳәан, Ашьапызаҵә ҳәа изырҳәоит.
– Абзиара ҟасҵоз џьысшьан…

30.04.2015 ш.
