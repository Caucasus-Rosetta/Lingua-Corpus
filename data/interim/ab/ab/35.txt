Сергеи Зыхәба

Иалкаау
Ҩ-томкны
Аҩбатәи атом

Аҟәа
Аԥҳәынҭшәҟәҭыжьырҭа 2014

УДК 82-95
ББК 83.3(5Абх)

З 96

Зыхәба, С. Л.
З 96 ИАЛКААУ. Ҩ-томкны. 2-тәи атом.
Аҟәа: Аԥҳәынҭшәҟәҭыжьырҭа, 2014. – 760 д.
Афилологиатә ҭҵаарадыррақәа рдоктор, академик
С. Л. Зыхәба иалкаау иусумҭақәа аҩбатәи атом еиднакы­
леит илитература-критикатә статиақәа рӷьырак. Ара иҟоуп А.Ҷоҷуеи, И. Ҭарбеи, К. Ломиеи, А. Гогәуеи, М. Лашәриеи,
Џь. Аҳәбеи уҳәа аӡәырҩы рыԥсҭазаареи рырҿиамҭақәеи
ирызку, аԥхьаҩ игәцараикша астатиа неиҵыхқәа.
Ашәҟәы рызкуп аԥсуа литература аҭоурыхи иахьатәи
аҭагылазаашьеи интересс измоу аԥхьаҩцәа зегьы, акыр
ихәарҭоуп арҵаҩцәеи аиҳабыратә ҵараиурҭақәа ирҭоу
астудентцәеи рзы.

УДК 82-95
ББК 83.3(5Абх)

© Зыхәба, С. Л., 2014
© Аԥҳәынҭшәҟәҭыжьырҭа, 2014

А. М. Ҷоҷуа – ахәыҷтәы шәҟәыҩҩы
Андреи Максим-иԥа Ҷоҷуа ҳәынҭқаратә-уаажәларратә
усзуҩын, дҵарауаҩын. Иахьатәи ҳуаажәларраҿы еиҳа
имаҷны ирдыруеит А. М. Ҷоҷуа ибаҩхатәра ашәҟәыҩҩра,
лымкаалагьы ахәыҷқәа рзы асахьаркыратә рҿиамҭақәа акыр
шамҽханакуаз.
А. М. Ҷоҷуа аиҵбыратәи ашколқәра иаҵанакуа аԥсуа
хәыҷқәа рзы иаԥиҵеит акымкәа, ҩбамкәа ажәабжьқәа.
Урҭ ажәабжьқәа сгәы излаанаго ала, иахьа уажәраанӡа
ирықәна­гоу, изыԥсоу ахәшьара рмоуцкәа иҟоуп. Лымкаала, ганрацәа­ла иҭҵаатәуп. Ахәыҷқәа ирызку А. М.
Ҷоҷуа иажәабжьқәа, иеиҭагамҭақәа доуҳатә ҭынха дуп,
иаалырҟьаны, ҟрыҵәрыла рыхцәажәара залшо.
Еиуеиԥшым аамҭақәа раан А. М.Ҷоҷуа иҭижьыз ирҵага
шәҟәқәа еиқәыршәан еиуеиԥшым аматериалқәа рыла.
Ирацәоуп хаҭала дара еиқәзыршәаз ииҩыз ажәабжьқәеи
ахәыҷқәа рдырра зырҭбааша астатиақәеи. Иара убас ара
иаҳԥылоит аурыс шәҟәыҩҩцәеи, арҵаҩцәеи еиҳараӡакгьы
И. Крылови, Л. Толстоии, Д. Ушинскии рҩымҭа лыԥшаахқәа
рҟнытә иеиҭагаз, насгьы иҟоуп ақырҭшәахьтә еиҭеигаз акыкҩбак ажәабжьқәагьы (И. Гогебашвили иҟнытә).
1962 шықәсазы иҭыҵит А. М. Ҷоҷуа ишәҟәы «Ажәабжьқәа
ахәыҷқәа рзы». Ари ашәҟәы еиднакылоит акыр шықәса раахыс автор ииҩыз, еиҭаганы арҵага шәҟәқәа ирниҵаз рахьтә
ажәабжь лыԥшаахқәеи истатиа лыԥшаахқәеи. Аԥхьажәаҿы
иара гәҭакыс имаз далацәажәауа иҩуан: «Абри ашәҟәы аҟны
еизгоу ажәабжь кьаҿқәеи астатиақәеи аҵаҩцәа ирыԥхьоит
аҵара бзианы ирҵаларц, аҟазшьа бзиеи алеишәа бзиеи
рҽадырцаларц. Ирыларааӡауеит агәбылра, аиҩызара, абзиеибабара, ахаҵара, убас ауаҩра бзиа иаҵанакуа абарҭ
реиԥшқәа егьырҭгьы…
Ишаадыруа еиԥш, аиҵбыратәи аклассқәа рҵаҩцәа ашкол анҭыҵ изыԥхьалараны иҟоу ажәабжьқәа шәҟәны,
аԥсы­шәала икьыԥхьны иҭыжьқәоу маҷӡоуп. Убри аҟнытә,

3

абри сышәҟәы хәыҷгьы ҳҿар хьҩеижь рааӡара аҟны акы
ихәарҭахар сара иара ззыскыз нанагӡеит ҳәа исыԥхьаӡауеит.
Аизга «Ажәабжьқәа ахәыҷқәа рзы» акыр ихарҭәааны
еиҭа­кьыԥхьын 1968 шықәсазы иҭыҵыз А. М. Ҷоҷуа иҩым­
ҭақәа реизга актәи атом аҿы.
Изеиԥшроузеи, тематикатә еилазаашьас, зеиԥш ҟазшьас
ирымоузеи арҭ ажәабжьқәа?
Зегь раԥхьа иргыланы иазгәаҳҭозар, А. М. Ҷоҷуа арҭ иара
ихаҭа иаԥиҵаз ажәабжьқәеи еиҭагамҭақәеи рҿы даабоит
асахьаркыратә ажәа амч ду иамоу ибзиаӡаны издыруа аӡәы
иакәны. Урҭ ирныԥшит А. М. Ҷоҷуа иара дызлиааз аԥсуа
жәлари Аԥсынтәылеи гәык-ԥсыкала бзиа ишибо, гәыкԥсыкала рымаҵ шиуаз, иара убас автор арҵаҩратә ԥышәа
ду имаз иабзоураны ҿыц аҵара амҩа иқәлоз ахәыҷқәа рдунеи, рԥсихологиа бзиаӡаны ишидыруаз. Иара ихаҭа ииҩыз
ракәзааит, еиҭеигаз ракәзааит ажәабжьқәа зегьы ҿыгҳарала
ихәыҷқәоуп. Инеиԥынкыланы дара зегьы бызшәа цқьала,
бызшәа мариала иҩуп, аиҵбыратәи аклассқәа рҿы итәоу
ахәыҷқәа рхаҿы ирзаамгаша, изымиааиша ажәақәеи
аҳәоуқәеи, ахшыҩҵакқәеи џьаргьы иуԥылаӡом.
Сиужетла имарианы еиҿартәуп, икьаҿуп ҳҳәозар, уи
иаанагаӡом ипримитивтәуп ҳәа, уимоу, дара ҵакыла
ахәыҷқәа аҟазшьа бзиақәа рылааӡара, иҽеим аҟазшьа
ирцәыхьчо. Бжеиҳангьы ажәабжьқәа ирныԥшуеит изҩыз
адидактикатә, ааӡаратә гәҭакқәа шимаз.
А. М. Ҷоҷуа зыӡбахә ҳамоу иҩымҭақәа рҿы иҟоуп
аҵабырги амци, Аԥсадгьыли ажәлари, ауаҩреи ауаҩымреи,
аҟәыӷареи агаӡареи, амшәареи ашәыргәындареи, аигәцхәреи
аиҩызареи уҳәа ртемақәа рыла иаԥҵоу. Изныкымкәа ихы
иаирхәеит ажәлар рҿаԥыцтә ҳәамҭақәа рахьтә асиужетқәа,
атемақәа, ахаҿсахьақәа, ақьабзқәа, адунеихәаԥшышьақәа.
Ажәабжьқәа зегьы еилаҵаны иҩуп ражәақәа маҷны,
ргәынкылара мариахартә, аԥхьаҩ хәыҷы ддырлах-ҿыхыртә,
илаԥшҳәаа дырҭбаартә иҟаҵоуп. Рстиль аганахьала
ҳрыхәаԥшуазар, ҿаԥыцлатәи аԥсуаа рцәажәашьа акыр
иазааигәоуп, еиҳараӡакгьы ажәлар рыбзазаратә лакәқәа
рстиль угәаладыршәоит. Абри аганахьала акыр иҟаз­шьар­
багоуп атипра зуа алагамҭақәа. Ҿырԥштәыс иаагозар
ажәабжь «Аби аԥацәеи» алагамҭа абас иҟоуп: «Нхаҩык быжь-

4

ҩык аԥацәа иман», ажәабжь «Аҵабырг хә амам» алагамҭа:
Сԥирдон хәыҷы ҳәызбак иман».
Ишаабо ала, А. М. Ҷоҷуа ҳзыхцәажәо иҩымҭақәа
апрактикатә ԥсҭазаара иадҳәалоуп, иазааигәоуп, ахәыҷқәа
раԥхьаҟа ианыҩеидаслак ирыхәаша, ирҭаххаша акыр днарбоит, аџьа усура агәыблра днаркуеит. Иара аҩра даналагаз
ҳмилаҭтә хәыҷтәы литература атрадициа ҳәа акгьы амамызт,
убри аҟнытә, иԥсабаратәуп аурыси ақырҭуеи литературақәа
рахьтә аҩымҭа лыԥшахқәа реиҭагара цхыраагӡа дуны
иахьыҟаиҵоз.
Инеидкыланы иаагозар, А. М. Ҷоҷуа ахәыҷқәа рзы ииҩыз,
иеиҭеигаз ажәабжьқәа, ажәамаанақәа, астатиақәа ароль ду
нарыгӡоит раамҭала.
Сгәы иаанагоит, аҵарауаҩ, Аҳәынҭқарратә, ауаажәларратә
усзуҩ, арҵаҩы, ашәҟәыҩҩы А. М. Ҷоҷуа диижьҭеи 100 шықәса
аҵра аиубилеи инадҳәаланы ахәыҷқәа ирызкны ииҩхьаз
ихатә сахьаркыратә рҿиамҭа лыԥшаахқәа хазы шәҟәны
иҭыжьызҭгьы акыр ихәарҭахон ҳәа.
Агазеҭ «Аԥсны», 1979 ш., сентиабр 27

Иван Ҭарба иԥсҭазареи ирҿиамҭеи
(1921–1994)

Иаҳхысыз аҩажәатәи ашәышықәсазы иналукааша аԥсуа
поетцәа, апрозаикцәа дреиуан Иван Константин-иԥа Ҭарба.
Иван Ҭарба диит 1921 шықәса хәажәкыра мза 21 аҽны
Очамчыра араион Баслахә ақыҭан. Ихәыҷра ашықәсқәа
иқыҭа гәакьаҿы ихигеит, аԥхьаӡа аҩреи аԥхьареи ахьиҵаз
иқыҭаҿтәи алагарҭатә школ аҿоуп. Уатәи ашкол даналга,
Очамчыра ақалақьтә бжьаратә школ дҭалеит. Иара убысҟан
араионтә газеҭ аредакциаҿы аусурагьы далагеит, ашкол аҿы
аҵареи агазеҭ аредакциаҿы аусуреи қәҿиарала еидибалон.
Убысҟан ауп алитературатә рҿиаратә мҩа данықәлазгьы.
Апоет қәыԥш Очамчыратәи абжьаратә школ даналга
ашьҭахь Аԥсны аҳҭнықалақь Аҟәаҟа диасит. Ара дахьааиз
агазеҭ «Аԥсны ҟаԥшь» аредакциаҿы аусура далагеит.

5

Иҳәатәуп Асовет мчра ахаан Аҟәа аԥсышәала иҭыҵуаз
абри агазеҭ заҵәык шакәыз, иара уигьы акоммунисттә партиеи аиҳабыреи рнапы иакын, аиҳабыратә цензура ахраӡага
гәӡа икылхны акәын уи адаҟьақәа рҿы аматериалқәа
шыркьыԥхьуаз. Иван Ҭарба идагьы еиуеиԥшым ашықәсқәа
рзы аӡәырҩы аԥсуа шәҟәыҩҩцәа рырҿиарамҩа абри агазеҭ
аредакциаҿы аусурала ихацдыркит, аԥхьатәи ршьаҿақәа еихыргеит, акьыԥхь ажәа аус адуларазы аԥышәа дырҳаит. Иван
Ҭарба иакәзар, ара рпцәак дадымхалеит, ԥыҭрак ашьҭахь
Аҟәатәи Аҳәынҭқарратә арҵаҩратә институт А. М. Горки
ихьӡ зхыз (1979 шықәса аахыс – Аԥснытәи Аҳәынҭқарратә
университет) афилологиатә факультет аурыс бызшәеи алитературеи рсеқтор дҭалеит. Уи қәҿиара бзиала далгеит.
Иван Ҭарба аханатәгьы арҿиаратә усура ауаажәларратә
усура иаҟәҭханы дахәаԥшуамызт. Иара ианагь гәацԥыҳәарала
аԥсҭазаара агәеилашыра далагылан, аԥсуа жәлар изыр­
гәырӷьози изыргәамҵуази ибзианы иеилкааны иман. Апоет
ижәлар рхьаа ихьаан, ргәырӷьара игәырӷьаран. Аԥсны Асовет мчра ашьақәгылара дақәлан, шаҳаҭс даман, аԥсҭазаара
ҿыц аргылара далахәын, хаҭалагьы акыр амаҵ азиуит Аԥсны
ажәытә патриархалтә-феодалтә еизыҟазаашьақәа раныхреи,
аамҭа ҿыци, аҿыц социалтә-политикатә еизыҟазаашьақәа
рышьақәыргылареи риаареи. Жәаа шықәса анихыҵуаз
инаркны акоммунисттә партиа далан. Хыԥхьаӡара ра­
цәала ажәеинраалақәа, апоемақәа, ароманқәа ахьиҩыз,
иахьҭижьыз анаҩсгьы, Иван Ҭарба иџьа маҷымкәа иадиҵеит
Аԥсны акультуратә ргылара. Араионтәи аобласттәи
агазеҭқәа редакциақәа рҿы аус ахьиуаз акыр ихәеит, акыр
аԥсҭаазаратә ԥышәа иоуит, дыӡрыжәхеит, иеилкаахеит наҟнаҟтәи иԥсҭазаратә мҩа ахырхарҭа, аҽышьҭнахит, иидеиатәполитикатә хдырра.
Усҟантәи аамҭазы Аҳәынҭқарратә система даҽакӡан.
Ажәларгьы, ашәҟәыҩҩцәагьы уи асистема иацныҟәалар,
иацдырӷызлар акәын. Даргьы уи асистема, уи аидеологиа
иалааӡан, агәра ргон, еиӷьу ыҟам ҳәа ирыԥхьаӡалар акәын,
иара иашьашәаланы рхы мҩаԥыргон, ихандеиуан. Ус акәын
Асовет Еидгыла ҳәа изышьҭаз, адунеи фыџьара ишаны хәҭак
зымҽхазкуаз атәыла дуӡӡа ахьынӡанаӡааӡоз иахьабалакь
ишыҟаз, ус иҟан Европеи Азиеи рҿы акыр демократиатә
тәылақәа ҳәа изышьҭаз зегьы рҿы ишыҟаз.

6

Данқәыԥшыз инаркны Иван Ҭарба иааиԥмырҟьаӡакәа
арҿиаратә усуреи аҭакзыԥхықәра ду змаз амаҵура дуқәеи еидибалон. Аус иухьан Аԥсны аҵарадырра министрс (1953–1954
шықәсқәа рзы), Аԥснытәи Ашәҟәыҩҩцәа Реидгыла ахантәаҩыс
(1948–1953 шықәсқәа), акоммунисттә партиа Аԥснытәи
аобласттә комитет амаӡаныҟәгаҩыс (1954–1958 шықәсқәа).
1954 шықәсазы Иван Ҭарба СССР Иреиҳаӡоу Асовет ашҟа депутатс далырхит. Иара ирҿиаратәи иуаажәларра­тәи усурақәа
рзы аиҳабыра ианаршьахьан акымкәа, ҩбамкәа аҳамҭақәа.
Урҭ аҳамҭақәа зегьы иреиҳауп Д. И. Гәлиа ихьӡ зху Ареспублика Аԥсны Аҳәынҭқарратә премиа ахьианашьахаз. Уи ирҭеит
Аԥсны анҭыҵгьы акыр нахара иеицырдыруа иҟалаз ироман
«Амра ҳара ҳҿы игылоит» азы.
Иван Константин-иԥа Ҭарба акыр аамҭа илаҽны иҟаз ачымазара бааԥс имч амырхакәа иԥсҭазара далҵит 1994 шықәса
ажьырныҳәа мза 29 аҽны. Иҭынхацәеи хыԥхьаӡара рацәала
иҩымҭақәа рыԥхьаҩцәеи гәалсра дула рхы-ргәы далырхит.
Джуп апоет Аҟәа ашьхараҿ – иналукааша ашәҟәыҩҩцәеи
ауаажәларратә усзуҩцәеи рпантеон аҿы.
Иван Ҭарба иныҟәигахьаз амаҵура дуқәа рылагьы иаабоит, агәра ҳгоит ауаажәларратәи аҳәынҭқарратәи усурақәа
акыр аамҭеи амчи шрықәирӡуаз, аха иара урҭ илитературатә
рҿиаразы излахәарҭахаз, излацхрааз, ирҭазгьы маҷӡам.
Шәҟәыԥхьарала ирҳаз аҵара мацара акәымкәа хаҭала дызлиааз аԥсуа жәлар рыбзазара, рмилаҭтә ҷыдарақәа, рԥсихологиа
уҳәа еиҳа ибарҭахеит. Иара ихаан аешьаратә жәларқәа ҳәа
ҳзышьҭаз егьырҭ асоветтә жәларқәа рышәҟәыҩҩцәа аӡәырҩи
иареи еибадырит еизаагәаны, аиҩызареи, аимадарақәеи,
аиҭанеиааирақәа рыбжьан иареи дареи. Урҭ рахьынтә
аӡәырҩы лассы-лассы Аԥсны иаҭаалон, иаргьы дара рахь
днарыԥхьалон, арҿиаратә еиҩызара ирыбжьаз акыр ихәеит,
илаԥш ҳәаа арҭбааит.
Иван Ҭарба Аԥсны анҭыҵгьы акыр дныҟәахьан, акыр
дрылаԥшны ибахьан аӡәырҩы ажәларқәа рыбзазашьа, рын­
хашьа-нҵышьа, акымкәа, ҩбамкәа европатәи азиатәи
атәылақәа (Чехиа, Словакиа, Германиа, Франциа, Китаи,
Монголиа уҳәа) еимидахьан. Акыр иныҟәарақәагьы акыр
иҵоураны илитературатә рҿиара ианыԥшит. Еиуеиԥшым
ауаа, амилаҭқәа рхаҭарнакцәа рԥылара, рыҿцәажәара, хым­
ԥада, ашәҟәыҩҩы аԥсҭаазаратә ԥышәа ду ирҭеит.

7

Ашәҟәыҩҩы иага ус хкы инапы рылакызаргьы ихадароу илаԥш иҵмыршәо имаз илитературатә рҿиаратә
усуракәын. Иара аԥхьаӡа алитератураҿы дцәырҵит дпоет
лирикны. Аԥхьаӡатәи иажәеинраала акьыԥхь абеит жәаф
шықәса анихыҵуаз, 1937 шықәсазы. Аха ипоезиа аԥхьаҩцәа
инарҭбааны рыхшыҩ азырышьҭыртә, игәцараркыртә,
ауаажәларратә ҵакы ҭбаа аманы иҟалеит ҩынҩажәатәи
ашықәсқәа рылагамҭа инаркны. Убри инаркны ҩажәа
шықәса инарықәгәыӷуа даҽа литературатә жанрк, даҽа хкык
ахь дмиасыкәа апоезиатә жанрқәа рымацара (ажәеинраала,
апоема) иҽырҭакӡаны аус иуан. Хынҩажәатәи ашықәсқәа
рылагамҭа инаркны апоезиа инаваргыланы апрозаҿгьы аус
иуа далагеит. Иара убас егьырҭ ажәларқәа аӡәырҩы рпоетцәа
раԥҵамҭа лыԥшаахқәагьы аԥсшәахь реиҭагарагьы инапы
алакын.
Апоет иажәеинраалақәа аԥхьаӡатәи реизга «Ашьха ӡыхь» ҳәа хьӡыс иаманы иҭыҵит Аҟәа, 1949 шықәсазы.
Уи инашьҭарххны лассы-лассы иеиқәырццакны иҭижьуан
иажәеинраалақәеи ипоемақәеи реизгақәа. Урҭ иҩымҭақәа
реизгақәа хԥа, хԥа том ҩынтә иҭыҵхьан (1971–1973
шықәсқәа рзы, насгьы 1981–1983 шықәсқәа рзы). Иара убас
апоет иеизгақәа акыр аурысшәеи егьырҭ абызшәақәеи рахь
иеиҭаганы Аҟәа, Москва, Қарҭ уҳәа лассы-лассы иҭрыжьуан.
Иара убас ипрозатә ԥҵамҭақәа – романқәа «Идыру ахьӡ»,
«Амра ҳара ҳҿы игылоит» – зныкымкәа урысшәалеи
қырҭшәалеи Москвеи Қарҭи иҭрыжьхьеит. Ароман «Амра
ҳара ҳҿы игылоит» еиҭаганы иҭрыжьхьеит белорус бызшәала,
украин бызшәала, хинди бызшәала иҭрыжьыз уи ароман
аиҭага миллионки бжаки рҟынӡа атираж аман.
Апоет иажәеинраалақәа, ипоемақәа, ироманқәа лассыласс аимак-аиҿак рхылҿиаауан, еиуеиԥшымыз ахәшьарақәа
рауан. Аиашазы урҭ иахьа уажәраанӡагьы иахьынӡарыхәҭоу
иеилырганы, цқьа иҭҵааны, хаҭабзиарақәас ирымоу,
гхақәас ирымоу иныҭкааны монографиала, обиективла
ахәшьара рыҭаны иҳамаӡам. Ҵабыргуп, иара еиуеиԥшым
иҩымҭақәа ирызкны хыԥхьаӡарала имаҷымкәа астатиақәа
рыҩхьеит,
инеиԥҵарк-ааимҵаркқәахьеит
акритикцәа,
алитератураҭҵааҩцәа аӡәырҩы, аԥсуаа рнаҩсгьы аурысқәа,
ақырҭқәа уҳәа. Иван Ҭарба иаԥҵамҭақәа ирыхцәажәахьоу,

8

рҷыдарақәа, рхаҭабзиарақәа, рыԥсыҽрақәа азгәазҭахьоу иреиуоуп Х. Бӷажәба, Ш. Инал-иԥа, Б. Шьынқәба, Ш. Салаҟаиа, А.
Аншба, В. Аҵнариа, М. Ладариа, Г. Џьиблаӡе, Н. Тихонов, А. Первенцев, М. Пархоменко уҳәа убас егьырҭгьы аӡәырҩы. Иван
Ҭарба ирҿиамҭақәа ирыхцәажәоуп аколлективтә усумҭақәа
(«Аԥсуа литература аҭоурых аочеркқәа», «Милаҭрацхәалатәи
асовет литература аҭоурых») рҿгьы.
Апоет иаԥҵамҭақәа ирыхцәажәахьоу, ибзианы издыруа зегьы еицҿакны, насгьы ииашаны иазгәарҭахьеит
ҷыдарақәас ирымоу маҷымкәа. Убарҭ аҷыдарақәа ирхадароуп ртематикатә еилазаашьа аҭбаара, насгьы апоет дызхааныз, дызҭагылаз аԥсҭаазара еиуеиԥшымыз аганқәа раарԥшра
иҽахьанишәоз. Иван Ҭарба ипоезиатә рҿиамҭақәа рӷьырак
публицистикатәуп уҳәартә иҟоуп. Зегь реиҳа аԥызара змоу
атемақәа иреиуоуп: аԥсадгьыл абзиабара, аҭынч нхара, ажә­
ларқәа реиҩызара, акоммунисттә идеалқәа рзышәаҳәара, урҭ
рзы ақәԥара, арԥыси аԥҳәызбеи рыбзиабара. Иван Ҭарба изы
иҟазшьарбаган аԥсҭаазара иамаз агха-ԥхақәа раарԥшра аасҭа
иршәҭ-какаҷны, аромантикатә цәа аҟәынны дахьахәаԥшуаз.
Апоет данқәыԥшыз ашықәсқәа рзы ииҩыз иажәеин­
раалақәа реиҳараӡак зызкыз усҟантәи аамҭазы зегь реиҳа
актуалра змаз афашисттә Германиа иаҿагыланы асовет уаа
хамеигӡарада рықәԥара атема акәын. Усҟантәи иҩымҭа
ажәеинраалақәа иреиӷьқәоу, аамҭа иԥнашәақәаз иреиуоуп:
«Ан – амҩаԥгаҩ» (1941 ш.), «Дцон афронт ахь аибашьҩы»
(1944 ш.), «Ишьны ишьҭан аԥшқеи ани…», «Сашьа!» (1942
ш.), «Ахьча» (1942 ш.), «Аԥсуа ҟама» (1942 ш.), «Севастополь
азы ашәа» (1944 ш.), «Изнышәынҭрада?» (1944 ш.), Апоет
1944 шықәсазы ииҩыз аԥхьаӡатәи ипоема «Ахаҵара» азкуп Краснодонтәи акомҿареидгылаа ргәыԥ афашистцәа
ирҿагыланы иалнаршаз афырхаҵара.
Ҳәарас иаҭахузеи, апоет инапы иҵыҵыз аԥҵамҭақәа зегьы ирныԥшуеит апатриотизмра, аха урҭ рахьынтә ҷыдала
аԥсадгьыл абзиабара иазыкқәоу жәпакы ыҟоуп. Дахьиз,
дахьааӡаз Аԥсны аԥсабара, уи иаланхо ажәлар, ақыҭақәа,
ашьхақәа, амшын иԥсы рызилхуам. Ҷыдала шәҟәыҩҩык,
уаҩԥсык иаҳасаб ала дахьышьақәгылаз иқалақь гәакьа Аҟәа
ианагь илаԥш ахын, ибзиабара аԥхара азикуан. Иагаџьара
дцаргьы, иага хәыцра изааиргьы, аԥсуа жәлар рынасыԥ лаша

9

дазгәыҳәуан, Аԥсны аԥсабара асахьақәа иааицрымшәо ицын,
ианагь ибла ихгылан, иреиӷьу исахьаркыратә цәаҳәақәа
урҭ ирзикуан, дреигәырӷьон, игәы ҭыргон ажәлар аҭынч
нхамҩаҿы ирымаз аихьӡарақәа.
Аԥсынтәыла амра тәыла ҳәа дашьҭан, Аԥсни амреи еидикылон. Аԥсабаратә цәырҵрақәа рахьынтә Иван Ҭарба
ирҿиамҭаҿы зегь реиҳа зыӡбахә иҳәо амроуп. Ара лассы-лассы амра лашареи, аԥхареи, аԥсҭаазара зҩыдеи ирсимволны,
аԥсҭаазара ԥсыс иахоу, изырӷьацо акы акәны иаабоит. Апоет
изы Аԥсынтәыла иссиру романтикатә темоуп:
Ашәа узысҳәоит Аԥснтәыла,
Ашьха, ага, аԥшаҳәа,
Хьӡыс иамоуп амратәыла,
Амырхәага ахьныҳәҳәа.
Ашьхарантәи амшын агәынӡа
Илашьҭуа амра ашәахәа,
Аԥсабарагь лашо игәылҵуеит,
Саԥхьа иашьаҭалоит еиҵыхәхәа.

(Ажәеинраала «Сыԥсадгьыл»)

Аԥсны иазку Иван Ҭарба иажәеинраалақәа иреиӷьу иреиуоуп «Аԥсназы ашәа». Араҟа апоет гәҭыӷьӷьала иҳәоит
иԥсадгьыл иблаҷыц еиԥш ихьчаларц шиҭаху, дшеиҷаҳауа,
иахәҭоу, иақәнагоу ашәа изымҳәар, ажәа изымԥшаар ҳәа
дышшәо. Иара дызлахәаԥшуаз ала, адгьыл ахсаалаҿы Аԥсны
маҷӡоуп, амзаҿеиԥш икыдуп. Аԥснытәи ашьха ӷьазӷьазқәеи
амшын агаҿеи ианагь агәалаҟара бзиа ирҭон, илаԥш рыдхалон. Амшыни ашьхеи ирыбжьаршәу абри атәыла ссир, атәыла
ԥшӡа апоет блас исхоуп ҳәа иԥхьаӡон. Иҭахын аԥҳәызба ԥшӡа
леиԥш итәыла ианагь еинҭәыла иҟазарц, ижәлар аҭынчреи
амышхәыбзазареи рыгымхарц, ҭоубагьы иуан иԥсадгьыл
шимԥсахуала:
Аԥсуа ԥҳәызба леиԥш уеинҭәыла,
Учча, ухәмар, уҽырба!..
Уара уҿаԥхьа, Аԥсынтәыла,
Иахьа ишьҭасҵоит аҭоуба:

10

Са сыԥсадгьыл сыԥсахуазар –
Алашара сумырбан!
Уан узааӡаз духашҭуазар –
Иузылуазеи даҽаӡә иан?!

Аԥсадгьыли ан гәакьеи еидкыланы, иеиҿырԥшны
поезиатә ажәала рыхцәажәара, раарԥшра аӡәырҩы апоетцәа
иақәнагаҵәҟьаны ирҟазшьоуп. Иван Ҭарба иԥсадгьыли ани
рызгәыкра аҷыдарақәа аманы, аԥхьаҩ игәаҵанӡа инеиртә,
ицәанырра цқьақәа арҿыхартә иаарԥшуп. Абри аганахь
ала апоет иреиӷьу иажәеинраалақәа иреиуоуп «Ан» (1954
ш.). Уи ан илызкны аӡәырҩы аԥсуа поетцәа ирыҩхьоу акы
иалаҩашьо иҟам.
Апоет ихаҭа иан заанаҵ дахьиԥхаз, агәырҩа цәанырра
ҵары инаҭаз ари ажәеинраала. Ан хахәышла аԥсреи лареи еибарххо дахьышьҭоу, дылхагәжәажәо, дылхагьежьуа
сабалыхәари ҳәа дылхагылан аԥа. Уи усҟан хәыцра шәкы,
зқьы ихапапан дыркын. Гәырҩа цәгьаны изыҟалеит аԥсабара
анылахҿыххоз, ацәа ианалҵуаз, ашара иазгәырӷьо ашьыжь
аԥсаатә анышәаҳәоз, амш аҵх иаҟәыхуа амра анцәырҵуаз
аамҭазы аԥа иан лыԥсҭазара дахьалҵуаз, амра игылоз лара
лзы наӡаӡа иахьҭашәоз. Аԥа идыруан уи нахыс иара ан дшимоуаз, уи дизызыԥсахшаз даҽаӡәы дшыҟамлоз, иара иҟазаара
ҿыц ашьапы акыр акәын. Идыруан иан лара дахьыԥсуаз аасҭа
лԥа деиҭымхар ҳәа дышшәоз, уи еиҳа гәырҩас ишлымаз,
наӡаӡа лымҩа дшықәлоз. Абри аҭагылазаашьа уадаҩ анимаз,
ан лыԥсра изаанагаз агәырҩа хьанҭа дамҽхакны данамаз
аамҭазы апоет (ажәеинраала алирикатә персонажгьы иаргьы
аӡә роуп уҳәартә иҟоуп) игәы зырӷәӷәашаз, ихадароу ҵыргәа
ӷәӷәаны, аԥсҭазаарахь иԥхьаша ахшыҩҵак лаша изааит.
Иан дҟамларгьы анра изуны дагәыҵанаҳәҳәап ҳәа хьаҳәаԥаҳәада дақәгәыӷуеит иԥсадгьыл. Уи азоуп ажәеинраала
хыркәшо абас зиҳәо:
Изылшода бара бышьҭахь санра,
Ан дзыԥсахуа дҟалаӡом рҳәоит,
Бара боуп исцәыӡыз мамзар амра –
Сара сзыҳәан уи шыԥхац иԥхоит.

11

Агәы сҭаҳәҳәа сыннакылт сыԥсадгьыл,
Бара бышьҭахь сара сзааӡаз иароуп,
Уи иазысҳәоит ан ҳәа быхьыӡ надкыл –
Быздыскыло са сыԥсадгьыл ауп!

Иаҳхысыз аҩажәатәи ашәышықәса анҵәамҭазы аԥсуа
жәлар аҭагылазаашьа уадаҩӡа рзыҟалеит. Аҟамзаара ахықә
ианхықәгыла ашықәсқәа рзы, апоет еиҳагьы иҵарны гәырҩа
дус иоуит дызлиааз ижәлари иԥсадгьыл Аԥсни рлахьынҵа.
Иниасны ицеит, адунеи иалаӡҩарым, иалԥсаарым ҳәа
дангәыӷуаз аамҭақәа. Аҭоурых ахҭыс гьангьашқәа зынӡа
даҽа хырхарҭақәак роуит. Апоет иқәрахь днеихьан, ачымазара бааԥс дыхҭакны даман. Убас шакәызгьы икалам
шьҭеимҵеит. Убри аамҭазгьы акымкәа, ҩбамкәа апатриоттә
цәанырра ҳаракқәа зныԥшуа ажәеинраала шьахәқәа иҩит.
Убарҭ иреиуоуп 1992-1993 шықәсқәа рызтәи Аԥсны жәлар
рџьынџьтәылатә еибашьра аламҭала ииҩыз ажәеинраала
«Ахақәиҭра» (1992, лаҵарамза).
Ари ажәеинраала апоет ианиҩыз ақырҭуа окупантцәа
бџьаршьҭыхлаҵәҟьа Аԥсны иақәмлацызт, аха Аԥсни
Қырҭтәыла аиҳабыреи реизыҟазаашьақәа еибархханы
иҟан, Аԥсны ажәҩан аҿы аԥсҭҳәа еиқәаҵәақәа аизыҵәара
иаҿын. Ҳәарас иаҭахузеи, апоет ибарҭан акаамеҭ, ахырзаман зырҳәо аамҭа бааԥс ааины ишааҳадгылаз. Ажәеинраала
«Ахақәиҭра» аҿы апоет ижәлар иргәалаиршәон хақәиҭрада
ԥсҭазареи бӷеиҵыхреи шыҟам. Уаанӡатәи акыр иҩымҭақәа
рҿы ишиҟазшьаз еиԥш, араҟагьы ааԥхьара аформала ижәлар
ирабжьеигон ахақәиҭразы рыҽдырӷәӷәарц, аӡәк иеиԥш иеидгыларц, иеилаҵәарц, агәкажьра рыдынмырԥшырц:
Ԥхареи лашареи агым ҳаԥсабара,
Аԥсны игыло амра еиԥшым ҽамракы,
Аха Аԥсны иагын ахақәиҭра лашара
Уи еиҳаугьы ҳазхьуам аҽакы.
Сыуаажәлар игәаҟхьоу, сыуаажәлар гәымшәа
Маҷк ауп ишәыгу – нас ишаркоит:
Аӡы ырԥан ишалахәмаруеиԥш афымца
Шәықәԥара иалаԥхашт Ахақәиҭра лашо!

12

Аԥсадгьыл абзиабара хкы рацәала, ҵҩа змам аганқәа
рыла уаҩы инырыр ҟалоит. Акык, ҩбак зыӡбахә ҳҳәақәаз
рнаҩсгьы Иван Ҭарба иреиӷьу иажәеинраалақәа рҿы
ипатриоттә цәанырра ҳаракқәа сахьаркыратә ажәала ирҵа­
быргны раарԥшышьа дақәшәеит. Ҿырԥштәыс иааҳ­гозар,
ажәеинраала «Аҩныҟа, аҩныҟа!..» ҳәа хыс измоу дпоетмзаргьы, аҩреи аԥхьареи зынӡа изымдыруазаргьы, дарбан
аԥсыуазаалакгьы, згәы разу, зыԥсадгьыл бзиа избо игәы
иҭиҳәаазшәаҵәҟьа иҟаҵоуп. Аԥсуаа традициала ирмилаҭтә
ҟазшьоуп рыԥсадгьыл иаахьадҳәалоу. Аԥсуа даҽаџьара
иага абзазара бзиа иаургьы Аԥсны еиӷьеишьо даҽа тәылак
зыҟалом. Ишаҳҳәахьоу еиԥш, апоет Иван Ҭарба Аԥсны
анҭыҵгьы акыр дныҟәахьан, атәыла ссирқәа, атәыла беиақәа
ибахьан. Уа дахьнеиуазгьы рнапы рӷаӷаны, иеигәырӷьаны
сас дахьк иаҳасаб ала дыздызкылоз аҩызцәа иман. Аха
дахьыҟазаалакгьы, иага бзиара ибаргьы Аԥсны еиҳаны дхызхуаз, дызтәызтәуаз даҽа тәылак, даҽа дгьылк зыҟаломызт.
Дахьныҟәоз иӷьазӷьазуа ахан дуқәа, алашарақәа, амал…
рацәан. Аха уа иара игәы ҭынчхомызт, аҳауа изымхошәа
ибон, ианагь «еҳ, иаҳауеи, Снықәыԥшында Аԥсны агәы!»
– ҳәа игәы ианаҳәон, ихьыу-хьыуа игәхьааигон, ихы, иԥсы
дахьиз, дахьааӡаз Аԥсны иҟан:
Снықәыԥшындаз Баслахә арха,
Снықәыԥшындаз Ӷәада ахәы!
Уахь шьапылагь сцап, нас, иархан –
Уа иахьыҟоу сҿаҵахәы!
...Берлин сыҟан, Париж сыҟан,
Сыҟан насгьы сара Бонн,
Аха ҩаԥхьа аҩныҟа, аҩныҟа! –
Аҩныҟа исыԥхьо сгәы сагон.

Апоет иажәеинраалақәа рҿы акырынтә Аԥсны аҳҭнықа­лақь
бзиабарала дахцәажәоит, имоуп акымкәа, ҩбамкәа ҷыдала
иара изку аҩымҭақәагьы. Аҟәа аԥшӡара, аеҵәара аҽылаҳәаны
иахьыҟоу, аратәи ажәҩан, аҳауа зҩыда, аратәи амра, аратәи
ашьха, аратәи амшын аԥсы рхаҵаны иҟәымшәышәны дрых­
цәажәоит. Иагаџьара дныҟәазаргьы, иага ақалақь дуқәа,

13

аԥшӡарақәа ибаргьы, иқалақь гәакьа иаҩихуаз зыҟаломызт,
араҟа акәын иара игәы каршәны, дҭынчны ихы ахьибоз. Аҟәа
иазку Иван Ҭарба иажәеинраалақәа иреиӷьқәоу иреиуоуп «Са
сықалақь». Ара автор иҭихуеит Аҟәа иамоу, излаҟоу асахьа
ҷыдарақәа: аӡын адунеи тәылақәак рҿы асымҟәыл каҳауеит,
даҽаџьара еиҟәжәаны иҵаауеит, аӡынра быжьба, ааба мзы
инареиҳангьы инҵәаӡом… Убри аамҭазы ҳара ҳаҳҭнықалақь
амра ахаԥхоит:
Са сықалақь кәабоуп мра шәахәала,
Ӡынгьы, ԥхынгьы ааԥнушәаа ицоит.

Усҟантәи аамҭазы ажәеинраала автор исгәакьоуп ҳәа
ииԥхьаӡоз ақалақьқәа маҷмызт, Асовет Еидгыла ақалақьқәа
зегьы игәакьоуп ҳәа ишьон. Аҟәа аҵкыс акырӡа еиҳақәоугьы
ибахьан, аха зегьы иара иахьрыликаауаз ԥсабаратәуп, избанзар зегь реиҳа изгәакьаз, зыкәа дҭаршәны дызмаз иароуп:
Сара стәыла гәакьаҿ акыр сныҟәеит,
Аҭыԥ ссирқәа рацәаны избахьеит.
Аҟәа еиҳау ақалақьқәа шыҟоу,
Саргьы издыруеит, шәаргьы ишәаҳахьеит.
Аха ус еиԥш аԥсҭаазараҿ иақәу,
Зегьы иреиӷьу џьысшьоит уи сара,
Аҟә са сзы игәакьаӡоу қалақьуп,
Игәакьақәоугьы шсымоу ҽаџьара.

Аҟәа иазку даҽа жәеинраалак аҿы излеиҳәо ала, иара
дахьналаԥшуа иибо зегьы ибла хыркуеит, агәышьҭыхра
инаҭоит:
Ажәҩан лашоуп икеикеиуа,
Аҵх еилгоуп ихьыҵәцаран,
Аброуп сҭынчны сахьынеиҩеиуа,
Абра избоит сгәыхәтәыхьӡара.
Сыԥсаҭыҩра сыхьӡырҳәага,
Са сџьа здысҵо – исгәаԥхо!

14

Са сықалақь – амшын, ага,
Амра ҟәандан изхаԥхо!
Ашьха ҳауа – аԥшандага,
Ҵаҟа иҭалоит, нас ихиаалан, –
Аԥшәма гәыраз, асас нага –
Иахьеицынхо зегь еинаалан.
Аҟәа, Аҟәа – слашарбага,
Еидызкыло Аԥсынтәыла,
Сажәеинраала еимхәыцны инаган,
Ухәда иахысшьуеит гәыла-ԥсыла.
Сыԥсаҭыҩра, сыхьӡырҳәага,
Са сџьа здысҵо – исгәаԥхо!
Са сықалақь – амшын, ага,
Амра ҟәандан изхаԥхо.

Аԥсуаа хыԥхьаӡарала имаҷзаргьы ахатә милаҭтә
ҷыдарақәа змоу, жәытә-натә аахыс традициала зхатә
қьабзқәа, аҵасқәа, ахамҩаԥгашьақәа, аамысҭашәара змоу
жәларуп. Насгьы ихадароу, зҭоурых ду, акры зхыҵуа, даҽакы
иаламҩашьо абызшәа ссир – аԥсуа бызшәа – рымоуп. Аԥсуаа
иеицырзеиԥшу рмилаҭтә ҟазшьақәа иреиуоуп хыԥхьаӡарала
ҳмаҷуп ҳәа бзанҵгьы рхы ахьыҟәнырымшьо, уимоу,
раԥсуара иахьахыҽхәо, гәадурас иахьрымоу, зегьы иреиӷьуп
ҳәа иахьырыԥхьаӡо. Аԥсуаа абри рзеиԥш ҟазшьа ибзианы
ианыԥшуеит Иван Ҭарба иреиӷьу иажәеинраалақәа рахь
иԥхьаӡатәу «Са саԥсыуоуп». Ара апоет дазгәдуп дахьаԥсыуоу,
идгьыл ақәаарыхра игәы ацԥыҳәо дыҟоуп, иамуӡакәа мышкы зны иуахҭа анааилакгьы идгьыл гәакьа дамадахарц
гәаҳәарас имоуп. Аԥсни аԥсуааи зегь рыла дрыхӡыӡоит, аха
зегь реиҳа аԥсуа бызшәа џьара залымдарак ахьыр ҳәа дшәоит.
Егьырҭ аӡәырҩы аԥсуа поетцәа дреиԥшны иаргьы дахӡыӡоит
ихатәы бызшәа – аԥсуа бызшәа. Уи ицәыӡыр аҵкыс аԥсра
еиӷьеишьоит:
Гәыла, дала са саԥсыуоуп,
Сара исымоуп са смилаҭ,

15

Сыдгьыл чашәуп, сыдгьыл ԥсылоуп,
Сықәаарахеит ажәла наҭ.
Сыҟазшьала са саԥсыуоуп,
Ршьацқьа сылоуп са смилаҭ,
Са сызхылҵыз рыбаҩ сылоуп,
Иуҭхызар уааины игәаҭ!
Сыбызшәала са саԥсыуоуп,
Излацәажәо са смилаҭ,
Уи ансымам – са сыԥсыроуп,
Сызҭахдаа? Аӡы саҭ.

Арҭ ажәақәа апоет ихазы мацара иауиҳәахуа. Иааидкыланы ажәеинраала «Са саԥсыуоуп» ала автор ииҳәарц
ииҭахыз ажәа еизадала еиҭаҳҳәозар абас иҟоуп: ауаҩы
имилаҭ данрылагылоу, рыцәгьеи рыбзиеи анрыцеиҩишо,
ргәырҩеи ргәырӷьареи даналахәу, данырҟәыҭхам, имилаҭ
рҟазшьақәа ицәа-ижьы, ихдырра, иԥсихологиа ианалоу ауп
данҵоуроу, иԥсҭазарагьы насыԥла ишьақәгыларц аналшо.
Ауаҩы имилаҭтә хдырра ҳаракызароуп, ицәымӡроуп, имилаҭ
дацәымӡроуп. Уи ицәымӡырц, дацәымӡырц азы иаҭаху
рацәоуп, аҟазшьа ӷәӷәа ааирԥшыроуп, илаиааӡароуп, аха зегь
реиҳа ихадоу ихатәы бызшәа адырра, абзиабара. Абарҭқәа
злоу, ирылаҟоу, змилаҭ бзиа избо иоуп егьырҭ ажәларқәагьы
ишақәнагоу еиԥш аамысҭашәала ҳаҭыр рықәҵашьа иақәшәо.
Ишаабо еиԥш, ажәеинраала «Са саԥсыуоуп» ҷыдала ахатәы
бызшәа ишазкымызгьы, уи иазкны ара иҳәоу ԥшьбаҟа цәаҳәа
шракәугьы, автор уи дшазыҟоу еилыхха иаабоит. Ахатәы
бызшәа аӡбахә Иван Ҭарба егьырҭ иаԥҵамҭақәа рыҿгьы
ана, ара иԥсаҟьаны акырџьара далацәажәоит. Имҩатәны
аӡбахә ахьиҳәақәо, дахьалацәажәақәо рнаҩсгьы ҷыдала
иара иазкқәоугьы имоуп. Урҭ уаҩы иаарыликаартә иҟоуп
ажәеинраала «Сбызшәа».
Ари ажәеинраала ахатәы бызшәа иазку егьырҭ аӡәырҩы
аԥсуа поетцәа раԥҵамҭақәа излареиԥшым, излаҷыдоу
рацәоуп. Апоет ара иҳәеит ихатәы бызшәа абжьы ссир шахоу,
уи ала ацәажәареи аҩреи шизымариоу, аԥсуа бызшәеиԥш
иҿахәы даҽа бызшәак ала ишизымҳәо. Иара еилкааны имо-

16

уп ибызшәа амбатәӡа шахыҵуа, иеицамкуа абжьы цқьа шахоу, ишыԥшӡоу, ижәлар уи мырӡкәа, иахӡыӡаны ихьчо, аамҭа
уадаҩқәа иргәылганы, рыгәҭыхажәа ҳәо иахьанӡа ишааргаз:
Сабацәа ршьала иӡрыжәу,
Санацәа ргәала ирԥхоу,
Аԥсуа еиԥш аамҭаҿ иҽыжәу,
Аԥсуаа ирыхӡыӡа ирхоу.
Аамҭақәа ирылго, еидкылан,
Сыжәлар иахьанӡа иаазгаз,
Аԥсшәа хазына – иҩагылан
Аԥсуаа рыгәҭыхажәа зҳәаз.

Адунеи аҿы ицәгьоу, ихәарҭам ҳәа бызшәа ыҟаӡам.
Амилаҭқәа досу рхатәы бызшәақәа ахьрымоу ԥсабаратәуп,
ауаатәҩса еиҳагьы иарԥшӡоит, доуҳатә беиара дуп. Аҭоурых
аҿы иҟалақәахьеит имаҷымкәа абызшәақәа иины, иҿианы,
нас акыр шәышықәсақәа аниаслакь ашьҭахь еиуеиԥшым
амзызқәа ирыхҟьаны ианыӡаақәаз. Иахьагьы аҿиара иаҿу
абызшәақәа инарываргыланы адунеи ана, ара еиуеиԥшым
акәакьқәа рҿы иԥсуа, аныӡаара иаҿу абызшәақәагьы ыҟоуп,
ма ашәарҭара иҭагылоу, аԥсреи аныӡаареи ирхықәгылоу
маҷӡам. Абызшәа ԥсуеит иарала ицәажәо, иахьеи уахеи
иныҟәызго ажәлар ықәӡаар, ҳаӷеимышхара, ма еиуеиԥшым
амзызқәа ирыхҟьаны дара ажәлар рхатәы бызшәа кажьны, даҽа бзшәак ала ацәажәара иалагар, уи хатәы бызшәас
ишьҭырхыр.
Иван Ҭарба дназлоу аԥсуа поетцәа аӡәырҩы ахатәы
бызшәа ахьчареи ахӡыӡаареи иазкны аҩымҭақәа ахьаԥырҵаз
машәыршақә иҟамлеит, избанзар, аԥсуа бызшәа акырынтә
ашәарҭа иҭагылахьеит, иахьагьы, ари нахысгьы ихьчалатәуп.
Ҳара аԥсуаа милаҭк иҳасаб ала зегь реиҳа ҳаидызкыло
ҳбызшәа – аԥсуа бызшәоуп. Абра, абызшәа иазкны иҳәоу
акык, ҩбак ахшыҩҵакқәа ааизыркәкәаны цқьа ҳрызхәцуазар,
ара зыӡбахә ҳамоу ажәеинраала «Сбызшәа» злахыркәшоу аацәаҳәак аԥсыуас иҟоу, иахьыҟазаалакгьы зегьы (досу) рхазы
ирҳәар рыхәҭоуп ҳәа иуԥхьаӡартә иҟоуп:

17

Абызшәа ссирқәа ирнаалан,
Сгәы иҭаскуа сбызшәала изыҩуеит,
Са сашәагь ажәҩан ианхало –
Ажәларқәа аанҿасны иӡырыҩуеит.
Сбызшәа хазына, зда схәарҭам,
Са исыциз, насыԥны исыниаз,
Сгәы амаӡа хтыгас иансырҭа –
Ҳаицрымшәо наӡаӡа ҳаимаз!..

Аки ҩбеи рымацара ракәымкәа аԥсадгьыл абзиабара атема Иван Ҭарба ирҿиамҭа зегьы иагәылганы игоуп, ихадароу гәыцәс иамоуп. Ари ҭарбашьа змам атема ду апоет данқәыԥшыз инаркны еиуеиԥшым аганқәа
рыла дазнеиуан. Ҿырԥштәыс иааҳгозар, 1941–1945
шықәсқәа рызтәи Аџьынџьтәылатә еибашьра Дуӡӡа иазку
ажәеинраалақәеи аԥсадгьыл абзиабара атемеи узеиҟәымҭхо
иеилышьуп, иеидҳәалоуп. Идеиатә ҵакылагьы сахьаркыратә
ҟазарылагьы урҭ ажәеинраалақәа иаарылукаартә иҟоуп
«Изнышәынҭрада?», «Дон ахықәан», «Аԥсуа ҟама».
Ажәеинраала «Изнышәынҭрада?» изкуп аибашьра
хлымӡаах аан Кавказ ашьха ацәҳәыраҿы аӷа хәмга иҿагылаз,
уа иҭахаз, зыԥсадгьыл зхы ақәзҵаз, зыхьӡи зыжәлеи еилкаам апатриот. «Ахаҳә хьшәашәа хчыс зхы иаҵоу» уи ауаҩ
иԥсадгьыл аҿаԥхьа иуалԥшьа наигӡеит хьыӡ дук арҳара
дашьҭаӡамкәа, аха ихадароу, идгьыл гәакьа дамадоуп, уи
иара изы иџьанаҭуп, избанзар, ихы зқәиҵаз итәыла уаа
иџьлықьуа иқәӡам, атәыла аӷа дахьалцахаз иара ибзоурагьы
ыҟоуп:
Ахаҵа ихьӡ бзанҵы иӡуам,
Ахаҵара ахьыӡ камшәаӡацт,
Зтәыла ахьчара зхы ақәзырӡуа
Ахаҵа имра ҭамшәаӡацт…
Ижыда абраҟа, изнышәынҭрада,
Иҭахаз дарбан ақәԥараҿ?
Иуасиаҭ, иажәахә уа изеиҳәада?
Ма деиқәызкда ахрацәгьаҿ?

18

Аџьынџьтәылатә еибашьра Дуӡӡа иалахәыз, Аԥсадгьыл зхы
ақәзҵаз аԥсуа ԥҳәызба А. Наӡаӡе илызкуп ажәеинраала «Дон
ахықәан». Ари аҩымҭа шьаҭас иаиуз апоет исахьаркыратә
хыҭҳәаа иаӡбаз акәӡам, ҭоурыхла ҵабыргны иҟалаз хҭысуп,
ара зыӡбахә ҳәоу аԥҳәызбагьы ҭоурыхтә хаҿуп. А. Наӡаӡе
асовет ар дрыланы афашисттә Германиа ар дырҿагыланы
деибашьуан, аидыслара ӷәӷәақәа руак аан дҭахеит аӡиас Дон
ахықәан. Лҩызцәа гәалсрала иара убра Дон ахықәан анышә
дамардеит, аҵыхәтәан уи идыргылеит ԥсра зқәым абаҟа.
Абри ауп ажәеинраала зыхҳәаау.
Апоет излаиҩуала афырԥҳәызба лҭахара аԥсабара азынгьы илахьеиқәҵагахеит. Лара илызгәакьаӡаз аԥснытәи
аӡиас Мҷышь (уи Гәдоуҭа араион аҿы иҟоуп) еиԥшҵәҟьа
урыстәылатәи аӡиас Донгьы гәалас иаиуит, ҭынхасгьы
илзыҟалеит. Урыстәылатәи ажәҩангьы ҭынхара лзауа илхагылоуп, аурыс дгьылгьы лара лзы итәымым, уи цәарҭас
илзыҟалеит. Аԥснытәи уа инеиуа аԥшаласгьы анапы ԥшьаала,
дарҿыхар ҳәа ишәошәа, афырԥҳәызба лгәы инықәнашьуеит:
Аԥсны ашьха ирықәсуа аԥшалас
Инеиуеит уаҟа ишьқьыруа,
Уи лгәы инықәшьуа анапы ԥшьаала,
Инеиуеит уаҟа игәыкуа.
Дон аӡымҩас – ҭынч ахықәан
Ԥсра зқәым гылоуп абаҟа,
Аҩызцәа ирыԥхаз уа дырнықәуан,
Аԥҳәызба дныжьны ицон ԥхьаҟа.

Атәыла ахьчараз аибашьреи апатриотизмреи ртемақәа
ирызкуп 1942 шықәсазы иаԥҵаз «Аԥсуа ҟама» ҳәа хыс измоу ажәеинраалагьы. Ара аԥсуа ҟама асимволтә ҵакы
аҭаны иҟаҵоуп. Аԥсуа ҟама иара ахатәы ҭоурых амоуп.
Иҟан аамҭақәа уи аԥсуа хаҵа абџьар хадас ианимаз. Имаҭәа
ишәиҵоз иацныҟәигон, имаҟахы иадҳәаланы иман. Аламала
уи аҭра иҭигомызт, ианҭигагьы баша-маша иҟьомызт, «Аӷа
ибаҩ иалхуп…», «Аиааира усаҿ иалахуп…», Аидыслараҿ уи
зкыз даԥсахуамызт, бџьар ӷәӷәаны изыҟан, дақәгәыӷуан, аҳәа
иаҵахомызт:

19

Ашьха иқәԥоз ианылт ишьҭа,
Аиааира шьҭихит ҽышәала,
Ақәԥаҩ иауит ажәлар рымҭа,
Иашәахә ааҩуеит ԥсышәала.
Иӷьазӷьазуа аԥсуа ҟама
Аӷа ибаҩ иалахуп,
Изкыз мамзар баша иҟьама –
Аиааира усаҿ иалахәуп.

Аџьынџьтәылатә еибашьра Дуӡӡа атемала Иван Ҭарба
иаԥиҵаз иажәеинраалақәа аки-аки шеиԥшымгьы, дара зегьы иеицырзеиԥшу аҟазшьақәагьы рыдаабалоит – дара зегьы
аԥсадгьыл ахьчаҩцәа рырҽхәара, урҭ рыхьӡ аҭгара иазкуп,
ҳтәыла иақәлаз аимҵәацәа, ампыҵахалаҩцәа рцәымыӷра
аԥхьаҩ иларааӡоит, изакәызаалак гәкажьрак ҟамҵакәа аӷа
иҿагыланы ақәԥаразы ааԥхьаратә зеиԥш ҟазшьа рымоуп
рӷьырак.
Абра уажә аҵыхәтәан иҳәоу ахшыҩҵак аганахьала мацара акәым, иааидкыланы Иван Ҭарба ипоезиаҿы зегь реиҳа
иҟазшьарбагоуп зуҳәаша иара иҩышьатә стиль зныԥшқәо
ируакуп заанаҵтәи иаԥҵамҭақәа иреиуоу ажәеинраала
«Сашьа!» Уи ҩуп ара хыхь иазгәаҳҭаз ишиашоу иҳәоу
ааԥхьаратә стильла. Иахьа, шьҭа акыр аамҭақәа аниас,
рҽанеиҭнырыԥсахла, егьи ашьҭахь ари ажәеинраала даҽакала
уаҩ дахәаԥшыр, даҽакала ахәшьара аиҭар ҟалоит, аха иара
анҩызтәи аамҭа акыр иашьашәаланы, иақәҿнаҭуа, уи аамҭа
абжьы аханы иаабоит. Усҟан асовет уаа зегьы рымч, рылша
еибыҭаны, еизакны аӷа аԥсадгьыл иқәцаразы иқәԥон. Афронт мцабыз хаха иаҿагылазгьы, атыл аҿы иҟазгьы рымчқәа
еизакын, гәыхәтәыс, гәазыҳәара хадас ирымаз аӷа ихәҵәы
ақәхракәын. Ажәеинраала «Сашьа!» аиҿартәышьа аформа
аганахьалагьы аԥхьареи агәынкылареи марианы, ԥсыԥ лагаҩагарак иалагӡаны, иааҭырҟьаны иҳәоушәа иеихышәшәо
иҟаҵоуп. Шамахамзар алирикатә жәеинраалақәа (еиҳара­
ӡакгьы асиужет змақәам) зегьы ишрыҟазшьоу еиԥш, иара
ахаҭа уамыԥхьакәа аҵакы иага ибзианы еиҭасҳәоит ҳәа уалагаргьы иԥсыҽхоит. Убри аҟнытә ҳара ҳхатәы ажәа еизадақәа
рыла еиҭҳҳәоит ҳәа ҳаламгакәа ҳаԥхьаны игәаҳҭап иара
рацәак идум ажәеинраала ахаҭа:

20

Дԥырх аӷа,
Уис хаха,
Уаҵас иԥсыцара!
Дӷәых аӷа,
Дных ала,
Дарбыл ах-ацара!
Ҳаршәоз џьшьа,
Уи ихыԥша
Гитлер афыҩгаражә.
Дҭыцт ицәа,
Дхыҵит аҳәаа,
Ҳадгьыл абыжьгараз,
Уи зылшо,
Ҳа ҳзыршәо,
Мчыҟам аԥсабараҿ!
Аӷа дҭахоит,
Ихы лахоит,
Адгьыл аҩжьынҵәарахь!
Дӷәых аӷа,
Уис хаха,
Уаҵас иԥсацара!
Дӷәых аӷа,
Дных ала,
Дарбыл ах-ацара!

Иван Ҭарба ипоезиаҿы имаҷым аҭыԥ ааннакылоит
аинтимтә лирика. Арԥыс аԥҳәызба лахь иауа абзиабаратә
цәанырра цқьа,ацәанырра ҳаракы рныԥшуеитапоетиинтимтә
лирикаҿы иреиӷьу иажәеинраалақәа «Ус бымхәыцлан сымыш, сылашара…», «Сара сзыҳәан акәӡам быбла зыччо…»,
«Иахьоуп данызба уи аԥҳәызба ҿыц…», «Бара быда сцом
Аҟәаҟа», «Ашәа», «Абзиабара баламыхәмарын», «Бареи сареи», «– Шьҭа уаагылишь аҷкәын ԥагьа…», «Ҳа ҳанеицыз

21

аԥхыӡ салан, бдыруама?», «Багымхааит», «Изыхҭабки уажә
баазқәылаз…», «Изырацәазеи аҳәсахәыҷқәа, изырацәа…»,
«Аҽыршо, аҽыршо, бхахәы ашьыҵәра…» уҳәа убас иҵегьы.
Апоет арҭ иажәеинраалақәеи урҭ иреиԥшқәоуи рҿы
«сара» зҳәо, зхаҿала ацәажәара мҩаԥысуа алирикатә персонаж зхы, згәы лашоу, аԥсҭаазара згәы ақәбзиоу аԥсыуа
арԥыск иоуп. Иаҳҳәар ҟалоит абзиабараҿы мҩанызаҩыс
ишьҭтихырц ииҭаху, инасыԥ здиҳәаларц дзышьҭоу
аԥҳәызбагьы иара иеиԥш лцәаныррақәагьы, лхәыцрақәагьы,
лхымҩаԥгашьагьы цқьазароуп, зегь рыла иара ицналго
дыҟазаароуп. Убри ауп анасыԥҵәҟьа захьӡугьы. Аҟазшьа
ахьысҳареи аԥсыҽреи знало, ианышәо ракәӡам арԥыс бзиа
иибо аԥҳәызбагьы, иаргьы.
Ара хыхь зыӡбахә ҳҳәаз Иван Ҭарба илирикатә жәеин­
раалақәа рӷьырак рҩышьа аформа аԥсуа жәлар рҿаԥыцтә
ԥҵамҭақәа ирзааигәоуп, урҭ угәаладыршәоит. Ҿырԥштәыс
иааҳгозар лымкаала, убас иҟоуп, иаҳҳәап, ажәеинраалақәа
«Ашәа», «–Шьҭа уаангылишь, аҷкәын ԥагьа…». Афольклортә
бзазаратә ашәақәа рҟны еиԥш, ажәеинраала «Ашәа» аҿгьы
арԥыс игәы иалнакааз аԥҳәызба зынзаҵәык дахьына­
лыхәаԥшыз иԥсы лылахеит, лыԥшӡара дыхнахит, датҟәеит.
Лара лыԥшӡара иара иакәым амра ашәахәагьы дагәаԥхартә
дыҟоуп. Арԥыс азнык азы дахлафшәа, ажәа «мыжда»
налаҵаны иҳәоит:
Ԥҳәызба мыжда, ас бызшада,
Амра шәахәа багәаԥхо?
Абла ссирқәагь баҭәазшьада,
Амра иамак са сзырԥхо?!

Анаҩсҟа иҳәоит иареи лареи мҩак иеицықәзарц шиҭаху:
О, баангыл, баангыл, аԥҳәызба,
Шьҭа мҩак акәыз ҳа ҳазқәу,
Изҭынчхома ба банызба,
Сара сгәы ццак амца зку!

Иааидкыланы ҳахәаԥшуазар, ажәеинраала «Ашәа» ҩуп
илахҿыхны, изҩыдоу ауаҩытәыҩсатә цәанырра цқьала
ирԥханы.

22

Иван Ҭарба илирикаҿы аԥызара змоу атемақәа иреиуоуп
аусуреи аҭынч нхамҩеи рзышәаҳәара, ажәларқәа реиҩыза­
ра, реимадара арӷәӷәара, аҭынчра ахьчара. Хьаҳәа-ԥаҳәада,
кәаны-занрада уаҩы иҳәар ҟалоит ажәларқәа реиҩызара
иазкны ажәеинраалақәа Иван Ҭарба иаҟара даҽа ԥсыуа поетк имҩыц ҳәа. Ара иаҳԥылоит Урыстәыла, уи аҳҭнықалақь
Москва, Урыстәыла ахәҭақәа (Сибра уҳәа), Қырҭтәыла,
Украина, Монголиа, Алжир уҳәа ирызку ажәеинраалақәа
жәпакы. Урҭ зегьы сахьаркырала иеиҟарам, аушәақә мацара, публицистикатә ажәа еизадала иҳәақәоу, аус рыдулара
зыгқәоугьы ыҟоуп. Акырџьара апоет аконкреттә ԥсҭазаратә
сахьақәа, афактқәа, ахҭысқәа раарԥшра ацынхәрас
адекларативтәра дханагалон, уи иахҟьаны иажәеинраалақәа
сахьаркырала аибыҭараҿы аҟазара анагхалакь имарҭадахоит,
абжьааԥнытәи ацәажәара еизада иеиԥшхоит. Алитературатә,
асахьаркыратә ԥҵамҭа анахьӡха атемагьы, аҵакгьы, аидеиагьы, асахьаркырагьы ҭибаго, урҭ зегь рыла иеибыҭаны
иҟазароуп. Ус иҟам, иԥсыҽқәоу ракәӡам Иван Ҭарба аԥсуа
литератураҿы деицырдыруа, насгьы уи аҭоурых аҿы
даанхартә дҟазҵаз. Ҩынҩыжәа шықәса инареиҳаны аамҭа
рықәырӡны, аус зыдуланы иаԥиҵаз хыԥхьаӡара рацәала
аполитикатә, апублицистикатә, аграждантә, аинтимтә
лирикатә жәеинраалақәа рахьтә иалԥшааны абра хыхь
зыӡбахә ҳҳәақәаз реиԥш иҟақәоу, романтикатәла ишьҭыхны,
игәыҟаҵагақәоу, аԥхьаҩ ицәанырра бзиақәеи иҵауроу
ахәыцрақәеи изырҵысуа роуп Иван Ҭарба поетк иаҳасаб ала
еиҳараӡак ихьӡ ҭызгаз.
Иван Ҭарба ипоезиаҿы иаҳԥылоит Аԥсны аԥсабара
асахьаҭыхраҿы ибзианы иқәҿиаз ажәеинраалақәагьы. Убас
иҟақәоу иреиуоуп ажәеинраала «Ашәарахқәа ӡыжәра илбаауеит». Ари аҩымҭаҿы ҟазарыла акыр иҳаракны, сахьаркырала ирҵабыргны, акыр иҵаулоу, насгьы философиатәума
зуҳәаша ахшыҩҵак – аԥсҭаазара аԥшӡара, агармониа,
аԥсабареи ԥстәи-шәарахи реимадара аидеиа аарԥшуп. Апоет ииашаны дызлахәаԥшуаз ала, адунеи хирла иҟазарц азы
иара злашьақәгылоу акомпонентқәа зегьы амазароуп, акы
ацрымшәароуп, иагымхароуп.
Ажәеинраала автор дрыхӡыӡоит, изакәызаалак џьара
иакәымк иақәшәар иҭахым «Еишьҭагыла, рҽынаԥхьак-

23

ааԥхьакуа», ишәаӡыӡо ахра аҟынтәи ӡыжәра ҳәа илбаауа
ашәарахқәа. Дара зқәиааз ашьхақәа рыда изыхьчо ҳәа акагьы рымам, иахьиз, иахьааӡаз аԥсабара иалҵны џьаргьы
изцом, уи аҵкыс иахьеиӷьу хыхьчарҭа џьаргьы ирауам. Уа
иаԥырҵны, илбааны арахь рҿаархар, рыԥсҭазара шшәарҭахо
рдыруеит, аха имааларгьы ԥсыхәа рымам. Дара ахьыҟоу,
дара рзы иахьшәарҭам аҭыԥ аҿы аӡырыжәтә рауам. Аӡыжәра
заҵәык азоуп урҭ абжьааԥны тәарҭас, гыларҭас иахьрымоу рҭыԥқәа ныжьны, ишәаԥырҳаԥуа, ԥсгарҭак шааролулак
изылбаауа. Ашәарахқәагьы аԥсҭаазара рҭахуп, ирыхәҭоуп,
иаԥсоуп, ирымхтәым, дара рыда аԥсабара ҽеихом, ибжатахоит, дак алԥсаазшәа иҟалоит ҳәа иԥхьаӡоит апоет. Абри
ауп ажәеинраала «Ашәарахқәа ӡыжәра илбаауеит» ҵакыси
хадаратә идеиаси иамоу. Ашәарахқәа ӡыжәра иахьылбаауа ашәарыцаҩ ибаны дреихсыр ҳәа дшәоит автор. Уи азоуп
абарҭ ажәақәагьы зиҳәо, урҭ иршәар зиҭахым:
Иабацари иалҵны аԥсабара:
Сишь, џьарантәи шьҭыбжьык раҳауеит,
Аха ишрымоу урҭ енагь агәҩара,
Ашәарахқәа ӡыжәра илбаауеит.
…Исҳәаз азхоуп, са сҿы сшәаҳауеит, –
Мамзар ашәарыцаҩ иаҳауеит!..

Ажәеинраалақәа рнаҩсгьы Иван Ҭарба иҭынханы иҳамоуп
инеиҵыху аепикатә рҿиамҭақәагьы. Урҭ иаарылукаартә
иҟоуп апоемақәа: «Ражьден Жьиба», «Жәа-шықәса
рышьҭахь», «Аԥышәара», «Ажәа саҳәоит», «Наԥҳа Кьагәа»,
«Амҩақәа ахьеихагалоу», «Хьӡы амҭаӡакәа».
Апоема «Амҩа дықәлеит ауаҩы»* аҿы автор иҽԥишәеит
аԥсуа қыҭа иалиааз, хылҵшьҭрала инхаҩу арԥыс Ражьден
Жьиба аиндустриатә қалақь аҿы ду-суҩны дшышьақәгылаз
ааирԥшырц. Апоемаҿы акыр ҳнагәылаԥшны, ҳабла ихгылартә
иаабоит уи арԥыс ақыҭантәи Тҟәарчалҟа дшырышьҭыз,
уа афабрикатә-зауадтә школ аҿы аҵара шиҵо, нас иара уи
ақалақь аҿы аԥхьагылара змоу шахтиорны дшышьақәгылаз.
* Раԥхьатәи авариант иахьӡын «Ражьден Жьиба»

24

Араҟа иҳәатәуп Аԥсны Асовет мчра шьақәгылаанӡа
(аҩажәатәи ашәышықәса алагамҭанӡа), Тҟәарчал ашьххақәа
рҿы арацәа шамаз еилкааны, иԥшааны, уа ақалақь аргылареи
арацәа ҵхырҭа ашахтқәа рыҟаҵареи ирылагаанӡа аусуцәа
рыкласс ҳәа изышьҭоу аԥсуаа рҿы дара ишмаҷыз, ааглыхратә
усуцәа аԥсуаа хыц-ҩыцк ракәын иҟаӡаз. Аԥсуа усуцәа рыкласс ашьақәгылара еиҳараӡак Тҟәарчал иадҳәалоуп. Убри
азоуп Иван Ҭарба дназлоу аԥсуа поетцәа аӡәырҩы (Дырмит
Гәлиа, Леонти Лабахәуа, Баграт Шьынқәба, Кьыршьал Чачхалиа уҳәа) Тҟәарчал иазкны акымкәа, ҩбамкәа асахьаркыратә
ҩымҭақәа заԥырҵаз. Иван Ҭарба зыӡбахә ҳамоу ипоема
ахадаратә персонаж Ражьден Жьиба атипра зуа аӡә иоуп. Уи
иԥсҭазаратә мҩа аԥсҭазаараҿы иҟаз, аӡәырҩы знысыз амҩа
акыр иеиԥшуп, иашьашәалоуп. Уи иеиԥшыз амҩа ианысит
иусуцәаны Тҟәарчал ишьақәгылаз аԥсуаа аӡәырҩы.
Апоема «Жәа-шықәса рышьҭахь» ахатәы сиужет кьаҿ
амоуп, аҭынчреи аибашьреи ртемақәа акыр аҷыдарақәа рыманы, уаҩ ддырхәыцыртә иҟаҵоуп. Апоет ари иаԥҵамҭала
даҽа зныкгьы иҳәарц иҭахын аҭынчра ахьчаразы ауаатәыҩса
иааиԥмырҟьаӡакәа агәаҽанызаара шрыхәҭоу.
Апоемаҿы ахҭыс мҩаԥысуеит 1941–1945 шықәсқәа рызтәи
Аџьынџьтәылатә еибашьра Дуӡӡа ианалга ашьҭахь жәашықәса анҵы Аԥсны ашьхақәа рҿы. Аибашьра еилгеижьҭеи
жәа-шықәса шыҵхьазгьы, уи ашьҭақәа ажәлар рзы игәаҟраны
ирзынхеит, ирыннаҵаз ахәрақәа мӷьацызт.
Аҩымҭа аперсонаж хаданы даабоит Аҩӡба Кәыца ҳәа ԥсыуа
хьчак. Уи аколнхара арахә рферма дрыцны ашьха дыҟоуп,
дреигәырӷьо, дрыхӡыӡо иара уа ицҟоуп иашьа иԥацәа хәыҷқәа
ҩыџьа.Урҭ аибашьра анеилга ашьҭахь ииқәаз хәыҷқәоуп. Ҽнак
изҵатәаз ақьала аҟынтәи аӡырыжәтә ааргарц еибархәмаруа
амҩахәасҭа маныланы ахьара иахьныҵалаз, аибашьраан аӷа
уа иижыз амина иахаԥалан, ршьапаҵаҟа итҟәацын, «Аишьцәа
рымҩа – уаҟа агәашә акит…» Абас ала, аибашьраан имицызгьы, уи ашьҭахь иины, аԥсҭаазара иалагәырӷьо изызҳауаз
ахәыҷы уаԥшәылқәа ирыхьӡаны рыԥсынҵры ҿахҵәеит. Абри
атрагедиатә хҭыс агәра ҳнаргоит ауаа еидгыланы аибашьра
аԥшьызго заанаҵгьы иахьдырхәларц шрыхәҭоу:
Ажәлар рымч! Ушьҭыҵ иҵегь, иҵегь!
Аибашьра ашҟа идәықәло уа даанкыл!

25

Иҵаԥышәҟа уи дзықәгылоу иҵа,
Аҭынчразы зегьы-зегьы шәгыл!

Изызку атемагьы, идеиалагьы, аиҿартәышьа аганахьалагьы аинтересс ацәымӡыкәа иҟоуп апоема «Аԥышәара». Уи
ҿыц аԥсҭаазара иаланагало, амҩа алызхуа аҿар ирызкуп. Ари
апоема персонаж хаданы далоуп амаӡақәа аҵхуа аԥсҭаазара
ҿыц иналагыло арԥыск. Уи Пата ихьӡуп. Дџьаха-џьафаны
дшааоугьы, Пата иҟәыбҷареи изҩыдоу ауаҩытәыҩсатә
ҟазшьақәеи игӡам, илааӡоуп. Пата иаб аибашьра дахьцаз
дзыхнымҳәит, иани иареи еизынханы иҟоуп, дыстудентуп, иҵара далгар, ақыҭаҿы рҵаҩыс дҟалар иҭахуп. Аҵара
ахьиҵо ицҭоу аԥҳәызба Зинеи иареи бзиа еибабеит. Аха
излоу ауаажәларраҿы Зинеи Патеи рҭагылазаашьақәа
еиԥшым. Зина дырқьынҵыҵны дааӡоуп, џьабаа захьӡу
лымбаӡац. Лаб амаҵура ду змоу, зхатә қьаф иашьҭоу аӡә
иоуп, иԥҳа лааӡареи лынасыԥ ашьақәгылареи дрылахәны
даабом. Лан лакәзар, ақыҭа лаҭәалшьом, амал дашьҭоуп.
Ан лыԥҳа ақыҭахь длышьҭыр лҭахым, уи бзиа дызбаз, бзиа
илбаз иакәымкәа амал змаз, ақалақь аҿы инхоз арԥыск
дилҭеит. Абас ала, ақыҭа ҷкәын еизада Пата ибзиабара цқьа
ахьиқәмҿиаз, инасыԥ ахьышьақәымгылаз, иахьицымныҟәаз
акыр дыхнаҽит, гәырҩа дуны изыҟалеит. Уимоу, аҵараҿгьы
иԥырхагахеит, Аҳәынҭқарратә екзаменқәа изымҭиит.
Уи нахыс Пата дзықәшәо ҳаздыррам, аха аҩымҭа автор
игәырӷәӷәагоу иажәақәа, абжьагара иҟаиҵо агәыӷра уаҩы
ирҭоит Пата дышқәыԥшыз аԥсҭаазара акыр дыԥнашәазаргьы,
ашьақәгыларахь ихы шхоу. Зина лан ԥагьа Пата инасыԥ
еиҵалҟьазаргьы, автор уи игәы ирӷәӷәоит, диабжьоит
аҟазшьа ӷәӷәа ааирԥшырц, агәырҩа иҽаимҭарц, иирдыруеит, иеилиркаауеит аԥсҭаазара шшапаӡа имарианы ишиамсуа, уанымгәыӷуа, уахьымгәыӷуа ааха ӷәӷәақәа унаҭарц шалшо, ианагь уара ишуҭаху насыԥла мацара ишымҩаԥымсуа,
аҭагәҭасрақәагьы шамоу, убас ала ауаҩы дшыԥнашәо.
Апоема «Ажәа саҳәоит» азкуп аԥсуа сахьаркыратә ҩыратә
литература ашьаҭаркҩы, Аԥсны жәлар рпоет Дырмит
Гәлиа иԥсҭазаареи ирҿиамҭеи рзышәаҳәара, рӡыргара. Ари
аҩымҭаҿы автор ажәа сахьарки апублицистикатә ҟазшьеи
змоу ажәеи еимаданы, иеилышьны аԥсуа жәлар рҵеи ду

26

иԥсҭазараҿы ихигаз ауадаҩрақәеи илиршаз ирҿиаратәи,
иркаратәи ус дуқәеи раарԥшра емоциала иҳаракны, иҵару
цәаныррала аарԥшра иҽанишәеит.
Аҩымҭаҿы инарҭбааны ахархәара роуит Дырмит Гәлиа
ибиографиаҿы ҵабыргыла аҭыԥ змаз акымкәа, ҩбамкәа
афактқәа: Уарча ақыҭан инхоз аԥсуа нхаҩы иҭаацәараҿы
ииз Дырмит Гәлиа данхәыҷыз инаркны ижәлар рлахьынҵа
шрыцеиҩишоз, рыцәгьеи рыбзиеи дшалахәыз, аҵара лашарахь ркылгара дшазықәԥоз… Аԥсуаа рӷьырак зықәшәаз
атрагедиа – ахҵәара, амҳаџьыра – иара иаб иҭаацәарагьы
ишырхыргаз. Аха амшын нырцә Ҭырқәтәылан иахьнанагаз иаанымгылакәа, гәаҟ-ҵәаҟра рыгымкәа, ес ирулакгьы
рыԥсадгьыл Аԥсныҟа ишыхынҳәыз, ара иахьааиз акыр
аџьабаа баны ҿыц анхара-нҵыра нап шадыркыз…
Апоет иажәақәа рыла иаҳҳәозар, Дырмит Гәлиа иоуп
«аԥсуаа рашәа гәарызхыз», рбызшәа мыӡыртә, уи ала рҿахәы
рҳәартә, аҷыдара змоу жәларны адунеи иқәынхо егьырҭ
амилаҭқәа ирылагылартә иҟазҵаз:
Ианымҵырцаз Аԥсны ушьҭа,
Икыдын уиеҵә кыдымшәо! –
Иадыруазшәа уа угәҭыха
Уи аҩныҟа иуԥхьауан,
Уацәымӡырцаз еиҭаухон,
Удгьыл ныҳәа-ныԥхьауа.
Аԥсны аушәақә уанхәыԥшыла,
Уҭаацәа аныгьежь ҽышәала,
Уеиҭанықәгылт шьапымшыла
Удгьыл цәажәарц ԥсышәала.

Иван Ҭарба дназлоу анаҩстәи аԥсуа биԥарақәа зегьы
ҳзы Дырмит Гәлиа дҿырԥшыганы дҟалеит. Ҳзыхцәажәо
апоемаҿы Дырмит Гәлиа ижәлар рзы иҟаиҵаз, илиршаз
ала ауаатәыҩса рзы аԥхьаӡа амца зыԥшааз дидикылоит, уи
диеиԥшнишьалоит автор:
…Сшьамхнышгылан игәыдыскылоит,
Адгьыл убла зырлашаз,
Амца ԥшаара иадыскылоит
Аԥсуаа рзыҳәа иулуршаз.

27

Дырмит Гәлиа иԥсҭазареи ирҿиамҭеи рызхәыцра апоема «Ажәа сашәоит» автор ихы, игәы ақәыбзианы дҟанаҵон,
агәыӷра дуқәа инаҭон, ижәлар рҿаԥхьа аҭакзыԥхықәра
ҳаракқәа инаҭон. «Зегь реидара ахьхаргало» иҩагоу амҩа иаша
дахьықәыз инапқәа ркало днеир иҭахымызт, гәацԥыҳәарала
аус иуан Дырмит ду ишьҭра даԥсахарц:
Уа иуқәнаго ажәа сҳәарцаз,
Скалам шьҭысхуеит иҵару!
Апоет, ушьҭра саԥсахарцаз,
Саҳәоит, ажәа суҭару?
Иҟьо сдәықәлом сара саҳәа,
Скалам бџьарс ианныскыла!
Ажәа саҳәоит, ажәа саҳәоит,
Сажәа гәакьа ансыцгыла!..

Иван Ҭарба ипоезиатә ԥҵамҭақәа реиҿартәышьа аформа ганахьала зегьы иреиҳау сахьаркыратә хархәаганы иаабоит аметафореи аиҿырԥшреи. (Аиашазы урҭ ианагь
иқәманшәаланы ахархәара анырмоуагьы ыҟоуп). Шамахамзар иара иажәеинраалақәеи апоемақәеи рҿы ихтны иҳәоу рнаҩс «ҩысҭаарак» рыҵаны, рҵакы еиҭарсны
ҳазхәыцыртә иҟам. Еиҳа ҟазарыла иеиқәыршәақәоу ҳәа уаҩ
ииԥхьаӡашақәа рахьынтә иааҳгап акык, ҩбак аҿырԥштәқәа.
Аиҿартәышьа аганахьала ҳахәаԥшып, изеиԥшроу аабап,
иаҳҳәап, ажәеинраала «Риҵаҟа амҩа». Ара Риҵаҟа игоу мҩа
акәша-мыкәша иубо, улаԥш иҵашәо аԥшӡара, иблахкыгоу аԥсабара ссир асахьақәа апоет ихдырраҿы еиуеиԥшым,
иҵару ассоциациақәа дырҵысуеит. Уи амҩа иццакы-ццак,
ицәыраҟь-цәырасуа илеиуа аӡыхь иеиԥшнишьалоит, наҟааҟ амҩа зҵысуа игылоу, ажәҩан иаҵакьысуеит уҳәартә иҟоу
ашьха ҳаракқәа ракәзар, уи амҩа
Иаршанхазшәа рыхқәа хырҳәҳәан иазыԥшуа, –
Амшын иршәны ихықәнажьлазшәа ашьхақәа,
Еихыҳәҳәа-еиҵыҳәҳәа игылоуп иеиҿыԥшуа.

28

Ашәаԥыџьаԥ ракәзар, зынӡа даҽа ҟазшьоуп ирыдаабало:
игәыкны ишьыҵәра-шьыҵәраха ашьхақәа рыхәда ихшьушәа
иаабоит:
Амҩа азыбжак хыркны инеиуеит шыцраха,
Рдацқәа рҽаларԥс ацаҟьара агәы иаркны,
Ашәаԥыџьаԥ џьаргьы ишьыҵәра-шьыҵәраха,
Ашьха дуқәа рыхәда ихшьуп игәыкны.

Риҵаҟа игоу ари амҩа маҟаҵас ашьхақәа рӡара ҭархха
иҿанаҳәазшәа иҟанаҵеит:
Армарахь уа ласбашәа аҽырқьақьа –
Ашьха аҽакәаршә Аӡиа Иаҵәа қәацқәацоит.
Риҵаҟа амҩа уагоит илаԥшхырԥаган,
Ашьха рӡара ҭархха иҿаҳәо, уама ицоит.
Угәы ишаҳәо, – абар хыхьӡа сханагалт,
Ҵаҟа инҭалоит, еиҭанылошәа адырды,
Сцеит ҳәа уаргьы усҟан угәы иаанагап,
Хаҳәк анҭало еиԥш ашьхаҿҟьара иаҿадды.

Икала-калаӡа иеивагылоу ашьха ҳаракқәеи урҭ ирхысуа
анаҟә шкәакәақәеи асоциативтәла апоет аҭаҭын иахо аԥсуа
быргцәа игәаладыршәоит, аратәи аԥсабара џьанаҭ зырҳәо
ҳәа иԥхьаӡоит:
Ашьха игылоу, аӡиа иахыкны, ахара, –
Аԥсуа быргцәа реиԥш иуԥыло, икалаӡа, –
Урҭ аҿушәа аҭаҭын абырқьҳәа ахара,
Анаҟә шкәакәа рыжәҩа иқәҵуеит ицқьаӡа.
Иаатуеит, иаатуеит ашьхатәыла амаӡара,
Ҽаџьароуп иахьыҟоу рҳәозааит нас џьанаҭ, –
Сара абраҟа сыла иабо аԥсҭазаараҿ, –
Сынхарц сҭахуп уи џьанаҭ ҳәа хьӡыс инаҭ.

Ажәеинраала «Аҟәа ашьыжь» аҿы ашамҭазтәи Аҟәа асахьеи аԥша збарфын кас зыхнаршәаз аҭацеи еиԥшыншьалоуп.
Ара иасуа шьыжьтәи аԥшагьы «аауеит иласӡа». Ақалақь иа-

29

хыкны наҟ хара иҟоу ашьхагьы гылоуп «Аԥҳәызба лыџьымшь
жәпара еиԥш аҽҭархәа», «Амшынгьы уарҳалушәа ҵаҟа
икаршәуп», аухантәарак иеиллыргозшәа Аҟәа ашьыжь
иаԥылоит «зхышәҭқәа ԥытлаз ашәҭқәа ахыҵәан»:
Абырфын касы аԥша илыхнаршәазшәа,
Аҭацара нагӡаны изымбац,
Аҟәа аҵых убас иахшәаны ицазшәа,
Саԥхьа игылоит ашьыжь иҽырбарц.
Аԥҳәызба лыџьымшь жәпара еиԥш аҽҭархәа,
Ашьха кнаҳауп наҟ, иҳаракӡа,
Аҵых ԥсҭыҩра цәынха мшаҭо ичархьуа,
Аԥша шьқьыруа иааиуеит иласӡа…
…Еиллыргозшәа иаха шаанӡа дмыцәа,
Аԥҳәызба бзиахә, ԥаса еиԥш ҩаԥхьа –
Ашьыжь зхышәқәа ԥытлаз ашәҭқәа ахыҵәан,
Зынӡа аҽҩыча иԥшуеит Аҟәа иахьа.

Ҩынҩажәижәабатәи ашықәсқәа рынҵәамҭанӡа Иван
Ҭарба ипоезиатә ԥҵамҭақәа равторк иаҳасаб ала акәызҭгьы
аԥхьаҩцәа дшырдыруаз, хынҩажәатәи ашықәсқәа ралагамҭа
инаркны апрозагьы аус азиуа далагеит, араҟагьы акыр
ақәҿиарақәа иман. Иҩны иҭижьит идеиатә ҵакылеи, сахьаркыралеи, тематикалеи еиԥшым ароманқәа ԥшьба: «Идыру ахьӡ» (1963 ш.), «Амра ҳара ҳҿы игылоит» (1968 ш.), «Сан
лыблақәа» (1980 ш.), «Адунеи ахьалаго» (1996 ш.).
Ароман «Идыру ахьӡ» аҿы ахҭысқәа мҩаԥысуеит ашьхара иаԥну ақыҭа Арсаул ҳәа ԥсыуа қыҭак аҿы 1956 шықәсазы
Москва имҩаԥысыз Асовет Еидгыла Акоммунисттә партиа XX аизара ду аҿы Сталин ихаҭаратә культ ианақәыӡба
ашьҭаахьтәи ашықәсқәа рзы. Ароман аҿы хадаратә хаҿны
даарԥшуп Арсаул ақыҭантәи аколнхара ахантәаҩы Арноу Наурба. Иареи хыԥхьаӡарала имаҷым егьырҭ дызлоу
ақыҭа уааи реизыҟазаашьақәа раарԥшрала ашәҟәыҩҩы
инарҭбааны ҳнагәыларԥшны иаҳирбоит апартиа ахаҭаратә
культ ианақәыӡба ашьҭахьтәи апериод азы ақыҭаҿы иҟалаз
аиҭакрақәа, аибарххарақәа, аиҿагыларақәа.

30

Аҩымҭа излаҳнарбо ала, Арноу Наурба аколнхара
напхгаҩык иаҳасаб ала дшьақәгылеит ахаҭаратә культ
аҳра ауа ианыҟаз ашықәсқәа рзы. Иара иусушьа уи аамҭа
инақәыршәаны акәын ишеиҿкааз. Арноу Наурба ихаҿсахьа
ишшапаӡа иҟам, аилазаашьа уадаҩ змоу хаҿсахьоуп. Руак
еиҳа илаҽны, егьи маҷны акәзаргьы еиуеиԥшым аҟазшьақәа
ныҟәигоит, бжеиҳангьы урҭ иҟазшьақәа аки аки еиҿагылақәо
роуп. Автор иаахтыҵәҟьаны џьаргьы ажәала имҳәозаргьы,
иҩашьаӡом ари аперсонаж иныҟәиго аҟазшьақәа зегьыҵәҟьа
дрықәыӡбо дшыҟам, зегь мап рыцәкны иҵәылихуа, дырхыччо даабом. Арноу баша-машак, уаҩ ԥсыҽк, лаҟәландак
иакәӡам, аӷәӷәара игӡам, уи иеиԥш иҟоу ауаа рзы аԥсуаа
ишырҳәало еиԥш, амца далаурԥалар дбылуам, еилҟьаеилӷәыцә иҟоу, агәамч ду змоу арԥысуп. Ақәыӡбашьас ирымоузеи Арноу иҭеиҭԥш бзиа, иаркы-иаркы, ирцә-ирцә
ҳәа тәамҩахә имамкәа, аашьарак ҟамҵаӡакәа амши аҵхи
неиԥшьны Аҳәынҭқарратә планқәа рынагӡара дахьашьҭоу.
Автор уи дааирԥшӡом агха мацарақәа, аҟазшьа цәгьақәа
рымацара ныҟәызго аӡә иакәны, аҟазшьа бзиақәагьы
илоуп. Арноу ихымҩаԥгашьа, адәахьала уахьахәаԥшуа
имҽыӷны, иџьбараны мацара иҟам, цасҳәа акәзаргьы уи
ихымҩаԥгашьа, ицәажәашьа рыла даараӡа иаамысҭашәоу,
уимоу, дҟәымшәышәуп уҳәаратә иҽыҟаиҵалоит. Акәтаӷь
цәа еиԥш абарҭ адәахьалагь ихарԥоу аҟазшьа бзиақәа роуп
икәша-мыкәша иҟоу, дызлоу ауаа еиҳараӡак ирбарҭоу,
идырбало, урҭ рылоуп иаргьы ихы злаӡыриго. Урҭ реиԥш
иҟаз аҟазшьақәа инирԥшуан азоуп аӡәымкәа, ҩыџьамкәа
ақыҭантәи аҭыԥҳацәагьы злахихуаз, даргьы илаҳәаҵаны
иҿынҵәаауама уҳәартә бзиа дзырбоз. Абас ала, хыхь-хыхь
аҟазшьа бзиақәа идирбалоз дрылаҟазҵәҟьа џьышьа ажәлар
агәрагара ирҭан ихьӡ халт. Имаз агхақәа нагӡаны игәарҭартә
ианыҟала, иҳәынҷара уадаҩхеит, ихьӡ ахыԥша духахьан, уи
дахьчон.
Арноу иҩнуҵҟатәи мҽыӷреи адәахьы инирԥшуаз
ихымҩаԥгашьа бзиақәеи змааноу, мотивқәас ирымоу
икәша-мыкәгша иҟоу, дызлоу ауаа иаразнак ирбартә,
рылаԥш иҵашәартә иҟам. Ҿыц аӡы иааҭыргаз аԥсыӡ еиԥш
дҵәырҵәыруан. Уи азоуп иаразнак, ианаамҭаз, зынӡа
ихы иамхаԥагьаны, ихы иамаԥызаны дҟалаанӡа иаӷәра

31

иҿаркыртә дзырзыҟамҵазгьы. Ажәак ала иаҳҳәозар, Арноу
цәаҳәак амацарала иҟоу хаҿсахьам. Гхақәаки ԥсыҽрақәаки
амазаргьы Арноу ихаҿсахьа аԥхьаҩ игәникылартә, ихаҿы
иааигартә иҟаҵоу, атипра зуа реалисттә хаҿсахьоуп ҳҳәар
ҳалшоит. Ареалисттә хаҿсахьақәа зегь реиԥш, Арноу
иԥсихологиаҿы, ихымҩаԥгашьаҿы аԥызара змоу иҵоурам,
иҽеим аҟазшьақәа ракәзаргьы, иҵоуроу аҟазшьақәагьы иманы, ма зынӡа ицәтәымымкәа даабоит.
Ҩажәижәабатәи ашықәсқәа рзы аԥсуа литературатә
рҿиамҭақәа рҿы иаҳԥыло, уаҟа ҳзышьцылахьоу иҵоурам
аперсонажқәа дреиԥшны асоциалисттә нхамҩа ҳәа усҟан
аҳәынҭқарра зықәԥоз азы, апартиеи аиҳабыреи рзы ацәгьамыцәгьа еиҵазҟәаҟәоз дреиуаӡам Арноу. Иара игхақәа,
ицәгьарақәа шьаҭанкыла зынӡа даҽа ҟазшьоуп ирымоу.
Адәахьала уахьихәаԥшуа зегь рыла иеибыҭоу, иеиқәшәоу
коммуниступ, ианагь аҿраԥшра дашьҭоуп.
Арноу иеиԥш иҟаз ауаа гьангьашқәа цәырызгоз, амчра рызҭаз, иҳаразкыз, асоциалтә иерархиаҿы ихазгалаз,
рышьаҭақәа зҳаз ахаҭаратә культ аҳра ахьауз ауп, уи иахҟьеит
иҳәарц иҭахын ашәҟәыҩҩы Сталин аҳәынҭқарра дуӡӡа амчра зегьы еиларҵәаны, уи акьыцәкьыцәраҿы дықәгыланы,
ирӷәӷәаны, импыҵахаланы икын. Иара ихаҭаратә культ планы иҟан, агиганттә масштабқәа амҽхакын. Изакәызаалак
исаҟала ажәак аӡәы изҳәомызт, анцәа иеиԥш дрыԥхьаӡон.
Асовет жәларқәа анхамҩаҿы ирымаз аихьӡарақәа роума,
аҭҵаарадыррақәеи атехникеи уаҩы ишимбацыз ала иласны
ԥхьаҟа иахьцаз, иахьҿиаз аума, асовет жәларқәа афашисттә
Германиа ар ирҿагыланы ауаатәыҩса рҭоурых аҿы зегьы
иреиҳаз аибашьра хлымӡаах аҿы аиааира ахьыргаз аума
– абарҭ зегьы, зегьы Сталин инапхгарала иҟалеит, иара ибзоуроуп, адунеи жәларбжьаратәи апролетариат дырвождуп,
зеиԥш ауаатәыҩса рҭоурых дазымдыруа теоретикуп, дытсратегуп ҳәа дыԥхьаӡан. Аҭоурых иара иаиҭоз ахырхарҭа ԥсраӡра ақәым ҳәа аӡәы ихы иҭашәо дыҟазма? Хыхь иҟаз Сталин
ихаҭаратә культ ҵаҟагьы иарҳауан Арноу иеиԥш иҟаз акульт
ссақәагьы.
Ара ҳазлацәажәо ароман аҿы Арноу иҟазшьеи ихымҩаԥ­
гашьеи ирҿыԥшуеит, иара икәал иҭаршәны рхы мҩаԥыргоит
ақыҭаҿтәи аҵабыҵасса: абухгалтер Фама Чуаз, ианагь асар-

32

кьа ианыԥшыло, Арноу икабинет аԥхьа итәоу амаӡаныҟәгаҩ
аԥҳәызба хымдыршәа иҟоу Адгәа Маан-ԥҳа, ақыҭа аклуб
аиҳабы Гач Хыцба, амашьынаныҟәцаҩ Хәыта Лазба, зхы
зкәачрашәа иҟоу, хымҩаԥгашьалагьы цқьа иеилкаам, акыр
имҩахҟьахьоу амагазин иҵагылоу аԥҳәызба Антица, Арноу
игәаԥхарала апарторганизациа амаӡаныҟәгаҩыс иҟарҵаз
Гера Гәыбаз.
Ароман аҿы иҵоуроу аперсонажқәа иаарылыҳәҳәо
иҟоу иреиуоуп араинагӡком ахантәаҩы Самсон Лолуа
ихаҿсахьа, апартиа имҩаԥнагоз аполитика аԥсҭазаара ииашаны аларҵәаразы иқәԥо иакәны даарԥшуп араиком
актәи амаӡаныҟәгаҩ ҿыц Адгәыр Леиба, ус анакәха, автор
иидеиақәа ныҟәызгогьы уи иоуп. Адгәыр Леиба ҭаҟьа-ҭаск
иакәым, еиқәтәа-еиқәгыла иҟоу, апартиа имҩаԥнаго аполитика бзианы издыруа, ажәлар рымаҵ аушьа иақәшәо коммуниступ. Арноу игхақәа рыӡбахә активистцәа агәра игартә
иахьиарҳәазгьы азмырхакәа хаҭала ақыҭаҿы дцаны, днарылсҩарылсны, ауаа дрыҿцәажәаны, аҭагылазаашьа зеиԥшраз
цқьа иҭиҵааит, нас ауп конкреттә лкаақәа аныҟиаҵаз.
«Идыру ахьӡ» аҿы имаҷым аҭыԥ ааннакылоит абзиабара
атемагьы. Араҟагьы, ҳәарас иаҭахузеи, зегь раԥхьа улаԥш
иҵашәоит Арноу ихымҩаԥгашьа. Абзиабарагьы иара ихатә
«философиала» дахәаԥшуеит, март мзазы амш лассы-лассы,
уажәы-уажә аҽшеиҭанакуа еиԥш, иҽеиҭеикуеит, дыхԥароуп,
дхыхны ахьмыӡӷ зиргаз аҭыԥҳацәа руаӡәк (уи Цица лыхьӡуп)
иалҳәан еиԥш, ибзиабаратә цәанырра аԥша иалоуп. Аӡә дхыхны иакәым ала данлызныҟәалак ашьҭахь, уи игәы лыхшәаны,
даҽаӡә лахь диасуеит.
Еиҳа иԥшӡоуп, агәрагьы аагартә иҟоуп анџьныр
ԥҳәызба Сырмеи абригадир Асҭанеи рыбзиабара, аха иԥса­
баратәымкәа иҟалеит Сырма лыбзиабаратә цәаныррақәа
рыӡбахә аԥхьа Асҭана иахьиалҳәо. Лара иара иахь илымоу абзиабара измырҳәо, дҿазҳәо сахьаркырала цқьа ирҵабыргны
изаамырԥшит ашәҟәыҩҩы.
Ароман «Идыру ахьӡ» ҳаналацәажәо рыӡбахә мҳәакәа
ҳазрывсуам иара злаҩу абызшәа аҷыдарақәак. Иара абеллетристика аасҭа апублицистика иазааигәоу бызшәала иҩуп.
Абеллетристтикатә стиль ари ароман азы мацара акәымкәа,
Иван Ҭарба егьырҭ акыр иҩымҭақәа рзгьы иҟазшьарбагоуп.

33

Ари аҩымҭа ааидкыланы, иаҳнарбо ахҭысқәа еизыркәкәа­
ны ҳанрызхәыцуа агәынкылареи аилкаареи шымариоугьы, иаҳԥылоит акымкәа, ҩбамкәа иара асиужет хада
иадҳәалам, рацәак иамыхәо ацәажәарақәа. Насгьы иалоу
аперсонажцәа, шамахамзар, рцәажәашьақәа еиԥшуп, автор
ибызшәоуп излацәажәо. Аперсонажцәа рцәажәашьа астиль
инеихшьыланы иеиԥшны, досу џьара ҷыдарак имаӡамкәа
дышԥаҟаларыз, дызлаҟаларыз?
Иара убас иаҳԥылоит астилистикалеи ҵакылеи ииашам­
кәа еиқәыршәо аҳәоуқәагьы. Иара убас уаҩы игәы еихьнашьуеит автор еиҳараӡак ахҭысқәа лабҿаба раарԥшра аҵкыс
реиҭаҳәарала иаҳирбарц иҽахьанишәо, астиль азеиԥш
аиԥшымра. Ажәабжьҳәара аепикатә стильла имҩаԥысуеит
шуҳәо акәымкәа, ахыччаратә, ма асатиратә стиль ахь ииасуеит, нас еиҭах иқәыргьежьны аепикатә стиль ахь еиҭаԥоит.
Убас шакәугьы, ус еиԥш иҟоу агхақәа ссоуп ҳәа иԥхьаӡаны
уаҩы ичҳартә иҟоуп. Аха ароман «Идыру хьӡ» зегь реиҳа игханы иамоу усҟан иара анҩыз аамҭазтәи аидеологиа мыцхәы
иахьадҳәалаз, иахьацнарӷызуаз ауп. Уи автор имацара ихарамызт, ус акәын ишыҿиоз милаҭрацәала аилазаашьа злаз
усҟантәи асоветтә литература зегьы. Абри ахадаратә гха
акыр ишарԥсыҽуагьы, ароман «Идыру ахьӡ» иқәнаргыло
апроблемақәа (еиҳараӡакгьы иҵарбгагоу ахаҭаратә культ
апроблема) рактуалра мыӡӡац, аԥсҭаазаратә ҵабырг
акыр иашьашәаланы, сахьаркыралагьы акыр иҳаракны
иаанарԥшуеит.
Иван Ҭарба аҩбатәи ироман «Амра ҳара ҳҿы игылоит»
аԥхьатәи ироман «Идыру ахьӡ» иқәнаргыло апроблемақәа
иреиԥшым зынӡакгьы, аха урҭ аҩымҭақәа аҩбагьы еидыз­
кылақәоугьы ыҟоуп. Иеидызкылоны иҟақәоу, иеицыр­
зеиԥшқәоу рахьынтә ихадароу уи ауп, аҩбагьы дара анҩыз
аламҭалазтәи аԥсуа қыҭа аԥсҭазаара иазкуп. «Идыру ахьӡ»
аҿы лымкаала автор иқәиргылаз ахаҭаратә культ иахҟьаны
азалымдарақәа иҟаз раҿаԥҽра акәзар, «Амра ҳара ҳҿы
игылоит» аҿы проблемак мацара акәӡам ашәҟәыҩҩы
ишьҭихуа. Ара абзиабара атема инаваргыланы ишьҭыхуп
абиԥарақәа реизыҟазаашьа, атрадициеи аҿатә ԥсҭазаареи
реизыҟазаашьақәа. Даҽакала иаҳҳәозар, ашәҟәыҩҩы иҭахын
иара ихаан аԥсуа қыҭа иаланхо ауаа рыԥсҭазаара ганрацәа­

34

ла иааирԥшырц. Излаабо ала, ароман зызку азҵаарақәа
аламала зыӡбара мариақәоу ракәӡам алитературазгьы, иара
аԥсҭаазаратә практиказгьы.
Ароман аҿы ахҭысқәа мҩаԥысуеит аромантикатә хьӡы
змоу (Амзаҿа ахьӡуп), аромантикатә ԥсабарала иеибыҭоу,
иҩычоу аԥсыуа қыҭа дук аҿы. Ажәабжьҳәара мҩаԥысуеит
арахә рҳақьым Алоу Нанба ихаҿала. Аџьанаҭ зуҳәаша ари
ақыҭа иаланхо ауаа анхамҩазы уеизгьы-уеизгьы гәамҵра дук
рыманы иҟам, уи аганахьала автори ажәабжьҳәара зхаҿала
имҩаԥысуа аперсонажи еицҿакны агәра ҳдыргоит зегь рыла
еиқәышәшәа ишыҟоу. Амзаҿаа арахә рацәаны ирымоуп,
ашәыр хкқәа, аџьықәреи ҽаҩра беиа, аҭаҭын, аӡахәаҭрақәа
уҳәа ҿык-бзык иазымҳәо хкы-хкыла ирымам иарбану!
Ҽаҩраҭагалан рҳаԥшьақәа, руалырқәа ҩыла идырҭәуеит,
рцақәа џьықәреила идырҭәуеит.
«Асас дызҭааз аԥшәма иааиҭаххо, ашҭа дҭыҵны џьара
дымцаӡакәа, иара иҩны, инапы ахьаамҩаниҵалак зегь
имԥыхьашәоит, акгьы дазгәамҵӡом.
Ажәала мацара ҳзырчаз аԥсуа ҽхырцәажәаҩ ҳәа
сзумҳәарц, ухаҵкы аԥхьаҩ, уааи иахьыуҭаху, абра ҳәа унапы
ахьнақәукыз ҳнымҩахыҵып. Уҭахызаргьы иахьеицәаӡоу ҳәа
угәы иахьаанаго»*.
Ароман аперсонаж хада иқыҭа убри аҟара бзиа ибоит,
амра ахаҭагьы абра игылоушәа ибоит. «Адунеи дуӡӡа зегьы
азхара амра ҳара ҳқыҭаҿы игылоит!» (ад. 214), «…амра ҳара
ҳқыҭан ишгыло уажәшьҭа аӡәгьы исымаимкааит» (ад. 213), –
иҳәоит ихы игәы ақәыбзианы.
Аха абри лакәҵас иԥшӡоу, иссиру ақыҭа иаланхо ауаа
дунеихәаԥшышьала, ԥсихологиала, ҟазшьала еиуеиԥшым.
Ақыҭа интеллигенциа ахаҭарнакцәеи ажәытә дунеихәаԥ­
шы­шьақәа ныҟәызго Харзаман Ахбеи реиҿагыларақәа,
дунеихәаԥшышьала реиқәымшәара автор акыр ирҵабырг­
ны иааирԥшуеит. Аха бжеиҳан Харзаман диашоума уҳәартә
дыҟоуп. Иара акыр иқәрахь днеихьеит, аха цәала-жьылагьы,
маха-шьахалагьы, доуҳалагьы деихәламҳарц, аԥсҭа­заара
ԥсыс иахоу, изырԥшӡо, изырӷьацо ауаа дреиуоуп. Аҿа­рацәа
зҿу русқәеи иара дзызхәцқәо, дзыргәамҵуеи анизеидым­
* Ҭарба И. Иалкаау иҩымҭақәа. Ахԥатәи атом. Аҟәа, 1973 ш., ад. 208. Абри нахс
аҩымҭа аҟынтә ацитатақәа зегьы абри аҭыжьра аҟынтә иаагоуп.

35

кылақәо, ианизеиқәымҳәалақәо ҟалеит акәымзар, даҽаӡәы
диеиҵамкәа ажәларгьы дрызхәыцуеит, ихы мацара дашьҭам,
«ажәлар рус азыҳәан адунеи аҵыхәан цатәызар дацәаашьом,
аха нас иусқәа данрылгалак, иҩныҟа даароуп, абраҟа
иҟалароуп итәарҭа, игыларҭа, иԥсшьарҭа. Абраатәи иашҭа
аницәыӡ, аԥсыԥ алагаҩагара илшом!» (ад.36).
Харзаман абиԥарақәа реибаркыра, реимадара, реилибакаара дазықәԥоит, ҳәарас иаҭаахузеи, илшо ала. Ицәыԥсхьоу
игәалаиршәоит лассы-лассы, урҭ ргәалашәара дархәцуеит,
рнышәынҭрақәа ибла ҷыц еиԥш ихьчоит. Араҟа ибзианы
иаарԥшуп атипра зуа аԥсуа нхаҩы изҩыдоу ихәыцрақәа.
Ус ихәыцуам Харзаман иԥа Алиас дназлоу егьырҭ икәшамыкәша иҟоу, дызлоу ауаа. «Алиас иакәзар, ихы-иԥсы зегьы
адәахьы иҟоуп. Аҩныҟа сасаааирҭак аҿы еиԥш ауп дшааиуа.
Дааит, уаха иԥсы аашьаны, ашацкыразы дҩагыланы дцеит,
уи нахыс иҩнгьы ыҟам, игәарагьы. Аҵабырг азы ақыҭа зегьы
рыԥсы дырзалымхуа бзиа дырбоит, абзиаразы ақыҭа зегьы
дыртәуп, аха иҩназы иӡу аӡәы диҩызоуп»(ад.38).
Зықәрахь инеихьоу анхаҩы нага Харзаман жәларык дрылоуп, аха ихәыцрақәа рҿы дзаҵәуп, инагӡаны аӡәгьы дизеилкаауам, деилаҳкаап ҳәагьы дыгәцаракны аӡәгьы дишьҭам,
уимоу, ихжәангьы, иџьбарангьы иацәажәалоит. Харзаман
зегь реиҳа гәырҩас изыҟалаз амҩа ҿыц иара иашҭаҿы ииаргарц иахьалагаз ауп. Егьырҭ ракәым иԥаҵәҟьагьы иара дидымгылеит, игәырҩа ицеиҩимшеит.
Ароман «Амра ҳара ҳҿы игылоит» иалоу ахыԥхьаӡара
рацәала аперсонажцәа (ақыҭаҿтәи арҵаҩы ԥҳәызба ԥшӡа
Амра, аҳақьым Алдыз Блабба, арахә рҳақьым Алоу Нанба,
анџьныр Алгери Лашба уҳәа иҵ.) рахьтә Харзаман ихаҿсахьа
гхақәак амазаргьы, еиҳа ихаҭәааны, аԥхьаҩ игәыбылра
адхалартә, дархәыцыртә иҟаҵоуп. Ароман аԥхьа акьыԥхь
анабаз аахыс иахцәажәахьоу (Ш. Инал-иԥа, А. Аншба, М.
Пархоменко уҳәа) иазгәарҭахьеит уи иамоу акык, ҩбак
агхақәагьы. Убас шакәугьы, иқәнаргыло апроблематикала, излаҟоу ахаҭабзиарақәа рыла лагала бзианы иҟалеит
хынҩажәатәи ашықәсқәа рзы аԥсуа литератураҿы. Ари ароман азы 1971 шықәсазы ашәҟәыҩҩы Иван Ҭарба ианашьан
Дырмит Гәлиа ихьӡ зху Аԥсны Аҳәынҭқарратә премиа.

36

Иван Ҭарба ахԥатәи ироман «Сан лыблақәа» азкуп аамҭа
ҿыц азы аҟазареи аԥсҭаазаратә ҵабырги реизыҟазаашьақәа.
Аԥсуа ԥсҭазара материалс иазышьҭаҵаны ашәҟәыҩҩы ари
ҩымҭала иҳәарц иҭахын аҟазара шьаҭас иамоу аԥсҭаазара,
аҵабырг шакәу. Ароман аҿы хаҿсахьа хаданы даарԥшуп
асахьаҭыхҩы Алхас Аиба. Уи ирҿиаратә мҩа алхразы акр
ауадаҩрақәа дрықәшәоит, аиаҭымра ихигахьеит, дышмаҷыз
иан дыԥсит, аха лыбла гәыцқьақәа ианагь дырхыԥшылоушәа
иԥхьаӡоит, урҭ рызхәыцра ажәлар ирыхәаша, ирықәнагахаша
арҿиамҭақәа раԥҵарахьы иԥхьоит. Ароман аҿы ицәыргоуп
иара убас ауаҩы иџьынџь амырӡра, ажәытәи аҿатәи реимадара, реидҳәалара ирызкны ахәыцрақәа, изҩыдоу
ахшыҩҵакқәа, ашәҟәыҩҩы ихаантәи ақыҭа ԥсҭазаара
аазырԥшуа акымкәа, ҩбамкәа асахьақәа.
Ара ҳара иркьаҿӡаны ҳшалацәажәазгьы иаабоит апоет,
апрозаик Иван Ҭарба аҩажәатәи ашәышықәса аҩбатәи азбжазы аԥсуа литература иалеигалаз шырацәоу.
2005 ш., Маиҟәаԥ

Кәымф Ломиа иԥсҭазаареи ирҿиамҭеи
(1928–1999)

Аҩажәатәи ашәышықәса аҩбатәи азбжазы аԥсуа милаҭтә
сахьаркыратә литература арҿиаҩцәа иаарылыҳәҳәо иҟаз
дреиуан абаҩхатәра ҟаимаҭ злаз апоет Кәымф Шьрын-иԥа
Ломиа.
Кәымф Ломиа диит Очамччыра араион Кәтол ақыҭан
1928 шықәса февраль 14 аҽны. Раԥхьаӡа ишьаҿа ахьеихигаз, аԥхьареи аҩреи рыгәбылра ахьикыз иқыҭа гәакьаҿтәи
ихарҭәаам абжьаратәи ашкол аҿоуп. Иара ихәыҷра
ашықәсқәа раан ихаҭәаау абжьаратәи ашкол ақыҭаҟны
иҟамызт. Иқыҭаҿтәи ашкол даналга ашьҭахь аҵара иациҵеит
Аҟәатәи арҵаҩратә техникум аҿы. Ари аҵараиурҭа
дҭалеит 1944 шықәсазы, дагьалгеит 1946 шықәсазы. 19461950 шықәсқәа рзы Кәымф Ломиа аҵара иҵон Аҟәатәи
Аҳәынҭқарратә арҵаҩратә институт аҿы. 1950 шықәсазы уи
даналга, А. М. Горки ихьӡ зху Москватәи Алитературатә ин-

37

ститут дҭалеит (IV акурс инаркны). 1952 шықәсазы уа аҵара
далганы Аԥсныҟа дахьааиз аԥхьа зны агазеҭ «Аԥсны Ҟаԥшь»
аредақциаҿы акультуреи абзазареи рыҟәша напхгаҩыс
дыҟан, нас аамҭала ажурналқәа «Алашареи» «Амцабзи»
редакциақәа рҿы аус иуан. 1957 шықәса инаркны 1984
шықәсанӡа инеиԥынкыланы Аԥснытәи ашәҟәыҩҩцәа реидгыла анапхгараҿы маӡаныҟәгаҩыс дыҟан. Уи ашьҭахь
Аԥснытәи Аҳәынҭқарратә архивтә усбарҭа нахгара аиҭон.
Ачымазара бааԥс изцәырҵыз иахҟьаны апоет иԥсҭазаара
далҵит 1999 шықәсазы. Иара иԥсра гәалсра дус иҟарҵеит
аԥсуа жәлар, Аԥсны аиҳабыра, иҩымҭақәа ирыԥхьахьаз,
хаҭала дыздыруаз, аус ицзухьаз иҩызцәа уҳәа. Ҳаҭыр дула,
гәбылрала иԥсыбаҩ анышә иамардеит Аҟәа ашьха иҟоу
ашәҟәыҩҩцәеи ауаажәларратә усзуҩцәеи рпантеон аҿы.
Аԥсуа шәҟәыҩҩцәа аӡәырҩы дреиԥшны, Кәымф Ломиа
ибаҩхатәра ҿыхеит данқәыԥшӡаз, ашкол данҭаз, абас жәиԥшь,
жәохә шықәса анихыҵуаз инаркны. Иара ибаҩхатәра аҿыхара
ҳәаақәызҵоз аҭагылазаашьақәагьы ҟалеит. Ганкахьала
ҳахәаԥшуазар, ихәыҷреи иқәыԥшреи ашықәсқәа рзы ҳажәлар
аԥсҭаазара аганқәа зегьы рҿы ауадаҩрақәа рыман. 1941–
1945 шықәсқәа рызтәи Аџьынџьтәылатә еибашьра Дуӡӡа
уҳәару, Сталини, Бериеи, урҭ ирцзырӷызуази имҩаԥыргоз
аполитика џьбара иахҟьаны аԥсуа жәлар рмилаҭтә зинқәа
акыр иахьыҭшәаз уҳәару – апоет данхәыҷыз инаркны ибон,
иаҳауан. Аҭагылазаашьа уадаҩ ауаҩы еиҳагьы данаӡрыжәуа,
ихдыреи имчқәеи анарцыхцыхуа ыҟоуп. Убасшәа изыҟалеит
урҭ ауадаҩрақәа згәынкылара бзиаз Кәымф Ломиагьы.
Даҽа ганкахьала ҳахәаԥшуазар, Кәымф Ломиа алитера­
туратә рҿиара амҩа дықәлартә агәацԥыҳәара изҭаз ируакын иқыҭа гәакьа Кәтол аӡәымкәа, ҩыџьамкәа ашәҟәыҩҩцәа
ахьалиааз. Урҭ рхыԥша мацарагьы ԥсабарала абаҩхатәра
занашьахаз ақәыԥш инымԥшырц залшомызт. Ашкол
аҿгьы, абжьааԥнытәи ацәаажәарақәа раангьы кәтолаа акыр
ирылаҵәахьан асахьаркыратә литература, асахьаркыратә
ҩыратә жәа акульт. Хьаҳәа-ԥаҳәада иаҳҳәар ҟалоит Кәтол
аҟара даҽа ԥсыуа қыҭак ашәҟәыҩҩцәа алымиааит ҳәа. Абри
аганахьала ҳазхәыцуазар, Кәтол иуникалтә қыҭоуп. Иҟалап
уи зыхҟьаз амзызқәа иҵагь наҟ инаскьагазар. Иҟалап
аамҭала зны абри ақыҭаҿтәи ашкол аҿы Дырмит Гәлиеи Самсон Ҷанбеи рҵаҩцәас аус ахьруаз анырра ӷәӷәа ҟанаҵазар,

38

аки-аки абаҩхатәрақәа еихьыԥшны иарҿыхазар. Кәтол
ақыҭан ииз, иааӡаз ҳашәҟәыҩҩцәа рхыԥхьаӡара иахьа шьҭа
ҩажәи жәаҩык рҟынӡа инаӡоит. Иаҳгәалаҳаршәап Кәтол
ииз, иааӡаз, алитературахь аԥхьа абра зшьаҿақәа еихызгаз шракәу аҵыхәтәан еицырдыруа иҟалаз ашәҟәыҩҩцәа:
Иуа Коӷониа, Иван Папасқьыр, Алықьса Лашәриа, Арушьан Касланӡиа, Мушьни Папасқьыр, Шоҭа Ҷкадуа, Анатоли Аџьынџьал, Гәышька Папасқьыр-ԥҳа, Борис Гәыргәлиа,
Мушьни Лашәриа, Мушьни Миқаиа, Платон Бебиа, Џьота
Тапаӷәуа, Терент Ҷаниа, Илиа Лашәриа, Рауль Лашәриа, Геннади Аламиа, Гәында Сақаниа-ԥҳа уҳәа даҽа ԥыҭҩыкгьы.
Кәымф Ломиа данхәыҷыз инаркны алитература арҿиара
агәбылра икыртә дҟазҵаз ируакуп дахьиз аҭаацәараҿгьы,
иқыҭауаа рҿгьы асахьаркыратә жәа пату ахьақәыз, ажәлар
ртрадициатә ҿаԥыцтә ԥҵамҭақәа иахьеи уахеи иахьырҳәоз,
иахьиаҳауаз. Наԥшыхақә акәымкәа далагыланы ибон ижә­
лар зеигәырӷьоз, изыргәамҵуаз, гәҭыхас ирымаз. Ҳәарас
иаҭахузеи, агәырҵҟәыл бзиа змаз апоет ҿа идыррақәа ир­
ҵау­лон, илаԥшҳәаа ҭбаахон Аҟәеи Москвеи аҵара аниҵоз.
Аԥсни Урыстәылеи раҳҭнықалақьқәа рҿы аҵара аниҵоз, насгьы лымкаала Аԥснытәи ашәҟәыҩҩцәа реидгыла анапхгара
амаӡаныҟәгҩыс аус аниуаз аурыси аҳәаанырцәтәи аӡәыр­
ҩы ашәҟәыҩҩцәеи иареи еибадырит, аиҩызарагьы рыман,
арҿиаратә еимадарақәагьы рыбжьан.
Кәымф Ломиа рҿиаҩык иаҳасаб ала ҷыдарақәас имаз
ируакын иааиԥмырҟәаӡакәа, дмаашьакәа ауадаҩрақәа
дырцәымшәакәа аус ахьиуаз. Иара заанаҵгьы иеиликааит
абаҩхатәра ус баша ажәҩан ахьынтә илеины ишимҵамҳауаз.
Абаҩхатәра аусура абзиабарагьы ацзароуп. Арҭ аҩба рахьтә
руак маџьанахар, алҵшәа маҷхоит, ма зынӡа ибашахоит. Убарҭқәа рҟынтә апоет игәҭакы ҳаракқәа рынагӡаразы
иааиԥмырҟьаӡакәа аусура иҽаиршьцылт.
Дарбан рҿиаҩызаалакгьы иаԥҵамҭақәа зегьы сахьаркыралеи идеиалеи иеиҟараны, иҳаракны изыҟалом, акы
еиҳахоит, акы еиҵахоит, уимоу иԥсыҽхогьы, иқәым­ҿиа­
қәогьы ҟалалоит. Кәымф Ломиагьы иԥсыҽыз аҩымҭақәа
анимпыҵҟьоз ҟалалон, акритикцәагьы дыхҭарклон. Ҳәарас
иаҭахузеи, акри­тикцәа ракәым, абжьаратә ԥхьаҩцәа ргәаа­
нагарақәагьы ихаҿы иааигон, аха гәкажьра ҟамҵакәа
ибаҩхатәра агәра ганы, уи илнаршоз ала имҩа наигӡон.

39

Кәымф Ломиа иқәыԥшраан зегь реиҳа изааигәаз, аҵа­
рагьы зциҵахьаз апоет гәлымҵәах Алықьса Лашәриеи иареи реиҩзырагьы акыр иҵоураны иныԥшит, поетк иаҳасаб
ала ишьақәгылараҿы ицхрааит. Аҩыџьагьы азыргәытәны
Москваҟа аҵарахьы ианцоз ҳлитература ашьаҭакҩы Дырмит
Гәлиа абжьагарақәа ириҭазгьы акыр ирыхәеит.
Ҟазшьалагьы, баҩхатәралагьы Алықьса Лаашәриеи
Кәымф Ломиеи злеиԥшқәамызгьы ыҟан. Алықьса Лашәриа
ихаҭарагьы, ипоезиагьы аԥырқьҳәа амцабз еиԥш ихәыҵҟьоз
иакәын, темпераментлагьы зынӡа даҽакала дыҟан,
ҭышәынтәалашьак имамызт, «аҵәы дахан», ииемоциақәа
хыжуан, ианагь хаҭала аԥхьаҩцәа дырзааигәазар иҭахын.
Иҩымҭақәа аԥхьаҩцәа хаҭала рзаԥхьара гәазыҳәара дуны
иман. Кәымф Ломиа иакәзар, ҩныҵҟала агәеибафара
игымзаргьы, адәахьала, хныҟәгашьала еиҳа дҭынчын. Убас
шакәызгьы, ҟазшьала дара реиԥшымрақәа реиҩызара
иаԥырхагамызт, иԥкымызт, аӡәи-аӡәи хеибарҭәаауан.
Аҩыџьагьы рқәыԥшраан русушьа зеиԥшраз здыруаз, усҟан
Аԥсны ашәҟәыҩҩцәа реидгыла ахантәаҩыс иҟаз акритик, алитератураҭҵааҩы, академик Хәыхәыт Бӷажәба
аҵыхәтәан игәаларшәаны иҩуан: «Исгәалашәоит усҟан,
Аԥсны ашәҟәыҩҩцәа реидгыла хантәаҩыс санамаз, Константин Ломиеи Алиоша Лашәриеи ҿыц аҩра ианалагаз. Зныкымкәа, ҩынтәымкәа урҭ ражәеинраалақәа
ҳрыԥхьахьан,
еилҳаргахьан.
Иалҳаԥшаақәаз
рахьтә
акык, ҩбак иркьыԥхьқәазгьы ыҟоуп. Аҩыџьагьы есааира иацырҵон рышәҟәҩыра напҟазара, агха дурбаргьы
иазхәыцуан, излеиӷьу ала идырҽеиуан, ражәеинраалақәа
аус рыдулара иацәаашьомызт. Абас ала апоет ҿа Кәымф Ломиа асахьаркыратә литература ишьҭамҭа анҵо иҿааихеит»
(Бӷажәба Хәыхәыт. Аԥхьажәа. // К. Ломиа. Иалкаау иҩымҭақәа.
Ажәеинраалақәеи апоемақәеи. Аҟәа, ашәҟәҭыжьырҭа «Алашара», 1977, ад. 4–5).
Кәымф Ломиа аԥхьаӡатәи иажәеинраала акьыԥхь абеит
1945 шықәсазы. Иажәеинраалақәа аԥхьатәи реизга «Адгьыл
аҿтәи аеҵәақәа» ҳәа зеиԥш хыс иаманы иҭыҵит Аҟәа 1954
шықәсазы. Убри инаркны иԥсҭазара далҵаанӡа иҩны иҭижьит
хыԥхьаӡара рацәала ажәеинраалақәеи апоемақәеи реизгақәа.
Убарҭ иреиуоуп: «Аҩызцәа рыгәҭаны» (1956), «Амахәҭа ҿыц»

40

(1957 ш.), «Абзиабареи амшыни» (1959 ш.), «Ажәеинраалақәеи
апоемақәеи» (1963 ш.), «Шьыбжьын» (1968 ш.), « Аӡиас» (1970
ш.), « Асы иаҵәа» (1973 ш.), «Амҩа хара» (1975 ш.), «Иалкаау иҩымҭақәа. Ажәеинраалақәеи апоемақәеи» (1977 ш.), «
Ахәыцра амшын» (1979 ш.), « Ааԥын» (1981 ш.), « Ашәа рҳәоит
ахрақәа» (1983 ш.), « Иалкаау. Сымшқәеи сыҵхқәеи» (1987 ш.),
« Амцеи анасыԥи» (1990 ш.).
Апоет иреиӷьу иажәеинраалақәеи ипоемақәеи аурыс­
шәеи ақырҭшәеи рахь иеиҭаганы акымкәа, ҩбамкәа
аизгақәа Аҟәеи, Москвеи, Қарҭи иҭрыжьхьеит. Убарҭ иреиуоуп аизгақәа: «Адгьыл аҿтәи аеҵәақәа» (1958 ш.), «Амза ҵхы
аҭынчра» (1965 ш.), «Аиԥылара ҿыц» (1961 ш.), «Амра аԥҳа»
(1972 ш.), «Аеҵәеи аҵеџьи» (1976 ш.), «Сара сыӷбақәа» (1981
ш.), «Ашықәсқәа ааԥын иалагоит» (1985 ш.), «Абзиабареи амшыни» (1986), «Аԥсуа цәаҳәақәа» (1987 ш.).
Абарҭ аизгақәа ирнылазгьы, лассы-лассы еиуеиԥшым
ажурналқәеи агазеҭқәеи рдаҟьақәа рҿы иркьыԥхьуаз егьырҭ
иҩымҭақәагьы аурысшәахь иеиҭаргеит еицырдыруа аурыс
шәҟәыҩҩцәа аиҭагара азҟазацәа И. Козловски, Н. Гребнев, Е.
Николаева, Р. Казакова, С. Куниаев, А. Дементиев, М. Соболь,
Е. Елисеев, И. Фониаков, Д. Голубков, А. Кронгауз, С. Кузнецова уҳәа убас даҽа ԥыҭҩыкгьы.
Апоезиатә рҿиамҭақәа рнҩсангьы Кәымф Ломиа иҭын­
хеит имаҷымкәа аԥсышәалеи урысшәалеи иҩны иикьыԥ­
хьыз апублицистикатә статиақәагьы. Еиуеиԥшым аамҭақәа
рзы апериодикаҿы, еиҳараӡакгьы агазеҭқәа «Аԥсны
Ҟаԥшь», «Советскаиа Абхазиа» рдаҟьақәа рҿы икьыԥхьхьан
алитературатә зҵаарақәа ирызкны, насгьы акультура
иадҳәалоу еиуеиԥшым азҵаарақәа ирызкны аҵакы бзиа
змоу астатиақәа.
Аԥсуаа ҳҿгьы, егьырахьҟа иахьабалакгьы уаҩы иԥылоит
алитературатә хыкқәа (апоезиа, апроза, адраматургиа)
зегьы рҿы зымч ԥызшәо арҿиаҩцәа. Аха арҭ ахыкқәа
еицеиԥшны изцааиуа, зегьы рҿы иеиҟараны ақәҿиарақәа
раарԥшра зылшо ашәҟәыҩҩцәа дара имаҷуп адунеитә литература еизакны ҳнагәылаԥшыргьы. Џьоукы апоезиатә
жанрқәа еиҳа ирызҟазоуп, рбаҩхатәра абарҭ ажанрқәа еиҳа
ирышьашәалоуп. Даҽа џьоукы апрозаҿы (ажәабжь, аповест, ароман уҳәа) арҿиара еиҳа ирзыманшәалоуп. Џьоу­

41

кыхгьы адраматә рҿиамҭақәа рыҩра иазҟазоуп. Кәымф
Ломиа иакәзар, ҵабыргуп, асахьаркыратә еиҭагара аусгьы
инапы алакын, акыр аамҭеи аџьабааи ақәирӡхьан. Иара
аԥсшәахь иеиҭаганы иҭижьхьан Владимир Маиаковски
ипоема «В. И. Ленин», акиргиз шәҟәыҩҩы Чингиз Аитматови аурыс шәҟәыҩҩы Михаил Алексееви рыпрозатә ԥҵамҭа
лыԥшаахқәа.
Зыӡбахә ҳҳәаз ипублицистикатә статиақәеи иеиҭагам­
ҭақәеи алаҳамҵозар, Кәымф Ломиа еиҳараӡак ажәеинраалеи
апоемеи ржанрқәа иҭакӡаны акәын аус шиуаз.
Апоет заатәи иажәеинраалақәа ртематика акыр иҭшәан,
акырџьара уаҩы ирыдибалон асахьаркыратә ԥсыҽрақәагьы.
Иҟан иеизадақәазгьы. Аха иҟазара иазирҳацыԥхьаӡа иаԥ­
ҵамҭақәа ртематикагьы аҽарҭбаауан, сахьаркыралагьы
икыл­кааны ахшыҩҵакқәа рныԥшуан. Дадҳәаҵаланы иҽани­
шәон иаамҭазы аԥсҭаазара иқәнаргылоз азҵаарақәеи атема­
қәеи рықәҿыҭра. Кәымф Ломиа акымкәа, ҩбамкәа инеиҵыху
апоемақәагьы иҭынхеит. Аха еиҳараӡак дпоет-лирикын.
Ҳәарас иаҭахузеи, асовет шәҟәыҩҩцәа зегьы дреиԥшны
усҟантәи
аҳәынҭқарреи
аидеологиеи
ирзышәаҳәоз,
ирыцзыр­ӷызуаз ажәеинраалақәагьы маҷымкәа иаԥиҵеит.
Урҭ шьҭа иажәқәахьоу ыҟоуп. Аха дара убарҭгьы ирныԥшуеит
апоет ижәлари иԥадгьыли рахь иҳаракыз, изҩыдаз абзиабара
ду шимаз.
Аԥсадгьыл абзиабара, аинтимтә лирика, инарҭбааны
ауаажәларратә ҵакы змоу, инарҵауланы афилософиатә
хәыцрақәа зныԥшуа апоет иажәеинраалақәа ажәра рықәӡам,
иахьагьы, уаҵәгьы аԥхьаҩцәа ирыларааӡоит ауаҩытәыҩса
иҟазшьа бзиақәа, ицқьара, изҩыдоу ахымҩаԥгашьа, ауаа
аӡәи-аӡәи ргәеизыбылра…
Кәымф Ломиа иреиӷьу иҩымҭақәа рҿы зҵаараси темаси
ишьҭихуазаалакгьы иара ихатә сбиективтә цәаныррақәеи
ихшыҩҵакқәеи иргәылганы, ираӡаны иҟаиҵон. Иаԥҵамҭа­
қәа рӷьыраӡак рҿы «сара» аниҳәо, изиҳәо ихазы мацара
шакәым еилкаауп. Иара дзыргәырӷьоз, ма дзыргәамҵуаз,
дзыргәаҭеиуаз аԥхьаҩгьы ицеиҩишартә, аԥхьаҩ ихәыцрақәеи
иара ихәыцрақәеи еиқәшәон, иеишьашәалан уҳәартә иҟан.
Ҿырԥштәыс иааҳгозар, дарбан поету анс акәу, арс акәу
аԥсадгьыл абзиабара иазкны акагьы зымҳәац? Ажәлар

42

(аԥхьаҩцәа) апоет дзырҭаху дара ишырҭаху иеиҿкааны
ирзымҳәо, ргәалаҟарақәа, ргәыӷрақәа, рхәыцрақәа ргәы
иҭиҳәааларц, рыхьӡала рҿахәы иҳәаларц азын ауп. Аԥсуа
поетцәа ракәзар, аԥсадгьыл абзиабара атема неиҩымсрада
зегьы гәҭыхас иахьрымоу, уи иазкны досу иахьынӡаилшо
ала аҩымҭақәа ахьаԥиҵо, машәыршақә иҟамлеит. Дпоетымзаргьы, дышәҟәыҩҩымзаргьы, дарбанзаалак аԥсуа зынӡа
аҵара имамзаргьы, аҩреи аԥхьареи изымдырӡозаргьы ианагь иԥсадгьыл алахьынҵа дазхәыцуеит, гәҭыхас имоуп.
Избан акәзар, уи цәгьарак ахьрым, ааҳыҳ, шьҭа ишәарҭаӡам
наунагӡа ҳәа игәы каршәны бзанҵыкгьы дҟамлааӡац.
Жәынгьы, ҿангьы атәымтәылатәи ақәылаҩцәа, аимҵәацәа,
арҳәцәа агӡамызт Аԥсны. Аҭыԥҳа ԥшӡа леиԥш имҵарсны
аӡәы ирцәигар ҳәа иацәшәон. Ус иацәшәоит, иахӡыӡоит
аԥсуаа рыԥсадгьыл иахьагьы. Ианамулакгьы шьакаҭәарала,
рхы рхаршҭны, хамеигӡарада, абџьар шьҭыхны ирыхьчон
ажәытәгьы, ирыхьчоит иахьагьы.
Апоет иакәзар, сыԥсадгьыл бзиа избоит, саҿынҵәаауеит
ҳәа ус баша ажәа еизадала игәы дааҭасуа иҳәеит ҳәа иазхоны иҟам. Иара иҟынӡа егьырҭ ирҳәахьоу еиҭаҳәо акәымкәа,
уеизгьы-уеизгьы џьара иҿыцу акала исахьаркны, ажәа
лыԥшаахла ираӡаны, иеиҿартәаны, илахҿыхны иҳәароуп.
Убас иагьыҟаҵәҟьоуп Кәымф Ломиа аԥсадгьыл иазку иреиӷьу
иажәеинраалақәа.
Кәымф Ломиа ирҿиамҭаҿы мацара акәым, иааидкыланы аԥсуа поезиаҿы апатриотизм атемала иҩу аԥҵамҭақәа
иаарылукаартә иҟоуп иара иажәеинраала «Сыԥсадгьыл
Аԥсны». Аҩымҭа ицқьоу цәанырра ҳаракыла ирыԥхоуп.
Аформа аганахьалагьы, аҵакы аганахьалагьы аԥхьаҩ ихы,
игәаҿы инеиртә иеиҿкаауп. Инагӡаны уаҩ рыгәра игоит автор гәҭыӷьӷьала ииҳәо иажәақәа. Аԥсадгьыл абзиабара илашоу, иҳараку, игәыҟаҵагоу цәанырра дуп. Аха уи аҭакԥхықәра
дугьы ацуп. Схазы мацара иалсхрызеи, қьафк злазуша иалсхрызеи ҳәа иҟоу иԥсадгьыл абзиабара даҽакӡоуп, илаҟәуп,
иҵоурам. Изҩыданы зыԥсадгьыл иазыҟоу, бзиа избо ауаҩы
иара иахәаша уск абаҟасҵари, исылсыршарызеи ҳәа дҳаҵҳаҵо дашьҭазароуп.
Ара иҳәоу хшыҩҵакқәа иҵарны, емоциала ишьҭыхны,
иӷәӷәаны ианыԥшуеит ажәеинраала «Сыԥсадгьыл Аԥсны».

43

Апоет итәылеи дызлиааз ижәлар гәакьеи гәадурас ишимоу,
урҭ рыхьӡ-рыԥша амч ҷыда шиланаҵо, дацси ԥашәси ишимоу изакәызаалак џьара «ҩысҭаарак» аҵамҵакәа иразны,
дрызгәдуны, ихы, иԥсы рықәҵаны иҳәоит.
Ажәеинраала «Сыԥсадгьыл Аԥсны» еиҿартәуп ажәа лыԥ­
шаахла иеихышәшәо, аԥхьареи агәынкылареи марианы. Ихыжыланы иҟоу апоет ипатриоттә субиеқтивтә цәаныррақәеи
дарбан ԥсыуа ԥхьаҩызаалакгьы ицәаныррақәеи ихәыцрақәеи
еиқәҿырҭуеит, уимоу, еиқәшәоит ҳҳәаргьы ҟалоит.
Автор излаиҳәо ала, ашәас, ажәас, дацс, ԥашәс, гәыс,
ешьас имоу, бжьыс ихоу Аԥсноуп. Итәыла дахьықәу, дахьаланхо, иабацәа, рабацәа наџьнатә аахыс Аԥсны иашьагәыҭны
ԥсадгьылс иахьрымаз, иахӡыӡааны ихьчо иахьанӡа иахьааргаз гәадурас имоуп, далаҽхәоит, драҳаҭуп, аԥсҭазаареи аусуреи игәацԥыҳәо дҟанаҵоит. Ахрақәеи ахәқәеи ирықәыҩуа
абжьы ихазҵаз, амч ҷыда изҭаз иԥсадгьыл ауп:
Сара усашәоуп, сара усажәоуп,
Уџьшьара дыргоуп сара сзы.
Сара усдацуп, сара усԥашәуп,
Аԥсны хазына, Аԥсны!
Сара сугәуп, сара усашьоуп,
Умра рҭаԥхоит са сдақәа.
Сара исхоу уара убжьоуп,
Ирхыҩуа ухра, уа ухәқәа.
Сара усымчуп, сара усџьынџьуп,
Сыбзиабара сыгәбылра.
Уара уахьсымоу, са сгәы ҭынчуп,
Сгәацԥыҳәоит акрура.

Апоет дызлахәаԥшуала, иԥсадгьыл иара изы ибаашуп,
есааира игәы архаҵоит, имч аҟара ацнаҵоит, ианагь
хәыцырҭас имоуп. Уи ус шакәу ирацәаны ажәақәа ақәмырӡыкәа
иҭыцҟьааны, икылкааны икьаҿны изҳәаша ажәақәа иԥшааит:
Уара сыламыс, са саҳаҭыр,
Сара сгәыӷра, сымш уаҵәтәи.

44

Уара – сыҷкәынра, са сааԥын,
Са ишысҭахыз умышәҭи!
Уара сбааш, са сиааира
Бзанҵык изқәым еиҵахара.
Са сгәы зырхаҵо есааира,
Сымч иацызҵо аҟара.

Кәымф Ломиа егьырҭ акыр иаԥҵамҭақәа рҿгьы
ирыжәпаны аԥсадгьыл абзиабара атема ана, ара ирылубаауеит. Ҿырԥштәыс иааҳгозар, ҟазарыла акыр иҳаракны иҩу
ажәеинраала «Сара сажәа» аҿы апоет иҳәоит аԥсадгьыл
ахьӡала, уи амшхәыбзазаразы тәара иқәымкәа аҵәы дахазарц,
аџыри аихеи реиԥш дыӷәӷәаны, амреи амзеи реиԥш, дкаҷҷакаԥхо дыҟазарц шихәҭоу. Дымлакыргьы, дыхьҭакыргьы, иага
аџьабаа ибаргьы, хамеигӡарада дзыхандеиуа, мчыс ԥхьаҟа
ихо зегьы иреиҳауп ҳәа иԥхьаӡоит аԥсадгьыл абзиабара.
Ажәеинраала алирикатә персонаж (уи, ҳәарада, автор иоуп)
иага идузаргьы уадаҩраки ԥықәсылараки дрызнымкыло
иҽазҵәылхны иԥсадгьыл амаҵушьа дқәшәарц дашьҭоуп.
Ихәыцрақәеи игәыхәтәқәеи зегьы уи иадҳәалоуп. Дахьаԥсуоу
иара изы игәадуроуп, ихатәы бызшәа – аԥсуа бызшәа иашҭеи,
игәареи, иҩнаҭеи наунагӡа ирыгымхарц дазықәԥоит, имч
илшеи дреигӡом:
Ара сыҟаз, ана сыҟаз,
Салаз аҳауа ацәқәырԥара,
Ԥхьаҟа исыхоит исыхац –
Сыԥсадгьыл ду агәбылра.
Уи амца са исыцразҵаз
Уа уами, са с-Аԥсны,
Сымчи сқьафи зынӡа иҭазҵаз,
Адәы сықәызҵаз суаҩԥсны.
Умаҵушьа сақәшәалароуп,
Иԥысымҵәароуп улахь ада.
Уахгьы-ҽынгьы исырԥшӡалароуп:
Урха, ушьха, ухәада.

45

Са саԥсыуоуп, са сынхароуп,
Сақәлахароуп адунеи.
Са сбызшәа рыгымхароуп
Сашҭеи, сгәареи, сыҩнаҭеи!

Апоет иԥсадгьыл абзиабара ҵҩа змам аганқәа аман, ус
баша аушәақә мацара акәымкәа, ихдырраҿы еиуеиԥшым
ассоциациақәа
изнарҵысуан.
Иԥсадгьыл
дшазыҟаз
ааирԥшырц, иааиԥмырҟьаӡакәа уи хәыцырҭас ишимаз,
иақәнагоу ажәақәа рыԥшаара дшашьҭаз атәы ибзианы
иҳәоит ахьӡ змам ажәеинраала «Ҩынҩықәра нысҵыргьы
сара…» аҿы. Изхара изымбо Иԥсадгьыл иазкны уаҟа абас
иҳәоит:
Уара узы исҳәаран иҟоу ашәа,
Уара узын исҳәаран иҟоу ажәа,
Уахи ҽни срышьҭоуп сыԥшаауа,
Рхеи ҿаҩеи хәыц-хәыц еимдауа.

Хазы иалкааны иазгәаҭатәуп Аԥсны аԥсабара (апеизаж)
аҷыдарақәа аазырԥшуа Кәымф Ломиа иажәеинраалақәа.
Апоет дызлахәаԥшуаз, дызлазхәыцуаз ала, Аԥсны иԥхо
амра иҷыдоу хаарак, ԥхарак аҵоуп; Аԥснытәи ашьхақәа,
акаршәрақәа, амшын, аӡиасқәа, ана, ара иуԥыло, ҳажәлар
рҭоурых иаҟәырҷахоу абаа хыжәжәарақәа ахәыцра
ҵаулақәа издырҵысуеит. Аԥсны аԥсабареи аԥсуа жәлари
еиҟәыҭхамкәа, иеидкыланы, иеиларҵәаны ауп ихаҿы ишааиго. Итәыла иага иԥшӡазаргьы ижәлар ықәӷьацаны, насыԥ
рыманы иқәнымхозар изиҭахгәышьоузеи! Апоет Аԥсны
аԥсабара асахьа анҭихуагьы ижәлар ргәамчи, рҭоурыхи,
рҟазшьа аӷәӷәареи, ргәеицамкреи еиԥшнишьалоит. Убри
аҟнытә апеизаж иазку иажәеинраалақәа рҿы ихтны ииҳәо
анаҩсангьы, ирыҵаҵәаху рсимволтә ҵакгьы ҳазхәыцны
иеилаҳкаауазароуп. Ҿырԥштәыс иааҳгозар, «Багада ацаҟьа»
ҳәа хыс измоу иажәеинраалаҿы асахьа иҭыху излаҳнарбо ала,
Аԥснытәи аӡиасқәа зегьы иреиҳау Кәыдры ацәқәырԥақәа
акыр зқьы шықәса раахыс издԥыххаало Багада ацаҟьа
акырџьара еиҟәыжәжәеит, акырџьара аҭҳәаақәа алдахеит,
акыр аӡы иҵнашәааит. Уи ацаҟьа мышцәгьеи, фырҭыни,
адыд-мацәыси иахнамгац иҟоузеи!

46

Аха зегь ачҳаит, зегь наҟ иахысит,
Убри акәхап иаргьы зцаҟьаха.
Игылоуп ицыҩцыҩуа илакәушәа,
Кәыдры аҵаҽҽан илеиуеит ҵаҟа.
Сасрыҟәа дызларыцәцаз иара акәушәа
Ари ацаҟьа ԥагьоузеи шаҟа!

Ҳәарас иаҭахузеи, аԥхьаҩ лабҿаба ибла ихгылартә Багада ацаҟьа асахьа ажәала ара иахьҭыху мацарагьы акры
аҵанакуеит. Аха иеилаҳкаароуп автор ус баша асахьа
аҭыхразы мацара ишимҩыз, ихтны иҳәамкәа иаҵаҵәаху
аҵакы хада аԥхьаҩ ихы азишьҭроуп: Багада ацаҟьа иахнагахьоу иеиҳамзар, иеиҵамкәа агәаҟрақәеи, ауадаҩрақәеи
рхыргахьеит
ҳажәларгьы.
Аҭоурыхтә
ӡеибафарақәа:
иагаџьара иеиҟәнажәахьазаргьы, иҵнашәаахьазаргьы, иагьа мыш цәгьеи фарҭыни рызнарҵысхьазаргьы, ахәра
дуқәа рыннаҵахьазаргьы, Багада ацаҟьа еиԥш иӷәӷәаӡа
«ицыҩцыҩуа илакәушәа» ижәлар ыҟазар иҭахуп ажәеинраала
автор. Убри ауп еиҳараӡак иара зыхҳәааугьы, изызҳәоугьы,
ҵакыс иамоугьы.
Аԥсны аԥсабара ссири уи аԥшӡареи данрылацәажәоз
апоет лассы-лассы ихы иаирхәон сахьаркыратә аартырак аҳасаб ала иуԥхьаӡаша, ҳлитературазы акыр иҿыцу
еиуеиԥшым аиҿырԥшрақәа. Адунеи егьырҭ атәылақәа рҟны
аасҭа Аԥсны аамҭақәа (аӡын, ааԥын, аԥхын, ҽаҩраҭагалан)
рҽеиҭныԥсахлара даҽакала имҩаԥысуеит, акыр иазҷыдоу
аҟазшьақәа амоуп. Убарҭ аҷыдарақәа акыр икылкааны
апоет илаԥш иҵашәон. Ҳрышьцыланы абжьааԥны ҳара
хшыҩзышьҭра рымҭакәа, ус баша иҳаҩҳажьуа асахьақәа
ҳрызхьарԥшны ҳрызирхәыцуеит. Ҿырԥштәыс иааҳгозар,
аԥснытәи аӡын асахьа аӡәырҩы апоетцәа ажәеинраалақәа
азыркхьеит. Уи атәы акырџьара иҳәоуп Кәымф Ломиа ипоезиаҿгьы. Аха «Аӡын Аԥсны» ҳәа хьӡыс измоу
иажәеинраалаҿы иҿыцу ганла иаарԥшуп. Инеиԥынкыланы
акәымзаргьы, Аԥсны аӡынраҵәҟьа ҟамлаӡакәа, асы амуӡакәа,
ус ишыԥхароу заҟантә аамҭа ыиаслоузеи! Абри асахьа
аԥхьаҩ дарлахҿыхыртә ибзианы, исахьаркны убла ихгылартә
иҟаҵоуп ари ажәеинраалаҿы. Ашьха иауз асы амшә шкәакәа

47

иеиԥшыншьалоуп, арахь илбаар аҭахуп, аха иазыгәаӷьуам,
аԥхара иаанашьҭуам, иацәшәоит:
Ашьха ҳаракыраҿы
Иаақәтәан жәаха,
Имшәы шкәакәаха
Илбааԥшуеит ҵаҟа.
Аӡынра лбаашан
Архаҟа иаӷьны,
Аха иабаҟоу,
Издәықәлом игәаӷьны.
Абла ҭраа ишықәтәоу
Аԥхара ахьӡаны,
Шаҟантә ихьагәгәа
Ицахьоузеи изынҳәны.

«Аӡын ахәылԥаз» ҳәа хьӡыс измоу ажәеинраалаҿы аӡын
Аԥсны жәҩан аҟазшьа, ашьҭыбжь, аӡлагара ашьҭыбжь
иеиԥшнишьалоит апоет. Егьырҭ акыр атәылақәа рыҟнеиԥш
Аԥсны аԥша бааԥс, афарҭын зырҳәо ус аламала иасуам.
Аҩадантәи иаауа аԥшагьы, аԥшахьшәашәа, Аԥснытәи ашьха
ҳаракқәа иныркылоит, амшын ахьынтә иаауа аԥша акәзар,
уи акыр иҟәандоуп. Амшын еиқәа ихҵаалартә ахьҭа ҟалаӡом.
Аха абарҭқәа апоет ус баша ажәа еизадала имҳәеит. Ара
аԥша иасуа акыр иҭынчуп, апоет уи ус маӡа инеиааиуашәа
ибоит, иарҵысуа ашәаԥыџьаԥ рымахәқәагьы аԥаҵа
иеиԥшнишьалоит. Хәылԥазы нахыс асоура ианаҟәыҵ амш
анеилыҩры, ус баша иеизаданы аҵаара иалагеит имҳәеит,
аҵаа ҭрак амазшәа, уи иҭыҵызшәоуп ишыгәникылоз. Асы
ҟәашкакараӡа изықәнауз, нас изықәҵааз аԥсабара быбышӡа
ссиршәа иԥшӡахеит, акасыш зхаршәу иадмыртыц абаҟа
иеиԥшнишьалоит:
Ажәҩан ӡлагарахеит,
Иланашьҭуеит асы.
Зегьынџьара ԥшӡарахеит,
Амахәқәа шьҭассы.

48

Ԥшахьк аабжьалан,
Инеи-ааиуеит маӡа.
Иарҵысуеит ԥшьаала
Ашәаԥыџьаԥ рԥаҵа.
Амш еилабыџуеит,
Ахәларахь еихоит.
Аҵаа аҭра иҭыҵуеит,
Амч арыӷәӷәоит.
Омашәа ишԥеиԥшу
Аԥсабара уаха
Акасыш зхаршәу
Иадмыртыц абаҟа.

Аацәаҳәак иҟоу, хьӡы змам жәеинраалак аҿы («Сара су­
зааит ҩаԥхьа жәамшҟа…») апоет Аԥсны шьхақәа иргәы­
ҵаҳәҳәаны ирымоу аӡиас Риҵа акәша-мыкәша аԥсабара
далацәажәоит, аԥхьаҩ зынӡа дызыԥшым, дызқәымгәыӷуа
ассоциациақәа изнарҵысуеит:
Избоит убахәқәа рҿы иртәарҭоуп
Аԥсҭҳәа быбышқәа рацәаны.
Риҵа, уԥсҭҳәақәа шәырҭаҭоуп,
Гәында икналҳазшәа иӡәӡәаны.

Аа-цәаҳәак иҟоу даҽа жәеинраалак аҿы («Аԥсҭҳәақәа,
аԥсҭҳәақәа хиаалан…») ақәоура асахьа аҭыхразы автор ихы
иаирхәаз ассоциациақәа сахьаркырала акыр ирҵабыргны,
иҿыцу акы акәны иаҳныруеит. «Ақәа леит, иауит» ҳәа иаабац, иҳаҳац ажәа еизадала имҳәеит. Апоет ақәоура асахьа
иҿыцу, уаанӡа иаҳзымдыруаз, ҳазлазымхәыцуаз даҽа ганкахьала ибеит, зынӡа даҽакала дахцәажәеит. Ақәаӡы злаз
аԥсҭҳәақәа амра рԥырхагамкәа рхы иақәиҭны ажәҩан иахьалаз ицәеит ҳәа иԥхьаӡеит. Урҭ ацәа иалнахырц аҭахызшәа
илакьуа амацәыс анрылала, адыд гәынқәуа ианырхала, «ацәа
иалҵит». Ақәа аныларышьҭ, «ауеимадаҳәа еимаҭәаны»
иҵәуазшәа ибеит:

49

Ргәы каршәны ицәан иҭахәхәа,
Амацәыс нарылалан илакьуа,
Адыд нархалан игәынқьуа,
Ацәа иалҵит урҭ рҳаны,
Иҵәуеит ауеимада еимаҭәаны.

Даҽаџьарах (ажәеинраала «Ажәҩан шьыхын ԥсҭҳәа
еиқәаҵәала…») ԥсабаратә цәырҵрак аҳасаб ала ақәоура
аӡбахә зынӡа даҽакала иҳәоуп: ԥсҭҳәа еиқәаҵәала ишьыхыз
ажәҩан бзарбзанҵас адыд алахыст дгьыли жәҩани ргәахы
арҵысыртә.
Адыд икылнажәазшәа ажәҩан ахыб,
Аҽыр-ҽырҳәа илеит ақәаршҩы.

«Амҩа инагоу Риҵаҟа» ҳәа хыс измоу ажәеинраалаҿы
поезиатә жәала иҭыху асахьақәагьы акыр иҿыцбарахоуп.
Риҵаҟа игоу амҩа кәараҵоит,
Ашьха дуқәа рыҵаҟа
Ацәаҳәа иаҵәа шьҭанаҵоит.

Уахьынаԥш-ааԥшуа иубо абахә дуқәа ирызкны абас
иҳәоуп:
Абахә дуқәа рӡамҩақәа
Шәчы иаҵәала иҭаҳәҳәаны.
Иахчынгылоуп амҩақәа,
Рыжәҩахырқәа еидҵаны.

Аԥсуа жәлари, Аԥсны дгьыли, уи иқәиаауа аҵиаақәеи
разҟыла, насыԥла, лахьынҵала шанашәа иеимадоуп, иеилышьуп иҳәарц иҭахуп апоет иажәеинраала ҟаимаҭ «Аџь»
аҿы. Аԥсуаа ржәытә мифологиатә хәыцра зеиԥшраз ала, аџь
зегь реиҳа иӷәӷәоу, акыр шықәса нызҵуа ҵла жәлоуп ҳәа
иԥхьаӡоуп. Адыд-мацәыс зегь реиҳагьы иачычоуп. Кәымф
Ломиа зыӡбахә ҳамоу иажәеинраалаҿы аџь алахьынҵа аԥсуа
иқәра ду иашананы иԥхьаӡоит. Ажәеинраалаҿы зыӡбахә ҳәоу
аџь ҵла

50

Ашьапы шәҩы-уаа рнапы акәшом,
Ар ду шәшьырара рызнауеит ара.
Уи архыџхыџра мчык иалшом,
Амацәыс надыххылан игьажьуеит шьҭахьҟа.

Апоет ари аџь-ҵла амахәқәа рыӷәӷәара аусуҩы имахәар
аӷәӷәара иаҿирԥшуеит, иакәыршоу ацәа анхаҩы инапсыр­
гәыҵа аџьаџьара иаҿирԥшуеит, иеиԥшнишьалоит. Аџь ақәра
убысҟак идуп, заҟа ахыҵуа, иазырҳаз, иеиҿкааны иҟазҵаз,
изықәгылоу адгьыл ада аӡәы издыррам. Анкьа зны џьоукы
еихала ихыршьаахьан,
Аха аԥсы ахьҭаҵәҟьаз рзымԥшааит,
Адгьыл аназықәгыла иҭынхаха.

Уиижьҭеи имҩасит акыр шықәса еишьҭала, аџь амахәқәа
еиҭах иџарџаруа иӷьацеит. Апоет ижәлар рықәреи рынҵыреи
иацлабуашәа, аӷәӷәарагьы урҭ ирыҿнаҵаазшәа ибоит:
Аџь, раԥхьаӡа Аԥсноума?
Ԥсадгьылс иумшьои ҳа ҳ-Аԥсынра!
Нас изҿуҵааз ҳажәлар роума
Шықәса рацәа аҟазаара, анҵра!..
Уҟалашам ахааназ умаџьанан
Уқәгылаз Аԥсны аԥшаҳәа!..

Аԥсабара аԥсы аханы, иблахкыганы, ишәаҳәо апоет ицәаижьы иҵарны ишаныруа аабоит ажәеинраала «Ашәа рҳәоит
ахрақәа» аҿгьы. Ари ажәеинраалаҿы аԥхын мышқәа рзы
Аԥсны ашьхақәа зеиԥшроу цәырганы автор абас иҳәоит:
Арҩашқәа рашәа хҵо еилоуп.
Ахрақәа – ирҿагылоу чамгәырқәоуп,
Арҩашқәа рахәыцны ирҿоуп…

Азнык азы ашьха ҭынчроушәа иубоит, аха апоет илаԥш
иҵашәо зегьы аԥсы рхаҵаны, аԥсҭаазара иазгәышьуеит,
иазықәԥоит иҳәарц иҭахуп. Иблахкыгоу аратәи аԥсабара
данықәԥшуагьы, уи аҟазшьақәа иара дызлоу ижәлар

51

иреиԥшнишьалоит: анаҟә хьшәашәагьы акы аҳәарц аҭахуп,
ахаҳәгьы зыбӷалаз ишәҳәарц акәзаап. Ахрақәа ирылҟьаны
илеиуа арҩашқәа рышьҭыбжь автор иахьиаҳауа, шәышықәса
зхыҵуа аԥсуа быргцәа рансамбль дазыӡырҩуашәа игәни­
кылоит:
Ахра ақәцә иқәу анаҟә хьшәашәа
Еиҟәԥоит, убрыгь ак аҳәарц,
Аа зегь рыԥсы алоуп ашәа,
Ахаҳәҵәҟьа бӷалоит ишәаҳәарц.
Иӡыш-ӡышӡа сганаҿ ахрақәа
Арҩашқәа рҿалошәа ашәа рҳәоит.
Шықәса рацәа зхыҵуа ашлақәа
Рансамбль сазыӡырҩуашәа збоит.

Ауаатәыҩса рыԥсҭазаареи, рҭоурыхи, аԥсабара алша­
рақәеи реизыҟазаашьақәа ҟазарыла иаазырԥшуа ируакуп
Кәымф Ломиа иажәеинраала «Адгьыл аҵаҿтәи аҳҭынра».
Араҟа адгьыл аҵаҿтәи аҳҭынра ҳәа апоет зыӡбахә имоу
Афон-ҿыцтәи аҳаԥы ауп. Ааскьоуп уи аҳаԥы уа ишыҟоу ауаа
иангәарҭаз, ианхыртыз.
Ари аҳаԥы аԥсабара иҟанаҵаз аџьашьахәатәқәа иреиуооуп, аура, аҭбаара, азалқәа рхыԥхьаӡара, аратәи аҳауа ҷыда,
аԥшӡара, асталактитқәа, асталагмитқәа – зегьы ссируп. Автор ишиҳәо еиԥш, ҳҭынра дук, ҳҭынра ссирк иаҩызоуп.
Ари аҳаԥы иаалырҟьаны мышкы, ҩымш рыла иҟамлаӡеит.
Зқьы шықәсала уа иҭысуа аӡы «уасҭон» аҽцәырымгаӡакәа,
«ашьҭыбжь мырза». Апоет ари ажәеинраала ала ииҳәарц
ииҭаху аԥсабара шызҩыдоу, аҟәыӷара ду шамоу мацарагьы акәӡам. Аԥсабара иахҭнагахьоуи ауаатәыҩса ирхыргахьоу рҭоурыхи еиҿырԥшны, еибашьрала, шьакаҭәарала уаҩ
иҟаиҵо зегьы шмарҭдоу, ишхырҵәагоу ҳаилиркаауеит, уи
ауп ара ихадароугьы. Афон-ҿыц аҿтәи аҳаԥы еиԥш аҳҭынра
аҟаҵаразы аԥсабара (аӡы) акгьы ԥхасҭанамтәӡеит, аӡәгьы
тәыс дҟанамҵаӡеит, дамыргәамҵит, ажәлар нырҵәаны ашьа
канамршит:

52

Уардынк амырҿыжт, ахәда цәнамҟьеит цәкы,
Маҭәахәы аднамгалт, бнак хнамшьааит.
Тәык дадцалан ицәа ихнамхит дҵакы,
Гәылак иныӡбауа, игәы ҭнамшьааит.

Ишаабо еиԥш, ара иеиҿырԥшуп аԥсабара амчи ауаатәыҩса
рымчи. «Имаашьаӡакәа», уахи ҽни тәамҩахә ҟамҵакәа зқьы
шықәсала аӡы иаргылаз аҳҭынра ссир – аҳаԥы – арҿиареи
амышхәыбзазареи ирсимволуп.
Уаҩы имбаӡо, аҟыт-ԥсыт ыҟаӡамкәа адгьыл аҵан
ихәыҵаианы аӡы аус анауаз, аҳҭынра «анаргылоз» аамҭазы,
арахь, адәахьы ахҭыс хырзаманқәа, акаамеҭ зырҳәо
ахҭысқәа мҩаԥысуан. Аӡәи-аӡәи ажәларқәа нибарҵәон,
аҳәынҭқаррақәа рҽеиҿажьны иеибашьуан. Атәымтәылатәи
ақәылацәа (арабцәа, византиаа уҳәа) рыԥсы қымқымуа,Аԥсны
рыԥсы алаханы идырҳәырц, иеимырҵәарц, идырӷәыҵәырц
заҟаҩ ара иаахьеиз! Аха зегь акоуп, аҵыхәтәан ари адгьыл
зџьынџьу, иашьагәыҭу аԥсуаа рыԥсадгьыл хьчауа, раӷацәа
зегь ықәцауа иахьанӡа иааит:
Алаҳәақәа реиԥш иӡхыҵуан арҳәцәа,
Арабцәа, Анаҟәаԥиа абаа амҵан,
Рымчра хыржәеит, иҭадырсит рцәа,
Аԥсуаа риааира нхеит ԥсра зқәым ҳәамҭан.
Византиаа ари адгьыл иахаԥаны
Кыр шықәса идыргәаҟуан ҳәсеи-хацәеи.
Уи аамҭа абаҟоу, игылоуп инаскьаны,
Аԥсны шәҭуеит, Византиа иахацәеит.

Акырынтә ашьа каҭәатәыс ироузаргьы, аԥсуаа рыԥсадгьыл
Аԥсны ишазынхаз еиԥш, аԥсабара (аӡы) тәамҩахә ҟамҵакәа,
акыр зқьышықәса ақәырӡны иаргылаз аҳҭынра (аҳаԥы) ссиргьы наунагӡа ҳара иҳахәартә иџьашьахәатәха иаҳзыннажьит:
Уи иаалшоз зегьы-зегь ҟаҵаны
Ицеит, аҳҭынра ҳара иҳазныжьны.
Аабыкьа ацаԥха аҷараҳәа иаартны
Ҳныҩналеит азалқәа зегь неиужьны.

53

Ауаҩытәыҩсеи аԥсабареи реимадара, реизыҟазаашьа
акыр аҷыдарақәа рыманы, афилософиатә хәыцрақәа
узнарҵысуа иҩуп ажәеинраала «Аеҵәеи аҵеџьи». Араҟа
аԥсуаа ржәытә мифтә дунеихәаԥшышьақәагьы ахархәара
рымоуп. Ажәытәан аԥсуаа рмифтә дунеихәаԥшышьа злаҟаз
ала, адунеи иқәу ауааԥсыра досу ииаҵәахә кыдуп ажәҩан
аҿы, даниуа ициуеит, даныԥсуа ицыԥсуеит. Ажәеинраала
«Аеҵәеи аҵеџьи» алирикатә персонаж аҵеџь ирыцқьарц
аҽны­шьыбжьон ашаха данҵаны аҵахь дылбаарышьҭит.
Аҵеџь ҵаулан, ӷәӷәала ахьҭа дакит, аҟәараҳәа деиҵасуа.
Иара изы илашьцеит, адамра дҭоушәа ихы ибо дҟалеит. Аха
убри аамҭазы ихы дҩаханы ажәҩан ахь даныԥшы, ицырцыруа иибаз аеҵәа игәы арыӷәӷәеит, имч ҭанаҵеит:
Сиаҵәахә шысхылаԥшуаз аргама избауан,
– Лассы хыхь ухал! – аҳәозшәагь саҳауан!

Иааидкыланы ҳахәаԥшуазар, ара хыхь иналак-ҩалакны
акык,ҩбак ҳзыхцәажәақәаз реиԥш ҟазарыла иҩу маҷымкәа
иаабоит апоет иаԥҵамҭақәа рҿы. Кәымф Ломиа иреиӷьу
иҩымҭақәа рҿы аԥсадгьыл абзиабареи, Аԥсны аԥсабареи,
аҭоурыхтә хҭысқәеи иеилышьны, иеиқәҿырҭуа, аки-аки
хеибарҭәаауа, иузеиҟәымҭхо иҟоуп.
Иара убас апоет илирикаҿы уаҩы иаликаартә иҟоуп дарбанзаалакь ауаҩытәыҩса зегь реиҳа изааигәоу, изгәакьоу
ан илызку, аиҩызареи аҿареи ирызку ажәеинраалақәа
жәпакы. Урҭ зегьы ирныԥшуеит аҟәыӷара, ақьиара, аламыс ҳаракы. Ҿырԥштәыс иааҳгозар, ан илызку Кәымф Ломиа иажәеинраалақәа рҵакы ауаа зегьы ирзеиԥшуп, аха
иҷыдоу абжьгьы рхоуп. Ан илызкны алитератураҿы заҟаҩы
ирыҩхьада, аха Кәымф Ломиа иажәеинраалақәа ҿыцбарах
ибаны иҳадаҳкылоит. Аҵеи бзиа, ан лџьабаа, лыразра еилызкаауа, изхазмыршҭуа ицәанырра ҟәымшәышәқәа
ҳаилнаркаауеит ажәеинраала «Бара быԥсы ҭанаҵы». Ари
аҩымҭа алирикатә персонаж иан дыҟанаҵы хәыҷыс дылшьон, «ахәыҷы» ихьӡын. Иаргьы иан лыԥсы ҭанаҵы ихәыҷра
цеит, иаҩихит ҳәа иԥхьаӡомызт. Лара ари адунеи дықәнаҵы
илуз, илҳәаз зегьы дзыхӡыӡаауаз лԥа изынлыжьит, аха
даныԥсуаз ихәыҷра ицәылгеит ҳәа иԥхьаӡоит.

54

Бара быԥсы ҭанаҵы,
Сара исыхьӡын «ахәыҷы».
Ба бцеит, зегь сызныжь сара:
Буаҩра, быразра, быгәбылра.
Заҵәык, сан, исцәыбгеит бара
Сара схәыҷра, сара схәыҷра…

Ан илыхшаз рзы илымоу абзиабара ԥсабаратәуп, ҵҩак
амам, иацназго ыҟам. Абри ауаҩытәыҩсатә ҟазшьа шәкызқьы рыла аҳәашьақәа амоуп, цәанырра ҟәымшәышәуп,
иҵаруп. Кәымф Ломиа уи иазиԥшааит акыр иҿыцуп зуҳәаша
аганахьала аԥхьаҩ ицәа, ижьы ианырратә иҟоу ахҭыс: ан
аԥсцәаҳа дылхаланы лыԥсы анылхихуа аминуҭқәа рызгьы
лыхшара роуп хәыцырҭас илымоу, раԥхьа аԥсроуп дзыҳәо.
Урҭ ирызку лыгәбылра иҵарны, иҵауланы, игәыҿкаагаха
лара ишылныԥшуа икылкааны иҳанаҳәоит ажәеинраала
«Исыхшаз рыцәгьа мбакәа анцәа сшьы!..»:
«Исыхшаз рыцәгьа мбакәа анцәа сшьы!..»
Сан данышьҭалоз, иркьаҭо лцәашьы,
Абас дматанеиуа диҳәон анцәа…
Аџьџьаҳәа ҳгәырӷьо ҳшеилаз аҭаацәа,
Илыхшаз зегь ҳшылхагылаз ҳаизаны,
Уи лынарцәымҩа дықәлеит иаашоны…
Аԥсра мыждагь анаалхагылагь, игон лыбжьы:
«Исыхшаз рыцәгьа мбакәа анцәа сшьы!..»

Араҟа излаабо ала, апоет ихы иаирхәеит аԥсуа анацәа
традициала уажәы-уажәы ирҳәо, рыхшара ирзыркуа, ихианы, формулак, клишек аҳасаб ала иҟоу, ианагь ражәа иалоу
аныҳәара: «Исыхшаз рыцәгьа мбакәа анцәа сшьы!..». Аха ари
аныҳәаратә формула аконтекст ҿыц азыԥшааны ианыҟаиҵа,
уаанӡатәи, абжьааԥнытәи ахархәараан иамаз аҵакы аасҭа­
гьы еиӷьхеит, асахьаркыратә мчы ӷәӷәахеит, иҿыцу бжьыкгьы ахалеит. Кәымф Ломиа ирҿиамҭа зеиԥш ҟазшьақәаны
иамақәоу ируакуп аԥсҭазаараҿы иаабо агхаԥхақәа,
азалымдарақәа, амҽеирақәа раарԥшра аасҭа, аган бзиақәа,
аган лашақәа еиҳа ахшыҩзышьҭреи агәцаракреи ахьриҭоз.
Аха уи иаанагаӡом апоет ибзиамыз, иҽеимыз акагьы илаԥш

55

иҵашәаӡомызт ҳәа. Шәкы, зқьы хкы рыла аилазаашьа уадаҩ
змоу ари аԥсҭазаараҿы абзиагьы шыҟоу, ацәгьагьы шыҟоу,
урҭ рышьхәа шеивҵоу ауизымдырхуаз. Хыԥхьаӡарала урҭ
акыр иеиҵазаргьы иҽеим ахныҟәгашьа змоу, иҵоурам ауаа
рықәӡбара иазку аҩымҭақәагьы акымкәа,ҩбамкә иҭынхеит.
Урҭ иреиуоу рахьтә иааҳгап ҿырԥштәык.
Иҵоурам ахымҩаԥгашьа змоу ауаа рықәыӡбара иазку
Кәымф Ломиа иаԥҵамҭақәа иреиоуоп сахьаркырала акыр
ирҵабыргны иеиҿкаау ажәеинраала «Ихазы мацара».
Иеицырдыруа усуп, иеилкаау хшыҩҵакуп ауаҩы адунеи дзықәу ихазы мацара акәӡам. Дасу иахьынӡаилшо ала
икәша-мыкәша иҟоу, дызлоу ауаагьы дрыхәозароуп, мамзар
иԥсҭазаара ҵакыдахоит, дыҟаӡамызшәа, ишьҭак нмыжьӡа­
кәа дниаӡаауеит. Абри ахшыҩҵак еизада зымдыруада, аха
аԥсҭаазаратә практикаҿы зегьы ацныҟәом, инарыгӡом. Абри
иагьбзазаратәу, иагьфилософиатәу ахшыҩҵак еизада иҿыцу
акы акәушәа иаабо ҳҟалоит, иҿыцны ҳцәа-ҳжьы ианыруеит
ажәеинраала «Ихазы мацара» ҳанаԥхьалакь. Ажәеинраалаҿы
апоет зыӡбахә имоу ауаҩы (уи ахатәы хьӡы имаӡам, ахатәы
хьӡы аиура дагьаԥсаҵәҟьамызт!) дгаӡаӡамызт, ҟьалакгьы
иакәӡамызт: «дынхон», «дықәԥон», «дыԥшӡан», «дҟәыӷан»,
«дыччон», «дкаҷҷон», «дымра-ԥҽыхан», «дыӷәӷәан»…
Ажәеинраала аҟынтәи иааганы ара иеиқәаҳаԥхьаӡаз
ажәақәа рҵакқәа цқьа игәынкыланы, хшыҩзышьҭра рыҭа­ны
ҳрызхәыцып. Ицәгьоума нас, ибзиаӡақәоу ауаҩытәыҩсатә
ҟазшьақәа имазаапеи! Ахаа иалаҳхи, изхәарҭои, урҭ
дызлаҟақәоу зегьы ыҵазырбго, зегь хызҩо, анышә рықәзыԥсо
зеиԥш ҟазшьа бааԥсык имазаап: дызлаҟоу абарҭ абзиара­
қәа зегьы ихазы мацара акәзаап изыҟоу, аӡәы изы инапы
наргӡаны ак ҟамҵаӡакәа, аӡә димырҳаӡакәа иԥсҭазаара
ихигазаап. Ас иҟаз ауаҩы иԥсҭазаратә мҩа алҵшхәақәагьы
ахьлахьеиқәҵагахаз џьашьатәӡам. Иара изы згәы былуаз арахь аӡәгьы дшиҭнымхаз еиԥш, нарцәы дахьнеизгьы
дырҭахӡамзаап. Ихадараз (ауаа рыхәара) ахьизымдырыз,
дахьашьҭамыз, иахьыгәцараимкыз иахҟьаны иҵыхәтәа
ҷышәхеит:
Ихазы дҷаԥшьон,
Аҵх иркарон.

56

Ишон, ихәлон –
Ихазы дгәаран…
Дшыҟаз абас,
Ихазы мацара,
Дцеит дныбжьаӡ –
Имбеит лашара.

Аԥсуа поезиаҿы Кәымф Ломиа уаҩы дызлаликааша имоу
аҷыдарақәа ируакуп аа-цәаҳәак иҟоуи ԥшь-цәаҳәак иҟоуи
ажәеинраалақәа раԥҵара акыр дахьазҟазаз. Уимоу, ҩбаҩба цәаҳәа иҟоу зхатә ҵакы нагӡа змоу ажәеинраалақәагьы
маҷымка иаԥиҵахьеит. Аԥсуа поезиаҿы аӡәырҩы раԥ­
ҵамҭақәа рҿы иналаршә-ҩаларшәны иаҳԥылоит ас иҟоу
ажәеинраалақәа. Аха зегь реиҳа аа-цәаҳәак иҟоу ажәеин­
раалақәа рыҩра иҽанишәеит, акыргьы дазҟазан апоет
Шьалуа Ҵәыџьба. Иаҳгәалаҳаршәап аԥсуа ԥхьаҩцәа акыр
ирылаҵәаз, бзиа ибаны ирыдыркылаз уи иҩымҭақәа реизга
«Маҿаа-маҿа».
Кәымф Ломиа ипоезиаҿы аа-цәаҳәак иҟоу ажәеинраалақәа
хыԥхьаӡарала хышә рҟынӡа инаӡоит, ԥшь-цәаҳакны
иеибыҭақәоу шәи ҩынҩажәи жәаба иреиҳауп, ҩ-цәаҳәакны
иҟақәоугьы ҩынҩыжәи жәаба рҟынӡа инаӡоит. Арҭ
ажәеинраалақәа уаҩ данрыԥхьо, реиқәыршәара, реиҿкаара
мариаӡоушәа ибар ауеит. Имариоушәа иахьаабо еижьагоуп. Аҵак ду рыманы, ҩба, ԥшьба, ма аа-цәаҳәак иреиҳамкәа
хыԥхьаӡарала асҟак ажәеинраалақәа раԥҵара аламала зегьы
ирылшом.
Кәымф Ломиа ара зыӡбахә ҳамоу иажәеинраалақәа зызку азҵаарақәеи атемақәеи иагьа еиуеиԥшымзаргьы, шәагазагала иахьеиҟароу анаҩсангьы, иеицырзеиԥшу аҟазшьақәа
рымоуп. Дара зегьы иеицырзеиԥшуп афоризм, ма ажәаԥҟа
аҟазшьа ахьрымоу, еиҳараӡакгьы ҩба-ҩба цәаҳәа иҟоу
ажәаԥҟа иазааигәоуп.
Апоет арҭ иажәеинраалақәа доусы идирҳәарц ииҭахыз
ҩба, ԥшьба, ма аа-цәаҳәак ирҭакӡаны иҟаиҵеит. Абарҭ
ашәага-загақәа дырҭымҵыкәа, иҽырҭакӡаны, инагӡоу
ахшыҩ­ҵак аадырԥшуа, урҭ рыла ихыркәшаны иҟаҵоуп.
Зных­гьы адунеи иеицырдыруа, абжьаратәи ашәышықәсақәа
рхаантәи (XI ашәышықәса) аџьамцәеи атаджикцәеи рпо-

57

ет ду, аҵарауаҩ Омар Хаиам иаԥҵамҭа рубаииқәа угәа­
ла­дыршәоит. Ааигәатәи Абжьаратәи Амрагылареи Ала­
дахьтәи-Амрагыларахьтәи Азиеи ирықәынхо ажәларқәа
рлирикатә поезиа аформақәа ируакуп рубаии ҳәа изышьҭоу
ажәеинраала шәага-зага. Уигьы ԥшь-цәаҳәак рыла еибыҭоуп.
Ари аформа хыҵхырҭас иамоу ажәлар рҿаԥыц ԥҵамҭақәа
роуп. Убас шакәугьы, адунеи аҿы рубаии ҳәа изышьҭоу
аформала ажәеинраалақәа раԥҵара зегь реиҳа дазҟазан ҳәа
дыԥхьаӡоуп Омар Хаиам. Адунеи зегьы иахыҵәааны иҟалаз
рубаииқәа ахьаԥиҵаз анаҩсангьы, уи дҵарауаҩ дун, дматематикын, дфилософын.
Шамахаӡак акәымзар, Кәымф Ломиа зыӡбахә ҳамоу
иажәеинраалақәа шәага-загала иеицеиԥшны, иеиҟараны
иеиқәыршәоу роуп, аха тематикала акырӡа иҭбаауп,
аԥсҭаазара еиуеиԥшым аганқәа, азҵаарақәа, ацәырҵрақәа
ирызкуп. Еицырдыруа аурыс шәҟәыҩҩы Евгени Долматовски ( уи Кәымф Ломиа Москва Алитературатә институт аҿы аҵара аниҵоз ирҵаҩцәа дыруаӡәкын) ииашаны
излагәеиҭаз ала, Кәымф Ломиа ибаҩхатәра аҷыдарақәа зегь
реиҳа заԥҵара уадаҩыз абра зыӡбахә ҳамоу ажәеинраалақәа
рыла иааирԥшит. Урҭ рҿы аԥсуа поет алирика-философиатә
традициақәа ирықәныҟәо иакәны даабоит. (Шәахә. Долматовски Евгени. Константин Ломиа иажәеинраалақәа.
// Ломиа Константин. Сара сыӷбақәа. Ажәеинраалақәа М.,
ашәҟәҭыжьырҭа «Художественнаиа литература», 1981, ад. 5,
урысшәала).
Евгени Долматовски ишиҳәаз еиԥш, ҵабыргыҵәҟьаны
Кәымф Ломиа урҭ иаԥҵамҭақәа ҳанрыԥхьо философиатәла
инарҵауланы дрыздырхәыцуеит абжьааԥны, есымшатәи
абзаазараҿы усҟак игәааҳмыкӡо, игәцараҳамкуа, исса-мыссоуп ҳәа иԥхьаӡаны, ҳахшыҩ рзымышьҭыкәа ҳазвысуа
аԥсҭаазаратә цәырҵрақәа. Абзиеи, ацәгьеи, ақьиареи
агәымбылџьбарареи, аҟәыӷареи абзамыҟәреи, алашареи
алашьцареи ианагь еиуеиԥшымкәа, хкы рацәала еилаарцыруа рхы аадырԥшуеит, амши аҵхи реиԥш иеицрымшәо
иеишьҭоуп, руак ахьыҟоу, егьигьы иавагылоит. Ус ишоуп
ари адунеи, ауаатәыҩса рыԥсҭазаарагьы. Зныхгьы аки-аки
рыхәдацәақәа ҵибакаауа, анышә иҵеибаҵо, иҵибахуа хацә­
нымырха иеиқәԥоит. Иара убас иҳәатәуп даҽакгьы: апоет

58

егьырҭ акыр иҩымҭақәа реиԥш, абарҭ ажәеинраалақәагьы
ирныԥшуеит амилаҭтә ҟазшьа, аԥсуаа рмилаҭтә хәыцра
аҷыдарақәа, амилаҭтә колорит ҳәа изышьҭоу. Кәымф Ломиа дызшәаҳәауа, дзыдгыло ауаҩытәыҩсатә ҟазшьа
бзиақәеи дызқәыӡбауа ацәгьа-мыцәгьарақәеи аԥсуаа рми­
лаҭтә традициатә дунеихәаԥшышьақәа ирышьашәалоуп,
ирзааигәоуп.
Апоет зегь реиҳа дзызхәыцуаз, уажәы-уажә зегь реиҳа
дзыхцәажәоз, ирҿиара обиеқтс иамаз аԥсуа жәлар рҭоурыхи,
иахьатәи рҭагылазаашьеи, ҳаԥхьаҟатәи рлахьынҵеи ирыд­
ҳәалоу азҵаарақха ракәын. Аха амилаҭтә ҳәаақәа дырҭыҵны
азеиԥш уаатәыҩсатә проблемақәаагьы поезиатә ажәала
данрыхцәажәозгьы маҷӡамызт. Иара, ҳәарас иаҭахузеи,
иеилкааны иман иахьа адунеи ажәларқәа, ауаатәыҩса зегьы реизыҟазаашьақәа злаҟоу ала, аԥсуаа хазы иалкьыкьны, егьырҭ аӡәгьы иламкьысӡо, дрыламкьысуа ишызнымхо. Убри аҟнытә иахьабалак аҭынчреи ауаҩреи аҳра руа
иҟазар иҭахын. Ҳазқәу ари адунеи философиатә феноменк аҳасабала ауаҩра иеиҳау изакәызаалакь акгьы ыҟам.
Дарбанзаалак милаҭс дзеиуазаалакгьы ауаатәыҩса зегьы
ахьыҟоу, егьырҭ ауадаҩрақәа зегьы уриааиуеит, ишәарҭам.
Абри афилософиатә хшыҩҵак исахьаркны аарԥшразы апоет
иԥшааит аԥхьаҩ дызқәымгәыӷӡоз аиҿырԥшрақәа:
Аҵара ду змоу џьоукы ирҳәоит ргәы иалан,
Адгьыл иамҵәоит ҳәа ауаа иржәуа аӡы.
Аҽаҩра маҷхоит ҳәа урҭ гәынқьуеит ӷәӷәала,
Аҳауа бжьысуеит ҳәа – иузеивымго уԥсы.
Мап, сара сшәаӡом адгьыл иамҵәар ҳәа:
Аӡы – цқьа,
аҳауа зҩыда,
аҽаҩра.
Акы заҵәык сзыцәшәо, ауаа ирыцәмаҷхар ҳәа:
Абзиабара,
аразра,
ауаҩра.

Кәымф Ломиа ара ҳазлацәажәо иажәеинраалақәа рҿы
ауаҩытәыҩса иҟазшьа бзиақәа (аџьа абзиабареи, аҟәыӷареи,

59

афырхаҵареи, аиаша аҳәареи амҩаԥгареи, аразреи уҳәа
реиԥш иҟақәоу) дахьынӡарзышәаҳәо аҟара, дрықәыӡбоит
аашьареи, абзамыҟәреи, ацәыхцәыфареи, аҽхырцәажәареи,
абызцәгьареи, ашьыцреи, амцҳәареи реиԥш иҟоу аҟазшьа
бааԥсқәа. Ара иҳәоу ахшыҩҵак зырҵабыргуа акык-ҩбак
аҿырԥштәқәа ааҳгап. Амцҳәара шҟазшьа бааԥсу зымдыруада, аха еицырдыруа аԥсуа жәаԥҟа ихы иархәаны ас аӡәгьы
имҳәацызт:
Амц иахшаз агәырӷьара уҳәеит ҳәа,
Шаҟаҩ канажьхьоузеи иҟаҭәаны!
«Мыцҳәа лԥа гәырӷьа дагеит» – ҳәа
Башаӡа ирымҳәазаап жәаԥҟаны.

Зыбз цәгьоу,ажәа бааԥс зҳәо ирызку апоетиажәеинраалақәа
руакгьы абас аҳәоит:
Уажәы-уажә ажәа бааԥс зҿыҵҟьауа,
Ҳаҭырк имам изынханы.
Аҭыӷь, аԥыр-ԥырҳәа иҵҟьауа,
Тәыҩак амам еибганы.

Ԥшь-цәаҳәаки ҩ-цәаҳәаки рыла иеиҿкаау, иеибыҭоу
Кәымф Ломиа иажәеинраалақәа рӷьырак ишиашоу иҟоу
абжьагаратә формала иҩуп. Иаҳҳәап, абас иҟақәоу:
Уҷкәынра шықәсқәа уқәра иналԥсаа
Иуцәымцааит, дад, уара!
Арԥыс, зықәрахь инеихьоу уразҵаа
Изыԥсоу уарҳәап уа уҿара.

Иара убас ишиашоу абжьгаратә формала иҟаҵақәоу иреиуоуп ашьыцра ҟазшьа бааԥс иазку, иақәыӡбо ԥшь-цәаҳәак
иҟоу абри ажәеинраалагьы:
Уҟаз, ламысла иухгала уаамҭа,
Ашьыцра бааԥс уҽацәыхьча зынӡа.
Иудыруаз, амаҭ еиқәаҵәа аасҭа,
Ашьыцра еиқәаҵәа шәарҭоуп хараӡа.

60

Кәымф Ломиа иажәеинраалақәа рҿы акырынтә ахар­
хәара амоуп антитеза ҳәа изышьҭоу аформагьы. Ҳәарас
иаҭахузеи, ишиашоу абжьгаратә формала иаԥҵоу раасҭа
антитеза ахархәара змоу ажәеинраалақәа еиҳа иԥшӡоуп
рсахьаркыратә еффеқтгьы еиҳа иӷәӷәоуп. Абжьааԥны аԥхьаҩ
зынӡа ихаҿы имааиц зуҳәаша ацәырҵрақәа еиҿирԥшуеит,
ма еиҿаиргылоит автор. Насгьы, ихадароу, ахәҭақәа ҩбаҩба рыла ишьақәгылоуп. Ус ала иеиҿкаау, иеиқәыршәоу
ажәеинраалақәа ажәаԥҟақәа реиҿартәышьа аформа угәа­
ладыршәоит, иазааигәоуп. Актәи ахәҭа иалҵшәоуп аҩбатәи
ахәҭа иаҳәо, ма аҩбатәи ахәҭа иаҳәо актәи ахәҭа иаҿагылоит.
Иаҳҳәап, аӡәы имухуеи ухаҭа иааурыхуеи уаԥсҵәык иадамзаргьы ашыла заҟа еиуеиԥшым, иеиҿагыло атәы зҳәо:
Уаԥсҵәык ашыла уԥсахзар,
Иудыруаз, убрыгь уалуп.
Аҩыза, ухаҭа иааурыхзар,
Уаԥсҵәык ашылагь малуп.

Даҽа
жәеинраалак
аҿы
апоет
иеиҿирԥшуеит,
иеиҿаиргылоит зегь реиҳа ибарбаруа ауаҩи, зегь реиҳа икаркаруа акәти:
Зегь реиҳа дбарбаруеит
Иқәтәоу адәы-хты.
Зегь реиҳа икаркаруеит
Кәтаӷь зымҵац акәты.

Аԥсуа бызшәа уаҩы иааџьеишьартә аҵакы рацәа змоу
ажәақәа рыла ибеиоуп. Анаукаҿы аҵакы рацәа змоу ажәақәа
полисемиа ҳәа ирышьҭоуп. Ус еиԥш иҟоу ажәақәа иахьгылоу
аконтекст зеиԥшроу ала рҵакы рыԥсахуеит, излеиқәыршәоу
ашьҭыбжьқәа ус ишыҟац иаанхоит. Урҭ аомонимқәа ҳәа
изышьҭоу акыр ирзааигәоуп. Уаҩы иҳәар ҟалоит аԥсуа пое­
зиаҿы Кәымф Ломиа полисемиа ҳәа изышьҭоу зегь реиҳа
зхы иазырхәахьоу иоуп ҳәа. Уи ус шакәу агәра ҳгоит «Ажәак
ианамоу ҩ-ҵакык» ҳәа иара иаԥҵамҭа ҩба-ҩба цәаҳәа
рыла иеиқәыршәоу ажәеинраалақәа рцикл ҳанаԥхьалак.
Хыԥхьаӡарала рии ацикл иеиднакылоит ҩынҩажәи жәаба

61

инареиҳаны ихаз-хазу, досу зхатә ҵакы нагӡа змоу ажәеин­
раалақәа.
Иааҳгап акык, ҩбак аҿырԥштәқәа:
Аӡәы ихазы ашәыр ҿихит,
Ҽаӡә ижәлар рыԥсы ҿихит.

Араҟа арифма ҟазҵо ажәа «ҿихит» ҟаҵарбоуп, ацәаҳәақәа
аҩбагьы рҿы иеиҭаҳәоуп. Ишаабо еиԥш, актәи ацәаҳәаҿы
ажәа «ҿихит» ҵакыс иамоу аҽакӡоуп: «Аӡәы ихазы ашәыр
ҿихит». Иаанагогьы еилкаауп аҩбатәи ацәаҳәа иаҿҳарԥшыр.
Аӡәы ҳәа ара зыӡбахә ҳәоу иҵоурам, зхы мацара иашьҭоу
уаҩуп. Ари ахшыҩҵак иаҿырԥшуп, иаҿаргылоуп аҩбатәи
ацәаҳәа: «Ҽаӡә ижәлар рыԥсы ҿихит». Ара зыӡбахә ҳәоу
ауаҩы дҵоуроуп, ажәлар зегьы рзы дыҟоуп, дхәыцуеит.
Иааҳгап даҽа ҿырԥштәыкгьы:
Џьоук рмал ахә ду ақәырҵон,
Џьоук Аԥсадгьыл рхы ақәырҵон.

Араҟагьы аҟаҵарба «ақәырҵон» еиуеиԥшым ҩ-ҵакык
ама­ны иаабоит: амал ахә ақәҵареи Аԥсадгьыл ахы ақәҵареи.
Ҳәарас иаҭахузеи, Кәымф Ломиа арҭ иажәеинраалақәа
рҿы иԥсыҽқәоу, амцхә иеизадацәоугьы ҳԥылоит. Ус иҟақәоу
рахьынтә аки ҩбеи ирыдамзаргьы ҿырԥштәқәак ааҳгап:
Ирҿаҳҵо ыҟам ҳәа ҿыцгас иҟаҵаны,
Зыԥсаса анызхыз, ианызхыз зыԥсаа,
Уҭаларгьы адунеи зегь еимданы
Иубашам убарҭ раҟара иаашьо ауаа.

Ԥшь-цәаҳәак рыла иеибыҭоу ари ажәеинраалаҿы зырахә
рзы афатә зымԥшааз аашьара дус ирыхьыз цқьа иеилкаам.
Ара иҵару ахшыҩҵак ыҟам.
Иааҳгап даҽакгьы:
Аҵәаша, ахаан имажәыргьы,
Ҵәа-хаак уи амҵан икашәаӡом.
Ауаҩы-бааԥс шәы-шықәса ниҵыргьы,
Хаарак иҵалан ҳәа ҟалаӡом.

62

Араҟагьы сахьаркыратә аарԥшрак ыҟоуп узҳәом.
Аҵәаша аҵәахаа шҿамло зымдыруада, ауаҩы бааԥсгьы
иага ниҵыргьы ҽеик шиакәымхогьы еилкаауп. Насгьы, иага умҳәан, аҵәашеи ауаҩы бааԥси реиҿырԥшреи,
реиҿаргылареи рацәак иеимаҭәам.
Кәымф Ломиа ҽышәала аус иуан апоема ажанр аҿгьы. Иара
инапы иҵыҵит жәаба инареиҳаны еиуеиԥшым атемақәа
ирызку апоемақәа. Убарҭ иреиуоуп: «Снеиуан Доу ақыҭахь»,
«Уи ихьӡ зху аулицаҿ», «Аҭынчра ашҭаҿы», «Аԥсны», «Амра
аԥҳа», «Сан лахь», «Хәылбыҽхатәи аиқәшәара», «Аԥшаақәылаҩ», « Смели, Сааҭи, урҭ рыԥсаатәи», «Агәыӷра ду»,
«Аҽыҩ ӡӷаб лзы апоема».
Арҭ аҩымҭақәа ридеиа-сахьаркыратә ҳаракыра рыгыдра еиҟарам. Иҟоуп ҵакыла шьҭа акыр иажәқәазгьы.
Хаҭабзиарала иаарылукаартә иҟоуп апоемақәа «Сан лахь»,
«Амра аԥҳа», «Смели, Сааҭи, урҭ рыԥсаатәи».
Ажурнал «Ашколи аԥсҭазаареи», 2003 ш., №4

Шоҭа Ҷкадуа иԥсҭазаареи ирҿиамҭеи
(1932–2002)

Иаҳхысыз аҩажәатәи ашәышықәса аҩбатәи азбжазы аԥсуа
шәҟәыҩҩцәа иаарылукаартә, ҩашьара зқәым абаҩхатәра
злаз дреиуан Шоҭа Еугьан-иԥа Ҷкадуа. Шоҭа Ҷкадуа диит
Очамчыра араион Кәтол ақыҭан 1932 шықәса нанҳәа 20
аҽны анхаҩы иҭаацәараҿы. Иқыҭаҿтәи ашкол аҿы аа-класск
данрылга ашьҭахь аҵара иҵон Тамшьтәи абжьаратәи ашкол аҿы. Уа жәеиза класск данрылга, 1952 шықәсазы А. М.
Горки ихьӡ зхыз Аҟәатәи Аҳәынҭқарратә арҵаҩратә институт аҿы аурыс бызшәеи алитературеи рфакультет дҭалеит.
Усҟан афилологиатә факультет аԥсуа сеқтор аадмыртыцызт.
Заԥхьаҟа иналукааша аԥсыуа шәҟыҩҩхараны иҟаз Кәтолтәи
арԥыс аҵараҿы ақәҿиара иманы аинститут далгеит 1956
шықәсазы.
Абри аиҳабыратә ҵараиурҭа даналга ашьҭахь Шоҭа
Ҷкадуа агазеҭ «Аԥсны Ҟаԥшь» аредақциаҿы аусура далагеит. Инеиԥынкыланы ара аус иуан акыр шықәса аԥхьа

63

литературатә усзуҩыс, насгьы аредақциа акультуреи абзазареи рыҟәша анапхгаҩыс. Шоҭа Ҷкадуа иԥсҭазара
аҵыхәтәантәи ашықәсқәа рзы Аԥснытәи Аҳәынҭқарратә
филармониаҿы алитературатә ҟәша анапхгаҩыс дыҟан. Ачымазара бааԥс ихьыз иахҟьаны иԥсҭазара далҵит хынҩажәи
жәеиза шықәса данырҭагылоз 2002 шықәса анҵәамҭазы.
Джуп ашәҟәыҩҩ дахьиз, дахьааӡаз, ихәыҷра ашықәсқәа ахьихигаз Кәтол ақыҭан.
Ԥсабарала абаҩхатәра злаз, зҟыбаҩ бзиаз, агәынкылара
змаз, заԥхьаҟа ишәҟәыҩҩхараны иҟаз Шоҭа Ҷкадуа дан­
қәыԥшыз инаркны ирҿиаратә мҩа алхра иацхрааз, иҳәаа­
қәызҵаз аҭагылазаашьақәа иоуит. Ара зегь раԥхьаӡа иргыланы иҳәатәуп иқыҭаҿы ашкол данҭаз инаркны асахьаркыратә
жәа агәыбылра, амчхара иамоу агьама ахьикыз. Ганкахьала, ара иара иаҳауан, дырзыӡырҩуан абаҩхатәра змаз
рқыҭантәи абыргцәа аахьааидтәалоз ир­ҳәоз аҿаԥыцтә
жәытә жәабжьқәа, аҳәамҭақәа, алегендақәа, алакәқәа,
ажәаԥ­ҟақәа… Даҽаганкахьалагьы, хымԥада уаҩы иҳәар ҟа­
лоит Кәтолаа аӡәырҩы аӡәи-аӡәи еихьыԥшны алитература
арҿиара амҩа иқәлеит ҳәа. Иахьа шьҭа абиԥара қәыԥш иа­
ҵанакуагьы налаҵаны аԥсуа литература иадыруеит ҩажәи
жәаҩык рҟынӡа Кәтол ақыҭантәи ашәҟәҩҩцәа. Асҟаҩык ашә­
ҟәыҩҩцәаиарбанзалак даҽа аԥсыуа қыҭак иалымиааит.
Шоҭа Ҷкадуа дхәыҷны ашкол данҭазгьы Кәтол ииз, иаа­
ӡаз аӡәымкәа, ҩыџьамкәа шәҟәҩҩцәахахьан. Зықәра намӡаз
аԥсуа поет гәлымҵәах Иуа Абас-иԥа Коӷониеи апрозаик ду
Иван Гьаргь-иԥа Папасқьыри Кәтолтәқәан, урҭ раԥҵамҭақәа
еимырҟьо аԥхьаҩцәа акыр ирылаҵәахьан. Шоҭа Ҷкадуа Аҟәа
аинститут данҭаз ашықәсқәа рзы акы иаламҩашьо аԥхьаҩцәа
инарылаҩхьан, бзиа еицырбахьан Кәтол ииз, зхәыҷра уа изхызгаз Алықьса Едгьы-иԥа Лашәриа ипоезиатә бжьы.
Ҳәарас иаҭахузеи, Шоҭа Ҷкадуа данстудентыз иҵара
иациҵеит, илаԥш ҳәаа ҭбаахеит, насгьы иара дназлаз,
хыԥхьаӡарала усҟан ирацәамыз аԥсуа студентцәа аинститут
аҿы аԥхьаӡакәны иеиҿыркааз аԥсуа литературатә кружок
аус бзиан иауан. Уи акружок напхгаҩыс даман аҵыхәтәан
ижурналистхаз, ишәҟәыҩҩхаз Борис Ҭыжәба. Лассы-лассы
акружок имҩаԥнагоз аилатәарақәа рҿы абиԥара еиҳабыра
иаҵанакуаз ҳашәҟәыҩҩцәа раԥҵамҭақәа инарываргыланы

64

еилдыргон, ирылацәажәон дара астудентцәа рҩымҭа ана­
пылаҩырақәагьы. Уаҩы иҳәар ҟалоит уи акружок аӡәырҩы
рзы ишколаны, иԥышәаганы иҟалеит ҳәа. Шоҭа Ҷкадуа
идагьы уи иалахәыз аӡәырҩы аҵыхәтәан ишәҟәыҩҩцәаны
ишьақәгылт. Иара убас уаҩы иҳәар ҟалоит урҭ ашықәсқәа
аԥсуа литература аҭоурых аҿы етап ҿыцны иҟалеит ҳәа.
Аполитикатә зеиԥш ҭагылазаашьагьы маҷк еиӷьхеит, Сталин
еиҿикааз Аҳәынҭқарратә режим џьбара маҷ-маҷ акәзаргьы
аԥсыҽхара иаҿын, аԥсуаагьы рмилаҭтә хақәиҭрахь икылсырц азы ԥсеивгарақәак ҟалеит. Шоҭа Ҷкадуа шәҟәыҩҩык,
лымкаалагьы драматургк иаҳасаб ала ишьақәгылара иацхрааз, ибаҩхатәра зырҿыхаз, изырҿиаз даҽакгьы ҟалеит – данстудентыз С. Ҷанба ихьӡ зху аԥсуа Аҳәынҭқарратә драматә
театр аҿы актиор – цхырааҩык иаҳасаб ала аус иуан. Уа
асценатә ҟазара дазааигәаны иеилкаарҭахеит, иахьеи уахеи
ибон, дрылахәын аспектальқәа шеиҿыркаауаз, артистцәа
рыҽшазыҟарҵоз. Урҭқәа ирыбзоураны Шоҭа Ҷкадуа ихдырра ианырыртә еиликааит адраматә ҩымҭақәа раԥҵаразы
иаҭаху акыр аҷыдарақәа, арымӡаа акәама-ҵамарақәа.
Ашәҟәыҩҩцәа аӡәырҩы ишырзҟазшьоу еиԥш, Шоҭа
Ҷкад­уа аԥхьаӡа алитератураҿы дцәырҵит ажәеинраалақәа
рыҩрала. Аԥхьаӡатәи иара иажәеинраала акьыԥхь абеит
жәиԥшь шықәса анихыҵуаз, 1946 шықәсазы. Ҵабыргуп,
иԥсҭазара далҵаанӡагьы иналаршә-ҩаларшәны ажәеин­
раалақәа иҩуан, аха Шоҭа Ҷкадуа еиҳараӡак ибаҩхатәра
ахьааԥшыз, инарҭбааны аԥхьаҩцәа деицырдыруа дызлаҟалаз
ипрозатәи идраматәи ԥҵамҭақәа рылоуп.
Иахьа шьҭа ҳара Шоҭа Ҷкадуа иҭынханы иҳамоуп
аԥхьаҩцәа акыр ирылаҵәахьоу, бзиа ибаны изыԥхьо хыԥ­
хьаӡарала имаҷымкәа, насгьы сахьаркыратә ажәа ҟаза­
рала иҩу ажәабжьқәа, аповестқәа «Аԥҳәыс лгәы», «Иреиӷьу
афакультет», «Аччара баҩ алоума?», «Аԥҳәыс ласы». Аԥсуа
драматә театр асценаҿы акырынтә иқәдыргылахьан,
ахәаԥшцәа рҿы ақәҿиара бзиақәагьы рыман Шоҭа Ҷкадуа
идраматә рҿиамҭақәа «Акасы», «Ҳауа идагәада?», «Алоу
дгәаауеит» уҳәа уб. егьырҭгьы. Ара зыӡбахә ҳҳәазгьы,
иаҳамҳәазгьы иҩымҭақәа зну, еидызкыло Шоҭа Ҷкадуа
ишәҟәқәа рхыԥхьаӡара ҩажәа рҟынӡа инаӡоит.
Шоҭа Ҷкадуа иҩымҭақәа еидызкыло арҭ аизгақәа ирнымлаз, иԥсаҟьаны апериодикаҿы икьыԥхьқәоугьы рацәоуп.

65

Шоҭа иџьабааи алагала иҟаиҵази маҷӡам аԥсуа журналистика ашьақәыргылареи арҿиареи рус аҿы. Лымкаалагьы «Аԥсны
Ҟаԥшь» аредакциаҿы иусура акыр аамҭа (ҩажәа шықәса
инареиҳаны) ақәирӡит. Ара иара дҳаҵ-ҳаҵо лассы-лассы,
оперативла иҩны икьыԥхьуан аԥсҭаазара иқәнаргылоз, актуалра змаз атемақәа ирызкны еиуеиԥшымыз астатиақәа,
афелетонқәа. Урҭ рҿы иара иааирԥшуан ҳаԥсҭаазара иамоу аихьӡарақәа инарываргыланы агха-ԥхақәагьы. Агазеҭ
ианиҵоз иҩымҭақәа ианагь аԥсы рхаҵаны, илахҿыхны
иҟаиҵон, аԥхьаҩцәа рызҿлымҳан, интересс икны ирыԥ­
хьон, рбызшәа цқьан. Урҭ рбызшәа имкьыкьны, аилкаара
уадаҩны, ма џьара еилахәа-еилапашьны иубомызт. Егьырҭ
исахьаркыратә рҿиамҭақәа рыҟнеиԥш, апублицистикаҿгьы
Шоҭа Ҷкадуа ибызшәа, истиль аԥсуаа абжьааԥнытәи
рцәа­жәара
абызшәеи
астили
ирзааигәоуп. Насгьы
темақәас ишьҭихуаз, иқәиргылоз азҵаарақәа инарҭбааны
ауаажәларратә ҵакы рыман, аԥхьаҩцәа ргәы иҵхоз, ргәы
иҭиҳәаауазшәа аԥхьаҩцәа рҭахрақәа ирықәшәон, иареи дареи иааиԥмырҟьаӡакәа аимадара рыбжьан.
Шоҭа Ҷкадуа аԥхьатәи ипиеса кьаҿқәа ахатәгәаԥхаратә
сценақәа иқәдыргылон, аха драматургк иаҳасаб ала азхаҵара
иауит 1958 шықәсазы икомедиа «Ҳауа идагәада?» Аԥсуа
ҳәынҭқаратә драматә театр асценаҿы ианықәдыргыла
ашьҭахь. Абри апиеса иабзоуралоуп аԥсуа драматургиа
Аԥсны анҭыҵгьы ахәаԥшцәа ирдыруа изыҟалаз. «Ҳауа
идагәада?» иалхны 1964 шықәсазы Москва ақалақь аҿы Асовет Ар Рцентртә Театр иқәнаргылеит аспектакль, насгьы уи
зныкымкәа, ҩынтәымкәа миллионҩыла ахәаԥшцәа иддырбеит Москва ацентртә телехәаԥшрала.
Аԥсуа ҟазараҿы аԥхьаӡа аминиатиуртә театр «Чарирама» ҳәа хьӡыс иаманы ашьапы зкыз, ихацзыркыз Шоҭа
Ҷкадуа иоуп ҳәа иқәнагаҵәҟьаны дыԥхьаӡоуп. Уи еиҿкаан
иара Аԥснытәи Аҳәынҭқарратә филармониаҿы аус аниуаз,
сахьаркыратә напхгаҩыс даман СССР Жәлар рартист Шәарах
Ԥачалиа. Ари атеатр еиднакылаз артистцәа рколлектив жәохә
шықәса инареиҳаны аус ауит, фышә рҟынӡа аспектакльқәа
зегьы Шоҭа Ҷкадуа иҩымҭақәа аскетчқәа, аводевильқәа,
аиуморескақәаа, аинтермедиақәа рыла ишьақәгылан. Убарҭ­
қәа ирыбзоураны хьаҳәа-ԥаҳәада иаҳҳәар ҟалоит аԥсуаа ҳҿы

66

аестрадатә драматургиа ажанр иаҵанакуа аҩымҭақәа Шоҭа
Ҷкадуа иаҟара аҽаӡәы иаԥимҵац ҳәа.
Шоҭа Ҷкадуа иҩымҭақәа рҿы (апрозаҿгьы, апиесақәа
рҿгьы) итематика акыр иҭбаан, аԥсҭазаара еиуеиԥшым аган­
қәа рықәҿнаҭуа иҟан. Еиҳараӡак ашәҟәыҩҩы иара ихаан
аамҭа иқәнаргылоз, иҵанаҳәоз атемақәа ракәын аус здиулоз.
Урҭ хаҭала дырзааигәаны, иҵауланы иидыруаз есымшатәи
абзазараҟынтә иааигон, ҳәанҳәахла акәымкәа, ауаажәларратә
ҵакы злақәаз ракәын. Ҵабыргуп, аамҭала маҷк наҟ инаскьагоу аҭоурыхтә хҭысқәа аазырԥшқәо аҩымҭақәагьы аԥи­
ҵеит ашәҟәыҩҩы. Ҿырԥштәыс иааҳгозар, иара иповест «Аҵх
ду» Аԥсны Асовет мчра ашьақәыргыларазы ареволиуциатә
қәԥара атема иазкуп, аповест «Адгьыл ахьаа» акәзар, 1941–
1945 шықәсқәа рызтәи Аџьынџьтәылатә еибашьра дуӡӡа
атемала иҩуп. Убас шакәугьы Шоҭа Ҷкадуа иҩымҭақәа рҿы
зегь реиҳа аԥызара рыман, иара зегь реиҳа ихҭакны иман
абарҭ реиԥш иҟоу атемақәеи азҵаарақәеи: аҭаацәаратә
еизыҟазаашьақәа, урҭ ирыдҳәаланы абзиабара азҵаара,
ажәытәи аҿатәи, ақыҭеи ақалақьи, аҵара змоуи измами
реизыҟазаашьақәа.
Ас еиԥш иҟоу азҵаарақәа ажәра рықәӡам, ареалтә ԥсҭа­
заараҿгьы, алитературеи, аҟазареи рҿгьы, ауаатәыҩса
милаҭс изиуазаалакгьы, жәынгьы ҿангьы идыргәамҵуан,
ҿыц иҩеидасуа абиԥарақәа ҿыцбарах ибаны ӡбатәыс ирыман, ирымоуп, ари нахысгьы ирымазаауеит. Досу ажәларқәа,
амилаҭқәа аҭаацәаратә еизыҟазаашьақәа злеиԥшқәоу ыҟа­
заргьы, аҷыдарақәагьы маҷымкәа уаҩы ирыдибалоит.
Аԥсуаа ҳҿгьы аҭаацәаратә еизыҟазаашьақәа шәышықәсала,
зқьышықәсала акыр аҷыдарақәа рыманы, еиӷьу еицәоу,
изҩыдоу, иҵоурам еилыԥшааны иҟоуп. Традициала еиӷьуп,
изҩыдоуп, иҵоуроуп ҳәа иԥхьаӡоу аизыҟазаашьақәа шьақә­
зыргыло, ԥымкрада иназыгӡо ирылаҽхәоит, ҿырԥштәыс иҟар­
ҵоит, излоу ауаажәларраҿы рыбӷа ӷәӷәахоит, рыхьыӡ бзианы
ирҳәоит. Урҭ атрадициақәеи аҵасқәеи еилазго, еилазхәо,
зхатә қьаф мацара зҽазҭо ирықәыӡбоит, иҵкьыҵкьаршьо
аҟынӡа зхы назгақәоугьы, ҳаҭырк рықәымкәа иҟалақәогьы
убап. Знык иадамзаргьы ахьӡ бааԥс зхылаз, хьмыӡӷыла зхы
мҩаԥызгаз, нас уи ихыхра даара иуадаҩуп. Аԥсуаа жәынгьы,
ҿангьы ахьӡи ахьымӡӷи даара игәцаракны ирыман, ирымоуп.

67

Аҭаацәаратә еизыҟазаашьақәа инарҭбааны ауаажәларратә
ҵак ду рымоуп. Иахьынӡаҳалшо ала ирмарианы иааркьаҿны,
ажәак, ҩажәак рыла иаҳҳәозар, досу аҭаацәарақәа заҟа
еиқәшәо, ибзианы еиҿкаау аҟара еиҿкаахоит аҳәынҭқарра­
гьы, амилаҭ зегьы.
Аԥсуа литератураҿы, ҳәарас иаҭахузеи, Шоҭа Ҷкадуа имацара иакәӡам ари амахәҭа рацәеи аилазаашьа уадаҩи змоу,
нҵәара зықәӡам атема ду иазкны аҩымҭақәа змоу. Шамахамзар, анс акәу, арс акәу, ари атема иаламкьысыц, џьара аганк
аазмырԥшыц аԥсыуа шәҟәыҩҩык дыҟаӡам. Аха Шоҭа Ҷкад­уа
ирҿиамҭаҿы уи аҷыдарақәа аманы, хшыҩзышьҭра аҳҭартә,
игәцараҳкыртә, ҳара аԥхьаҩцәа иҳахәартә, хшыҩрҵаганы
иаҳзыҟалартә иаарԥшу уи аганқәа рацәоуп.
Аԥсуаа жәытәнатә аахыс ҳаҭыр ду рзақәын аҭаацәа
бзиа аиҿкаара. Уи иадҳәалоуп аби ани рыхшареи дареи
реизыҟазаашьақәа. Урҭ ирыдҳәалоуп аҭаца, амаҳә, абхәа,
анхәа, егьырҭ ауацәа, аҭынхацәа – ааигәатәқәа, ахаратәқәа
реизыҟазаашьақәа. Аҭаацәа рҳәатәы еиқәшәара аӡәи-аӡәи
реилибакаара, реиххәыцра, аиҳаби аиҵби раҳаҭыр еиқә­
ҵара, ргәы еизыбылра, акырӡа аҵанакуеит. Ҳажәлар ирыман, иахьагьы ирцәымӡыц иԥшӡоуп, иҵоуроуп, ацқьареи
азҩыдареи ирызҳәоуп ҳәа иԥхьаӡаз ахымҩаԥгашьақәа,
ацәажәашьақәа, аамысҭашәарақәа. Иара убас иҟан, иҟоуп
аҭаацәарагьы, ажәлантә азгьы, иааидкыланы амилаҭ зегьы рзы ихьмырӡӷыргагоуп, ицәаԥҽыгоуп ҳәа иԥхьаӡоу
ахымҩаԥгашьақәагьы. Аӡәы ихьӡ бзиа иҭаацәагьы, ижәлан­
тә­гьы, дызлоу ижәларгьы рыхьыӡ ҭнагар шалшо еиԥш,
ихьмыӡӷгьы зегьы ирыхьмыӡӷуп, зегь раԥхьа иргыланы
дызхылҵызи иҭаацәеи рзы.
Ауаҩы ауаажәларра дрылоуп. Ҳәарас иаҭахузеи, ахақәиҭ­­ра
имазароуп иусқәа рҿы. Ианагь дныгәнысуа, дынцәыҵаххуа,
лааԥшырак имаӡамкәа, дызлоу ауаажәларра тәыс даманы
дҟамлароуп. Ауаҩы зныкоуп аԥсҭазаара аниауа. Ԥсабарала
изаушьҭу аамҭа кьаҿ иалагӡаны (шәышықәса инареиҳаны
иниҵыргьы, аҭоурых иауаршәаны ҳахәаԥшуазар, ихаҭара
шьақәиргылароуп, иҵоураны иахьынӡаилшо ала аԥсҭаазара
ишьҭа аниҵароуп. Иара дуаҩны дызлашьақәгылаша,
ихаҭара, ихаҿра злашьақәирӷәӷәаша, излаиԥшааша џьара
акы далаҟазароуп. Аусура, аԥсшьара, абзиабара, ақьиара, ала-

68

мыс, аҭаацәа реиҿкаара, ахәыҷқәа ихылҵны рааӡара, анхаранҵыра, азеиԥш усқәа ихы алархәра уҳәа рзинқәа имазароуп, урҭ азинқәа рхархәашьа идыруазароуп, дақәшәалароуп,
иахьакәым џьара дымҩахымҟьароуп. Урҭқәа илшартә еиԥш
аҭагылазаашьақәа иоуроуп, ианимоуагьы иоуртә дықәԥа­
роуп, икәша-мыкәша иҟоу ауаагьы ицхраауазароуп. Ас еиԥш
иҟоу ахшыҩҵакқәа ажәала рҳәара мариоуп, ргәынкыларагьы
уадаҩӡам, аха аԥсҭазаараҿы рынагӡара ианагь ус аламала
имариам, еиуеиԥшым, досу аиндивид изы иҿыцу, иуадаҩу,
звысшьа мариам аԥықәсыларақәа акымкәа,ҩбамкәа иаа­
цәырҵлоит, бжеиҳангьы уахьақәымгәыӷуа, уанақәым­
гәыӷуа. Убри аҟнытә ианагь иаҭахуп агәҽанызаара, аҟәыӷара,
ианаҭахугьы ачҳара, агәымшәара, аҟазшьа ӷәӷәа аарԥшра.
Ауаҩы данқәыԥшу инаркны идыруазароуп аԥсҭаазара ка­
шырра мацараны, ишырҳәало еиԥш, акәтаӷь былгьо ишы­
ҟам, иџьбароу аҭагылазаашьақәа дрықәнаршәаргьы шалшо, аԥсыҽра акагьы ишимыхәо, ишиҵанарҟәало.
Абра уажәы хыхь зеиԥшла, ажәа еизадала иаҳҳәаз
ахшыҩҵакқәа еиуеиԥшым аганқәа рыла иҭҵааны сахьаркырала ҳабла иаахгылартә ҳнагәыларԥшны иаҳирбоит Шоҭа
Ҷкадуа иреиӷьу иҩымҭақәа рҿы. Урҭ рахьынтә маҷ-саҷк иадамзаргьы ҳҽырзааигәатәны ҳарзааҭгылап, игәаҳҭап еиҳа
иреиӷьқәоуп, иалукаартә иҟоуп ҳәа иԥхьаӡақәоу.
Шоҭа Ҷкадуа ипрозатә рҿиамҭақәа иреиӷьқәоу, иаары­
л­ыҳәҳәо иҟоу рахь иԥхьаӡоуп аповестқәа «Аԥҳәыс лас»,
«Аччара баҩ алоума?», «Иреиӷьу афакультет», «Аԥҳәыс
лгәы». Арҭ аҩымҭақәа досу аԥхьаӡа акьыԥхь анырбаз
инарықәрццакны акритикцәеи инарҭбааны аԥхьаҩцәеи
рганахьала ахшыҩзышьҭра рауит, аӡәырҩы рыхцәажәеит,
инеиҭарк-ааиҭаркит, ирыгу-ирыбзоу ирыхҳәааны аимакаиҿакқәагьы рхылҿиааит, ахәшьара бзиақәагьы рауит.
Дара аки-аки еиԥшым, рхадаратә хаҿсахьақәа хаз-хазӡоуп,
аҭагылазаашьақәа ирымақәоугьы акыр еивгоуп, аха
аповестқәа аԥшьбагьы ирзеиԥшу, еидызкыло аҩажәатәи
ашәышықәса азыбжазы аԥсуа ҭаацәаратә еизыҟазаашьақәа
зеиԥшраз аарԥшра иахьазку, лымкаалагьы еиуеиԥшым аԥсуа
ҳәсақәа (ан, аҭаца, анхәа, аеҳәшьа…) рхаҿсахьақәа аԥызара
рыҭаны иахьаарԥшу ауп. Урҭ ирыдҳәаланы, инарыԥшьны
иаабоит иахьагьы аԥсуаа ҳҿы аԥсҭазаараҿы акыр иҵарны,

69

иуадаҩны, изҵаара дуны иқәгылоу ақыҭеи ақалақьи, аҵа­
ра змоуи измами реизыҟазаашьақәа ҳнаргәылазырԥшуа
асахьа­қәагьы.
Аҳәса рхаҿсахьақәа аԥсуа литератураҿы уаанӡагьы
акырынтә иаабахьеит. Иаҳгәалаҳаршәап Дырмит Гәлиа ироман «Камаҷыҷ» аҟынтә Камаҷыҷ лхаҿсахьа, Иван Папасқьыр
ироман «Аԥҳәыс лыпату» аҟны Саида лхаҿсахьа уҳәа убас
иҵагьы. Аха урҭ даҽа аамҭақәак ирыҵаркуеит. Шоҭа Ҷкадуа
иперсонажцәа, ишаҳҳәахьоу ала, арахь акыр иааскьагоуп,
аҩажәатәи ашәышықәса азыбжазтәиқәоуп.
Аповест «Аԥҳәыс ласы» иалоу ахадаратә хаҿқәа дыр­
уаӡәкуп изыхҟьа-зыԥҟьалакгьы (хаҭала лара илхарамкәа)
зынасыԥ еиқәымшәаз аԥҳәыс ҿа Мзиа. Мзиа аҵара лымоуп, жәаа шықәса анылхыҵуаз дзыццаз лхаҵа аибашьра
далаӡит, аҩынтә раан дзыццаз ды-Қәҭешьтәын, иареи лареи еиқәымшәеит, уи иҟынтәи хшара дахьылмоуз иахҟьаны
иеилымҵрада ԥсыхәа ҟамлеит. Урҭқәа рнаҩсгьы аамҭа кьаҿк
иалагӡаны лаб, лан, лашьа лыԥхеит. Абасала, ҩынтә лынасыԥ
шеиԥҟьахьазгьы лгәырҩақәа еизыҵәаны дшырхәаҽуазгьы,
Мзиа гәаҭалагьы, ԥшра-сахьалагьы еицакра лымамызт,
ҟазшьалагьы хаара лыгмызт. Автор уи ҳара аԥхьаҩцәа
данаҳирдыруа аамҭазы Аҟәа дыҟоуп, аԥхьатәи лхаҵа (аибашьра иалаӡыз) иаҳәшьа хаҵа данца, уи иҩны лара дахылан ихәышҭаара амца лмырцәарц дазыҳаҵоит. «Шьҭа ара
иҟалароуп снышәынҭра. Уаҳа џьаргьы сцом. Анасыԥ зауа
пату зақәымҵо, шнасыԥу зеилымкаауа роуп. Еилызкаауа
рзы уи сасуп (ад. 175), - абас дхәыцуа, лгәы каҳаӡаны даныҟоу
аамҭазоуп Шамил данлызцәырҵуа. Ҵоуп, уаанӡагьы игәы
лызцон, аха иара лара асҵәҟьа бзиа дибап ҳәа лхаҿы иаалымгацызт. Абра иаҳҳәаз агәаҟрақәа анылхылга ашьҭахь
ауп арԥыс Шамил Мзиа длылаҳәаҵаны бзиа бызбоит ҳәа
анлеиҳәаз, иареи лареи еиқәшәо ианалагаз. Шамил ҭаҟьаҭаск иакәӡам еиқәтәа-еиқәгыла иҟоу арԥыс заманоуп.
Қәрала лара лаҵкыс деиҵбуп, аха иразу, зхәыцрақәагьы,
зцәаныррақәагьы цқьоу аӡә иоуп, лара леиԥш иаргьы аҵара
имоуп, изҩыданы ихәыцуа уаҩуп. Мзиа знык акәым, ҩынтә
хаҵа дышцахьоугьы, ԥҳәысс дигарц иҭахуп. Лҭоурых, лхы,
лҵыхәа нагӡаны ианиалҳәа ашьҭахьгьы игәы лхымшәаӡеит,
урҭқәа рыгәхьаа мкыкәа иара гәыҭыӷьӷьала ашьҭахьгьы абас

70

иҳәоит: «Сара…исҭахуп ҳаицыҟаазарц. Сара бзиа бызбоит, Мзиа. Беиҳабуп, хаҵа бцахьеит, еиҭа бцахьеит, еиҭахгьы
бцахьаз аҭахызар. Сара бара бзиа бызбоит. Мап бҳәома?»*.
Ас еиԥш ажәа илниҵаз аҭак ҳәа акагьы анылым­ҳәа
ашьҭахь даҽазныкгьы ус иҳәоит: «Аҭак усҟан исыбымҭеит.
Уажәгьы иаамҭам. Аха ибасҳәоит, сара исҭахуп абас ҩнык
ҳаицыҩназарц. Исҭахуп сгәы аартны сзацәажәо, гәык ала
исзыҟоу дсымазарц. Аҩныԥҳәысс бысҭахым, бысҭахуп абас
иҟәышу, абас аҩызара здыруа ақәла… шықәсыла акәым,
Мзиа, гәыла исықәлоу дысҭахуп. Сара сахәаԥшуам уи, бара
бзахәаԥшуеи…сара исҭахуп аҭаацәара аԥысҵарц. Исҭахуп
сынхарц. Исҭахуп ҩызара сзыбурц. Еиӷьу иҟоузеи аҭаацәара»
(ад. 185).
Ганкахьала уахәаԥшуазар, Шамили Мзиеи рыбзиабара
иашьклаҳәуа, иеиԥзырҟьо мыч дук ыҟаӡам. Нас иҟалазеи,
атәыла бгама, лцәа ԥҿуп, дыԥҳәыс ласуп ҳәа дзуԥхьаӡарызеи
аԥҳәызба аԥхьатәи лынасыԥқәа лара илхарамкәа илеижьазар, ихыбгалазар? Аԥсҭазаара уа иаангылома? Избан,
иараби, изҿахҵәарызеи? Шамили лареи ҭагылазаашьала
еиԥшым, аха аԥсҭазаара ианагь уара ишуҭаху ицома ҳәа
хыхь иаҳҳәахьоу, ахшыҩҵак ҳгәалаҳаршәап. Ихадароу Ша­
мили Мзиеи доуҳала еинаалоу, еиҭынхацәоу уаауп. Урҭ
ԥықәсларак рмоукәа иеинасыԥхазҭгьы, иҟәба-ҟәшәо аԥсыуа
ҭаацәара бзиак кәаԥӡа аиҿкаара шрылшоз агәра ҳгартә
ҳанхәықәыргыланы иаҳирбоит автор. Аха имуит, уи залыршамхеит. Избан, иҟалазеи? Избанзар, ажәытәи аҿатәи
дунеи­хәаԥшышьақәа ааибышьа рмоуит, хыцәнмырха иеи­ҿа­
гылеит.
Аԥсуаа рҿы традициала арԥыс аԥҳәызба дигар хьмыӡ­
ӷыршьон, иара имацара иакәым, иҭаацәа, иуацәа, уимоу,
ижә­лантәгьы ҽыԥныҳәас ирауан, рыхьӡ ланарҟәуан.
Ҳәарас иаҭахузеи, Мзиа Шамил бзиа дылбоит, илгәамԥ­
хашазгьы иакәӡамызт, хьаҳәа-ԥаҳәада диццар лҭахын. Ша­
мил дабиԥазаҵәуп. Иԥсабаратәуп иаб, иан, иҭынхацәа
мыцхәы иахьихӡыӡо, ицымцара дарбан ԥҳәызба лыԥшааху
ҳәа иахьыҟоу. Мзиа азнык азы инагӡаны Шамил игәра шы* Ш. Ҷкадуа. Иалкаау. Ажәабжьқәа, аповестқәа, апиесақәа. Аҟәа, Ашәҟәҭыжьырҭа
«Алашара» 1982, ад.179. Ари нахыс ацитатақәа зегьы абри ашәҟы аҟынтәи иаагоуп.

71

лымгогьы абас лгәы дҭахәцуеит: «Иаҳҳәап, абыржәы дааины саԥхьа даақәтәеит. Бсыцца ҳәа сеиҳәеит. Исҳәозеи сара?
– лхы дазҵаауан. – Мап сҳәарыма, ааи сҳәару? Дыҷкәыноуп,
иԥшра ыҟоуп, исахьа ыҟоуп, дҟәышуп. Аҵара ду имоуп. Сеиликаауеит… Изанааҭ бзианы идыруеит. Иҭаацәа анцәа
ишиҳәара иҟоуп; иан, иаб… Сара сзаҵәуп, исоуп «нан», «дад»
ҳәа сазҳәаша исзааигәоу… Ари цәгьоума?» (ад. 181).
Абас лгәы дҭахәыцуеит, аха лара илдыруеит Шамил
ԥҳәысс дигар, иҭахцәа ишыргәамԥхо, диқәнагам ҳәа ишы­
рыԥ­хьаӡо. Машәырны акәӡам реицәажәарақәа руак аан абас
еиԥш азҵаара зилҭо: «Ирҳәари, иаҳҳәап, абрис ара сеиԥш
аҭаацәара иаланагалахьоу ԥҳәысс дугар?» (ад. 185). Уи аҭакс
иара абас иҳәеит: «Сара исгәаԥхо, даргьы дыргәаԥхоит. Уи
бара хьаас избымои?»
Абас иҳәоит ихы дақәгәыӷны. Ус иагьыҟалар акәын, арԥыс
иара игәаԥхаз, ихы, иԥсы иалнахыз, бзиа иибаз аԥҳәызба
иаби, иани дрыдыркылар акән, аха ус имариамхеит. Шамил Мзиа лахь имоу абзиабареи иаби иани рҭахырақәеи
деимырхха дыркит, дызлоу ауаажәларратә гәаанагарагьы
хышхыҵәаны ижәлеит.
Бзиа иеибабо арԥыси аԥҳәызбеи ирыҵашьыцуа, ацәгьа
рыбжьазҳәо егьырҭ ажәларқәа рҿгьы иауҟахым, аха ҳара
аԥсуаа ҳҿы еиҳагьы ирацәоуп. Маҷк иадамзаргьы аҳәатәы
руҭар, уҳәан-сҳәан еихаргыла-еиҵаргыланы, иртоутоуны
ажәлар инарылазҵо ҟамлар ҳәа ушәома! Насгьы ахьӡ бзиа
ауп зышьҭыхра уадаҩу акәымзар, ахьӡ бааԥс аԥшатлакә еиԥш
абӷьааҳәа зегьы ирылаҵәоит.
Аԥсуаа ирзеиԥшу милаҭтә ҟазшьақәаны ирымоу иреиуоуп ацәгьеи абзиеи раан бжеиҳан амцхә ремоциақәа
ахьыхышхыҵәо, ачҳара рнырԥшны аилибикаара аҭыԥан
афархь мцеиԥш аԥырқьҳәа иахьхәыҵҟьо. Убас рыхьит Шамил иаби иани, ахара ахәыцра рыгхеит.
Шамил ихаҭа Мзиа излалеиҳәо ала, иара лгара иҭа­
хымкәа, гатәыс диауны лхы илыргозшәа, лара ҩынтә
ракәым, ԥшьынтә хаҵа дцахьоушәа аӡәы днеины иаб Бадра иеиҳәазаап. Абри ауп аӷьал-пал зхылҿиааз, Шамил иа­
би иани рҭынчра ԥшатлакәны инасыз еимзырбӷьыжәааз.
Арахь Шамил Мзиа димгаӡацызт. Анс еиԥш заҳаз иан Кафа
дԥаԥашькит, азаара лзааит, аԥсхыхра лҽазылкит, аԥсӡы
лаҳазшәа лхахәы аужьны, ашҭа длықәгыланы арҵәаа-ар­

72

ҵәааҳәа дыҳәҳәеит. Абас ала Бадра иҭаацәа икәаԥӡа рыҩны
ишыҩназ ари ираҳаз ажәабжь еиланарҩынтит, хылагәыла
еиланаҵеит, гәрҩа бааԥсны ирзыҟалеит. Уи ашҭа иҭыҩыз
аҳәҳәабжьы заҳаз агәылацәа еиԥхасны уахь анеира иалагеит. Автор урҭ еибырҳәо, рцәажәара аҷыдарақәа ареалтә
ҵабырг иазааигәаны, иашьашәаланы ҟазарыла иаҳирбоит.
Ҳаргьы цқьа игәнаҳкыларц, ҳхаҿы иааирц азы ҳааҭгыланы
ҳарзыӡырҩып:
«Бадра иашҭа арҵәааҳәа аҳәҳәабжь ааҭыҩт. Уи злымҳа
иҭасыз агәылацәа книбаҵа уахь инеиуан. Аха аԥҳәыс (Шамил
иан Кафа – С.З.) знык ауп лыбжьы неиҵыхны даныҵәааз, уи
нахыс ӷьал-пал бжьын игоз.
– Баангыл шьҭа, аҳәҳәара баҟәыҵ. Аиаша еилаҳкаап…–
зхахәы аужьны, митә ҟаҵо ашҭа иқәыз, зықәрахь инеихьаз
аԥҳәыс лыжьжьара даҿын лхаҵа.
– Иҟалазеи, уара, иҟала! – иааиуаз ҵаауан.
– Чмазаҩ дыҟаӡамызтеи… иԥсыда…Ԥсӡума ираҳаз? – еиҭа
иҵаауан.
– Шамил дыԥсит, шәхаҵкы, сгәылацәа, Шамил... Сара
саҟара аџьабаа шәаргьы идыжәбалахьан, аха даԥсамхеит
џьым. Ҳирԥхашьеит…– аԥҳәыс мыткәманы илҳәон.
– Дида, блааҭых. Ихьзеи бара?! – ируа рзымдыруа
иааилаҩҩит зегьы.
– Шәҽаанышәкыл, бара ижәуазеи, шәеилагама, ауаҩ
иԥсы шҭоу дышәҵәуама?! – хаҵак дрылаҳәҳәеит аҳәсақәа.
– Шәҽаанышәкыл ҳәа шәасымҳәеи! Ԥхашьарами изаҳауа
рҟынтәигьы. Быҷкәын ԥҳәыс дааигеит, Кафа, бара быӡӷы
бахан быҳәҳәоит, ԥхашьарами. Аҳәҳәароума, ачара ҳзыбу­
роупеи!
– Ух, ачара изызуаанӡа иаргьы ларгьы ркәыбақәа
ҟаԥшьшьӡа инеидсыргылааит! Акаҳԥы лзын акәызма сара
сыҷкәын дзысааӡоз, џьым. Аҵара исырҵеит, ауаҩра илысхит,,
ԥшрала аӡәы диеицәам, сахьала… Нын, нын, нын, хынкыдҟьа,
исаҳазеи, исаҳазеи… Ԥшьынтә хаҵа ицахьоу. Қәҭеишь аахыс
еимырдахьоу ахаас, аблааҭых, акаҳԥ лыда уаҳа уаҩ димбаӡоз
сызҿаҵәыуаша ҷкәын…– Кафа лылабжыш лыкәааша, лхахәы
ыҵаркәыкә икалыԥсон, иааилакь илаҳаз аартны иралҳәон,
дышуан, дбылуан…Аҩны дазкуамызт, ашҭа дықәӡомызт…»
(ад. 190–191).

73

Шамил иаб Бадра иакәзар, ажәала акагьы иҳәомызт, аха
ҩнуҵҟала иԥҳәыс Кафа лаҵкьыс деицәаны дыҟан. «сыҷкәын
Аҟәа дыҟоуп ҳәа сихыҽхәон…– дхәыцуан. – Иқәнагахаша
анасыԥ аламала иузыԥшаауам ҳәа сарҳәон. Нас иҟалазеи,
каҳԥыда уаҩҵас иҟаз ԥҳәыск иара димоуа? Илзаауазеи
ԥшьынтә хаҵа ицахьоу шьоук рцәынха? Ҳҭаца ҳәа бзиа
дызлаабарызеи шьоук ран… Уи ахшара дыргәылатәазар
акәхап…Иҟалап иҳаҳаз мцызаргьы. Абасҵәҟьа ихы еилагарызма Шамил? Еиӷьуп ауаа сышьҭып. Сара – мап, ауаа… Сара
сзиҿаԥшрым, сгәы иазычҳарым» (ад. 191–192).
Шамил Мзиа лыҩны днеиуа, дааиуа дызбоз Аҟәатәи
лгәылацәа ракәзар рыбзқәа ҭыхны иркын, амыҭҳагәыс рҳәон.
Шамил Мзиа лыҩны даннеилоз лгәылацәа дрымбар ҟалозма,
икылыԥш-кылӡырыҩуа илызҿлымҳан џьара ҳәатәык
абаҳаури ҳәа ицхлымуаз лгәыла абызҳәацәа. Ҳарзыӡырҩып
иҟазшьарбагоу урҭ еибырҳәақәогьы маҷ-саҷқәак ирыдамзаргьы:
«– Ҽнак Шамил Мзиа лашҭа агәашә аартны дышҭалоз збаз
агәыла ҳәсақәа руаӡәк ус ҿаалҭит аҵәы налаҵаны:
– Ҳамаҳә даахт! – лҳәеит аӡәы.
– Дгәыкӡаны дыҟоуп. Мызк ҵуеит еибамбеижьҭеи, –
лҳәеит даҽаӡәгьы.
– Абарҭ баша еидыҽырбалоу, иаԥсоу акыр рыбжьоу? –
аӡәы дҵааит.
– Ишԥарыбжьам. Хаҵареи ԥҳәысреи рыбжьами. Уи еиҳау
иарбан.
– Ы, бара иалыбдырраауазеи, бшаҳаҭызма?
– Уахык шаанӡа лара лҿын дыҟан. Ацәашьы зны иакит, зны
ицәеит… Аҵыхәтәан ицәеит, ицәаӡеит… Иаргьы ашарԥазоуп
данцаз.
– Аԥҳәыс дахьыбгалак дыԥҳәысуп…
– Ахацәа нҵәазар, ларгьы лҽылшьуама…
– Шьоук жәантә хаҵа ицахьазаргьы, ажәеизатәигьы
даарызцәырҵуеит… Аҵыхәтәантәигьы – илақәа ханы.
Имцаӡац ҳауп аӡәгьы иимго акәымзар…
– Дигаҵәҟьома, бара, мамзаргьы ус мышгагас димоу?
– Дигоит, рҳәеит.
– Ани егьа рыхкы лдыруеит. Аҷкәын рыцҳа ихы ҭылҟьеит»
(ад. 193).

74

Аповест анаҩстәи адаҟьақәа рҿы излаабо ала, Шамил иага
игәи игәи еилаԥшызаргьы иага дыбжьажьазаргьы, аҵыхә­
тәан иаби иани рҳәатәахьы дианагеит, уи ииааит, Мзиа дидмыргеит. Уи дигартә данзыҟамла ашьҭахь ԥыҭраамҭак даҽа
ԥҳәыск слызхьаԥшны сҟалом иҳәон, аха аԥсҭаазара аангылом, дигеит иаби иани ргәы иақәшәоз, иара иаҵкыс иеиҵбыз,
ԥшра-сахьалагьы Мзиа илеицәамыз ԥҳәызбак, ҭынчк, ҿымҭк.
Аԥҳәыс ҳәа иааигаз иага игәы ҟалҵарц даҿызаргьы иара ихы,
иԥсы, ибзиабара Мзиа лахь ауп иахьыҟоу. Уи лыбзиабара
ихыԥсааны ҳәа дзыҟамлеит, ихы, игәы дизалхуам. Иеиҿикааз
аҭаацәара наԥшыхақә акагьы агӡам, ауада бзиақәагьы иауит, аха ҩнуҵҟала хаара мацәак аҵам, избанзар уа абзиабара
зыҟамлеит. Иигаз иԥҳәыс лзы игәы дҭахәцуа абас иҳәоит:
«Сара сыԥсҭазара ҩызӡа, асасааирҭаҿ сыҟоушәа ицоит. Улраӷьуам, улырхәыцуам, сара ԥҳәысыс иаазгаз, улырччом…»– иҳәон гәаныла. Игәы анихьҵәҟьоз (уи уажә лассы-лассы ахьаа изцәырҵуан) иара дизымҵаакәаны ахәшә
аагашьа дақәшәомызт. Лыбла ҭаа, ииҳәарызеишь ҳәа иара
дихәаԥшуан. Тәык леиԥш лхы ҟалҵеит» (ад. 216). Ажәак
иадамзаргьы иҳәатәы иахымԥоз иԥҳәысгьы, иоуз ауада
ҿыцқәагьы ирзымԥсахит Шамил иԥсҭазара. Иԥҳәыси иареи
аҭыӡшәа рыбжьамызт, аха бзиа дизымбеит, дрыцҳаишьон.
Дигар, еицынхо иалагар, ла лзы дыхьшәашәаӡа дҟаларым
ҳәа дгәыӷуан, аха иамуит, игәы дажьеит. «Данигагьы уаҳа
лыгәбылра изымкит. Мзиа блала илҳәоз ари ҿылагьы
илызҳәомызт. Лгәы хәыҷы хьахьаӡа иара изы иаартын.
«Иуҭаху анҵа, иуҭаху саҳәа, ишуҭаху сныҟәгала, амала уареи
сареи ҳаицыҟаз», – лҳәарашәа акәын дышихәаԥшуаз. Лара
дыстуденткан, сынтәа ақыҭа иалҵны иааз аӡә лакәын. Иара
дқалақь ҷкәынан. Иааиҳәоз зегьы лара лзы закәанк иаҩызан.
Аҵыхәтәан иаргьы дашьцылан, адҵақәа ракәын илиҭоз, абри
абас иҟаҳҵар ишԥаҟалари ҳәа длазҵаауамызт, длазҵааргьы
уара ишуҭаху лҳәон, зегь дара роуп. (ад. 216).
Шамил Мзиа лыбзиабара дахәаҽуа, иԥырымҵуа даныҟа­
ла, иаби иани рҳәатәы, ражәа ииааины уи дахьигаз азы
имашьхәылҵ дацҳауа аҟынӡа дахьхәны дыҟоуп. Дыгәжәажәо
иқьаад бӷьыцқәа ирниҵо рҿы иаҳԥылоит абас иҟоу ажәақәа:
«Исықәнагоит. Саб! Сан! Абарҭ роуп аԥсҭаазара сызҭа. Саб!
Сан! Абарҭ роуп сара аԥсҭаазара сымызхыз. Мзиа бзиа дшызбац дызбоит» (ад. 211).

75

Шамил дышнеи-шнеиуаз, маҷ-маҷ аҩыжәра ҵигеит,
игәыхь еиҳа-еиҳа дыхҭанакит. Иҩныҟа санбагәарлои ҳәа
даауамызт. «Дахылон илахь еиқәпата, дынгәарҵуан илахь
шеиқәыз» (ад. 210). Еиҳа-еиҳа дҵаакәкәалон, аҵыхәтәан
иԥсҭазаара далҵит, арыжәтә иаџьал акәзаарын. Иаби иани
агәы мыжда иаақәхеит, рхы ахьыргара рымамкәа, ргәырҩа
цәгьеи дареи еизынханы рыҩны иааҩнахеит. Лымкаалагьы Шамили ан иаарласны агәырҩа дарҩеит, дышҵәуоз
лыблақәа алаӷырӡ иаблит. Лԥа Мзиа ԥҳәыс дигеит ҳәа уҳәансҳәанла ианлаҳаз илҳәаз, илуз зегьы дрыхьхәит, аха иалаухи, ихьшәахахьан, шьҭа иааг. «Акәтыхьчагьы ԥҳәысс димандаз, иара деибганы дсымандаз, нан» (ад. 245), – лҳәоит, аха
дабаҟоу лԥа заҵә лара лыгәнымҩра иахҟьаны иԥсҭазаара
ҿахҵәахьан.
Абраҟа иазгәаҭатәуп Шоҭа Ҷкадуа ишәҟәҩыратә ҟазара­
ҿы иҟазшьарбагоу ҭагылазаашьак аӡбахә. Изакәу уи ауп
аԥсуа шәҟәыҩҩцәа аӡәырҩы ишрыхьло еиԥш, Шоҭа Ҷкадуа
ипер­сонажцәа рҟазшьақәа аԥхьа ианаацәыриго ишыҟоу
ишьақәханы, еиҭакра рықәӡамшәа, истатикатәқәаны иаан­
хаӡом, идинамикатәқәоуп, анаҩсҟа еиӷьу ахь аума, еицәоу
ахь аума џьара рҽеиҭаркуеит. Зегьынџьара инеибанеиԥш­
ны илымшазаргьы, аперсонажцәа аӡәырҩы рҟазшьақәа
ахьеиҭакхо ишәҟәҩыратә ҟазара ҳаракы иазҳәоуп. Абри
ахшыҩҵак зырҵабыргуа иреиуоуп Шамили Мзиеи рхырҿсахьақәа.
Шамил аханатә еиҳа дыӷәӷәаны даабон, аха анаҩсҟа еиҳа,
еиҳа дыԥсыҽхон, аҟазшьа ӷәӷәа изаамырԥшит, иаби иани
ииашамыз рҳәатәы дацныҟәар акәхеит, икәша-мыкәша ауаа
ирҳәарызеи ҳәа дшацәшәоз ауп ихы шифаз. Мзиа лакәзар,
аповест актәи адаҟьақәа рҿы акыр дыԥсыҽны, лынасыԥ
илна­ҭаз аахақәа дхырҽны, дыҟәны, аԥсҭаазара аҵан длеины,
неиҭаҳәашьак лымамкәа даабозар, анаҩсҟатәи адаҟьақәа рҿы
еиҳа-еиҳа дыӷәӷәахоит. Уи лҟазшьа аԥсыҽраҟынтә аӷәӷәарахь
иахьиасыз лара лзгьы Шамил иани иаби рзгьы ԥсҿыхганы,
еиқәырхаганы Шамил иахь илымаз абзиабара шыӷәӷәаз, иш­
ҵаулаз, ишыцқьаз агәра ҳгартә иҟалҵеит. Ашәҟәыҩҩы Шамил иаби иани ргәырҩеи дареи еизныжьны, ихәыларцәаны
ишыҟаз иаанимыжьит, рԥазаҵә дышрыԥхазгьы даҽа лашарак изықәгәыӷшаз, рыҩны, рашҭа инҭаирԥхеит Мзиа

76

иаалырԥшыз лҟазшьа ӷәӷәа иабзоураны. Лара Шамил ԥҳәыс
дшимгазгьы, иара иҟынтәи лцәа иалашәахьаз ахәыҷы
дыԥхасҭатәы ҳәа шлидицалахьазгьы, деиқәлырхеит, длыхшеит аҷкәын хазына, уи Шамил ихьӡылҵеит. Аҵыхәтәан уи
илыхшаз ахәыҷгьы ларгьы Шамил иаби иани – Бадреи Кафеи
ирыдыркылт. Абас ала уи аҩнаҭа анымӡаартә, ахәышҭаара
амца мыцәартә иҟалеит.
Шамили Мзиеи реиԥш арԥыси аԥҳәызбеи бзиа иеибабаны, рҭахцәа ирымукәа, ма еиуеиԥшым даҽа мзызқәак
ирыхҟьаны рынасыԥ еиԥдырҟьо, нас уи атрагедиа аҟынӡа
икылнаго, аҭаацәарақәа зышьақәымгылакәа еилабго аԥсуаа
реалтә бзазараҿы акырынтә иҟалақәахьеит. Ус еиԥш иҟоу
афактқәа иахьагьы ана, ара иналаршә-ааларшәны акәзаргьы
иаҳԥылалоит. Иааидкыланы, аповест «Аԥҳәыс лас…» аҿы
автор изҩыдоу ипозициа злаҟоу ала, даҽа зныкгьы агәра
ҳгоит абзиабара амч шду, иҟәымшәышәу, иуашәшәыроу,
иахӡыӡаны ахьчара зҭаху уаҩытәыҩсатә цәанырра лашак,
ссирк шакәу. Уи агәымбылџьбарареи амҽыӷреи анаалом,
иеигӡатәуп, иеиҷаҳалатәуп.
Аҭаацәаратә еизыҟазаашьақәа ирызкуп иара убас Шоҭа
Ҷкадуа иповетқәа иреиӷьқәоу иреиуоуп ҳәа иԥхьаӡоу «Аччара баҩ алоума?!», аха араҟа ишьҭыху атема зынӡа даҽакала
иӡбоуп. Аповест аперсонаж хада аԥҳәыс ҿа Нана лыхьӡуп.
Абри аповест ала автор ииҳәарц ииҭаху аидеиа хада
иааркьаҿны абас иҟоуп: абзиабара мышхәбзазарас иааҟоу зегьы ирыцкуп, уи ауп ауаа еибаркны измоу, бзиабара ахьыҟам
ԥсҭазара бзиагьы зыҟалом.
Нана лара лыԥсы илаханы бзиа илбаз арԥыс иакәымкәа,
лымч мырхакәа лаби лашьеи уҳәа лҭынхацәа амал имажьуп
ҳәа лара илҭхӡамыз даҽаӡәы дирҭеит. Дзырҭаз лхаҵа лара
лаҵкыс қәрала акыр деиҳабуп, Мшәылды ихьӡуп. Иҩашьаӡом
лабхәаара (лхаҵа, лабхәа уҳәа назлоу) шмешьчанцәоу.
Наԥшыхақә Нана дахьнанагаз аҩнаҭа заманоуп, рышҭа ҭбаа
ду, акәаскьа еихагыла ду рызҭагылоуп. «Аиашаз, амал уаҩ
насыԥс ихәозар, мал рыгым урҭ. Уахьыԥшра узымдыруа ихиан аҩнуҵҟа. Ақыҭаҿ акәым, ақалақь аҿгьы ус ихиоу аҩны
убацәом. Зегьы цқьоуп, иахьырҭыԥу иҟоуп» (ад. 257).
Нана лашьа Парҭенгьы аҩыжәра, абарбара, еижьагоу
аҿ­раԥш­рақәа, аҽыргәаԥрақәа, ақьафура бзиа избо мешьчанк, уаҩ гәаҩак иоуп. Уи ус шакәу агәра ҳдыргоит иаҳәшьа

77

лхаҵеи лареи еинымаало, аҭыӡшәақәа рыманы ианыҟала,
иҩызак диманы уахь данцо амҩан ииҳәақәо, уа дахьнеиуа ихымҩаԥгашьақәа, иажәақәа. Парҭен имаҳә (Нана лхаҵа
Мшәылды) дуаҩ бзиоуп ҳәа акәымкәа, дуаҩ беиоуп ҳәа
дыԥхьаӡаны дахьихыҽхәо мацарагьы ҟазшьарбагоуп. «Нана
лхаҵагьы дара дбеиоуп. Қыҭала ус ибеиоу иԥшаара дара
иуадаҩуп» (ад. 255) – иҳәоит иара.
Нана лабхәа Мыдга излаиҳәо ала, лхаҵа Мшәылды «кассирс акомхоз аҿы аус иуеит. Лара дырҵаҩуп» (ад.260).
Абас шакәугьы Нана лҭыԥ дықәым, дыкшаԥаноуп дшы­
ҟоу. Ԥсихологиала акыр ирҵабыргны, аԥхьаҩ ихы, игәаҿы
инеиртә иҳәоуп лашьа Парҭен дицны ла лҿы инеиз иажәа­
қәа: «Архьшәашәага иҭарҵаз ашәҭ еиԥш акәын уи лыԥш­
ӡара шьалашәны, ишьақәханы ишыҟаз, дгәыкы-ҵәыкуа
ажәа лымҳәаӡеит. Лашьа изынгьы дымгәырӷьеит. Аԥ­хьан
дылбахьазшәа акәын дышихәаԥшуаз. Иаалбоз зегьы лара
лзын еиԥшын, акакәын. Лыԥшӡара, лгәыкыра, лгәырӷьалычча зегь ҵааршәыраха акы иакын. Аӡә акы илырхәомызт,
зегь лара илылаԥсны илылан…» «Иҟалҵоз зегь ҟаҵатәуп
ҳәа иҟалҵон. Лара илҭахӡамкәан, аҽа мчык илнарҟаҵозшәа
акәын ишыҟалҵоз» (ад. 261).
Нана лхаҵа иҩнаҭаҿы иага мышхәыбзазара аҟазаргьы
лара уи доуҳала далхәдаауп, ччаԥшьк лхы-лҿы иқәны дзы­
ҟамлеит. Илыцәдырӡыз лыцәдырӡит, хнырҳәышьа амам.
Ларгьы лынасыԥдара лҽамариашаны, данышәаны дыҟоуп.
Ҭаацәарала днасыԥдоуп, аха аԥсҭаазара зынӡа лгәы ахшәаны
дыҟам, уи ахьынҳаларҭа лымоуп, лзанааҭ (арҵаҩра) бзиа
илбоит, уи ала лгәы лҟычуеит, насыԥс илыԥхьаӡоит. Ашкол
аҿы ақыҭа уаа рхәыҷқәа аҵара длырҵоит, илааӡоит, лдырра иазлырҳарц, лҵара иацылҵарц дашьҭоуп. Зыбзиабара
лхамышҭуа, лгәаҵа иҭоу арԥыс Володиа иакәзар, лара данимоу аҭаацәара далалеит, ҩыџьа ахшара имоуп. Ленинградҟа
дыҟоуп. Иан лаҳәшьа лахь (Нанараа ахьынхо ақыҭахь) аара
даҟәыҵит.
Нана дзыднагалаз аҭаацәареи лареи еихьыр-еивыр ауп
ишыҟоу. Ари аҩнаҭаҿы аҳра зуа аизыҟазаашьақәа ратмосфера лара лзы иҟәыкуп, илашьцоуп, дахәаҽуеит. Доуҳала лареи дареи еиқәшәом, лара лдунеи хазӡоуп. Уи ус шакәу агәра
ҳдыргоит мшынҵа ҳасабла илҩыз лқьаадқәа. Ҿырԥштәыс

78

иаагозар, уа џьара абас лҳәоит: «Саргьы сҭаацәароуп! Сани,
саби, сашьеи «снасыԥдартәуазма», исзырыԥшааит «анасыԥ»!
Иаауеит, аҵәцақәа шьҭырхуеит, ҳшеигымхаша ҳәа ажәа
барақәа рҳәоит, ицоит. Сара сыҟоуп ахьӡуп, сыҩны! Ара иҟоу
сара сыбаҩ ауп. Санхәагьы… Уи абра дажәит, аха аҭаацәара
лҳәо смаҳац. Ари аҩнаҿы насыԥс иршьо аҵәцеи аҩи роуп,
ҳара ҳабзиоу, ҳацәгьоу злардыруа иахьа заҟантә акәытқәа
ҳшьуеи, абысҭа аауеи, аҩы ҳнаҳауеи роуп. Сара сынасыԥ
аԥшаара шьҭа сашьҭам, уи ԥсит, иԥсыз аамҭа иафеит. Ара
сзыҟоу? Саб иҩнгьы абраагь сзеиԥшуп. Иамур абра еиҳа
сгәы азааиуеит. Сара дрыцҳасшьоит сыԥшәма, ԥҳәысс саазгаз ахаҵа. Уи ихатә ԥсҭазара имоуп. Уи иреиӷьу џьимшьои
аԥсҭазаарақәа зегьы» (ад. 285–286).
Нана лхаҵа иҩнаҭаҿы зегь реиҳа аҭыӡшәа рылызхыз лара
дахьымыччо, лылахь еиҵыхны дахьыҟам ауп. Абар лабхәа
Мыдга ииҳәо иажәақәа зеиԥшроу: «Лыԥшра бзиоуп, лгәаҭа
бзиоуп. Нас илыхь сыздыррам. Аӡә дылцәаҳшьызшәа есымша лылахь еимахәылоуп. Ланаџьалбеит дааҳҿаччааит, уаҳа
акагьы ҳҭахым! Убри заҵәык лылымшои, уаҳа ак лҳаруам!
Шәаалабжьа абаақәа, анс шәҳәа, арс шәҳәа, даазыҟашәҵа,
лгәы ҳзалыртааит иалшо акы акәзар. Сыҷкәын ак ала
дыҵкьыҵкьалшьо дыҟазар убоит, алым еиԥш дгылоуп…Дкасируп. Уара изуасымҳәозеи лассы «Волга» ҳәа изҿу ааихәоит.
«Апобеда» иман, игәамԥхазт иҭиит. Зегь лара илтәыми
ланаџьалбеит. Даагәырӷьааит. Ари зегь џьоуп изырҳаз, пату
ақәлҵааит, игәы ааҟалҵааит, илыхьзеи, дҭакәажәума аччареи агәыҟаҵареи лылымшо…» (ад. 273).
Лхаҵа Мшәылды иакәзар иԥҳәыси иареи рҭыӡшәақәа
рҵыхәала иҩны инеиз лашьа Парҭен дидтәаланы «ура!» – ҳәа
аҩы ахьижәуа ус иҳәоит:
«– Бычча, былахь ааиҵых! Ма башьа бааиеигәырӷьа! – ибжьы гон Мшәылды. Баачча иҟалалакь ббап, уи азын аԥара
уаҩы ибымихуам! Уара абри уаҳәшьа шәыҩны даныҟаз дыччозу?
– Уи акәмыз дызҿыз!
– Нас абри са сҿы илгәыҵашәазеи! Ма шәара шәҿы дшыҟаз
лычча нҵәоу! Ҳа! Ҳа! Ҳа!» (ад. 273).
Нана лашьа Парҭен иҩыза дицны лхаҵеи лареи аҭыӡшәа­
қәа ирымоу реилыргаразы иахьнеиз ирыцәнымхозшәа
аԥсшәа карҵәаны ираҳәо ирыдыркылеит, ирԥылеит. Аҿ­

79

раԥшразы ируҭозеи, акагь ҟамлаӡазшәоуп ишрацәажәо.
Аухагьы, адырҩаҽынгьы Ԥарҭенгьы Мшәылдгьы аҩыжәра
ҭарҵеит, меигӡарахда ироуны аныҳәаҿақәа ныркылан
рыбжьы харзала, харабӷьара ашәагтьы рҳәон. Изыҩнатәаз
азал иҩныҩуан ашәаҳәабжьы: «Ура сасо, оҳоҳо!.. Ура сасо,
оҳоҳо!.. Шәааи, бара шәызкызеи! Афатәгьы шәзыҟамҵо,
ҩыџьа аҳәса аҩны шәахьтәоу!.. Былахь ааиҵых, былахь! Баачча, иҟалалакь ббап!.. Ура сасо, оҳоҳо! Аҩеишьа алеишьоуп,
оҳоҳо!.. (ад. 287).
Арҭ ажәақәа зҳәо Мшәылды иоуп. «Ҩыџьа аҳәса аҩны
шәахьтәоу!» – ҳәа зиҳәо иԥҳәыс Нанеи иани рзоуп. Нана
лашьа Парҭенгьы доуҳала дызааигәоу имаҳә иоуп, имаҳә
иеиԥш иаргьы доуҳала длаҟәуп. Иаҳәшьа дзыргәамҵуа,
лшьара дықәҟьаны дызмоу ихахьы иааигаӡом, анасыԥ
лысҭеит, са исыбзоуроуп ҳәа ихы дахыҽхәоит. Иҩызеи иареи
гьежьны ианаауа уи иеиҳәо иажәақәа дызусҭаҵәҟьоу бзианы иаадырԥшуеит, ҳрызхәыцып. Имаҳә иҩназы абас иҳәоит:
«Ашьқаԥқәа, ауарҳалқәа, адиуанқәа ҳәа ирзыҩнажьыз
убо!» (ад. 288). Арҭ ажәақәа ҳара иҳаилдыркаауеит Парҭен
дызхыҽхәо аҩнымаҭәақәа шракәу.
Анаҩсҟа Нана дшиҭиз далацәажәо ус нациҵеит Парҭен:
«Сара соуп анасыԥ лызҭаз. Уара изуасымҳәозеи, ҳарҭ
ҳаиҩызцәоуп, уахык аҩны дсыман снеит Мшәылды смашьына акы агуп, усзахәаԥшып ҳәа. Ауха уа дагьынхеит.
Нана лымаҵ, ушьа игәаԥхеит. Уажәы-уажәы длыхәаԥшуан.
Нас агәҩара ансоу, нап асыркит. Лара дақәшаҳаҭыз џьушьо:
аҳәышәҭа уаҩажә иоума сзуҭо, сара смыцхәны сшәымоума
ҳәагьы салҳәеит. Ашьҭахь уахык сани лареи ак еимаркын
дагьҵәуеит.
– Сзуҭалакь аӡәы сиҭ! Дзеиԥшразаалакь, амала, ҩ-шьапык
иҵаз! – ҳәа салҳәеит. Уи акәхеит. Аӡӷаб ианлыхәҭоу дцароуп… Лара илдыруа џьушьо анасыԥ ҳара ишлаҳҭаз. Иарна
лаҳәшьаԥак дыҟами, ихахәы еиларгыланы, убри сицымцар
сҽысшьуеит ҳәа лалҳәазаарын сан. Сара исалҳәар, дысшьуан,
аха исалымҳәеит… даҿын Парҭен. – Уажә ирласны сымаҳә
«Волга» изаауеит. – Усҟангьы ҳаароуп! Ицәгьаны ҳныҟәргама?
Аиаша ҳәа?!» (ад. 289).
Парҭен арҭ иажәақәа зеиԥшроу ала, иаҳәшьа дуаҩуп, лхатә
насыԥ лара илыӡбо, ма уи аӡбара лара далархәну акәӡам
дшиԥхьаӡо. Ахал ара илзиԥшааз анасыԥи лара илҭахызи

80

еиқәшәом, еивыгоуп. Убри азоуп аччараҵәҟьа лылымшо
дзыҟалаз.
Нана лҭынхацәагьы лабхәараагьы аӡәгьы дылцәырым­
шьит, аха лыбзиабара ршьит, ирхәаҽит, иԥхарҵеит. Лхаҵа
иҩныҟа лара дназгаз бзиабараӡам. Лара бзиа илбоз, бзиа
дызбоз арԥыс Володиа диццар лани, лаби, лашьеи ирымуит. «Исзыбымун, сан. Срыцҳахоит, сгәаҟуеит…» (ад. 284),
– шылҳәоз ауп Мшәылды дыширҭаз. Ҳарзыӡырҩып Володиа иӡбахә ала Нана лани лареи еибырҳәо аҭыԥқәак.
Володиа Ленинградҟа дахьцаз, данцоз иацәажәарҭа
ахьылмоуз иахырҟьаны Нана дышҵәыуоз лан ианылба
дааи даалзыҵҟьеит: «Абыржәыҵәҟьа иаасабҳәароуп уи
аҷкәын хыш ибзиуз. Ианыбымҳәа бхы рҷаҷан абра аиарҭа
быласҵоит. Амшгацәа, цыгәхыршәҭ ҟаҵацәа рзын акәызма
сара сбыдыԥсылаха бзысааӡаз. Ибзааигазеи ҳәа сбазҵаауеит.
Иҳәа, зегь дара роуп аҳақьымцәа рҿы бсымгар зуӡом!
– Сан, бҿы ацәа ахыбымхын, уи ус иҟоу бжьысӡам. Уи Володиа иоуп…
– Ух, иҩызцәа дрылшәааит сара дысныҳәаанӡа!.. Дцо,
даауа, ииулакь, уеизгьы бирҵәуеит. Иаб дихымшеи. Иаб
амаҳагьа! Иҟаиҵахьоу бдыруама иаб?
– Исыздырӡом, сан, исыздырӡом. Издырырцгьы сҭахӡам.
Сара издыруа Володиа иоуп. Уи сара бзиа дызбоит. Сыԥха­
шьоит, аха уи санибымҭа сара сзын хәлоуп, ибдыруаз…
– Иаргьы баргьы иахьа шәхахәларгьы уи биццан ҟалом.
Бара сара бсыхшеит, сара бсааӡеит, сара иахьысҭахым бцар
зуам» (ад. 284).
Анаҩсҟа ан еиҳагьы лҽырӷәӷәаны, Володиа сицымцаар
срыцҳаахоит, сгәаҟхоит ҳәа Нана илҳәо лажәақәа дрыцраланы ан ус ҿаалҭуеит ирџьбараӡаны:
«– Аӷьараҳәа бҟалоит! Ацыфа ду ҳамоуп! (Ацыфа акәу
џьушьап аус злоу! – С. З.). Бахан ифала, амаҭәа бара ибымоуп, бҽеилаҳәала, аҵара ҵала, бан дыҟоуп, баб дыҟоуп, башьа асаланҭеиԥш дбывагылоуп. Ианаҭаххо ҳара бҳашьҭуеит
хаҵа. Ус акәымкәан исамҳәакәан маӡала банца, абар ашаха ашәындыҟәра иахьҭоу. Сыхәда илахаҵаны абра ауадаҿы
скәалкәало сҽыкнаҳан, ҟыҟҳәа сҽысшьуеит. Жәамш ҵаанӡа
еиҭах арахь аатәыс ибықәшәоит. Арахьгьы баармышьҭуа,
уахьгьы уаҩ гәыгәцәа бхамкәа, зан лҽылзыршьыз ҳәа ауаа

81

беибадырбо бҟасҵоит. Абри ҟасымҵозар, сан лыбаҩ схаԥыц
ақәсыргылааит…» (ад. 284).
Аповест «Аччара баҩ алоума?!» аҟынтәи Нана лхаҿсахьа
акыр иаҳгәаланаршәоит аповест «Аԥҳәыс лас»… аҿы иаабаз Шамил Марыхәба ихаҿсахьа. Аҩыџьагьы зыбзиабара зқәмҿиаз уаауп. Ҵоуп, Шамил иеиԥш Нана лыбзиабара
дахымԥсааит, аха ԥсык иеиԥш лхы ԥхьаӡо, лыԥсҭазара хаарак
аҵамкәан, анаур еиԥш ауп ишымҩаԥысуа. Автор ииҳәарц
ииҭаху еилкаауп – абзиабара ахьыҟам, ԥсҭазара ыҟам ҳәоуп.
Урҭқәа зегьы зыхҟьаз аилибамкаареи, агәцареибамкреи,
ажәытәи аҿатәи дунеихәаԥшышьақәа реиҿыхарақәа роуп.
Иҵоурам, икьаҳәу ажәытә дунеихәаԥшышьақәа ауаҩы
дзырхымԥар, дырзымиааир, Шамили Нанеи ирыхьыз ихьуеит.
Шоҭа Ҷкадуа иповест «Иреиӷьу афакультет» аҿы ажәабжь­
ҳәара мҩаԥысуеит агазеҭ аредакциаҿы аус зуа ажурналист
Бақь-иԥа Чанҭа ихаҿала. Аҩымҭа аҵакы злаҟоу, акомпозициа злеиҿкаау ала, иҩашьаӡом автор ихаҭа иҿахәы зҳәо,
ипозициа аанызкыло абри ихыҭҳәаау аперсонаж – ажурналист шиакәу. Даҽакала иаҳҳәозар, Бақь-иԥа Чанҭа ипрототип
автор ихаҭа иоуп ҳҳәартә иҟоуп.
Ара ашәҟәыҩҩы илшеит аԥсуаа ҳҿы ақыҭеи ақалақьи,
аҵара змоуи измами реизыҟазаашьа аганқәак убла ихгылартә
ҟазарыла раарԥшра.
Ҽнак ажурналист Чанҭа аус ахьиуаз иуадаҿы ихала дыштәаз ԥҳәыс быргк дныҩналеит дыԥхашьаԥхаҵо.
Анаҩсҟа излеилаҳкаауала, уи Чанҭа иани иаби здыруа, ауа
иуа кьантыжә маҟа ҳәа ихараӡоу еиуаракгьы урҭ рҿы измоу ԥҳәысзаап, ажәытә зны дара рганахь дынхозаарын.
Нышька лыхьӡуп, Атышаду ақыҭантәуп. Ажурналист лара
зынӡакгьы диздырӡом, лара аԥсшәа карҵәаны, сышԥоу­
зымдыри, ҳара ҳтәы уами, уҭыгга ишԥаузҳаи лҳәоит; лнапы
авырвырҳәа иргьежьуа, «ухахә сара сцааит» (ад.291), – ҳәа
дгәыдылкылоит. Чанҭа данхәыҷыз иани иаби ыиасны ишцоз амш цәгьахазаарын, аӡиас Улыс хыҵны илеиуан, ау­
ха аӡы ирнакын Нышькараа рахь имҩахыҵны иԥхьазап,
Чанҭагьы дыԥшқаны дыркызаарын. Убри ауп зегь реиҳа лара
илгәалашәо. Лцәажәашьала ссиршәа иҟазшьарбагоуп, зыхшара рзгьы, рыкәша-мыкәша иҟоу ауаа рзгьы иразу аԥсуа

82

анацәа, агәыразқәа иаарҿыхны иҳәоушәоуп ишыҟоу. Иааҳгап
еиҳа иҟазшьарбагоу лажәа ацыԥҵәахақәаки ажурналист
Чанҭа дныбжьаԥаланы ирониа ҳасабла ииҳәо иажәақәаки:
«– Шықәсык зны уаби уани ҽыла Арасаӡыхьҟа ишцоз…
Улыс леины ихышхыҵәаны ицон. Ирҳәазаны иаанагоз ахьа
шьап дуқәа рҩыза уажә Маскәа уцаргьы иубом. Изхысҳәаауа,
ауха аӡы ирнакын ҳара ҳҟны иҟан, уаргьы урыцын ауха!
– Сароу?!
– Ауха аџьмахш иалхны аԥышәҭрықь ҟаҵаны иуҿазҵаз
– абри сара соуп! Аҵәыуара уаналага, агәылара сцан, игараз
ахәыҷы сиҳә-сичо дгархны, агара уара иузааганы угарасҵеит.
Сара сакәын аухантәарак адыгә-дыгәҳәа угара зырҵысуаз.
Аҵәыуарагьы уааҟәыҵит. Ублақәа разӡа усыхәаԥшуан.
– Саҭашәымҵан шәахьысзымдырыз! – сҳәеит сара. –
Ақашь анызба цқьа шәсызгәнымкылазаап!
– Ҳара усҟан Џьапуаа рхәаны ҳанхон… Башоуп, башоуп, егьа сҳәаргьы, тәымшәа ауп ушсыхәаԥшуа. Аҿар шәгәы
былӡом. Амашьына ҟалеит, апауез ҟалеит, аҳаирплан ҟалеит,
амаҭәа ԥшӡақәа ҟалеит, аха аҿар шәгәы былӡом! – даҿын
аԥҳәыс. – Дида, дзаҟарахазеи! Иаб даум, иан даум, захь дцада, бара, ари? Ианшьцәа рахь дцеит, бара, ари…» (ад. 292).
Нышька абра зыӡбахә лҳәо аџьмахшы иалхыз аԥышәҭ­
рықь аниҿалҵоз, агәылара дцаны агара ааганы, дгараҵаны
данлырцәоз аахыс Чанҭа длымбацызт, иӡбахә акәын илдыруаз. Абарҭ ажәақәа анылҳәа аҽны Чанҭа лхы иқәкны дааит,
дгәыкы-ҵәакуа аԥсшәа иалҳәоит, дызаазгьы жәеиза класск
ирылгахьоу лыԥҳа Душьа аинститут дҭаларц, иара апротекциа лзыҟаиҵарц ауп. Душьа ашкол далгеижьҭеи шықәсқәак
ҵуеит, уажә адагьы аинститут дҭаларц далагахьан, аха
дызҭамлеит.
Аповест аҿы ажәабжьҳәара хацыркуп абарҭ реиԥылареи
реицәажәареи рыла.
Нышька цәгьара лыҵаӡам, дразуп, аха аҵара ахьлымам
иахҟьаны ииашамкәа дахьхәцуа рацәоуп. Аколнхараҿы
аус луеит, лара илҳәан еиԥш, маҵурас илымоу аҽагакроуп.
Лхаҵа иакәзар (уи лара лажәақәа рыла ауп иӡбахә шаадыруа),
лара лажәақәа рыла иаҳҳәозар: «Аҩн иҟоу усгьы акомхоз азы
иԥсы иҭиуан» (ад. 297). Нышька уҳәан-сҳәанла илаҳақәахьоу
ауп зыгәра лго. Урҭ рахьынтә иишақәоугьы ауҟахым, аха

83

амци аҵабырги еилыԥшаан илыздыррам, аинститути афакультети лзеиҩдырраауам. Аинститут аҭалара шыхьӡу, ишпрестижу лдыруеит, аха лыԥҳа уи лҭаху, дазыҟаҵоу атәы
хшыҩзышьҭра алҭаӡом. Аинститут аҭаларазы аҵарҭыша ргоит ҳәа лаҳахьеит, уи азоуп «Ухы акәӡам изхәаԥшуа, уџьыбоуп»
(ад. 296), – зылҳәо. Аха адырра, аҽазыҟаҵара, ашәҟәԥхьара
шаҭаху гәаалыгӡаӡом.
Нышька лыԥҳа Душьа лакәзар, лҟазшьа хазӡазаап. Автор уи аԥхьа данаацәыриго гаӡак лакәушәа даабоит: «Дуамам-уамамуа дааҩналт ӡӷаб шкәакәа ҟәазк» (ад. 298).
Анаҩсҟа Чанҭеи Нышькеи ахьеицәажәо Душьа акыр аамҭа
лҽалалырхәӡом:»Дҟәазӡа, дышкәакәаӡа, дҭынчӡа дахьтәоу
лхы аалырҵысуеит. Уи иаанаго акрыздыроу ҳәоуп» (ад. 295).
Душьа илызкны аԥхьатәи аминуҭқәа рзы ҳара иҳауа
агәаанагара хыбгалоит, еимбӷьыжәаауеит анаҩсҟа дааи­
гәаханы цқьа данаадырлакь. Ажурналист Чанҭа уи
ҽмыршьагала, днахыкәшо-даахыкәшо далацәажәо иҿааи­
хеит. Игәра лгартә ирхааны, гәаартыла данлацәажәа,
лара дзакәҵәҟьоу лҽаалыртит. «Душьа аҽаӡәхаӡеит
ҳаицәажәоижьҭеи! Лҿы аунашьҭит. Аҿаҳәа дцәажәоит» (ад.
317), – иҳәоит Чанҭа. Душьа лцәажәашьала еилкаахеит –
аԥсҭаазара изҩыданы дахәаԥшуеит, илылшогьы лдыруеит,
илылымшогьы лдыруеит. Лан дназлоу џьоукы-џьоукы реиԥш
аинститут дызҭамлеит ҳәа ихьмыӡӷылшьо, атрагедиа алылхуа дыҟам. Аԥсҭаазара институтдагьы алагәрӷьашьа шамоугьы лдыруеит. Лан ҭаха лылымҭаӡо даналага, уи лаҳаҭыр
азоуп Душьа аинститут дҭаларц Аҟәаҟа дзааз, мамзар лхы
лзымдыруа, дахьзымнаӡо лшьапы кыдлыргыло дыҟаӡам. Уи
азоуп Чанҭа абаз зиалҳәо:: «Сара сдырра аинститут сазҭаҵом.
Баша шәаргьы шәызсыргәаҟуазеи, сыхгьы зсырԥхашьоузеи.
Саналгаз ашықәсан ацхыраара соузҭгьы сҭалон. Усҟан сара
исеицәаны изҭизгьы иҭалақәаз ыҟоуп, аха уи шьҭа иазаауазеи. Адырҩашықәсангьы… аԥхьа санҭалоз издыруа абжагьы
сымдыруа ауп сшааз. Сынтәа, изааӡарызеи, баша сааит» (ад.
308–309).
Душьа лцәажәашьеи лхымҩаԥгашьеи зеиԥшроу ала,
алитературагьы еилылкаауеит дыцәгьаӡамкәа, аӡәырҩы
аԥсуа шәҟәҩҩцәа раԥҵамҭақәагьы дрыԥхьахьеит, аԥсуа
спектакльқәагьы лбахьеит, урҭ ирызкны иаалџьушьартә
изҩыдоу лхатә гәаанагарақәагьы лымоуп. Убас шакәугьы

84

ҵара дук ҵаны, уи аганахь ала перспектива дук, ԥеиԥш дук
шлымам лдыруеит, ҽырбашақә, ауаа иҟарҵо ҳәа, адиплом
азы мацара лҭынхацәа аџьабаа дырбаны, лыхгьы аџьабаа
арбаны аинститут аҭалара лҽазҵәылхны дашьҭам. Убри
аҟнытә уахь азы лгәы каршәны, аԥсҭаазараҿы лара дызымариоу, дызыманшәалоу аус аҿы аҭыԥ аанылкыларц,
убра лҽышьақәлырӷәӷәарц дашьҭоуп, иагьлыллыршоит. Уи
ақыҭаҿы анхареи ачаи ҿыхреи роуп. Адгьыл ҳаҭыр ақәлҵоит,
уи ақәаарыхры зыԥсоу романтикатәла иалгәарԥхаӡаны ауп
ишылҳәо. «Адгьыл ашәҟәы аҵкыс излеицәои? – ҿаалҭуеит
лара. – Ашәҟәгьы абӷьыцқәа аартны иуҭаху уаԥхьозар, адгьыл абӷьыцқәа узаартыр иуҭаху унаҭоит» (ад. 314).
Ажурналист Чанҭагьы, аҩымҭа авторгьы, ҳара аԥхьаҩ­
цәагьы Душьа лхазы иалылхуа абри амҩа зегьы иреиӷьу
факультетуп ҳҳәартә иҟоуп. Насгьы ихадароу, лан
илгәамсԥхозаргьы (уигьы аҵыхәтәан дазааиуеит), бзиа илбо,
бзиа дызбо арԥыс Рауфи лареи еинасыԥхоит. Рауф абаҩхатәра
злоу, ажәеинраалақәа зыҩуа ҷкәына ҟәыбҷак иоуп. Иан лаб
хҭабаак иакәын ҳәа Душьа лан Нышька аҽыԥныҳәа иҟалҵо
акагьы аанагаӡом, иаргьы агра имоуп, ишьапгьы иҵишьуеит.
Уигьы баша хьмыӡӷыла имыхьӡеит, лара Душьа излалҳәо ала,
«Рауф дышмаҷыз, жә-класск рҿы дыштәаз, еиҳа даныҩшаз,
даныкәашашаз, жәлар рмал аиқәырхаразы» (ад. 319) ихьзаап.
Ҽнак аколнхара асклад амца акын, изырцәоз дрылан, абензин зҭаз аихатәы уалыр ыркәымпылны ишдәылигоз, ахҩа
ахҟьаны иқәҭәазаарын, иарӷьа шьапы амца акызаап… Урҭқәа
акагьы Душьа рыгәхьаа лкым, ҽыԥныҳәас акгьы илҭом. Ихадароу – Рауфи лареи ҟазшьала, доуҳала, дунеихәаԥшышьала
еизааигәоуп, иеилибакаауеит, рҳәоу еиқәшәоит, бзиа иеибабоит.
Аповест «Иреиӷьу афакультет» аԥхьаӡа акьыԥхь анабаз
аахыс абар шьҭа ҩынҩажәа шықәса инареиҳаны иҵуеит.
Аха иара зызку атема иахьагьы заҵа имыӡра, аԥсҭаазараҿы
еиҳа иҵарны, еиҳагьы иактуалтәны, иуадаҩны иқәгылоуп.
Аԥсуаа рӷьырак аҵара баҩхатәраны изламгьы аиҳабыратә
ҵараиурҭа ишақәхалак иҭаланы, иалгар рҭахуп, ақалақь аҿы
анхара пристижуп, насгьы еиҳа ихьӡуп ҳәа иахәаԥшуеит.
Лымкаалагьы аҵыхәтәантәи жәаба, жәохә шықәса раахыс ақыҭақәа ныжьны ақалақьқәа рахь иеихаз рацәаҩхеит.

85

Ҵабыргуп, ажәытә аколнхарақәа аныҟаз, урҭ аныџьбараз,
анхаҩы ибзазара даара иуадаҩын, еиҳараӡак дызыхандеиуаз
аҳәынҭқарразы акәын, иааирыхуаз аӷьырак аҳәынҭқарра иагон, ауал рацәаны иқәырҵон… Аха уажә ҳазҭагылоу аамҭазы
ақыҭа ԥсҭазара даҽакӡоуп. Ҳәарас иаҭахузеи, ақалақьқәа
рҿгьы инхозароуп ҳауаажәлар, аха аԥсуаа жәытә-натә аахыс
ақыҭа, адгьыл еиҳа иадҳәалан. Насгьы хыԥхьаӡарала ҳара
ҳазламаҷу ала, ақыҭаҿы анхара ҳажәлар еиқәрханы измоу
ируакуп ҳәа иԥхьаӡатәуп. Ақыҭаҿы ашьаҭамырӡра аидеиоуп
аповест «Иреиӷьу афакультет» леитмотивс иамоу, хадаратә
гәыцәс иагәылганы игоугьы.
Шоҭа Ҷкадуа ипрозатә ԥҵамҭақәа иреиӷьқәоу иреиуоуп ҳәа, ҳзыхцәажәақәаз рнаҩсгьы акыр иԥсыҽқәоуп
зуҳәақәашагь имоуп. Ҿырԥштәыс иааҳгозар, убарҭ иреиуоуп «Аԥҳәыс лгәы». Араҟагьы ашәҟәыҩҩы темас ишьҭихыз
аҭаацәаратә еизыҟазаашьақәа роуп. Ахҭыс мҩаԥысуеит
1941–1945 шықәсқәа рызтәи Аџьынџьтәылатәи еибашьра ашьҭахьтәи ашықәсқәа рзы зыхьӡ алкаан иҳәам аԥсыуа
қыҭак аҿы. Аповест ахадаратә персонажқәа хаҵеи ԥҳәыси
Баџьгеи Хьыкәеи бзиа иеибабаны, иеилибакааны, еибаҭахны
зынасыԥ еилазҵаз уаауп. Аҭаацәа бзиа еиҿкааны ирымоуп,
рҳәоу еиқәшәоит. Ҩыџьа аҷкәынцәа рыхшахьеит, аиҳабы
Аҟәа аҵара дҭоуп, аиҵбы дхәыҷуп, аҩны дрымоуп. Баџьга
аибашьра иалахәыз, изхызгаз, уи ашьҭахьгьы аколнхара
«Аиааираҿы» бригадирс аус зуа, унеишь-уааишь ҳәа арион
аҿгьы изарҳәо, ҳаҭыр зқәу уаҩуп, аԥхьагылара змоу, ажәлар
еилызкаауа, иеилыркаауа абригадирцәа дреиуоуп.
Хьыкәа лакәзар, имаашьо ахандеира иашьцылоу ԥҳәыс
заманак лоуп. Даныӡӷабызгьы, лаб иҩнаҭаҿгьы тәам­ҩахә
лымаӡамызт, лан ачымазаҩи хҩык лашьцәеи еиламырц­
ҳаӡакәа илбон, рымаҵ луан. Баџьгеи лареи игәаԥхеибашьан
диццарц даналагаз лан илгәамԥхеит Баџьга акыр деиҳабуп,
аибашьраҿы иоуз ахәра иахҟьаны дычмазаҩуп ҳәа. Аха
Хьыкәа дицымцар лымуит. Убас шакәугьы Баџьга аԥҳәысеиба
Мака дигәаԥхон уи лгәаҿы иҳаит агәрагара уи лахь аныҟәара
ҵигеит. Аԥхьаӡа Баџьга Мака лыҩныҟа анеира даналагаз иареи лареи ахьцәажәоз иажәа иалаҵаны абас иҳәеит:
«…исыхь сыздыррам, саазқәылаз абри аҩны санаҩсуа, абрахь
сгәы сыхоит» (ад. 364). Баџьгеи Макеи реизыҟазаашьақәа еилызкааз Хьыкәа уи дацраланы, иртоутоуа иҭыӡшәалымтәит,

86

лхаҵа имаршәа кны, ҟәыӷарыла рҭаацәара хмырбгалакәа
аиқәрхара лыллыршеит.
Ари аповест асиужет ахьеизадацәоу анаҩсгьы ахаҿса­
хьақәа зегьы цқьа игәылырҭәааны изыҟамлеит. Ҿырԥш­
тәыс иааҳгозар, Баџьга ихаҭа азнык азы дхаҵа ӷәӷәоушәа,
иҟазшьагьы шьақәгыланы иҟоушәа даабоит. Қәралагьы
дыԥшқаӡам, абар шьҭа ҩынҩажәи жәаба шықәса днарҭыс­
хьеит. Арахь абзиабараҿы дыҩбашәа дҟалеит: иԥҳәысгьы
диҭахымкәа дыҟаӡам, аха аиаша дашьҭоушәа, дуаҩы
цқьоушәа, дкаммунистушәа ауаа рҿы ихы шидирбо
изынагӡом, зыԥсҭазара иалҵхьоу иҩыза иԥҳәыси (Мака)
иареи хибахуеит. Убас шакәугьы, ҳәарас иаҭахузеи, аповест «Аԥҳәыс лгәы» ианыԥшит Шоҭа Ҷкадуа ишәҟәыҩҩратә
баҩхатәра. Ара имаҷӡам ибзианы иаарԥшу ақыҭа бзазаратә
сахьақәа.
Иааидкыланы ҳахәаԥшуазар, Шоҭа Ҷкадуа ипрозатә
ԥҵамҭақәа (иажәабжьқәа, иповестқәа) аԥсуа литератураҿы
илагала бзианы ишыҟалазгьы, еиҳараӡак ақәҿиарақәа ахьимаз адраматургиаҿы акәын. Шоҭа Ҷкадуа хыԥхьаӡарала
имаҷымкәа ииҩыз ипиесақәа уаҩ дрыԥхьозаргьы иахьагьы, уаҵәгьы имканӡақәо, аамҭа иԥнашәақәаз маҷӡам.
Ашәҟәыҩҩы идраматә ԥҵамҭақәа зегь реиҳа аԥхьаҩцәеи
ахәаԥшцәеи ирылаҵәаны иҟоуп ԥшьықәгылараки аа-сахьаки
змоу асатиратә комедиа «Ҳауа идагәада?», насгьы ҩ-хәҭак
змоу акомедиа «Алоу дгәаауеит».
Акомедиа «Ҳауа идагәада?» азкуп Шоҭа Ҷкадуа ирҿиам­
ҭаҿы ҳзышьцылахьоу, зегь реиҳа аԥызара змоу атема
аҭаацәаратә аизыҟазааашьақәа ақыҭеи ақалақьи реизыҟа­
заашьақәа ирыдҳәаланы. Аҩымҭа иалоу ауаа хыԥхьа­ӡарала
ирацәам, жәаҩык маҷк инареиҳаны роуп иҟоу. Зықәрахь
инеихьоу хаҵеи ԥҳәыси Бидеи Иазеи колнхацәоуп, Ҟәламба
ақыҭан инхоит, рҳәатәы еиқәшәозар, иҟәба-ҟәшәо инхартәинҵыртә иҟоуп. Аха ирыхшаз рыԥҳацәа ҩыџьа аԥсҭаазараҿы
измароу рҭыԥ рзыԥшааны рышьақәргылашьа иақәшәом,
ирзеимакырахоит. Рыԥҳацәа аиҳаби аиҵби Жьулиеи Мажьулиеи ҵара дук рзымҵеит, занааҭ ҷыдак рымам, уимоу,
абжьаратә школгьы нагӡаны изалымгеит (Жьулиа ф-класск
роуп дзылгахьоу, Мажьулиа хә-класск роуп дзылгаз). Аха
ақыҭаҿы аагылара рҭахым, ақалақь аҿы иҟазар, уа аԥсҭаазара

87

ԥшӡа рымазар, рқьафгьы иагымзар рҭахуп. Аби анигьы азнык азы рыԥҳацәа рҳәатәы иацныҟәоит. Ана, ара агәылацәа
аԥара рымԥсахны рыԥҳацәа ақалақь (Аҟәа) аҿы иқәыртәаны
ирбаларц иаҿуп. Уажәы, уажәы рашҭаҿ акатаҳәа ауалҳәацәа
еицрыԥсса инеиуеит. Абарҭқәа роуп аҩымҭаҿы иччархәу,
икьатеиԥҵәагоу аиҿыхарақәа зхылҵуа.
Бидеи Иазеи нхаралагьы иаҩцаны иҟоу ракәӡам. Ақалақь
ахь ицаны иҟоу рыԥҳацәа ақыҭахь рыргьежьразы хаҵеи
ԥҳәыси ажәақәа анеимарк, Бида иҳәан еиԥш, «Хыбражәқәак
гылоуп, наҟ еилаҳауеит, жә-кьаблыҿқәак ыҟоуп. Рцәеи
рыбаҩи еикәршаны игылоуп, ҵаак рысыр, наҟ инҵәеит» (ад.
478). Ажәак ала, урҭ ауаа рынхара анапы аҭахуп.
Цәажәашьалагьы, хымҩаԥгашьалагьы зегь реиҳа дҟаз­
шьаарбаганы даабоит ан Иаза. Ганкахьала, ҳлыхәаԥш­уазар,
деилаҳкаауеит, иԥсабаратәуп Иаза лыԥҳацәа рзы абзиара
ахьылҭаху. Лара дызлахәаԥшуала, лыԥҳацәа ақыҭаҿы иаангылар лаҭәалшьом, ес-иҟалалакгьы ақалақь аҿы инхозар
лҭахуп, еиҳа ихьӡуп ҳәа илшьоит. Уажәы-уажә иаҿаршәны
абас лҳәоит: «Сара сыԥҳацәа акомхоз ахь ихнырҳәны иаазгом» (ад. 469), «Иазхоит хаҳада-џьшьада, рхашыгә амра
икылнажә́о, ачаирҭа иахьынӡақәгылаз» (ад. 478).
Даҽа ганкахьала, Иаза лыԥҳацәа аԥсҭаазараҿы измароу амҩа зҩыда рзалхра дахьақәымшәо дыччархәнатәуеит.
Еихаргыла-еиҵаргыла амцқәа лҳәоит, лыуацәеи лқыҭауаа
лызжьо џьылшьоит. Лыԥҳацәа Аҟәа иахьыҟоу амаҵура
дуқәа ирылоушәа, иагәыҵҳәаны ауалафахәқәа роуашәа,
Жьулиа амал змоу арԥыск дизҳәаны дтәоушәа, аа, абар,
абар, иаарласӡаны дигарашәа лҳәоит. Лхаҵа Бидеи лареи рыӡӷабцәа ақыҭахь рыргьежьразы ажәа анеимарк, ус
иалҳәоит: «Уара иудыруама с-Жьулиа дзызҳәаны дтәоу
дзеиԥш уаҩу, амаҵураҳәа дызлоу, дызԥоу? Ихатәы фтамбил иҵԥраауа дақәтәоуп. Умбои, Маҳаҭел лымаҳәи лыԥҳаи
дышныҟәырго? Лыԥҳа хаҵа дцаанӡа, дмаҵәыхәахәахан,
лчыҭ ҵкы кьаҿӷәыӷәӡа лҽылаҳәаны даван. Уажәы улыхәаԥ­
шишь?..» (ад. 479). Даҽаџьарагьы Жьулиа дызгараны иҟоу ҳәа
дзықәгәыӷуа изы «Уи ҳахиртәаларц дыҟоуп уҽаанкылишь»…
(ад.480),- ҳәа иалҳәоит лхаҵа Бида.
Иаза иагьа лҽылҟьазаргьы, лаҳасабқәа акагьы рылымҵит.
Лыԥҳацәа Жьулиеи Мажьулиеи Аҟәа иахьыҟаз рыҟәрышьқәа
анынҵәа, иахьыҩназ ауада ақьыра рзымшәо, амла иакуа иа-

88

налага, ихьагәгәан ақыҭахь, рыҩныҟа иааит. Ақалақь аҿы азнык азы рани дареи ргәы ишаанагоз еиԥш ус аламала аусурҭа
рызҭодаз, аколнхара ишоунашьҭыз ала ақәршаҳаҭгаҵәҟьа
рымамызте! (Усҟантәи аамҭазы – XX ашәышықәса азыбжазы – аколнхара аиҳабыра ақәыршаҳаҭны дшоурышьҭыз
ала ақьаад имамкәа ақыҭа далҵны ақалақь ахь дарбанзаалак аӡәгьы ацара азин имамызт). Иахьааиз, «дад, џьаракыр
шәзалагахьоума?» (ад. 487) – ҳәа раб Бида данразҵаа, анс, арс
инахыкәша-аахыкәшазаргьы, Мажьулиа илҳәар акәхеит аиаша, усурҭаҳәа акагьы шырмоуз: «Изааӡарызеи, абри ауп иҟоу,
сангьы, сабгьы. Ҳахьнеилакь – заанаҭс ишәымоузеи? – ҳәа
иҵаауеит. Акгьы уазҟазамзар, напыла аус уроуп» (ад. 487).
Иаза еиқәырҽаҽаны амцқәа ахьылҳәо анаҩсгьы лха­
ҵеи ланхәеи рҿы лҭыӡшәа цәгьоуп. Уажәы-уажәы иаал­
гәамԥхо ауаа лшәиуеит, апырпыл џьыка сҭахуп ҳәа
ахәыҷы дылзыназышьҭыз агәыла ԥҳәыс Минаҭ лзы «Бцәа
иҭарыԥсааит» (ад. 481) – лҳәоит; лхаҵа Бида ақалақь аҿы
ауаҩы амала акриҿарҵома, амалакрыфара ахьыҟоу ҳара
ҳҿоуп аниҳәалак, лара дацраланы «Атыркьнеи уфеит»
(ад.487) – лҳәоит; лыԥҳацәа џьаргьы аус руӡом ҳәа рзызҳәо
рзы хазы дшәиуеит: «Урҭ (лыԥҳацәа – С. З.) зларбаз рыблақәа
аархышәшәаны, рани раби гәаҟуа дара рзын инатәартә»…
(ад.496); ланхәа дзықәтәало аҟәардә данахҟьашалакь,
«Даҽазны бықәмтәааит» (ад. 554) – лҳәоит.
Иаза лара лтәала амҵақьақьарагьы лдыруеит, аколнхара ахантәаҩ ҿыцс иҟарҵаз Леиуа иҿаԥхьа зынӡа дкакеит,
иеиуацәоушәа, егьиушәа, илулакгьы ԥшәымара лара лыҩны
даангылалартә, дыԥхьалартә аусқәа еиҿылкааит, лыԥҳацәа
аколнхара иаунашьҭит ҳәа ақәыршаҳаҭга ақьаад излымхуазар ҳәа, аха уи иҿы ла лтәы иамкит, лнапаҿы дылзаамгеит.
Аколнхара ахантәаҩ ҿыц Леиуа арԥыс бзиак, ҟәыӷак
иоуп, инапаҿы иҟоу ауаа досу рҟазшьа аҷыдарақәа еилкааны, иҽрықәршәаны, рыгәшәамшәа ҳәо иара итәахьы риагара
илшоит. Уи ибзоурала Иазагьы хәыҷы-хәыҷы дақәшаҳаҭ­хоит
лыԥҳацәа ақыҭаҿы раангылара. «Мап, Жьулиагьы џьаргьы
дсышьҭуам. Сара схәыҷқәа сыҩны иҟоуп» (ад.553) – лҳәо
аҟынӡа днеит. Мажьулиа лакәзар, лҩызцәа дрылагыланы
ачаиҿыхра аусура дахьалагаз ақәҿиара бзиақәа аалырԥшит,
аԥхьагылара лгеит аицлабраҿы, уи азы апатефон ҳамҭас

89

илырҭеит, аусуҩы бзиа ҳәа лыхьыӡ ақыҭа инарылаҩит. Лара
лхы лгәы ақәбзианы дҟалеит, усгьы лҳәоит: «…сан, сара шьҭа
ақалақь ахь сзыхынҳәуам. Ара ауп сара сымчи схи ахьеихәо,
ара ауп сара сыжәлар рзынгьы схазынгьы сахьхәарҭоу. Абраауп сара сынасыԥ ахьызбо. Иахьарнахыс, саб, аҩны сыҟоуп.
Абарҭ сқыҭа уаа сшәылагылоуп!
Епизодқәак рҿоуп анду Ҭемырхан (Иаза ланхәа) дахь­
цәыргоу, аха аҩымҭа аидеиа хада аарԥшразы акры аҵа­накуа
ыҟоуп уи лроль. Анду Ҭемырхан дажәхьеит, шәышықәса
лхыҵуеит, ллымҳа иаҳауам. Аха лҭаца Иазеи лареи
аигәныҩреи аилибамкаареи зырцәыуадаҩу лара дахьдагәоу
азы мацара акәӡам, аханатәгьы лмаҭацәа Жьулиеи Мажьулиеи ақалақь ахь рышьҭра дахьақәшаҳаҭмыз азоуп. Лҭацеи
лареи ари реимак аҿы лара лҳәатәы еиӷьхеит, аиааира агеит,
аԥсҭаазара дариашеит. Лмаҭацәа Жьулиеи Мажьулиеи ақалақь
ахь ацара иаҟәҵны рқыҭахь ихынҳәӡеит ҳәа ахантәаҩы Леиуа ианлеиҳәа, лара дгәырӷьан ҿаалҭит: «Ихынҳәит уҳәама,
нан? Уаау-уаау, зхаҵкы сцаша схәыҷқәа…» (ад.554).
Анду арҭ лажәақәа заҳаз Иаза ацыфақәа нарылҭеит:
«Аҩныҟа ихынҳәит шырҳәаз бара аҭакәажәгьы иаразнак
ибаҳаит. Аҽакындаз блымҳа акынҭакәарымызт…» (ад.554).
Машәыршақә аакәӡам Иаза абарҭ лажәақәа рҭакс Ҭемырхан
илҳәо лажәақәа рыла акомедиа «Ҳауа идагәада?» зхыркәшоу.
Избанзар урҭ аҩымҭа ахадаратә идеиатә сахьаркыратә ҵа­
кы ӷәӷәа рымоуп: «Сара соума, нан, бызҿу? Сара, иҵабыргуп,
слымҳақәа ирыггәышьоуп, аха ахәыҷқәа аҩныҟа рыхынҳәра
енагьгьы исаҳауан, нан, иаҳҳәа-иааӡа, бара бакәын уи аҳара
зцәымӷыз акәымзар! Абар ирҳәааит, нас иаҳа ҳауа идагәоу!»
(ад.554–555).
Ашәҟәы иахьану уаԥхьаргьы, аспектакль алхны асцена­
ҟынтә уахәаԥшуазаргьы иугәаԥхартә, асахьаркыратә гәахәара
унаҭартә, акыргьы уархәыцыртә иҩуп Шоҭа Ҷкадуа икомедиа
«Алоу дгәаауеит». Ари акомедиа ҩ-хәҭак рыла ишьақәгылоуп.
Иҩуп 1973–1974 шықәсқәа рзы. Аамҭас иаҵанакуагьы автор ианаԥиҵаз аламҭалазтәи ашықәсқәа роуп. Акомедиаҿы
ахҭысқәа мҩаԥысуеит Уарҳа зыхьӡу аԥсыуа қыҭак аҿы.
Уаанӡатәи акыр иаԥҵамҭақәа рыҟны еиԥш, араҟагьы автор ахатәи (аҭаацәаратә) азеиԥши (колнхаратә) бзазаратә
сахьақәа еилышьны, иеихданы иҟаиҵеит автор. Акомедиа

90

иара ажанр ишаҵанакуала, «Алоу дгәаауеит» аҿы асатира аасҭа аирониеи аиумори аԥызара рымоуп. Ари аҩым­
ҭаҿы еиҿыхара дуқәа ҳәа акагьы ыҟаӡам, аԥсуа қыҭазы
иҟазшьарбагоу, еизадоу асахьақәа роуп иаабо. Аҩымҭаҿы
иаабо асахьақәа ареалтә бзазараҟнытә иагәылхны иаагоуп,
ареалтә бзазара асахьақәа угәаладыршәоит. Аколнхара бзазара акыр ишьҭыхны, аԥсы ахаҵаны, илахҿыхны, ароманти­
катә цәа ахаҵаны иаарԥшуп. Аперсонажцәа аӡәырҩы
рхаҭақәа изларҳәо ала, Уарҳа ақыҭантәи аколнхара «Аиаша»
иалоу анхацәа иаадрыхуеит аџьықәреи, аҭаҭын, ажь, аҭунг,
ирымоуп арахә рферма уҳәа убас иҵагьы. Ирфо, иржәуа акы
иахашшаауа иҟам, рыҩнқәа, ргәарақәа еихачаԥа, ибаӷьаӡа
инхоит. 85 шықәса зхыҵуа амагазинхьча, алафҳәарагьы бзиа
избо, зыбз хны изҿоу (уи амхқәагьы ихьчоит) Ҭҳасоу иҳәан
еиԥш, «Еилаҳәоуп, еилацоуп, арадио, ателевизор…» (ад.558)
– рымоуп. Анаҩсҟа даҽа ԥыҭк аҿы иара убри Ҭҳасоу излеиҳәо
ала, уаанӡатәи аамҭақәа рзы акәын ианыцәгьаз акәымзар,
уажәшьҭа атехника бзиагьы рымоуп. Ҭҳасоу романтикатәлоуп
аколнхара ԥсҭазара дшахцәажәо: «Иахьатәи аколнхара колнхароума! Ҳара ҳхаан акәын аколнхара аныҟаз!.. Иахьа ацамет ҵәҩан цәырҵит, ус заҟа! Анкьа ҳбаҳақәа ҳхарзала, аӡаӡа
ҳаганы… Исгәалашәоит, ачаи анылаҳҵоз, аџьра ыҵхны!.. Еҳ,
закә аамҭақәаз иҟаз! Иахьатәи аколнхара – ақьафура! Ани
инеиуа думбо! Аизарахь дцошәа, дшәыршәыруа! Ачаирҭахь
ауп дахьцо! Дзымцои! Дынхылт – ахьхьаҳәа клаҷкәырк азна
аԥара ҟәшәаны даахыҵуеит! Ҳара ҳхаан ачаижәлақәа ҳакәа
иҭаԥсаны, цыра-цыра иныҵаркьакьо, ҽагала инеимаԥсо…
Иара убригьы лабахыла!» (ад. 562).
Убас шакәугьы, ари акомедиа иалоу ауаа рҟазшьақәа
еиуеиԥшым, қәрала еиҳабуи аҿарацәеи роуп еиҳараӡак зду­
неихәаԥшышьақәа еиқәымшәо. Жәохәҩык рҟынӡа аҩым­ҭа
иалоу аперсонажцәа шамахамзар иҵоурақәоу роуп. Урҭ зегьы даарылыҳәҳәо дыҟоуп аколнхара ахантәаҩы Алоу Дыгәиԥа. Уи иқәрахь днеихьеит, абар шьҭа ҩынҩажәа шықәса
инареиҳаны иааиԥмырҟьаӡакәа аколнхара хантәа­ҩыс ды­
ҟоуп, ауаажәларратә усқәа реиҿкааразы аԥышәа ду имоуп,
ажәлар рымаҵ аушьа дақәшәоит, ауаа дасу рхатә ҷыдаратә
ҟазшьақәа идыруеит. Алоу ажәларгьы ҳаҭыр иқәырҵоит,
дзыԥсоу рдыруеит, рқыҭа ахьӡ бзиа аманы иахьыҟоу

91

ахантәаҩы Алоу ибзоуроу шырацәоу еилкааны ирымоуп.
Иара иажәа нагоуп, иавторитет ԥкыра амам.
Алоу иус ҭакзыԥхықәра ҳаракыла дазыҟоуп. Егьырҭ ауаагьы иара убасҵәҟьа ҭакзыԥхықәрала инхар, инҵыр
иҭахуп. Анахь арахь инхыбыкь-аахыбыкьуа, имҩахҟьо,
ахабжьаҟьалара, аҵас бааԥсқәа (иаҳҳәап, аҩыжәра) аӡәы
иааҵигаргьы, иқәыӷәӷәашьа, аӷәра неиҿакышьа идыруеит.
Иаҳгәалаҳаршәап арахә рферма аиҳабы Ладикәа, аҩыжәра
иашьцылоу абригадир Гахә дшырзыҟоу. Ақыҭа уаа аколнхара ахантәаҩы Алоу ишизыҟоу ибзианы ирныԥшуеит уа инеиз
Акорреспондент Аслан ахантәаҩы дзеиԥшроузеи ҳәа данҵаа,
амагазинхьча Ҭҳасоу аҭакс иҟаиҵо ажәақәа: «Дыцәгьандаз
ҩынҩажәа шықәса дҳачҳауазма!» (ад. 560). Анхаҩ бырг Ездора Алоу игәамбзиара далацәажәо абас иҳәоит уи изкны:
«Ауаҩ иакәым, ахаҳә хоит, дад. Аибашьра далахәын. Аколнхара аиҿкаара далахәын, 40 шықәса раахыс ҳамаҵ иуеит. Абанҭ
абаҟақәа рыҟаҵараҵәҟьа заҟа аџьабаа адибалазеи!» (ад. 572).
Алоу зегь реиҳа хьаас имоу, дзыргәамҵуа аҿар ицәеим­
пыр, ақалақьқәа рахь ицәцар ҳәоуп, насгьы акультуратә
усмҩаԥгатәқәа иахьынӡарыхәҭоу игәцараикуам, аԥызара
зиҭо анхамҩатә усқәа, Аҳәынҭқарратә планқәа рынагӡароуп.
Абри аганахьала Алоу дконсерваторуп уҳәартә дыҟоуп.
Ԥҳәыз­бак ақыҭантәи ақалақь ахь хаҵа дцар, ма баҩхатәра
дук илаӡамкәа аиҳабыра ҵараиурҭа аҭалара далагар,
даргәаауеит, даргәамҵуеит. Аха аԥсҭаазара иара атәы ҟана­
ҵоит, нкылашьа змам, изынкылом. Уимоу, Ленинградҟа
аҵарахьы дсышьҭып ҳәа иара ихаҭа иԥҳа лзы аусқәа шеи­
ҿикаауаз, дшымгәыӷӡоз, лара хаҵа дцеит.
Ԥҳәызбак хаҵа дцеит ҳәа аниаҳалак, ҳаӷеиҭа, лыԥсаак дзоуз иеиԥш игәы иалсуеит, инапаҿы иҟоу ауааԥсыра аусуцәа
рхыԥхьаӡара иагхеит ҳәа иԥхьаӡоит. «Аҽаӡәгьы дыргахма!»
(ад.606), – иҳәоит.
Аҿарацәа џьоукы- џьоукы измарам аусқәа рнапы аналаркуа, еиҳараӡакгьы аинститут ахь иеихақәо Алоу дрықәыӡ­
боит. Иҟазшьарбагоуп аҳасабрбаҩ Калистрати, имаӡаныҟәгаҩ
ԥҳәызба Гәыгәыцеи, иареи реицәажәарақәа руак аҿы ииҳәо
иажәақәа: «Иуасымҳәеи мшәа! Аинститут ҳәа ак ҟалан, ауаа
ирылшо рыздыррам, ирылымшо рыздыррам. Аҳәахьча ԥҳәыс
дигозар – высши змоу длышьҭоуп! Акәтахьча дааигозаргьы

92

– высши! Аинститут хаҵацагахеит мшәа! Ауаҩы дахьаҭаху
дыҟазароуп! Егьырҭ иҟарҵо ҳәа уаламган! Иалган иаауеит,
уԥшыр, акт рзыҩуам, арзаҳал рзыҩуам! Ахәыҷқәа ирылагылоуп. По русских иазиках! – ҳәа» (ад. 570).
Алоу иуаажәлар ианагь адгьыл ақәаарыхра иадиԥхьа­
лоит, уи агәбылра диркырц дашьҭоуп, рқыҭа иаларсны
иҟазар иҭахуп, аиԥхьыттара ибаны дынхом. Аамҭала зны
ақалақь ахь ицаз, аха уа изышьақәымгылакәа ихьагәгәаны
ихынҳәқәазгьы аҽԥныҳәа риҭозаргьы, рымаршәа кны идикылоит. Иаҳгәалаҳаршәап заҟа ихы дҭарԥшны, ақыҭа уаа
ақәыршаҳаҭны, ақалақь ахьынтә аколнхарахь ихынҳәыз
Марҷыӷь дышидикыло.
Алоу изы дара иҟазшьарбагоуп, насгьы заҟа иԥсы цқьоу,
идгьыл гәакьа дшазыҟоу, изыԥсоу иахьынӡеиликаауа
рныԥш­уеит Акорреспондент Аслан иеиҳәо иажәақәа: «Адгьыл! Адгьыл бзиа иубар – бзиа уабоит! Адгьыл иаурԥсахыз
ак бжьанарӡраны иҟаӡам! Адгьыл – иреиӷьу уалшәаҩуп! Зегь
ҳаԥсахыр ҳалшоит! Аха адгьыл уаҩы изыԥсахуам! Ажәҩан
ԥшӡоуп! Адгьыл ауп зегь ҳазҭо! Сгәы зырцәыхьшәашәои
ақалақь ахь ицаз? Адгьыл иацәыхарахоит. Рнапсыргәыҵақәа
ҟәымшәышәхоит! Ргәы џьаџьахоит!.. Анхаҩы инапы џьа­
џьоуп!.. Аха адгьыл ахь игәы ҟәымшәышәуп. Абри ауп ҳара
ҳамаӡа! Нхаҩы бызшәала иуҳәозар! Аҽа маӡа хәыҷқәак
ыҟазар, уи шәара шәоуп издырша. Ҳара иаадыруа – усуроуп!»
(ад. 622).
Анхацәа рыԥсшьареи акультуратә усқәа реиҿкаареи
роуп. Алоуи ақыҭантәи акультура ахан адиреқтор Алзабеҭи
еимактәыс ирымоу. Алоу еснагь «Аплан, аплан!» – иҳәозар,
Алзабеҭ (уи дқәыԥшуп, 33 шықәса роуп ихыҵуа) ашәаҳ́әареи
акәашареи еиҿикаар иҭахуп, акинофильмқәа ааганы ақыҭауа
идирбаларц дашьҭоуп. Алзабеҭ идыруеит ауаҩы аусура
анаҩсгьы аԥсшьара шиҭаху, доуҳалагьы дзырбеиаша, акультура илазырҵәаша аусқәагьы шымҩаԥгалатәу. Убри азоуп
игәахы еибакуа Алоу имаӡаныҟәгаҩ ԥҳәызба Гәыгәыца абас
злеиҳәо (аҵыхәтәан уи иара ԥҳәысс дигоит); «Иужәыр ҟалом!
Иуфар ҟалом! Ашәа уҳәар – мышгаҩыс иухәаԥшуеит! Аплан!
Аплан! Аплан! Сынтәа инаугӡар, ҽааны иацуҵароуп! Ҽааны
инаугӡар – цахә иацуҵароуп! Цахә инаугӡар – уи ашьҭахь
иацҵа! Адгьыл иацлом! Ауаа ирыцлом! Нас унха!» (ад. 607).

93

Анаҩсҟа еиҭах аԥсшьара азҵаара далацәажәо Алзабеҭ абас
иҳәоит: «Иаахҵәаны аԥсшьашьа ҳаздыррам! Уадак умаз! Ус
ахьтә уааит, крыфан уԥсы шьа. Уҩагылт, уца акино ахь, атеатр
ахь, цәажәара гәылара…Ҟаҳ!» (ад.608).
Ақыҭаҿы ашәаҳәареи акәашареи рансамбль еиҿкааны
араионтә конкурс зҽалазырхәырц иақәызкыз Алзабеҭ изкны Алоу дгәааит; «Гәдиса ахаҵа» ҳәа ашәаҳәабжьы аниаҳа,
дыҳәҳәеит: «Еихакы, шәабатәи уаа гаӡақәоу, уара? Дабатәи
Гәдисоу аусура амшха?! Амра кажы… Азаақьҳәа!» (ад.584).
Алзабеҭгьы иара иганахьала изымычҳакәа иаарыӷәӷәаны аҭак
ҟаиҵеит: «Шьҭа аус зурц сҭахуп! Ашәаҳәара ҟалом! Акәашара
ҟалом! Агәырӷьара ҟалом! Иаҳцәыԥсыда? Иаҳџьабода?
Данбаажуеи? Иҳақәшәазеи? Иҳаҵалазеи?... Акино аазган,
иҟалом уҳәеит! Аконцерт аазган, мышгароуп, уҳәеит! Атеатр
аан рԥаҵақәа рҿаркьакьаны ҳаржьоит, уҳәеит! Ашәаҳәара
еиҿыскаан – чарирама – аха ҳамам, уҳәеит! Нас сзыҟоузеи,
уара, сара? Изсауазеи ауалафахәы? Акультура уаҩ чаилеи
ҭаҭынлеи изыҟаҵозар, шьҭа Аԥсны адунеи зегь иадыруазаарын! Аҭаҭын – лҩахоит! Ачаи – ӡхоит! Акультура – уи арахә
роуп…» (ад.584).
Аколнхараҿы апланқәа рынагӡаразы есымша аусуреи
ажәлар акультура рыларҵәареи еимакны Алоуи Алзабеҭи
реиҿыхарақәа зеиԥшроу, рыуа еиҳа ииашоу ибзианы
ианыԥшуеит «Агәалақәа рымш» ҳәа ахантәаҩы имҩаԥигаз
аизарагьы. Ари аизараҿы досу дзыргәамҵуаз, гәалас имаз
аҳәара азин иман. Ҳәарас иаҭахузеи, Алоу ианагь ишиҟазшьоу
еиԥш, досу ирҳәоз дрыххәыцуан, игәникылон. Алзабеҭгьы
игәалақәа иҳәеит. Иааҳгап уи ицәажәареи имазкқәаз
ирҳәақәази рцыԥҵәахақәак:
«Алзабеҭ; Хышықәса ҵуеит Акультура ахан диреқторс
самоужьҭеи. Ауалафахәы сауеит! Арахь, кинода… иара убригьы мчыбжьык ахь знык… уаҳа ак мҩаԥаагом!..
Аслан: Изхарада?
Алзабеҭ: Изхаразаалак, сара исхарам!.. Акәашареи ашәа­
ҳәареи еиҿкааны иҳаман. Аколнхацәа иргәаԥхон. Урҭ анықә­
гылоз, гәырӷьарыла иҭәуан ҳхан… Араион аҿы аҩбатәи
аҭыԥгьы аагахьан. Зегь ԥсит!
Аслан: Избан, изхарада?
Алзабеҭ: Избан… анапхгацәа шәразҵаа! Уарҳаа беиахеит,
рҳәоит!.. Иҵабыргуп, ҳбеиахеит! Аха, аҩызцәа, дәныла абеи-

94

ахара анаҩсангьы иҟоуп ҩнуҵҟала абеиахара! Аплан, аплан,
аплан!.. Аԥара, аԥара, аԥара!.. Абри ауп иахьа ҳқыҭан иуаҳауа!
Акинофильм анцо, ауаа ацәажәара иаҳзаҟәыхуам! Ауаа рызхара иеибамбацт! Иахьеибабо ма аԥсраҿы, ма ачараҿ! Аусура
бзиоуп, аха…
Алоу: Нас аусура иаҟәаҳхуама, аҩыза Алзабеҭ?!
Алзабеҭ: Мап, аусура иаҟәаҳхӡом, Алоу Дыгә-иԥа! Аусура ашьҭахь ауаа аԥсшьара рҭахуп! Ахәмара ахьӡуп, аха уи
хәмараӡам! Аҟазара – уи ҩнуҵҟатәи маҭәоуп! Афатә шаҳҭаху,
ашәҭ, ахҳәа, асаркьа шаҳҭаху… еиҳагьы идырдыртәуп!
Ажәакала, ҩнуҵҟала ашәҭра агуп ҳколнхара!» (ад.595).
Аусуреи, амалрҳареи, доуҳала, культурала ашьҭыҵреи
реизыҟазаашьақәа рызҵаара иахьа ҳаԥсҭазаараҿы еиҳагьы
иҵарны излақәгылоу ала, ахантәаҩы Алоуи акультура ахан
адиреқтор Алзабеҭи реимак акыр ихшыҩрҵагоуп, цқьа
изызхәыцны игәынкылатәу акоуп.
Шоҭа Ҷкадуа егьырҭ иаԥҵамҭақәа рҟны еиԥш, акомедиа
«Алоу дгәаауеит» аҿгьы досу аперсонажцәа рхатә ҟазшьа
ҷыдақәа гәылыршәаны рыҟаҵара иҽанишәеит, досу рхатә
цәажәашьақәа акыр ирныԥшыртә ирылоуп. Ҵабыргуп, аперсонаж хада Алоу ихаҿсахьаа динамикала иҿио иаабом (уи ус
аҟаҵара ашәҟәыҩҩы иҭахымхеит, ма илымшеит), аханатә
идаабало иҟазшьақәа рацәак иԥсахуам, аха егьырҭ аӡәырҩы
иеиӷьу аганахь рҽеиҭаркуеит. Убас дыҟоуп аҩыжәрахь ихбыкьырц, уи шьцылара бааԥсны излаҽырц рацәак згымыз арԥыс, акультура ахан адиректор Алзабеҭ. Аҵыхәтәан
уи ԥҳәысс Алоу имаӡаныҟәгаҩ Гәыгәыца данига ашьҭахь
дшьақәгылеит, акыр иҽеиҭекуеит уҳәартә дыҟоуп.
Иара убас аамҭала зны ақыҭа кажьны ақалақь ахь ицаз,
аҵыхәтәан игьежьны иааз Марҷыӷьгьы ашьақәгылара амҩа
данылеит уҳәартә дыҟоуп. «Аказы сшәыҳәоит… Аколнхарахь
схынҳәырц сҭахуп, Алоу Дыгә-иԥа. Аҩны шкәакәа – уи сара
исзаԥсам! Адгьыл ауп сара стәы. Уи еилыскааит!» (ад. 585) –
иҳәоит Марҷыӷь ахантәаҩы икабинет аҿы днеины даниҳәо.
Аколнхараҿы аусуразы дфарҭынуп ҳәа иԥхьаӡоу, аха
зыбз цәгьоу («Аа, ҳаӷоу лыбз иқәшәааит!» – рҳәоит лқыҭа
уаа) аԥҳәыс Иака еиҿамск лоуп. Илгәамԥхо акы зҳәо, ак
ҟазҵо аӡәы иҿаԥхьа лхы лалырҟәуам, даҿаԥылххауеит, лхәы
ҭалыжьуам, лыцҳәа зҳәо зегьы аӷырԥ аархырго ауп дшыҟоу.

95

Илҳәашагьы лымоуп. Лыбз цәгьоуп ҳәа дыԥхьаӡоуп, аха
ҩнуҵҟала дыцқьоуп, цәгьара лыҵаӡам, агәыбылрагьы лыгым. Иака дышқәыԥшыз, ҩажәи хԥа шықәса анылхыҵуаз
лхаҵа аибашьраҿы дыршьит, лыҷкәын заҵә Алзабеҭ усҟан
хышықәса ракәын ихыҵуаз. Лара лхаҭа амагазинхьча Ҭҳасоу
иацәажәараан илҳәоит еиԥш, шьоукы-шьоукы реиԥш, лхаҵа
аибашьраҿы данҭаха ашьҭахь лхәыҷы дкаршәны, лхы ахьынахаз џьара дцар ҟамлози, аха ус ҟалымҵеит, лхаҵа иҩнаҭа
лмырӡит, ихәышҭаара амца лмырцәеит, уимоу, ԥшьышықәса
абригада анапхгаҩысгьы дыҟан. Лара лтәала, иахьынӡалылшо
ала азалымдарақәа илбо, илаҳауа дырнышәом, уимоу,
аҳәынҭқарра иамоу агхақәагьы лбоит.
«Ҳҳәынҭқара бзиоуп, аха џьара-џьара агаӡарақәа ахьы­
ҟанаҵо ыҟоуп»…»зцәа зхыҵхьоу ауаа шьапыла идәықәуп!
Амшгацәа – амашьынақәа ирықәтәоуп!» (ад.564) – лҳәоит
Ҭҳасоуи лареи реицәажәарақәа руак аан. Абас дыџьбарашәа
дшыҟоугьы, Иака лԥа Алзабеҭ Гәыгәыца ԥҳәысс дахьигаз азнык азы илгәамԥхазаргьы, дук мырҵыкәа лҽамалыриашеит.
Уи лара лҟазшьа аиҭакроуп изызҳәоу.
Иарбанзаалак асахьаркыратә ҩымҭаҿы ажәак иадамзаргьы иахьақәнагоу аҭыԥ аҿы иангылоу иҷыдоу амч аиуеит. Ауаа зегьы рцәажәашьа злеиԥшым маҷӡам. Убырҭ досу
рцәа­жәашьа аҷыдарақәа ашәҟәыҩҩы изаарԥшуазар, аҟаза­ра
ҳаракы иазҳәоуп. Зегьынџьараҵәҟьа акәымзаргьы уи Шоҭа
Ҷкадуа акырџьара илиршеит. Акы заҵәык иадамзаргьы
иҟазшьарбагоу аҿырԥштәы ааҳгап уажәы ара ҳазлацәажәо
акомедиа «Алоу дгәаауеит» аҟнытә.
«Агәалақәа рымш» ҳәа аколнхара ахантәаҩы Алоу имҩа­
ԥигоз аизараҿы иқәгыланы ицәажәоз досу ражәа ианыԥшит
рцәажәашьа аҷыдарақәа, астиль. Аҳәахьча Тиру дан­цәажәаз
уажәы-уажә «ҟыҳы», – иҳәоит. Ари иажәаҵәҟьаны, ҵакык
аманы, акы аанаго иҟаӡам, деимҳәошәа «ҟыҳы» иҳәоит,
еиҳараӡак иажәа даналго, иҟырҟы арыцқьагас иҳәоит ҳәа
иуԥ­хьаӡартә. Еизадаӡак, башак, ажәа паразит ҳәа иуԥхьаӡартә
иҟоуп ауп. Аха иара изҳәо данцәажәо, ииҳәо аконтекст аҿы
иахьиргыло уаназхәыцлак, уаҩ дарччоит, асахьаркыратә еффект шьҭыҵуеит. «Ҟыҳы» иҳәацыԥхьаӡа «шәысзыӡырҩы» –
иҳәошәа игәныукылоит, мамзаргьы иҿагәаҿасра, мамзаргьы
ихшыҩҵакқәа ицәеиԥхьыттар ҳәа дахьшәо аныԥшуеит.

96

Абра иааркьаҿӡаны ҳазлацәажәазгьы, ҳазламцәажәазгьы
Шоҭа Ҷкадуа иаԥҵамҭа ажәабжьқәа, аповетсқәа, апиесақәа
аамҭа акыр иԥнашәахьеит, аԥсуа литература аҭоурых иузалымхуа иагәылалахьеит, иахьагьы, уаҵәгьы абиԥарақәа
ҳрыԥхьалоит, иаҳҵалоит, иҳахәо ирҳәо рацәоуп.
Маиҟәаԥ, 2005 ш.

Аеҭым икәакәар былуам
Мышқәак уажәы аԥхьа аԥсуа шәҟәқәа дрыԥхьоит ҳәа
ра­цәак сызқәымгәыӷуаз аӡәи сареи амҩан ҳаиқәшәеит. Уи
ауаҩ уаанӡа ус наԥшыхақә акәын дшыздыруаз, ақалақь аҿы
џьара ҳанеиқәшәалакь, дәыԥсшәак ааибаҳҳәон аҟароуп. Абжьарак уск аҿы ҳаиднамгалацызт, деиԥхьырттааны иҩнуҵ­
ҟа­тәи идоуҳатә дунеи сагәылаԥшны, деилкааны дсыма­мызт.
Ари уажә зыӡбахә сымоу аҽны ҳанеиқәшәазгьы, аԥсшәа­
қәа ааибаҳҳәеит. Аха иара иаразнак дсыдҵны дымцакәа,
цәажәарҭахәыс сикит. Саргьы абӷьыжәҳәа дысҟәысымца­
кәа, даагәцараскын, сыҽнамариашаны. Сышиқәымгәыӷуаз
минуҭқәак рышьҭахь ҳлитература иахьатәи аҭагылазаашьа
аӡбахә аацәыригеит. Саргьы исылшоз ала уи ихациркыз ажәа
инацсырӷызит. Иаргьы саргьы досу ишеилаҳкаауаз ала ибзиоу, иԥсыҽу, ибашоу, иажәыз, иҿыцу уҳәа акыр инеимҵаҳкааимҵаҳкит. Сзацәажәоз ауаҩ ихшыҩҵакқәа рахьынтә акыр
сгәаԥхеит, сгәы иҭиҳәаауаз, дызлаиашақәаз маҷӡамызт.
– Аиаша уасҳәап, Владимир Анқәаб иԥсҭазаареи ирҿиам­
ҭеи ирызкны уажә ааигәа Руслан Қапба иҩны иҭижьыз амонографиаа уаанӡатәи ишәыҟәқәа зегьы иреиӷьзар ҟалап, –
иҳәеит уи сзыҿцәажәоз.
Ҿныԥшыларала рацәак исырдырыр сҭахымхеит, аха
уи иажәақәа акыр иџьасшьеит, иагьиџьысшьеит. Сусурахь
цатәыс исыман, сшыццакуазгьы, амҩа амԥын игылаз аҟәардә
ау ҳнықәтәан, уи ауаҩ сыҽидырхалан гәата-бӷата ҳазхара
ҳаи­цәажәеит, уи аҽны усҟак даатны, насгьы ииҳәоз аинте­ресс
аманы данызба. Иара ицәажәашьа зеиԥшраз ала, инагӡаны
агәра згеит аҽраԥшразы акәымкәа, гәык-ԥсыкала аԥсуа литература алахьынҵа иазхәыцуа, згәы иҵхо, згәы азыбылуа

97

ԥхьаҩык шиакәу. Руслан Қапба зыӡбахә сҳәаз имонографиагьы уи хыхь-хыхь мацара акәымкәа цқьа дазхәыцны, хәыцхәыц ахаҟынтә аҵыхәанӡа дшаԥхьаз ҩашьомызт. Иамоу
ахаҭабзиарақәа акыр шгәеиҭаз еиԥш, акык, ҩбак аԥсыҽрақәа
ҳәа ииҳәақәазгьы ҵаҵӷәыдам уҳәартә иҟан.
Ҵабыргуп, уи ауаҩ аиҳабыратә ҵараиурҭа далгахьеит, аха дфилологым, длитераторым, дынџьныруп. Аԥсуа
литература ас еиԥш иацклаԥшуа, иаԥхьо анџьнырцәагьы
ҳамазаап ҳәа сгәы иаахәеит. Уи иацәажәара сгәалаҟара
шьҭнахт, акыр сарлахҿыхит. Анцәа иџьшьоуп асҟак иду аԥсуа
литератураҭҵааратә шәҟәы аинтересс кны (Руслан Қап­
ба иусумҭа «Владимир Анқәаб. Иԥсҭазаареи ирҿиамҭеи 634
даҟьа ыҟоуп, иҭыҵт Аҟәа, 2001 шықәсазы), ас иаарласны
иаԥ­хьаша, асҟакгьы игәцаразкыша, иеилызкааша абжьаратә
ԥхьаҩ дахьҳамоу ҳәа сеигәырӷьеит. Аԥсҭазаара еилаҩ-еилас
ҳшалагылоугьы, хынҭа-ҩынҭара шҳагымгьы, алитератураҿы
ацәгьеи абзиеи ирызҿлымҳаугьы, иеилызкаауагьы ыҟазаап,
ари ауаҩгьы даӡәыкхарым ҳәа агәыӷреи агәахәареи сыма­ны,
уи ауаҩ аԥсшәа наиаҳәаны снеиԥырҵит.
Иҵабыргынгьы, Владимир Анқәаб изкны Руслан Қапба
иҩны иҭижьыз ашәҟәы излаҟазшьарбагоу, акыр уархәы­
цыртә, акры унаҭартә излаҟоу рацәоуп. Хаҭала апоет дызымдыруаз рзы мацара акәым, уашьҭантәи абиԥарақәа
рзынгьы баҟа дуп.
Владимир Анқәаб ихааныз, изааигәаз, аҵара ицызҵоз,
аус ицзухьаз, иҩызцәа гәакьас ииԥхьаӡоз, зыцәгьеи зыбзиеи далахәыз, изцеиҩишоз ҳакәзар, иара игәалашәара
аҿаԥхьа иҳақәыз ауал Руслан Қапба абри иусумҭа неиҵых
ала ишәеит, ҳҿихит, ҳгәы аҵәымыӷ алихит ҳәа исыԥхьаӡоит.
Владимир Анқәаб изы ҳара аӡәгьы иҳалымшаз, иаҳзыҟам­ҵаз
иара инаигӡеит, илиршеит. Насгьы, ихадароу, Руслан Қапба
абри ашәҟәала агәра ҳиргеит Владимир Анқәаб иаԥҵамҭақәа
рахьынтә аҭаҟә-ҭаҿарақәа здубалақәо ыҟазаргьы, иара иши­
цымԥсыз, аҩажәатәи ашәышықәса аҩбатәи азыбжазтәи
аԥсуа литература аҭоурых аҿы иҟазшьарбаганы, рыӡбахә
мҳәакәа узрывымсуа ишаанхаз.
Аамҭа иҵагьы анцалакь, наҟ-наҟ зынгьы Владимир Ан­
қәаб иԥсҭазаареи ирҿиамҭеи ирызкны ашәҟы зҩышаз
аҽаӡә­гьы дцәырҵыр ҟаларын. Аринахысгьы уи еиԥш аус

98

анагӡаразы агәашә аркӡам. Апоет ирҿиамҭеи иареи ирхыу­
ҳәааша иҵагьы ыҟоуп. Руслан Қапба имонографиала ихыр­
кәшаӡам, иҿахҵәаӡам. Аха ас еиԥш иҟоу ашәҟәы ҳара
ҳабиԥара иаиуоу аҵарауаҩ, аҭҵааҩы иахьиҩыз хымԥада,
иҳақуп.
Аԥсҭазаара џьбара, аҟыба-ӡыбарақәа акымкәа, ҩбамкәа
еицырԥсса ауадаҩрақәа ихганы, дрылсны, аҭаацәара бзиагьы еиҿкааны, уф гәышьа, уажәшьҭа здыруада ҭышәынтәала­
шьак сауазар, схы, сыԥсы ақәҵаны арҿиара ус саҿызаап ҳәа
даанаҟала аамҭазоуп абаагәареиԥш ҳзықәгәыӷуаз апоет,
алитератураҭҵааҩы, арҵаҩы, ааӡаҩ, аиашазы ақәԥараҿы
хьаҳә-хьачарак зымдыруаз ҳҩыза ду Владимир Анқәаб
иԥсҭазаара даналҵыз, ианҿахҵәахаз.
Дырмит Гәлиа иссиру иажәақәа рыла иаҳҳәозар, «Бзазара имоуп згәы иҭоу зегьы зҿы изарҳәауа». Изыхҟьазыԥҟьалакгьы аԥсуа шәҟәыҩҩцәа рӷьырак (урҭ ара аӡәаӡәала
еиқәысыԥхьаӡоит ҳәа салагом) уаҩ иқәра наӡа нырҵыртә,
ргәы иҭаз зегьы нагӡаны рҿы иадырҳәартә изыҟамлеит,
ирмаӡеит. Владимир Анқәабгьы убарҭ дрылаҳаԥхьаӡар
акәхеит, игәы иҭаз, дзыргәжәажәоз нагӡаны аҳәаха имаӡеит,
ирҿиара ианасакьаҳәымҭаҵәҟьаз, еиҳа акыр анилшашаз,
адауаԥшь еиԥш дҳалагылоуп, ихыхьгьы ҳаздыррам ҳәа
ҳшыҟаз ауп илахьеиқәҵагоу иԥсӡы шааҳалаҩыз. Иуацәа,
иҭынхацәа ракәым, иҩызцәа ҳзы, аԥхьаҩцәа ҳзы уи
иҟамзаара лассы иеиқәымтәо гәырҩа цәгьаны иаҳзыҟалеит.
Уи дахьҳагу иахьагьы иаҳныԥшуеит.
Володиа ахәыҷра зырҳәо имаӡамызт. Иуҳәар ҟалозар,
қәрала дышхәыҷыз, иқәра иаҵанамкуаз ала ддухар акәхеит.
Ҳәарас иаҭахузеи, аҵла гәаҩа дҭымиааит. Жәытә-натә аахыс
Аԥсны иахьабалак иадыруа, иашьагәыҭу, ахи аҵыхәеи, ладеи ҩадеи иԥсаҟьаны иаланхо ажәлантә бзиа, ауаа бзиақәа
злиаахьоу Анқәабаа дыржьын, дырцәан, дрыҵкарын. Аха
иара дшыԥшқаз аеҭымра ихьӡеит – иаб Џьсыԥ (Платон) харада-барада аполитикатә вба иҭаны ддырӡит ҩажәижәабатәи
ашықәсқәа рзы, иан диздырӡомызт. (Уи лыӡбахә иара
иажәеинраала «Сан, бабаҟоу?» иадҳәаланы маҷк ҵаҟа
исҳәараны сыҟоуп).
Иага умҳәан, иага ҭынхацәа умазаргьы, иагьаҩы иага
нап удыркыларгьы, ани аби рыԥхарра умоур, урҭ зыԥсахуа
аӡәгьы дзыҟалом. Насгьы Володиа ихәыҷра аамҭа цәгьаӡак

99

иақәшәеит. Аамҭа цәгьан ҳәа ажәа еизадала иаҳҳәоит,
аха усҟан иеизыҵәаны иҟаз ауадаҩрақәа ус аламала ҿык,
бзык иазҳәом. Аԥсҭазаарахь ҿыц зшьапы ааихызгоз аԥсуа
қыҭантәи аҷкәын еҭым иакәым, соуп зҳәашаз ахаҵа ӷәӷәа
изыҳәангьы ахныҟәгара цәгьан. Ҩажәижәабатәи ашықәсқәа
раан, имҩаԥгахаз арепрессиақәа уҳәару, 1941–1945 шықәсқәа
рзтәи Аџьынџьтәылатә еибашьра дуӡӡа уҳәару, уи ашьҭахь
акыраамҭа (1953 шықәсазы Сталин даныԥсы, Бериа данықәрга
маҷк аԥсеивгарҭақәа ҟалеит умҳәозар) аԥсуаа ирызкны
имҩаԥыргоз, ҳмилаҭ ыҵазырбгоз аполитика уҳәару, усҟан­тәи
аколнхарақәа рҿы аусура закәыз ауп иуҳәаша. Аколнхарақәа
Аԥсны реиҿкаара апроцесс шымҩаԥысуаз, уи аԥсуа нхацәа
адеформациа шрызнауаз, иуӷә хьамҭаны рыхәда ишықәыз
иахьагьы иҽеины аӡәгьы иҭимҵаацкәа иҟоуп. Абарҭ зегьы
шьамҭлаҳәра рзыруан усҟан зхы ҩышьҭызхуаз аԥсуа ҿар.
Владимир Анқәаб дышхәыҷыз махәҿала имч зқәымхоз
аус утәыс иоуит. Жәа- шықәсагьы нагӡаны ихыҵуамызт
акәаҭан амаа кны цәаӷәатәыс, лаҵатәыс ианиоуз. Ауаҩы
наӡа иеиԥш дхандеиуан, мышкы ахы мышкы аҵыхәа лашарак шԥасымбари, ауаа рахь сышԥазкылымсри ҳәа
игәы еиқәҳәаланы. Аамҭала зны хьчасгьы дыҟан, уимоу, 13–14 шықәса иреиҳаны ианихымҵуазгьы, иқыҭан
(Хәаԥ) ԥыҭраамҭак аколнхараҿы бригадирс аусура иқә­
шәеит. Даныхәыҷыз аҵарахьы имаз агәаҳәара еиҳа-еиҳа
иӷәӷәахон, икәша-мыкәша иибоз-иаҳауаз реилкаара, рдырра, дазыҳаҵҳаҵо дыҟан. Аҵареи махәҿала аусуреи еидибалон. Аамҭала зынгьы Тҟәарчал арацәаҵхырҭа ашахта дхәыҵаланы еиҳа иахьуадаҩыз аҭыԥқәа рҿы арацәа
ыҵихуан. Убасҟан ауп екстернла абжьаратә школ даналгазгьы. Адкыларатә ԥышәарақәа ҭины, 1954 шықәса цәыббрамза
1 азы М. Горки ихьӡ зху Аҟәатәи Аҳәынҭқарратә институт (1979
шықәса раахыс Аԥснытәи Аҳәынҭқарратә университет
акәны ишьақәгылаз) афилологиатә факультет аԥсуа-аурыс
сектор дҭалеит. Убри ашықәс азын ауп иара убри асекторгьы
аԥхьаӡа акәны ианаадыртыз. Уанӡа ари Аԥсны аҳҭны-қалақь
аҟны иҟаз аиҳабыратә ҵараиурҭаҿы шамахамзар аԥсуа ҿар
рыдыркыломызт, хыц-ҩыцк ракәын иҭаз.
Иҵегьы данхәыҷызгьы ицәа иалашәахьаз арҿиара аус.
абра хьаҳәхьачарада ихациркит. Уанӡагьы Володиа ажәеин­

100

раалақәа иҩуан. Аха абри аинститут иҭалара иҳәаақә­наҵеит
наҟ-наҟтәи иара илихыз алитература арҿиаратә мҩа.
Володиа абраҟагьы аҵареи аԥсуа драматә театр аҿы аусуреи еидибалон. Арежиссиор ицхырааҩыс дыҟан, аспек­
такльқәа рмассатә сценақәа дрылахәын. Ҩышықәса ааҵ­
хьан Москваҟа дцаны СССР ашәҟәыҩҩцәа Реидгыла иатәыз
Алитературатә институт А.М. Горки ихьӡ зху дҭалеит. 1961
шықәсазы уи далганы Аҟәа дахьааиз шықәсқәак раԥхьа студентк иаҳасабала аҵара ахьиҵоз Аҟәатәи Аҳәынҭқарратә
рҵаҩратә институт аҿы аԥсуа бызшәеи алитературеи рка­
федраҿы рҵаҩыс аусура далагеит. 1968 шықәсазы Володиа
Анқәаб еиҭа иҵара иациҵарц еиҭах Москваҟа дцаны Ленин
ихьӡ зхыз Аҳәынҭқарратә рҵаҩратә институт аҿы аспирантура дҭалеит. Уи даналга еиҭах Аҟәа дахьааиз арҵаҩратә
институт аҿы ирҵаҩратә усура иациҵеит, иԥсҭазаара
ҿахҵәаанӡагьы абри аҵараиурҭа дадҳәалан. 1970 шықәсазы
Москва дцаны, аспирантура дахьалгаз аинститут аҟны
Миха Лакрба иновеллақәа ирызкны ииҩыз имонографиала акандидаттә диссертациа ихьчеит қәҿиарала. Владимир
Анқәаб СССР ашәҟәыҩҩцәа Реидгыла далан, 1975 шықәса
цәыббрамза 1 инаркны акыршықәса инеиԥынкыланы
Аҟәатәи арҵаҩратә институт аҿы аԥсуа литература акафедра анапхгаҩыс дыҟан. Адоктортә диссертациа ахьчаразы
аҽазыҟаҵара даҿын…
Владимир Анқәаб дзыхьӡаны ииҩыз ашәҟәқәа, (ипое­
зиатә ԥҵамҭақәа, илитератураҭҵааратә усумҭақәа) раасҭа
иимҩыцыз, дызхьымӡацыз, иҩырц гәҭакыс имаз акырӡа
еиҳан, еиӷьынгьы иҟаиҵап ҳәа дгәыӷуан. Иарԥысра дшын­
ҭысхьазгьы рҿиаҩык иаҳасабала изҳауан. Дџьаха-џьафаны
дшааӡазгьы, дәахьыла зны-зынла дымҽыӷны, уимоу,
дыхжәоушәа дшубозгьы, ҩнуҵҟала дуаҩы ҟәмшәышәын,
дгәыбылҩын, дрыцҳашьаҩын. Ианагь џьара ҿыцк абазбари, иабасаҳари ҳәа деиҩаӡон, дҳаҵ-ҳаҵо аԥсуа шәҟәыҩҩцәа
раԥҵамҭақәа ак бжьамыжькәа дрыԥхьон, деиҭарыԥхьон.
Уажәы ҳанрыԥхьо зегь реиҳа иԥсыҽуп ҳәа иаҳаԥхьаӡо
акәзаргьы Володиа ус баша-маша инықәрҩрны, сзашьҭоузеи
ҳәа, ма акониунктура сацныҟәап ҳәа цәаҳәак иадамзаргьы имыҩӡеит, инапы иҵимхӡеит. Иаԥҵамҭақәа мыцхәы
аџьабаа рыдбаланы, иԥсахуа, еиҭаԥсахуа иахьынӡаилшоз ала

101

ажьаӷьырҩага икылхны иҟаиҵон. Ажәа далахәмаруамызт.
Ажәа амч, аҵакы ҵарны ицәа-ижьы ианыруан, рԥшӡагас
мацара аус адиуломызт. Апоезиатә цәалашәаара, ахшыҩҵак
изцәырҵуаз иара ишиҵасыз игәылиршәарц, ирцәажәарц
хԥа-ԥшьба цәаҳәагьы акыр мши-ҵхи анақәирӡуаз ыҟан.
Апоет ииҳәарц ииҭахыз цқьа игәылиршәаанӡа аус шадиулоз атәы Руслан Қапба ишәҟәаҿы ибзианы иааирԥшит. Володиа џьабаала, ԥхӡашала мацарала иааигоз акәын дызлаҟаз.
Имарианы џьаргьы акгьы имоуӡеит. Алитератураҿгьы,
абза­­зараҿгьы. Иҩымҭақәа бзиа ибон, дрыхӡыӡон. Рӷьыраӡак
ҿырҳәала идыруан, иҵаны иман.
Аха есымшатәи абзазаратә усқәа, ауниверситет аҿы
лекциақәа рыԥхьара насгьы акыршықәса инеиԥынкыланы
аԥсуа литература акафедра напхгаҩыс даныҟаз, асту­
дентцәа рыбжьара ааӡара аус анагӡара уҳәа ирыхҟьаны,
иахьынӡаиҭахыз, ишиҭахыз истол адтәалаха анимоуаз
агәынамӡара инаҭон. Агәаҳәарақәа, агәҭакқәа, арҿиаратә
планқәа имаз зеиԥшраз ала сара саӡәыкны агәра згоит Владимир Анқәаб ауаҩы иқәра наӡа ниҵызҭгьы илиршашаз
шырацәаз, иҟаиҵахьаз аҟара ҩба-хԥа инареиҳангьы ишилиршоз. Иҭынханы иҳамоу иаԥҵамҭақәагьы уаҩы иҟәнишьартә
иҟам, рҿахәы аҳәара рылшоит, рхәы дырӡуам. Егьырҭ зегьы рыӡбахә ҳамҳәозаргьы, Баграт Шьынқәба иаамышьҭахь
жәеинраалала иҩу ароман ажанр аҿы иҽахьԥишәаз, уи
ашьақәгыларазы инеигӡаз ароль (ироманқәа ҩба – «Абрыскьыл» «Ааԥыни анаҟәи! Мацарагьы фырхаҵарак иаҩсуеит
уҳәартә иҟоуп. Сара сыԥсыхгьы, ишыҟәнаҳамшьарыз, наҟ
иҵегьы инахараны акәымзаргьы, ԥшьышә-хәышә шықәса
ирыдамзаргьы уажәаԥхьа Владимир Анқәаб иаԥҵамҭақәа
рыбжа-еиҭабжа акәзаргьы, урҭ ираҟароу ԥсыуак иҩымҭаны,
иҭынханы иҳаманда. Сахьаркыралеи, идеиатә ҵакылеи
ишедеврқәамзаргьы. Аха уи шьҭа иалаҳхи, иҳамам ҳзахь­
ҵәуам, даҽа усуп, ажәаҟынтә исҳәоит акәымзар. Аус злоу
иҳамоу ҳаиҷаҳаны, ишақәнагоу ҳаҭыр ақәҵаны иҳаз­
ӡыргозар ауп.
Владимир Анқәаб идоуҳатә ҭынха маҷӡам, уи ус шакәу
аамҭа наскьацыԥхьаӡа еиҳагьы иаҳбарҭахоит, еиҳагьы агә­
ра ҳгоит. Иҩымҭақәа шьахәла ирныԥшуеит иара ихаҭара
зеиԥшразгьы, ибаҩхатәра иамаз агыдыррақәагьы, иара

102

дызҵазкуаз абиԥара зеигәырӷьозгьы, изыргәамҵуазгьы,
гәҭыхаси гәыӷрақәаси ирымазгьы.
Апоет, аҵарауаҩ иԥсы анҭазгьы иаԥҵамҭақәа гәыгә­
ҭажьны иҟамызт, дгәаҭамкәа ашәшьыра дыҵаханы дыҟан
узҳәом. Аԥхьаҩцәа деицгәарҭахьан, акыр изҿлымҳан. Ҳәарас
иаҭахузеи, ус ишшапаӡа еицеиԥшны ирыдыркыломызт иаԥ­
ҵамҭақәа, зныкымкәа-ҩынтәымкәа аимак-аиҿакқәа рхылҵ­
хьан, алитература иазкыз аизарақәа рыҿгьы акьыԥхь аҿгьы.
Еиуеиԥшым, уимоу, аки-аки еиҿагылоз агәаанагарақәа
рхырҳәаахьан.
Убас шакәугьы, ҳәарас иаҭахузеи, арҿиаҩы иара
иԥсҭазаара даналҵ ашьҭахь иаԥҵамҭақәа еидкыланы,
иԥкааны ҿыц ирыԥхьатәын, ҿыц блала ирыхәаԥштәын,
ахәшьара ҿыцгьы рыҭатәын. Аҵыхәтәантәи жәаба-жәохә
шықәса рыҩнуҵҟала ҳаԥсҭазаараҿы асоциалтә политикатәи
аекономикатәи уҳәа шьаҭанкыла аиҭакра дуӡӡақәа иҟалаз
ироуаршәаны иҭҵаатәын. Аамҭа ԥызшәази иԥнашәази,
иаҵанарӡзи еилыԥшаатәын.
Ашәҟәыҩҩы иаԥҵамҭақәа ашәҟәқәа рҿоуп иахьыҟоу, иахьынхо, ашәҟәы қьаад еизадоуп, иҿаҳауп, идагәоуп, аԥхьаҩ
даиауаанӡа. Иага баҩхатәра дула иаԥҵазаргьы, аԥхьаҩ дызмауз ашәҟәы башахоит. Аԥхьаҩ зумҳәарагьы иҟада! Уи ауп
аилкаа имазар, арҿиамҭа ахәшьареи аӡыргареи зылшо.
Ашәҟәы зырҩуа, уеизгьы аԥхьаҩ изоуп. Ииашаны еилызкааша, игәнызкылаша. Иахәҭоу ахәшьара азҭаша аԥхьаҩ данамоу иԥсуп, имыцхәу акы иаԥсам маҭәар башак акәхоит
аҟароуп.
Зегьы еицырдыруа, иҵабыргу ари ахшыҩҵак еизада,
сара уажәы ара изысгәаласыршәаз, асҟак салаланы изысҳәо
Владимир Анқәаб иаԥҵамҭақәа раҵкыс еиҳаугьы, иҽеиу,
ирықәнагоу аԥхьаҩ данырмоуқәо, ианыбжьахақәогьы ҟала­
лоит ауп.
Насыԥшәа (машәырла иҟамлаӡеит аха) ара иҳамоу Руслан Қапба имонографиала агәра ҳгеит Владимир Анқәаб
иаԥҵамҭақәа аԥхьаҩ бзиа дышроуз, рӡыргашьагьы дшақә­
шәаз. Иаҳҳәар ҟалоит ари аусумҭа неиҵых иабзоураны
Владимир Анқәаб ирҿиамҭақәа ҿыц аԥсҭазаара роуит, ҿыц
ицәажәеит, аԥсы рхалеит, амра ашәахәа лаша рықәԥхеит ҳәа.
Ари амонографиа санаԥхьа, аԥхьаӡа сзымҽхазкыз ацәа­ны­

103

ррақәа иреиуоуп сқәыԥшра аахыстәи сҩыза бзиа иԥсы ҭаны
саԥхьа даагылазшәа, ихаҿсахьа лаша саԥхьа иаацәырҵызшәа
схы збо сахьыҟалаз.
Ари сыстатиа сахьналагаз аԥхьатәи ацәаҳәақәа рҿы
зыхьӡ нҭкааны имҳәакәа маҷк зыӡбахә цәырызгаз аԥхьаҩ
ишазгәеиҭаз еиԥш, ҵабыргыҵәҟьангьы, Руслан Қапба Владимир Анқәаб изкны ииҩыз ари амонографиа уаанӡатәи
ишәҟәқәа (урҭ хәыҷи-дуи ҩажәи хәба рҟынӡа ыҟоуп)
излареиӷьу, излареиԥшқәам рацәоуп. Ҵабыргуп, ахадаратә
баҩы асхема, агәыцә уаанӡатәиқәа излареиԥшым рацәак
ыҟам. Егьырҭ ҳашәҟәыҩҩцәа аӡәырҩы ирызку Руслан Қапба
ишәҟәқәа рҟны аиԥш, араҟагьы иԥкааны, дырзааҭгылеит
Владимир Анқәаб иԥсҭазааратә мҩеи ипоезиатә ԥҵамҭақәеи
(илирика-балладақәа, ипоемақәа, насгьы илитературатәҭҵааратә усумҭақәа) сышьҭрақәланы урҭ акакала, ихадароуп ҳәа ииԥхьаӡаз алкааны иахьынӡеилиргаз, ишеилиргаз, ахәшьарақәа ириҭаз, дахьынӡаиашоу, агха ахьихьуа,
иахьаҩицацәо сҳәоит ҳәа сҽагәылахаланы салагом. Ихадароуп, иагьҟазшьарбагоуп ҳәа сгәы изаанаго зҵаарақәак
сырзааҭгылар сҭахуп.
Руслан Қапба уаанӡатәи ишәҟәқәа рҟынгьы ашәҟәыҩҩ­
цәа рбиографиақәа имаҷым аҭыԥ рыҭаны иҟаиҵеит. Аха
урҭ зегьы рҟны аасҭа Владимир Анқәаб изку ари иусумҭа­
ҿы апоет ибиографиа акыр инеиҵыхны, иҽагәылахаланы,
инҭкааны, ганрацәала амаха-шьаха аҭаны далацәажәеит.
Аӡәы иҳәар ҟалоит асҵәҟьа еиҵыхны апоет ихигаз ахҭыс
сса-мыссақәагьы налаҵаны зегьы абаҭахыз, урҭ уеизгьы-уеизгьы уаажәларратә ҵакыс ирымоузеи ҳәа. Сара иҿасырхьит,
исылшоз алагьы агәра исыргеит акәымзар, убасеиԥш
агәаанагара иманы ари сыстатиа алагамҭаҿы зыӡбахә сҳәаз
аԥхьаҩгьы (исҳәахьеит иааидкыланы Руслан Қапба ари имонографиа уи аԥхьаҩ ахә ҳаракны ишишьо).
Изаҳҭахи, асахьаркыратә литература ҳәа ҳзышьҭоу? Алитература ауаа рзы акәӡам изаҳҭаху. Ашәҟәыҩҩы иаԥҵам­
ҭақәа џьара акы иҳахәо иҟазар, ҳгьама арҽеиуазар, ибзиоу ауаҩытәыҩсатә ҟазшьақәа ҳаланааӡозар, ҳуааны
ҳашьақәгылара иацхраауазар, изырҿиаз ихаҭа илахьынҵа
гәнымыҩра азуны, агәхьаа мкыкәа ҳавыҩрны ҳазцарызеи.
Ажәытә даҽакала иҟан, аха иахьа, аҿатә аамҭазы
аԥҵаҩы ихаҵара, ихымҩаԥгашьа, играждантә позициа ҳәа

104

изышьҭоугьы налаҵаны иҩымҭақәа заҟа ирышьашәалоу
ҳазымхәыцыр ауам. Аиаша шәасҳәап, Владимир Анқәаб
иаҵкысгьы еиӷьымзар еицәамкәа (хаҭабзиаралагьы, хыԥ­
хьа­ӡа­ралагьы иеиҵамкәа) аҩымҭақәа аԥызҵаны, иара
иаҟара аԥхьаҩцәа бзиа ирымбакәа, игәцарарымкуа маҷӡам.
Изыхҟьазеи уи? Иааркьаҿны иаҳҳәозар, изыхҟьаз уи ауп
хаҭала дызлаҟази (есымшатәи ихымҩаԥгашьа, иҿцәажәашьа
уҳәа) иҩымҭақәа ирҳәауеи еиқәшәоит, иԥсадгьыли ижәлари
рахь имаз абзиабара разын, ицқьан, изакәызааалак џьара
шәытарак амамызт. Ихаҭара зеиԥшраз ҳахдырраҿы иаам­
гакәа, игәцарамкыкәа, уи иаҟәыҭханы иҩымҭақәа ахәшьара
раҳҭоит ҳәа ҳалагар, ҳиашахом. Ибжатахоит. Уи акы. Ҩбагьы:
баша иаҳҳәалоит акәымзар, цқьа иҳаздырӡом, иаахҵәаны
ажәак, ҩажәак рыла иеилырганы аӡәгьы иҳазҳәаӡом абри
иоума, абни иоума ашәҟыҩҩы алитературатә рҿиара амҩа
дзықәлаз, уи имҩа ҳәаақәызҵаз, ицәа, ижьы, ихдырра
иалазҵаз. Владимир Анқәаб иакәзар, аԥсҭазаара аҵантәи
дхалеит, акыр иҽыҳараикит, иҽышьақәиргылеит акгьы мазеины имаӡамкәа. Ԥсабарала имаха-шьаха зеиԥшраз ала,
агәабзиара злаимаз, дҭаҳҭыӷьаны дызлаҟаз ала, ҵыхәаԥ­
ҵәара змам, қьаф дук злимхуаз апоезиа арҿиара амҩа уадаҩ
дықәымлакәа, аԥсҭаазара даҽа ганк иҽаиҭар, ихатә қьаф
мацаразы адәы дықәызҭгьы, усҟак аџьабаа мбаӡакәа ибзазара шьақәиргылар илшон. Аха ус иҭахымхеит. Мазеи-ча
дыҟамызт. Аԥсҭаазараҿгьы, алитератураҿгьы еиҳа иуадаҩыз
амҩақәа изыԥшын. «Зхы уалаҭахыла, ҩызала-қәрала иӡырз­
гоз уаҩымызт» (ад.6) ҳәа иара изкны Руслан Қапба ииҩуа
ажәақәа апоет дыздыруаз иақәшаҳаҭымхо, ииашам зҳәо аӡә
дҟалап ҳәа сгәы иаанагом.
Владимир Анқәаб ибиографиаҿы ҳазцәыԥхашьаша аԥа­
шьар ақәҵаны иҵәахтәу хҭыс хәыҷык, епизодк иадамзаргьы
иҟамзар, иара иԥсы еиԥш бзиа иибоз, дызышәаҳәоз ашьха
ӡыхьқәа реиԥш ицқьакәакәараӡа иҟазар, инҭкаа-ааҭкааны
изаҳамҳәарызеи иараби? Иахьа иааиҵагылогьы уаҵәтәигьы
абиԥарақәа рзы уаҩы иааџьеишьаратәы иҿырԥшыгоупе!
Жорж Санд лыбзиабаратә хҭысқәа зегьы ҳдыруеите! Сергеи Есенини Аиседора Дункани ринтимтә ԥсҭазара иазкны акатаҳәа ашәҟәқәа, астатиақәа ҩны иркьыԥхьуеите!
(Ҩышәи ҩынҩажәи жәаф романи амемуарқәа шәи акы том

105

зҩыз Жорж Сименон заҟа ҩны иҭихьаз, заҟа ҩны ааихәахьаз
(ҩынҩажәи жәбантә инхарҭа ҭыԥ иԥсаххьан!) инадыркны
ихатә ԥсҭазаара аҟнытә шьаҿацыԥхьаӡа зегь рыҩуеите,
иркьыԥхьуеите!
Владимир Анқәаб ара зыӡбахә сҳәаз ашәҟәыҩҩцәа дрыдыскылоит, драҟарастәуеит ҳәа акәӡам са сызҿу. Исҳәарц
исҭаху имариаӡоушәа иаабо, аха иҟамҵакәа, цқьа ина­
мыгӡакәа, гәнымыҩра азуны ҳазхыԥаны ҳцало ауп: ҳашә­
ҟәыҩҩцәа, досу дзаҟаразаалакгьы, риографиақәа бзианы
иаадыруазароуп, акьыԥхь ианырԥшлатәуп иахьатәигьы,
уашьҭантәигьы абиԥарақәа рзы.
Сара саӡәыкны Руслан Қапба ари ишәҟәаҿы исгәаԥхеит,
хымԥада, дагьиашоуп ҳәа исыԥхьаӡоит Владимир Анқәаб
абригь-абригьы ашықәс азы диит, абри аамҭазы ана аҵара
иҵон, ара аус иуан, абри ашықәс азы иԥсҭазара далҵит ҳәа
иҩархьӡа иҟоу афактқәа ааиқәыԥхьаӡаны, гәы аҵамҵаӡа­
кәа иахьыҟеимҵаз. Егьырҭ ахқәа рҟнеиԥш, ашәҟәы абри
ахәҭаҿгьы, автор ихы иаирхәоит журналистк иаҳасабалагьы,
критик, литератураҭҵааҩык иаҳасаб алагьы имоу аԥышәа.
Урҭ аки-аки еицхыраауа, ихеибарҭәаауа, иҭибаго иҟоуп.
Алитература арҿиарахьы апоет имҩа уадаҩын ҳәа ҳгәы
ԥызҵәахьоу, игәырҿыӷьгоу (арҿиара мариа ҳәа зныкыр
аӡәыр ибахьоума, иаҳахьоума?!) ажәа еизада мацарала
акәымкәа, дынҭгыла, ааҭгыло, ҳанаԥхьо апоет иԥсҭазаратә
мҩа, дзынҟьаз, дзынԥаз, илитературатә рҿиара ҳәаақәыз­
ҵаз уҳәа акыр инҭкааны, ҳаргьы ҳицахысызшәа ҳцәа, ҳжьы
ианырыртә, ҳахдырраҿы ишьақәхартә, аԥсы ахаҵаны
иаҳирбеит.
Руслан Қапба иҟынӡа ҳара ҳлитература ҭызҵаауаз,
ҳашәҟәыҩҩцәа рбиографиақәа зыҩуаз, уи аус знапы алакыз
неиҩымсрада зегьы ҳаҭыр сызрықәуп, иахьынӡасылшо ала,
ԥхьаҩык иаҳасаб ала рыхә ҳаракны исшьоит (сара иҟасҵо
ахәшьара акраанагозар).
Убас шакәугьы, аҵабырг азы, ҳашәҟәыҩҩцәа рбиогра­
фиақәа акыр инарҭбааны, инҭкаа-ааҭкааны рыҭҵаара аус
зегь реиҳа зҽазызкыз, алҵшәа бзиақәагьы аазырԥшыз Руслан Қапба иоуп.
Абиографиақәа рыҩра мариоуп, зҵаара дук акәушәа
асҟак игәцаракны, амцхә хшыҩзышьҭра аҭара абаҭаху,

106

аемпириатә фактқәа аааидыҟәшәаланы, иааилышьны иҟау­
ҵеит ауп, уаҳа баҩыс иалоузеи ҳәа аӡәыр игәы иаанагозар,
шьаҭанкыла диашам. Ас еиԥш иҟоу агәаанагара илаҟәӡоу,
ипримитиву акоуп.
Ҳашәҟәыҩҩцәа аӡәырҩы рбиографиа ҽеины иҳаздыррам,
иҽеины, инагӡаны иҭҵааны иҳамам. Бжеиҳан анкета ҳәа
изышьҭоу анхадырҭәаауеиԥш иркьаҿӡаны, иӷар-ԥшарноуп
ишаадыруа.
Егьырҭ зегьы ҳарҟәаҵып, рыӡбахә ҳҳәарым, ҳмилаҭтә литература аҟырҟы зырхәыхәыз, ашьаҭа зкыз Дырмит Гәлиа
ибиографиагьы ишахәҭоу ихаҭәааны иҭҵааны изҳәо аусумҭа
ҳамаӡам. Абри сара агәра ганы, сақәыӷәӷәаны, кәаны-занрада
ишәасҳәоит.
Уара уеилагама, Дырмит Гәлиа иаҟара ашәыҟәқәеи
астат­иақәеи зырыҩхьада уи ибиографиа ҳзымдыруазар,
иаа­дыр­уазеи ҳәа исҿагылоугьы дҟалашт. Ааи, Дырмит Гәлиа изкны акымкәа, ҩбамкәа ашәҟәқәеи арымӡаа
астатиақәеи ҩны иркьыԥхьхьеит еиуеиԥшым ашәҟәыҩҩцәа,
алитератураҭҵааҩцәа аԥсышәала, урысшәала, қырҭтәыла
уҳәа. Урҭ саргьы издыруеит изҩыз авторцәагьы ҳаҭыр
сызрықәуп, рлагалагьы зыԥсоу еилкаауп, тәамбашақә
сырзыҟам. Са сызааирц исҭаху даҽакуп – Дырмит Гәлиа
исԥҭазаараҟнытә иахьагьы иҭҵаам, ауаа ирбартә, ираҳартә
акьыԥхь ианымлақәац, цқьа ианымԥшқәац маҷӡам. Ҿыр­
ԥштәыс иааҳгозар, иара иуаажәларратәи иҳәынҭқаратәи усура цқьа иҭҵаам. Исаӡаны сҟалар, сара абарҭ ацәаҳәақәа зыҩуа
Дырмит Гәлиа ҳәынҭқаратә усзуҩык иаҳасаб алагьы алагала шыҟаиҵахьаз хаз ҷыдала статиак аҿы салацәажәап ҳәа
сгәы иҭоуп. Уеизгьы-уеизгьы ирацәамзаргьы, уи ахшыҩҵак
шьақәзырӷәӷәаша, изырҵабыргыша афактқәа шсымоу уажә­
натәгьы агәра шәсыргоит. Уи, ԥшӡала, даҽа усуп, хара имгакәа
исзыҟаҵозар збап.
Дырмит Гәлиа ибиографиаҟнытә иахьа уажәраанӡа иаадыруа афактқәагьы шьҭа даҽакала изхәаԥштәқәоу, даҽакала
ахәшьара зҭатәқәоугьы маҷӡам. Ажәак ала, Дырмит Гәлиа
ибиографиа ҿыц ирцәажәатәуп, автор ҿыц, аҭҵааҩ ҿыц
даҭахуп. Ус заҟаҩы рбиографиақәа еилкаатәузеи, иҵатәузеи?
Зыԥсҭазара иалҵхьоу ракәым, зыԥсы ҭаны ҳазлагылоу ҳашә­
ҟәыҩҩцәагьы рӷьырак рбиографиақәа ҽеины иҳаздыр­рам.

107

Ҳлитератураҿы иҟан идыру аамҭақәак ҳашәҟәыҩҩцәа
рбиографиақәа шаблон ҳасабла мацара ианырҩуаз. Урҭ ус
иҩқәаз уанрыԥхьалакь, зегь рымшқәа еиԥшызшәа иубон,
досу рҷыдарақәа имаҷны акәын ишырныԥшуаз. Ҵабыргуп,
хыхь-хыхьла мацара урыхәаԥшуазар, ҳашәҟәыҩҩцәа аӡәыр­
ҩы рбиографиақәа злеиԥшқәоу рацәоуп. Шамахамзар зегьы анхацәа ирхылҵит, ақыҭан иит, уа ашкол иалгеит,
аиҳабыратә ҵараиурҭакгьы иалгеит, џьара наплакык аҿы
аус руан, еиҳараӡак агазеҭ «Аԥсны Ҟаԥшь» аредакциаҿы…
Рбиографиақәа ахҭыс дуқәа рыдубалом. Аха еиҩдырраашьак
рымамкәа, лахьынҵала еиԥшны ҟалашьас ирымеиз?
Ернест Хемингуеии Уинстон Черчилли (ишдыру еиԥш,
Уинстон Черчилль дҳәынҭқаратә усзуҩын, аха дагьшә­
ҟәыҩҩын, ҩажәи ԥшьба шықәса анихыҵуаз ароман дуқәа
иҩхьан, иажәымҭаз иаԥиҵаз амемуарқәагьы алитературатә
хаҭабзиарақәа рыгӡам, адунеи иахьабалак иеицырдыруа
иҟоуп) реиԥш ашәҟәыҩҩцәа, арҿиаҩцәа зегьы рбиографиақәа
ахҭыс дуқәа (урысшәала приключение ҳәа изышьҭоу) рыла
ишьақәгыламзар амуа иауҟаху.
Арҿиаҩы изы ихадароу ицәанырра ахьынӡаҵаӷоу, ихшыҩ
ахьынӡаҵару, интеллектла дахьынӡаҳараку, ерудиц­иа­ла
дахьынӡаҭбаау роуп. Ҿырԥштәыс иааҳгозар, анемец кла­
ссикатә философиа ашьаҭакҩы Иммануил Кант ибиогра­
фиаҿы адәахьала интересс уаҩы иикыша, дызлаз ауаа ҷыдала
дызларылукаашаз хҭыскгьы уԥыхьашәомызт, «ицәышӡа»
иҟан. Ақәра ду ниҵит (80 шықәса), аха дахьиз, дахьааӡаз
ақалақь Кионисберг (уажәы Калининград ҳәа изышьҭоу)
дналымҵӡакәа ихигеит. Аха зҿы иҭагӡаны аҳәара згәыӷьуада
Иммануил Кант дырҿиаҩ думыт ҳәа. Иара убас адунеи аҿы
еицырдыруа ашәҟәыҩҩы ду Франц Кафка (хылҵшьҭрала
дауриан, немец бызшәала дыҩуан, Прага диит) ибиографиагьы бжьаратә уаҩык, уаҩы еизадак иԥсҭазареиԥш ауп
ишымҩаԥысыз. Ҩынҩажәаҟа шықәса роуп иниҵыз. Агимназиеи аиҳабыратә ҵараиурҭеи (аиуристтә факультет) далгеит. Хӡырымгак иакәын, ача злеифашаз уалафахәык иоуларц амашәыр иақәшәаз ауаа астрах рзыҟаҵара иаҿыз
ауаажәларра далан.
Ҳара ҳҿы ҳашәҟәыҩҩцәа шамахамзар зегьы рзы инаҵшь­
ны иазгәарҭон «анхаҩ ӷар иҭаацәараҿы диит», – ҳәа, усҟан

108

азеиԥш ҳәынҭқаратә идеологиа зеиԥшраз ала, алитературагьы аполитика ду иузаҟәымҭхо изладҳәалаз ала, «анхаҩ ӷар
иҭаацәараҿы диит» – ҳәа ашәҟәыҩҩы изы аҳәара престижын. Хылҵшьҭрала дҭауадын, ма даамысҭан уҳәар усҟантәи
амчра ахаҭарнакцәа гәрамгарҭас дыркыр ҟалон. Анхацәагьы
еиԥшызма? Неиҭаҳәашьа змамыз шыҟазгьы, ишаанагара инхозгьы, аӷьараҳәа инхозгьы ауҟахымыз.
Ҵабыргуп, ҭауади аамысҭеи ирылиааз маҷҩуп, аха ҳашә­
ҟәыҩҩцәа рхылҵшьҭра зегьы неихшьааланы иӷарқәан
аҳәара ииашам. Ԥсуаҭлак рыламкәа иҟамызт Дырмит
Гәлиеи, аамысҭа Миха Лакрбеи, Иван Папасқьыри уҳәа злиааз аҭаацәарақәа. Европатәи ашәага-загала иаҳҳәозар, урҭ
зхылҵыз мал уаамызт, ахан еихачаԥадуқәа рызгыланы еихбаала инхомызт, амаҵуцәа рыманы, миллионла аԥара ладеи
ҩадеи иҟьо измаз ракәмызт. Аха аԥсуала уахәаԥшуазар, акыр
алахтырагьы змаз, ԥсабарала аҟәышрагьы згымыз ибаӷьа­
ӡа инхоз уаан. Ахынҭа-ҩынҭарақәа, аҟыба-ӡыбақәа аӡәгьы
игӡамызт. Урҭ аԥсҭазаара ианбагыз, знымзар зны иагхараны иҟоума мамзаргьы? Урҭ ахынҭа-ҩынҭарақәеи аҟыбаӡыбарақәеи ҳәа ҳазҿугьы иакуп, иҩбоуп. Ишырҳәало еиԥш,
агәы цәҳәы иқәиаази, маҷк зыԥсы злази, иҵагь инеиҳаны
ԥсгарҭақәак змази еиҩдырраатәыми.
Даҽакӡоуп, иаҳҳәап, Алықьса Лашәриеи Владимир Ан­
қәа­би иреиԥшқәоу рыӡбахә анҳамоу. Урҭ ҵабыргынгьы
аӷара зырҳәоҵәҟьа иалиааз, аеҭымрагьы заанаҵ изыхьӡаз,
аха аӷареи аиҭымреи ирзымхәаҽыз, збаҩхатәрагьы акыр
аарԥшра зҽахьызыгӡаз роуп.
Араҟа Владимир Анқәаб ихьӡ иадҳәаланы Алықьса Лашә­
риа иӡбахә ус баша исҿашәаны исымҳәеит. Аҩыџьагьы
баҩхатәрала еиԥшымызт, иеиҟарамызт, ҳәарада, ихазхазӡан, аха разҟыла излеизааигәаз уаҩы ибарҭоуп. Ҷыда­
лагьы аҩыџьагьы рхәыҷра злеиԥшқәаз рацәан. Егьырҭ зегьы
ҳарҟәаҵуазаргьы, аӷареи аеҭымреи аҩыџьагьы иеицыр­
зеиԥшын уҳәартә иҟоуп. Алықьса Лашәриа еицырдыруа
иажәеинрааала «Смал» поезиатә хыҭҳәаа мацараӡам, апоет ихатә ԥсҭазара ишиашоу иахылҵыз, зынӡа иазааигәоу
ауп. Апоет абри ажәеинраала аникьыԥхь инақәырццакны
аԥхьаҩцәа инарҭбааны ирласны ирылаҵәеит. Уеизгьы-уеизгьы ҟазара дуӡӡак ара иҟаӡам, аха абӷьааҳәа аԥхьаҩцәа

109

иаамҵарсны бзиа изырбаз, иалаҳәаҵаны изыркыз иара
аҵакы дара аӡәырҩы рыԥсҭазара иашьашәаланы иахьырбаз
ауп уҳәартә иҟоуп. Апоет ара «сара» ҳәа ииҳәо ихазы мацара акәымхеит, иара дзеиуаз абиԥара зегьы аҵанакит ауп.
Ишәгәаламшәои ари ажәеинраалаҿы иаҳԥыло иҟазшьарба­
гоу ацәаҳәақәа? Аҩымҭа шеибгоу иаасгоит ҳәа салагом, ара
уажәы аа-цәаҳәак рыла иазҳархап:
Сара мазеи сахамтәаӡеит,
Сықәын аӷәы цәҳәы
Сеихьыжә-еикәыжә, сыԥхамшьаӡо
Ианлеиуаз асырҳәы,
Аҵаа хьшәашәа сахаԥало
Сшьапқәа ҟаԥшьӡа,
Асы бымбыл сылаԥало,
Ашкол ахь сцон шьыжьӡа.

Абарҭ ацәаҳәақәа ишырҳәо еиԥшҵәҟьа зхәыҷра рыцҳа­
рыла, еиба-кәеибарала изхызгаз аԥсуа рҿиаҩцәа дреиуан Владимир Анқәабгьы, арҭ ацәаҳәақәа иара ихазын
иҳәазшәҵәҟьа иҟоуп.
Руслан Қапба ҳзыхцәажәо ишәҟәаҿы Владимир Анқәаб
ибиографиа акыр инҭкаа-ааҭкааны, амаха-ашьаха аҭаны
ишиҩыз еиԥш, апоет иаԥҵамҭақәагьы инарҭбааны реилыргареи ахәшьара рыҭарагьы иҽанишәеит, илиршазгьы маҷӡам.
Владимир Анқәаб еиуеиԥшымыз аус хыкқәа инапы
рылакын. Урҭ зегьы рҿы уаҩы ибартә ишьҭа нижьит: ар­
ҵаҩраҿгьы алитератураҭҵаараҿгьы. Убас шакәугьы, еиҳа­
раӡак имч, илша здиҵаз апоезиоуп. Убри аҟнытә иԥса­
баратәуп, хымԥада дагьиашоуп Руслан Қапба Владимир
Анқәаб ипоезиатә рҿиамҭақәа зегь реиҳа аԥызара рыҭаны
дахьрыхцәажәаз. Ҷыдала иаликааит, хаз-хазы ахқәа рзикит апоет иажәеинраалақәеи, ибалладақәеи, ипоемақәеи
реизгақәа: «Сышьха ӡиас» (1958 ш.), «Бзыԥ аԥшаҳәа» (1960 ш.),
«Сыбзиабара» (1964 ш.), «Сышьхахыҵырҭа» (1971 ш.), «Асхыс»
(1975 ш.), иара убас иажәеинраалоу ароманқәа «Абрыскьыл»
(1966 ш.), «Ааԥыни анаҟәеи» (1980 ш.).
Арҭ аԥҵамҭақәа реилыргареи дасу ирықәнагоу ахәшьара
рыҭареи аус аҭҵааҩы ҭакзыԥхықәрала дшазнеиз ҩашьаӡом.

110

Иалкаатәыз, ахшыҩзышьҭра зыхәҭаз акы ицәыбжьахеит
узҳәом. Хымԥада диашоуп автор Владимир Анқәаб заатәи
иаԥҵамҭақәа инадыркны хадаратә гәыцәс ирымоу, ир­
гәылганы игоу аԥсуа жәлар ржәытә, рҿатә, ԥхьаҟатәи рла­
хьынҵа азхәыцра ишазикыз ахьазгәеиҭо. Насгьы аԥхьаҩ
агәра игартә иирбеит Владимир Анқәаб акыр ирҿиамҭақәа
рҿы икылкааны ԥсҭазаратә хҭыс хәыҷык иалхны поезиатә
цәаныррала еизыркәкәаны аҟаҵара шилшоз. Ари ахшыҩҵак
хьаҳәа-ԥаҳәада изырҵабыргуа аҿырԥштәқәа арымӡаа
ыҟоуп. Сышьҭрақәланы урҭ ара срылацәажәоит ҳәа салагом,
иагьаҭахым. Убас шакәугьы Руслан Қапба Владимир Анқәаб
ипоезиа дагәылаланы иахьынӡеиликааз, ишеиликааз агәра
ҳзыргақәо рахьтә акык, ҩбак ааганы рыӡбахә аҳәара уеизгьы
иахәҭоуп ҳәа сгәы иаанагоит. Урҭ аҿырԥштәқәа ҳәа сызҿу ан
илызку ажәеинраалеи Дырмит Гәлиа изку ацикли ахьаликааз ауп. Уи ҵабыргынгьы, ус иахәҭан уҳәартә иҟоуп, хьаҳәаԥаҳәада апоет иреиӷьу иаԥҵамҭақәа иреиуоуп.
Ан илызкны аҩымҭа ссирқәа егьырҭ амилаҭтә литера­
турақәа рҿгьы акырџьара иуԥылоит, ҳара ҳҿгьы аӡәымкәа
ҩыџьамкәа ирыҩхьеит. Ауаҩытәыҩса ан лаҟара изааигәоу
даҽаӡәы дшыҟам еилкаау усуп. Аԥхьаӡа ауаҩы аԥстәқәа
рдунеи далҵны дуаҩны ашьақәгылара даналагаз зегь
раԥхьа дгәакьоуп ҳәа иеиликааз иан шлакәу аҵарауаа
дуқәа зегьы иазгәарҭахьеит. Ани Аԥсадгьыли еидкыланы
иахьырыԥхьаӡогьы лакҩакра аҭахны ҳәа иауҟаху. Уажәшьҭа
иҿыцу, акы аԥҵара залшарым уҳәартә аҟынӡа ан илызкны
убысҟак рҳәахьеит, ирыҩхьеит.
Владимир Анқәаб иажәеинраала «Сан бабаҟоу» ҿыгҳа­
ралагьы 91 цәаҳәа ишреиҳамгьы, поемоуп азуҳәартә иҟоуп.
Ҵакылагьы формалагьы даҽа ҩымҭак иеиԥшымкәа, уаԥхьа­
цыԥхьаӡа иҿыцҳҳараӡа ибыз-бызуа уцәа, ужьы ианырыртә,
ухдыррагьы арцыхцыхыртә иҟаҵоуп.
Ари ажәеинраала апоет игәаҵантәи иааз, акыр аамҭа ҭаха
изымҭоз атема иазкуп, ихатә ԥсҭазара шьаҭас иаиуит. Ан
дызмам, дызцәыӡыз игәжәажәара, иуаз ажәа аҳасаб ала иҩуп.
Ан дызмамгьы ирнырыртә, дырхамышҭыртә, лара лахь ирымоу агәбылра еиҳагьы иҵаулахаартә, дызмоугьы дзыԥсоу
цқьа иеилыркаартә иҟаҵоуп. Владимир Анқәаб илахьынҵа
злаҟалаз ала, иан лнапы имоуӡакәа изҳаит, лымаҵ аурҭа

111

имоуӡеит. Знык иадамзаргьы сналҿаԥшындаз, ма ианамуӡах,
лсахьа џьара ианны исбандаз ҳәа дшыгәжәажәоз иԥсҭазаа­
ра зегьы ихигеит. Деиӷрыблаауа дызмаз абри агәырҩа
иааиԥылаз зегьы ираҳәо ддәықәмызт, уимоу, изааигәаӡаз
иҩызцәа ҳҿгьы иҳәомызт. Абри ажәеинраала аниҩы ашьҭахь
ауп иан лҭоурых маҷк анаҳдырыз.
Иара убасҵәҟьа диашоуп Руслан Қапба Дырмит Гәлиа
изку ажәеинралақәа рцикл хаз ҷыдала иалкааны дахьах­
цәажәаз. Абраҟагьы иҳәатәуп Владимир Анқәаб абарҭ
иажәеин­раалақәа Дырмит Гәлиа изкны хыԥхьаӡарала
имаҷымкәа аӡәырҩы ирыҩхьоу иаарылукаартә ишыҟоу.
Апоет Дырмит Гәлиа дааирԥшит аԥсуа жәлар рдоуҳатә
культура еизыркәкәаны дасимволны, дыркаҩны, длашарбаганы. Арҭ ажәеинраалақәа рцикл ҷыдарақәас иамоу, емоциалагьы аԥхьаҩ акыр инырыртә иахьынӡаҟоу аҭҵааҩы
дырзааҭгыланы агәра ҳгартә иаҳирбеит.
Владимир Анқәаб иҩымҭақәа рахьтә зегь реиҳа аимакеиҿакқәеи агәаанагарақәеи зхылҿиааз жәеинраала иҩу
ароман «Абрыскьыл» ауп. Еиҳараӡак иеимакырахеит
ажә­лар рҳәамҭеи ари аҩымҭеи реизыҟазаашьақәа. Автор хадаратә ҽыԥныҳәас ирҭеит Абрыскьыл изку ажәлар
рҳәам­ҭа асиужет аҳәаақәа дахьырҭыҵыз, иара ирҿиаратә
хыҭҳәаа иаӡбаз инамцхәума уҳәартә иахьациҵаз. Руслан Қапба дахьидгылацәо маҷымзаргьы акритикцәа досу
иҟарҵаз азгәаҭақәагьы акыр ҳасаб рзуны, ишәаны, изаны
дрыхцәажәеит.
Иажәеинраалоу ароман «Ааԥыни анаҟәеи» акәзар,
аакьыԥхь абеижьҭеи абар шьҭа ҩажәи ҩба шықәса ина­
реиҳаны иҵуеит. Убас шакәугьы, изыхҟьа-зыԥҟьалак уажә
ара ҳазлацәажәо Руслан Қапба ишәҟәы аҿы ада рацәак уаҩы
дахымцәажәацкәа ибжьаханы иҟан. Аҭҵааҩы ара иҟаиҵаз
анализ зегь рыла уақәшаҳаҭхартә иҟамзаргьы, имоукыша ахшыҩҵакқәа уԥылозаргьы, аԥхьаҩ акыр ицхраауеит
ари аҩымҭа аидеиатә ҵаки асахьаркыратә ҷыдарақәеи реилкааразы. Иара иаҵанакуа аамҭа (1941-1945 ашықәсқәа
рызтәи Аџьынџьтәылатә еибашьра дуӡӡа ашьҭахьтәи
ажәашықәса) зеиԥшраз, усҟан аԥсҭаазара иналагылаз ауаҩ
ҿа ишьақәгылара иацыз ауадаҩрақәа, аԥықәсыларақәа уҳәа
акыр ҳнаргәыларԥшны иаҳирбоит. Аҭҵааҩ диашоуп ароман

112

ахадаратә персонаж Хьымца Џьарба аԥҵараан апоет ихаҭа
ибиографиа шьаҭас иҟаиҵеит ҳәа ахьазгәеиҭо. Аха убарҭ
ихатә ԥсҭазааратә хҭысқәа ауаажәларратә ҵакы рыҭаны
аҩра шилиршазгьы иҳәеит.
Хыԥхьаӡарала имаҷымкәа ажәеинраалақәеи, абаллада­
қәеи, апоемақәеи, иажәеинраалоу ароманқәеи рнаҩсгьы
Владимир Анқәаб иҭынханы иҳамоуп иҩымҭа акритикатәеилкааратә очеркқәеи, астатиақәеи, арецензиақәеи. Урҭ
рӷьырак еиднакылеит 1969 шықәсазы Аҟәа иҭыҵыз аизга
«Аԥсуа новеллақәа». 1979 шықәсазы иҭижьыз имонографиа
«Аԥсуа проза ашьақәгылареи арҿиара мҩақәеи» акәзар автор
иахьынӡаилшоз ала еихишьалеит аԥсуа проза аниз инаркны
(1918 шықәса) 30 шықәса рыҩнуҵҟала (1948 шықәсанӡа) изхысыз аҭоурых. Абри ашәҟәаҿы ажәабжьи аповести ржанрқәа
ҳлитератураҿы ишиз, ишышьақәгылаз рымҩақәа автор
акыр дақәшәаны иааирԥшит. Уаанӡа аӡәырҩы ирҳәахьаз
иацырӷызуа акәымкәа иара ихатә гәаанагарақәа акыр рзикит Владимир Агрба иповест «Аколнхара «Ԥхьаҟа аишьа»,
Шьалуа Ҵәыџьба иповест «Амаҭ зыбӷа ԥҵәоу», Самсон Ҷанба
иповест «Сеидыҟ», Иван Папасқьыр ироман «Ҭемыр», Дырмит Гәлиа ироман «Камаҷыҷ».
Абра иеиқәысыԥхьаӡаз аҩымҭақәа Владимир Анқәаб
ииҳәақәаз шьҭа иажәқәахьоу шыҟоугьы (еиҳарак усҟантәи
аидеологиа ахьеилаҳаз иахҟьаны), уи иҟаиҵаз алагала Руслан Қапба ҳаҭырқәҵарала дазнеины дахьахцәажәаз хымԥада
ииашоуп, уи иагьахәҭоуп ҳәа иԥхьаӡатәуп. Ииашам ҳәа
ииԥхьаӡо Владимир Анқәаб игәаанагарақәагьы дреиҷаҳаны,
аамысҭашәала иазгәеиҭеит.
Руслан Қапба ишәҟәы «Владимир Анқәаб». Иԥсҭазаареи
ирҿиамҭеи» ахаҭабзиарақәа иамоу иҵагьы ирацәоуп, аха
акык, ҩбак исҳәақәаз азсырхоит. Ҳәарас иаҭахузеи, асҟак
иду, амҽхакгьы змоу ашәҟәы адаҟьақәа зегьы хаҭабзиарала
еиԥшны, еицеиҟараны иубом. Игхоуп ҳәа исыԥхьаӡо, ма
гәазыҳәарак аҳасабала исызнарҵысыз сгәаанагарақәагьы
асырбар сҭахуп.
Ҵабыргуп, Владимир Анқәаб идоуҳатә ҭынхаҿы аҭҵааҩы
аԥхьаҟа ииаганы, иалкааны еиҳа игәцаракны алашара
зықәирԥхарц ииҭахыз иреиӷьқәоу ракәын. Уи мап зҳәода,
ус иахәҭан, иԥсабаратәын. Аха иԥсыҽқәоугьы дырмеигӡакәа

113

иҵагьы иҳәандаз сгәахәуеит. Иԥсыҽу ахьынӡаҟоу иҳәеит ҳәа
апоет дланарҟәуамызт.
Руслан Қапба ишәҟәаҿы асҟак инарҭбааны Владимир
Анқәаб иԥсҭазаареи ирҿиамҭеи анҭиҵаах, иахәҭан ҳәа
сгәы иаанагоит уи иаԥҵамҭақәа аурысшәахь иеиҭагоу
рхаҭабзиара зеиԥшроу алацәажәарагьы. Апоет илыԥшааху
иажәеинраалақәа рнаҩсгьы иеиҭагоуп ароманқәа «Абрыскьыли» «Ааԥыни анаҟәеи» рфрагментқәагьы. Фрагментла мацара изеиҭагоузеи ҳәа азҵаара ықәгыларгьы ҟалоит,
ишеибгоу изеиҭагам аԥхьаҩ изы еилкаамкәа инханы иҟоуп.
Насгьы сара иахьынӡаздыруала урҭ аиҭагақәа рхаҭабзиара
зеиԥшроу аӡәгьы дахымцәажәац, ҷыдала иҭимҵаац.
Аҭҵааҩы ишәҟәаҿы зныкымкәа, ҩынтәымкәа еиуеиԥшым
ахьаҵрақәа ҟаиҵеит. Урҭ хымԥада иахәҭоуп уҳәартә,
дызлацәажәо азҵаара аилкаара иашьашәаланы, иаарбны ианыҟаиҵо, ианиқәҿио маҷӡам. Аха зныхгьы ииҳәарц
ииҭаху азҵаара хада аасҭа урҭ ахьаҵрақәа анеиҵыхцәо
ыҟоуп, агәыхә аасҭа ацыфа еиҳахар иеиԥшхоит. Усҟан
аԥхьаҩ маҷк агәынамӡара инамҭарц залшом. Абра исҳәаз
ахшыҩҵак шьақәзырӷәӷәаҵәо рахьтә ҿырԥштәы заҵәык аасгоит. Изакәу уи ауп, хыхь маҷк зыӡбахә сҳәахьоу Владимир
Анқәаб иажәеинраала «Сан бабаҟоу?» аҭҵааҩы данахцәажәо
дхьаҵны, апоет иқьиара, игәыԥшқара аазырԥшуа, аамҭала
зны ицшәарыцоз Миро Абӷаџьаа иажәабжь бжьеигалеит. Уи,
ҳәарас иаҭахузеи, ицәгьаӡам, аха ажәеинраала «Сан бабаҟоу?»
ахаҭа аилыргара иақәирӡыз даҟьаки бжаки роуп, егьи
ажәабжь иаабжьеигалаз (апоет зны даншәарыцоз абгаџьма
аԥеи иареи еицны ианиба, ирыцҳашьаны ишимшьыз атәы
зҳәо) ԥшь-даҟьак (ад. 210–214) аиҭеит. Ара залымдара дук
ыҟамзаргьы, алитературатә рҿиамҭа аилыргареи, уи иацхраауеит ҳәа иаԥишьыз ахьаҵреи шәага-загала абаланс рзеибауа иахьыҟам уаҩы игәы еихьнамшьырц залшом.
Амонографиаҿы ирыжәпаны, ирацәаны, ана, ара
иагәылоуп Владимир Анқәаб дыздыруаз, иҩызцәа, иқәлацәа,
изааигәаз ауаа аӡәырҩы иаԥҵамҭақәеи иареи ирызкны
ирҳәақәаз, ирыҩқәаз. Урҭгьы хымԥада иаҭахын, аинтересс
рымоуп. Аха рӷьырак автор иҟаиҵаз аҭҵаара иагәыларгыланы
акәымкәа, ашәҟәы анҵәамҭаҿы ацҵа ҳасабла (урысшәала
«приложение» ҳәа изышьҭоу) икьыԥхьзар еиӷьзар ҟаларын.

114

Акык, ҩбак ара иҟасҵаз азгәаҭақәа Руслан Қапба ишәҟәы
«Владимир Анқәаб. Иԥсҭазаареи ирҿиамҭеи» ахаҭабзиара
рзыларҟәуа иҟам. Анцәа ауаҩы акы имихыргьы, акы
ииҭоит ҳәа ишырҳәало еиԥш, Владимир Анқәаб илахьынҵа
еиҭымрала ишьақәгылт, аха икәакәар мблит. Ԥсабарала илаз
абаҩхатәра акыр иааирԥшыртә, ижәлар ирирхәартә дҟалеит.
Уи ус шакәу агәра ҳнаргоит Руслан Қапба ишәҟәгьы.
Ажурнал «Алашара», 2002 ш., № 4

Ԥсра зқәым арҿиамҭеи уи аиҭагаҩи
Иаҳхысыз 1989 шықәсазы ашәҟәҭыжьырҭа «Алашара»
иҭна­жьит азеижәтәи ашәышықәсазтәи аурыс шәҟәыҩҩы
дуӡӡа Н. В. Гоголь ԥсра зқәым ипоема «Аԥсы хьшәашәақәа».
Уи аԥсшәахь еиҭеигеит еицырдыруа аҳәынҭқарратәи
ауаажәларратәи усзуҩы, аҵарауаҩ, ажурналист Михаил
Ҭемыр-иԥа Бӷажәба. Ари аиҭага алацәажәарахь ҳаиасаанӡа
иара аиҭагаҩ иӡбахә ала ажәақәак ҳҳәар ҳҭахуп.
Ҳәарас иаҭахыузеи, иахьа Аԥсны акәым, уи анҭыҵгьы
М. Бӷажәба ихьӡ зымдыруа, дызларзымдыруа акагьы ыҟам
ҳәа иԥхьаӡоуп. Уи хымԥада иагьиашоуп. Убас шакәугьы, М.
Бӷажәба, иуаажәларратәи, иҳәынҭқаратәи, инаукатәи, ирҿ­
иаратәи усура еизыркәкәаны, обиективла цқьа иҭҵааны
иҳамам. Араҟа хьаҳәа-ԥаҳәада акы уеизгьы еилкааны, ҳхаҿы иааганы иҳамазароуп. Изакәу уи ауп, М. Бӷажәба ауаажәларратә
ҵакы змоу аԥсҭазааратәи арҿиаратәи мҩа данысхьеит. Иахьа шьҭа, хымԥада иаҳҭахыуп, иагьақәнагоуп уи иҟаиҵахьоу
еихшьааланы атәы зҳәо инеиҵыху усумҭак ҳамазарц. Избанзар, иара ирҿиаратәи иԥсҭазаратәи мҩа злаҟазшьарбагоу
рацәоуп. Насгьы макьаназы цқьа дызлаҳзымдыруагьы
маҷӡам. Ҳгәы излаанаго ала, аинтересс зҵоу, иара иԥсҭазаара
иадҳәалоу ҩ-фактк аагар ҳҭахыуп.
Ҳарҭ абарҭ ацәаҳәақәа зыҩуа ҳастудентцәан, ҩынҩажәи­
жәабатәи ашықәсқәа рзы акәын. Михаил Ҭемыр-иԥа Бӷажәба
иӡбахә ҳаҳахьан, аҵара ду имоуп, Урыстәылан дыҟоуп,
амаҵура дахагылоуп рҳәон. Ҽнак Аԥснытәи Аҳәынҭқарратә
архив аҿы ажәытә газеҭқәа еихрыԥсаҟьо ҳашрыхәаԥшуаз ҩа­
жәижәабатәи ашықәсқәа рзы Аҟәа иҭыҵыз агазеҭ «Комсомо-

115

лец Абхазии» аномерқәа руак ҳалаԥш нақәшәеит. Уи ианын
аԥырҩцәа рформа зшәыз ԥшьҩык арԥарцәа рсахьақәа. Урҭ
аԥхьаӡатәи Аԥснытәи апарашиутистцәа ракәын. Руаӡәк исахьа иаҵаҩын «Мышьа Бӷажәба».
Иҟазшьарбагоу даҽа хҭыскгьы. Шықәсқәак уажәаԥхьа
Қырҭтәылатәи ССР анаукақәа Ракадемиа абызшәеи, алитературеи, аҭоурыхи Д. И. Гәлиа ихьӡ зху Аԥснытәи аинститут зыҩназ аҩны абылра иақәшәеит. Аинститут аусзуҩцәа
уи абылра иацәынхаз ашәҟәқәа шеилдыргоз ирбеит
ҩажәижәабатәи ашықәсқәа рзы Аҟәатәи аԥсуа школ аҿы
еиҿкааз алитературатә кружок иҭнажьуаз анапылаҩыратә
журнал ацыблаахақәа. Ихбыл-ҿбылны иҟаз абӷьыцқәа
анааихдырԥхьа, уа ирбеит М. Бӷажәба иқәыԥшразтәи
иажәеинраалақәа шаныз.
М. Бӷажәба ибиографиаҟынтәи ара зыӡбахә ҳҳәаз
аҩфактк­гьы шамахамзар уаҩы издырӡом. Иҳарҳәозеи арҭ
знык азы митәӡак зҵазымкуаша иаабо афактқәа? Иҳар­
ҳәо убри ауп, М. Бӷажәбагьы данқәыԥшыз иҽызикқәаз
дԥыршәон, иԥсҭазааратә мҩа аханатәгьы иаӷьыз, имариамыз ацәқәрԥақәа ирнын.
Аха, М. Бӷажәба дахьыҟазаалакгьы, аԥсҭазаара иагьаџьа­
ра, иагьа рыуахкала дкыднаҟьазаргьы, данқәԥшыз зны
зыбзиабара икыз арҿиара акәиц иҿыцәаауамызт. Иахьа
ҳауаажәларраҿы М. Бӷажәба ибзианы, инарҭбааны дырдыруеит аерудициа ҭбааи акультура ҳараки, агәҭбаареи змоу
уаҩны. Ус еиԥш иара ишьақәгылара зыбзоуроу агәамчи алшареи ԥсабарала иахьилоу, дахьуаҩ лахҿыхыу рнаҩсангьы,
иааиԥмырҟьаӡакәа ихы аус ахьадиуло, хыԥхьаӡара рацәала
ашәҟәқәа дахьрыԥхьо ауп. Адунеи акыр атәылақәа еимидахьеит, Аҳәынҭқарратә усзуҩцәа, аҵарауаа, ашәҟәыҩҩцәа
дуқәа дрықәшәахьеит, дрыҿцәажәахьеит, дрыцныҟәахьеит.
Н. С. Хрушьчов, Гамель Абдель Насер, К. Е. Ворошилов, А. Н.
Косыгин, Вальтер Ульбрихт, Фидель Кастро, Хо-ши Мин…
Абра асиа нагӡаны иаазгап ҳәа уалагаргьы, аҭыԥ рацәангьы
иаҭаххоит.
Хыԥхьаӡара рацәала М. Бӷажәба иҩны иикьыԥхьхьоу
астатиақәа зегьы (урҭ ԥсаҟьаны еиуеиԥшым аамҭақәа рзы
еиуеиԥшым ажурналқәеи агазеҭқәеи ирнылахьеит) рыӡбахә
ҳамҳәозаргьы, иаҳгәалаҳаршәап еиуеиԥшым актуалтә нау­

116

катә зҵаарақәа ирызкыу ихадароу ишәҟәқәа. Убарҭ иреиуоуп «Ардәына ашәа аҳәоит», (Аԥсны уаҩы иԥыло аԥсаатә
хкқәа ирызкыуп), «Аԥсны аҵиаатә ресурсқәа». Иҩны
иҭижьхьеит аԥсыӡқәеи аԥсуа шьхыцқәеи ирызкыу аинтересс зҵоу, ихәарҭоу ашәаҟәқәа. М. Бӷажәба иоуп Нестор Лакоба изкны амонографиа ҩны иҭзыжьыз (уи аԥсышәалагьы
урысшәалагьы иҭыҵит).
Ихазӡоу, иҷыдоу аҭыԥ ааннакылоит М. Бӷажәба иԥсҭа­
заараҿы иара илитературатә рҿиара, хымԥада аинтерессгьы
аҵоуп. Иҩны икьыԥхьхьеит иоригиналтәу, асатира ҟазшьа
змоу ажәабжь ҟаимаҭқәа, иара исатиратә повест «Гәараԥаа
рписар» акәзар, аԥхьаҩцәа бзиа ирбеит, ирылаҵәеит, иаарласынгьы еицырдыруа иҟалеит. Ахәшьара бзиа аиуит шықәсқәак уажәаԥхьа М. Бӷажәба аԥсшәахь еиҭаганы
иҭижьыз аурыс шәҟәыҩҩы ду М. Е. Салтыков-Шьчедрин иповест «Қалақьк аҭоурых».
Уажәы аԥхьаҩ ишибо ала, М. Бӷажәба аԥсшәахь еиҭаганы
иҭижьит Н.В. Гоголь ипоема ду «Аԥсы хьшәашәақәа». Ари
афакт, ҳәарас иаҭахузеи, ҳара ҳмилаҭтә литературазы ихҭыс
дуны ишыҟалаз азгәаҭатәуп. Иара иадҳәаланы иқәгылар алшоит акымкәа, ҩбамкәа азҵаарақәа: иаҳҭахызма принципла
ари еиԥш иҟоу арҿиамҭа аԥсшәахь аиҭагара? Излаҳахәозеи?
Изеиԥшроузеи иара аиҭага ахаҭабзиара?
Ҵабыргуп, аԥсуа милаҭтә литература аханатәгьы аори­
гиналтә рҿиамҭақәа инарываргыланы, аиҭагақәа рылагьы иҿио иааиуеит. Уи ус иагьахәҭан. Аха, рыцҳарас иҟалаз,
апрактикаҿы зныкымкәа ҩынтәымкәа иҟалақәахьеит еиҭа­
гатәу алԥшаараан агьамадара анаҳцәалашәо, уеизгьы-уеизгьы беиара дук, хьыӡ дук ҳлитература иазымҭо, рацәаӡак
ҳӡырзымго аннеиҭаргалогьы гәаҭалатәыми, ирымҳәалои,
«ухыза иуқәу гәаҭаны ушьапы еиҵых» ҳәа. Араҟагьы
абасшәоуп ишыҟоу. Досу кониунктурак дахьыԥшны, ма ус
иааигәаԥхаз иеиҭаго далагар, иҳахәҭо акәм, иаҳԥырхагахар,
ҳашнеи-шнеиуа ҳахҟьашо ҳалагаргьы алшоит.
Зегь раԥхьа иргыланы аԥсшәахь иеиҭагалатәу Аԥсни
аԥсуааи ирызкны аешьаратә бызшәақәа, аҳәаанырцәтәи
абызшәақәа рыла иаԥҵоу арҿиамҭақәа роуп. Ус еиԥш иҟоу,
ҳбызшәала иҳамазарц зыхәҭақәоу макьанагьы заҟа кҿаханы,
игәыгәҭажьны ҳаԥсуа ԥхьаҩцәа рнапы ахьымнаӡо маҷума?

117

Урҭ рнаҩс еиҭагатәу адунеи зегьы аҿы еицырдыруа иҟоу,
аамҭа иԥнашәахьоу, иахьатәи аԥсуа ԥхьаҩцәа ҳҷыдаратә
ҭахрақәа ирышьашәалахаша, доуҳала ҳзырбеиаша арҿиам­
ҭа лыԥшаахқәа рымацара роуп. Ажәакала, асахьаркыратә
еиҭагара аус хатәгәаԥхарала мацара ҳәа ахы иақәиҭны,
аӷәра ақәыршәны иоушьҭӡаны иҟамзароуп, ахылаԥшреи
агәцаракреи иааиԥмырҟьаӡакәа иамазароуп.
Ара уажәы зыӡбахә ҳамоу Н.В. Гоголь ишәҟәы акәзар,
ҳара агәра ганы ҳазлаҟоу ала, уи хымԥада, хьаҳәа-ԥаҳәада
иаҳҭахын аԥсшәахь еиҭаганы иҳамазарц. Араҟа аиҭагаҩ
иалиԥшааз аҿы дарбанызаалак аӡәы гәыҩбара иоурым ҳәа
иҳаԥхьаӡоит. Н.В. Гоголь ипоема «Аԥсы хьшәашәақәа» ахьыӡ
дуп, адунеитә литература иалаҵәахьеит, еицырдыруа иҟоуп
азыҳәан мацара акәӡам ҳара аԥсуаагьы ҳхатәы бызшәаала
иҳамазар ахәҭоуп ҳәа изаҳаԥхьаӡо. Аус злоу ари адунеитә
литература ашедевр автор мшаҽны ианааиҩыз еиԥшҵәҟьа
иахьагьы ауаажәлар зыргәамҵуа, иҵарны иқәгылоу актуалтә
проблемақәа жәпакы рҭак ахьыҟанаҵо, ауаҩытәыҩса ииашаны ахырхарҭа иҭаны дҳааӡо ауп. Даҽакы акәым, шәаԥхьа
(иамыԥхьац аӡәыр шәыҟазар, ма ааигәа шәамыԥхьацзар),
агәра шәҳаргоит ҿыцбарахны ишышәзыҟало. Егьырҭ зегьы
ҳарҟәаҵып, жәытәнатә аахыс ауаажәларра изҩаҿкны иамоу
аҵарҭыша (иблыша, иццышәхаша!) «аԥсы хьшәашәақәа» рҿы
Н.В. Гоголь исахьаркыратә гении ишаанарԥшыз, ибызбызуа апҟацаҳәа аҵарҭышагаҩцәа ирхиҟьаз аҟамчышьҭыбжьы
зеиԥшроу жәбап. Н.В. Гоголь иперсонажцәеи иахьатәи аҵар­
ҭышагаҩцәеи (урҭ планы иҳалами, акы иазықәгоҳәа иҟоума!)
кәтык иаҵаз ҩ-кәтаӷьк реиԥш заҟа еизааигәоу, иеиԥшу жәбап.
Агәра шәҳаргоит урҭ ртәы зҳәо абӷьыцқәа иҷыдоу, насгьы
ҵҩа змам асахьаркыратә гьама шшәырҭо ала. Мамзаргьы
цқьа шәрызхәыцны шәрыԥхьеишь акаҷбеира аазырԥшуа
адаҟьақәа, лымкаалагьы аԥсы хьшәашәақәа рыхәҳаразы Чичикови Коробочкеи реилахәаахәҭрақәа ртәы зҳәо.
Арҭ иреиԥшқәоу заҟа ыҟоузеи апоемаҿы? Иахьа аҟара
ари арҿиамҭа ианаԥхьатәу даҽа аамҭак ҟамлацзаргьы ҟалап.
Ҳара ҳазҭагылоу аамҭа уадаҩ азы Н.В. Гоголь дарӷьажәҩаны,
изакәызаалак џьара еицакрак иқәмкәа, есқьаангьы дшыҟац
даанхоит. Агәра ганы ҳаҟоуп апоема «Аԥсы хьшәашәақәа»

118

аԥсуаа ҳахьтә макьана иамыԥхьац, цқьа изымдыруа шма­
ҷым. Шәаԥхьеишь, уи заҟа шәанаҳәо, заҟа шәархәыцуа
жәбап. Ҩбагьы – аԥсуа бызшәа алшарақәагьы шмаҷым: ҳәаак
шрымам даҽа зныкгьы агәра шәнаргап.
Н.В. Гоголь ирҿиамҭақәа рахьтә аԥсшәахь еиҭаганы иҳа­
ма­қәоу ыҟоуп. Еиҭагоуп, аԥсуа ԥхьаҩцәа ирылаҵәахьеит «Ревизори», «Аԥҳәысҳәареи».
Аха «Аԥсы хьшәашәақәа» аурысшәахьтә аԥсшәахь аиҭа­
гара иахьа уажәраанӡа аӡәгьы иҽазимкыцызт. Ари аус
шымариам, ҵҩа змам ауадаҩрақәа шацу зымдыруада?
М.Бӷажәба уи машәыршақә даднамгалеит. Иазгәаҭатәуп ари
арҿиамҭа доуҳала аиҭагаҩ ишизааигәоу, иара ибаҩхатәра
излашьашәалоу ыҟоуп.
«Аԥсы хьшәашәақәа» аиҭагаразы иаҭахыз рацәаӡоуп.
Ҩ-бызшәак – аурысшәеи аԥсшәеи – рдырра мацара азхоны ҳәа иҟаӡам. Бызшәак ахьынтә даҽа бызшәак ахь
асахьаркыратә рҿиамҭа аиҭагараан ҵҩа змам, еидҳәалоу
жәпакы азҵаарақәа еизыҵәаны уаԥхьа иаақәгылоит.
Ари арҿиамҭа ссир аиҭагара зҽазызкыз ауаҩы ибзианы
идыруазароуп Н.В. Гоголь ихаан Урыстәыла зеиԥшраз, аурыс
жәлар усҟантәи рсоциал-политикатә ҭагылазаашьа, рҭоу­
рых, рԥсихологиа, рыбзазашьа, рыхныҟәгашьа, рҵасқәа –
урҭқәа зегьы реилкаара иахьатәи ауаҩы излаицәыуадаҩқәоу
рацәоуп, уи аахыс маҷ ҵуама. Урыстәыла назлоу адунеи маҷ
аҽаԥсаххьоума?
М. Бӷажәба «Аԥсы хьшәашәақәа» аиҭагара иҽаназикуаз
ибзиаӡаны идыруан уи иднаҵоз аҭакԥхықәра зеиԥшраз. Ус
днадыххыланы, иааилышьны ишизыҟамҵоз. Ус баша-маша аҟаҵара иаргьы дашьҭамызт, жәа-шықәса инареиҳаны
даҿын. Уаанӡа иидыруаз измырхакәа, Н.В. Гоголь иԥсҭазаареи
ирҿиамҭеи ирыдҳәалоу ашәҟәқәа рацәаны дрыԥхьеит. М.
Бӷажәба днеины ибахьеит аурыс шәҟәыҩҩы ду ибиографиа
зыдҳәалоу аҭыԥқәа жәпакы (Рим, Париж, Берлин, Миунхен,
Дрезден уҳәа).
Ишдыру еиԥш, аурысшәеи аԥсшәеи рҿы аҳәоу еиҿкаа­
шьақәа ахьеиқәымшәо рацәоуп. Аиҭага автор аԥсуа бызшәа
асинтаксис аҷыдара давамгылар ада анамуазгьы, аԥсуа
бызшәа иԥсабаратәу аҷыдарақәа дрыцәхьамҵыр акәын. Ша-

119

махамзар, ус аҟаҵара иагьилшеит. Арҿиамҭа ахы иақәиҭны
еиҭагоуп.
Аиҭага инҭкааны иагыу-иабзоу акакала ҳарзааҭгыланы
иаҳҵап ҳәа ҳалагар, иаҳнарбо рацәахашт. Аха уажәнатәгьы,
азныктәи аԥхьаралагьы иубарҭоуп ахаҭабзиарақәа акырӡа
ишырацәоу. Егьырҭ зегьы ҳарҟәаҵуазаргьы, аԥхьаҩ илаԥш
иҵашәоит М. Бӷажәба инарҭбааны, ԥымкрада аԥсуа бызшәа
алексикатә беиара ихы ишаирхәаз, аԥсуаа рцәажәашьа
астиль Н.В. Гоголь иҩыратә стиль иԥсабаратәны еилышьны, иахаҳаны ишыҟаиҵоз. Уаҩы ибарҭоуп аԥсуаа рлаф­
ҳәаратә ҷыдарақәеи Н.В. Гоголь исатиратә бызшәеи «реин­
раалашьаҿы» аиҭаагаҩ акыр аџьа шибаз. Уимоу, азнык азы
ихәыҷӡоуп зуҳәаша ацәажәаратә ниуансқәа рҿгьы аиҭагаҩ
иҵарны игәникылаз, ахшыҩзышьҭра зиҭаз рацәоуп.
Абра иаагар ҳҭахуп ҿырԥштәы хәыҷык. Иҟазшьарбагоуп
аиҭагаҩ ажәа «Москва» аԥсышәала «Маскәа» ҳәа ахьиҩуа. Уи
ахархәара ахьамоу аконтекст аҿы иҷыдоу бжьык ахылҵуа
иҟанаҵоит. Уалагар ас еиԥш иҟоу аҿырԥштәқәа заҟа уҭахыу
уԥшаауеит.
Ҳәарас иаҭахыузети, аиҭага ахы инаркны аҵыхәанӡа
еиуеиԥшыҵәҟьаны, ахаҭабзиара еицыҳаракны иҟам, аоригинали иареи еиҿырԥшуа уҿынаухар, даҽакала еиҳа еиӷьны
иҟаҵазар ауан зуҳәаша ҭыԥқәакгьы хымԥада иубоит. Аха
ус еиԥш иҟоу аҭыԥқәа урыхҟьашо, аԥхьара угәы ахдыршәо
иҟам.
«Аԥсы хьшәашәақәа» аԥсышәала аҭыжьраан аиҭагаҩ
иҟаи­ҵаз даҽа ус бзиакгьы аӡбахә мҳәакәа ҳзавсуам. Уи
ашәҟәы асахьа бзиақәа азыԥшааны иахьагәылаиҵаз ауп. Урҭ
асахьақәа архивқәа рҟны аиҭагаҩ иԥшааит, рӷьыракгьы иахьа
уажәраанӡа акьыԥхь рымбацызт, иаагоуп 1932 шықәсазы М.
Горки ихьӡ зху Москватәи асахьаркыратә театр аҟны Станиславски иқәиргылаз аспектакль асценақәа рҟынтә, ара иҟоуп
Боклевски иҭыхымҭақәагьы. Хыԥхьаӡарала иҟоуп ҩажәи фба
сахьа.
Иара убас иаҭахызар ҟаларын зеилкаара уадаҩу ажәақәак
ржәаргьы. Уи аҭахын ҳәа ҳгәы иаанагоит, избан акәзар, аԥсуа
иакәм, иахьатәи аурыс бжьаратә ԥхьаҩцәа зегьы ирзеилымкаауа ажәақәа маҷымкәа уаҩы иԥылоит апоема «Аԥсы
хьшәашәақәа» аҿы (иаҳҳәап, «афрак», «асамакҭан», «абричка» уҳәа).

120

Иааидкыланы «Аԥсы хьшәашәақәа» аԥсшәахь еиҭаганы
аҭыжьра хҭыс бзианы иҟалеит ҳкультуразы. Уи даҽа зныкгьы
агәра ҳнаргоит, ари арҿиамҭа ссир ес ииуа ишрыциуа, аха ес
иԥсуа ишрыцымԥсуа.
Агазеҭ «Аԥсны Ҟаԥшь» ,1990 ш., апрель 17, № 70.
Ари астатиа Сергеи Зыхәбеи Руслан Қапбеи иеицырҩит

Нели Ҭарԥҳа
Апоетесса, апрозаик, адраматург Нели Залтинцка-иԥҳа
Ҭарԥҳа диит 1934 шықәса абҵара мза 20 азы Гәдоуҭа араион
Дәрыԥшь ақыҭан. Лқыҭантәи ашкол хьтәы медалла даналга
(1954 шықәсазы) А.М. Горки ихьӡ зхыз Аҟәатәи Аҳәынҭқарратә
арҵаҩратә институт (1979 шықәса раахыс – Аԥснытәи
Аҳәынҭқарратә университет) афилологиатә факультет аԥсуа
сеқтор дҭалеит. Ари асеқтор усҟан аԥхьаӡакәны иаадыртыз
акәын. Уи далгеит 1959 шықәсазы. Аинститут даналга ашь­
ҭахь инеиԥынкыланы акыр шықәса аус луан ашәҟәҭыжьыр­
ҭа «Алашараҿы» редақторс, зныхгьы уи ашәҟәҭыжьырҭа
адиреқтор ихаҭыԥуаҩыс дыҟан. Аҵыхәтәантәи ашықәсқәа
рзы Аԥсны ахәыҷқәа рфонд еиҳабыс дамоуп.
Редақторк иаҳасаб ала Нели Ҭарԥҳа ашәҟәҭыжьырҭаҿы
аус анылуаз ашықәсқәа рзы лнапы иҵылхит, аредақциа рзыуны иҭлыжьит хыԥхьаӡарала аӡәырҩы аԥсуа шәҟәыҩҩцәа
раԥҵамҭақәа, аԥсуа школқәа рзы арҵага шәҟәқәа. Аԥсны
ахәыҷқәа рфонд еиҳабыс дахьыҟоугьы акыр зҵазкуа,
ихәарҭоу ауаажәларратә усқәа мҩаԥылгоит. Нели Ҭарԥҳа
акыр шықәсқәа раахыс Аԥснытәи ашәҟәыҩҩцәа Реидгыла анапхгара далоуп. Асовет мчра ахаангьы иланаршьахьан
Қырҭтәылатәи ССР-и Аԥснытәи АССР-и рҿы зҽаԥсазтәыз
акультура аусзуҩы ҳәа аҳаҭыртә хьыӡқәа.
Нели Ҭарԥҳа аԥхьаӡа алитературатә рҿиара амҩа
данықәлаз ашықәсқәа рзы аамҭа даҽакӡан, иахьа еиԥш
арҿиаҩцәа ражәа иақәиҭны иҟамызт. Аҳәынҭқарратә
цензура ӷәӷәа иҵымгакәа ажәак иадамзаргьы аламала
акьыԥхь аҿы изнеиуамызт. Убас шакәызгьы лааԥшырак

121

уаҩы имбаӡо иҟан ҳҳәаргьы ҳиашахом. Ҵабыргыуп, усҟан
Асовет мчреи акоммунисттә партиеи иаркы-иаркы, ирцәирцә ҳәа иҟан. Аҳәынҭқарратә идеологиа џьбаран, насгьы 1941–1945 шықәсқәа рзтәи Аџьынџьтәылатә еибашьра дуӡӡа ҳажәлар ирхыргеижьҭеи рацәак ҵуамызт, атәыла
економикала еиҵаханы иҟан. Убарҭқәа шыҟазгьы убри
аамҭазы аԥсҭаазараҿгьы, алитературеи аҟазареи рҿгьы
акыр иҵаураз аиҭакрақәа мҩаԥысуан. Аԥсуа ҿар рахьынтә
аӡәырҩы иадҳәаҵаланы алитературатә рҿиара амҩа иқәлон.
Урҭ аҵара рҵон, аус руан гәацԥыҳәара дула, агәалаҟара
бзиеи агәыӷра дуқәеи рыманы. Дырмит Гәлиа инаиркны
абиԥара еиҳабы иаҵанкуаз ҳашәҟәыҩҩцәа хыԥхьаӡарала
имаҷзаргьы аҿар хшыҩзышьҭра рырҭон, игәцаракны ирыман, рнапы зларкыз аус ргәы азҭарҵон, ҳмилаҭтә литература анаҩстәи аԥеиԥшгьы урҭ ианаҵагылаз аҿар рыхьыӡ
иадырҳәалон. Уи аамҭазы ҳлитератураҿы имҩаԥысуан асхематизмреи, адекларативтәреи, аллиустративтәреи раԥыхра
апроцесс. Ҳашәҟәыҩҩцәа еиҳа-еиҳа рҽаныршәон ихадароу аԥсҭаазаратә хҭысқәеи ацәырҵрақәеи рымҽхаркырц,
инарҵауланы иҭырҵаарц. Аԥсуа шәҟәыҩҩцәа рымчқәа реидкыларазы, аҿарацәа рышьақәыргыларазы акырӡа рыҵыркуа
иҟалеит ажурналқәа «Алашареи» (1955 шықәса инаркны)
«Амцабзи» (1957 шықәса инаркны) рҭыжьра ахьалыршахаз.
Аԥсҭаазара егьырҭ аганқәа зегьы реиԥш, алитература аҿиара
аус аҿгьы еиҳараӡак ԥсеивгарақәак ҟалеит Сталин даныԥсы,
Бериа данықәырга, 1956 шықәсазы имҩаԥысыз Асовет
Еидгыла Акоммунисттә партиа XX аизара ду аҿы Сталин
ихаҭаратә культ ианақәыӡба ашьҭахь.
Нели Ҭарԥҳа ажәеинраалақәа рыҩра далагеит данқәы­ԥ­
шыз, лқыҭа гәакьа Дәрыԥшь ашкол данҭаз инаркны. Аԥхьа­
тәи уи лажәеинраала акьыԥхь абеит 1952 шықәсазы усҟан
иҭыҵуаз аԥсуа литературатә «Альманах» (№4) адаҟьақәа
рҿы. Усҟан лара ажәбатәи акласс аҿы дтәан. Апоетесса қәыԥш лажәеинраалақәа аԥхьатәи реизга «Бзиа избоит
амҩа» ҳәа зеиԥш хьӡыс иаманы иҭлыжьит 1955 шықәсазы.
Усҟан лара Аҟәатәи Аҳәынҭқарратә арҵаҩратә институт А.М.
Горки ихьӡ зхыз афилологиатә факультет аԥсуа сеқтор дҭан,
аҩбатәи акурс аҿы дтәан. Абри аизга хәыҷы апоетесса наҟнаҟтәи лырҿиаратә мҩа ҳәаақәнаҵеит уҳәартә иҟалеит. Ара

122

иазгәаҳҭар ҟалоит уи ала Нели Ҭарԥҳа аԥсуа шәҟәыҩҩцәа
дшаарылагылаз. Нели Ҭарԥҳа уи ашьҭахь акыр шықәса анҵы
гәалашәара ҳасабла илҩыз лыстатиак аҿы излалыҩуаз ала,
аԥхьатәи лышәҟәы «Бзиа избоит амҩа» анҭыҵ ашьҭахь дук
мырҵыкуа гәыԥҩык ашәҟәыҩцәа дрыцны аԥсуа литература
ашьаҭакҩы иҩны диҭааит. Дырмит Гәлиа длеигәырӷьаны,
лымҩа ныҳәауа иазгәеиҭеит: «Аӡәырҩы аԥсуа ҭыԥҳацәа
ажәеинраалақәа рыҩра рҽаныршәон, аха хаҵа ианцалак,
ркалам рымҟәыҵшәон. Еиҳараӡак абзазара иатәнатәуан.
Иныҳәазааит аԥхьатәи бшьаҿақәа, аԥхьатәи бара бышәҟәы!
Анасыԥ бымазааит!» (Н. Ҭарԥҳа. Сымҩа зныҳәаз ахәышҭаара.
Агазеҭ «Советская Абхазия», 21 ноября 1975 г.)
Илықәнагаҵәҟьаны Нели Ҭарԥҳа дыԥхьаӡатәуп аԥхьа­
ӡатәи аԥсуа поетесса ҳәа. Ҵабыргыуп, лара лҟынӡагьы
аӡәым­кәа, ҩыџьымкәа аԥсуа ҭыԥҳацәа литературатә рҿиара
мҩа напы адыркқәахьан, иналаршә-ааларшәны агазеҭқәеи
ажурналқәеи рҿы зажәеинраалақәа зкьыԥқәахьазгьы ыҟа­
қәан. Аха ес изыхҟьазаалакгьы Нели Ҭарԥҳа лҟынӡа аԥсыуа
ԥҳәыск шәҟәыҩҩык лаҳасаб ала дшьақәгыланы дзыҟамла­
цызт.
Лықәрахь дышнеиххьоугьы Нели Ҭарԥҳа иахьагьы иааиԥ­
мыр­ҟьаӡакәа аус луеит, лырҿиаратә мҽхаки лԥышәеи ирыз­
лырҳауеит. Ианагь асахьаркыратә жәа аԥшаара дашьҭоуп,
илырҭбаауеит лтематика. Уи ус шакәу хьаҳәа-ԥаҳәа­да
агәра имгарц залшом иахьа уажәраанӡа иҩны иҭлыжьхьоу
лажәеинраалақәеи, лпоемақәеи, лбалладақәеи реизгақәа
ирыԥхьаз дарбанзаалакгьы. Убарҭ аизгақәа иреиуоуп
«Ааԥынра агәы» (1958 ш.), «Ақәыԥшреи агәҭыхеи» (1964 ш.),
«Аҽыхәа иаҵәа» (1980 ш.), «Ажәеинраалақәа, абалладақәа,
алирикатә поема» (1984 ш.), «Ихәу ашәҟәы». Ажәеинраала­
қәа. Аибашьраанӡатәиқәа, аибашьра-ашьҭахьтхиқәа. Уи
ашьҭахь­тәиқәа» (2002 ш.) уҳәа убас егьырҭгьы. Нели Ҭарԥҳа
иҭлыжьхьеит лҩымҭақәа реизга ҩ-томкны. Актәи атом иеиднакылеит илыԥшааху лажәеинраалақәеи, лбалладақәеи,
ллирикатә поемақәеи (иҭыҵит 1984 шықәсазы). Аҩбатәи
атом еиднакылеит автор лыпрозатә ԥҵамҭақәа рӷьырак:
аповест «Маҵиса», «Аԥсымра», «Уҷкәынанаҵ», «Бзыԥтәи
аповест», ажәабжьқәа «Аҳаскьын-ҵәыуа», «Ахҭҟьа», «Иан
лҭаца», адрама «Амра аԥҳа».

123

Нели Ҭарԥҳа заанаҵтәи лпоезиаҿы ихадароу аҭыԥ ааннакылоит аинтимтә лирика. Уи лара ашәа рзылҳәоит
ауаҩытәыҩса исубиективтә цәанырра ҳаракқәа, абзиабара
цқьа, аиҩызара иаша. Апоетесса лыграждантә лирика ӷәӷәала
ианыԥшит аԥсадгьыли ажәлар гәакьеи рҿаԥхьа дарбанзаалак ауаҩы иду аҭакзыԥхықәра аарԥшра. Аха арҭ атемақәеи
амотивқәеи рыла мацара ихрыкәшаӡам Нели Ҭарԥҳа лпоезиа.
Иааидкыланы, иеизыркәкәаны ҳахәаԥшуазар, лара лпоезиа
азеиԥш ҟазшьақәа ируакуп ҳакәша-мыкәша иахьеи уахеи
имҩаԥысуа иеиуеиԥшым ахҭысқәа рныра. Апоетесса иреиӷьу
лаԥҵмҭақәа рҿы илыллыршеит аилазаашьа уадаҩ злоу
ауаҩытәыҩса ицәаныррақәеи, ихәыцрақәеи, игәырӷьареи,
илахьеиқәҵареи сахьаркыратә ажәала аԥхьаҩ ихы-игәаҿы
инеиртә аарԥшра. Нели Ҭарԥҳа ллирикатә поезиа хадаратә
персонажны далоуп аџьа збо, аӷьараҳәа, махәҿеилыхла
аус зуа, аԥсҭазаара активла иалахәу, илахҿыху, иахьатәи
ҳуаажәларразы иҟазшьарбагоу, атипра зуа аԥсуа ԥҳәыс.
Ҿырԥштәыс иаҳгозар, аԥсуа ԥҳәыс лыразра, лқьиара, лҵеира
азҳара азышәаҳәара ирызкуп ажәеинраалақәа «Сдоуҳа»
(1967), «Ан лныҳәара», «Анра» уҳәа уб.иҵ.
Нели Ҭарԥҳа лпоезиатә лаԥшҳәаа еиҳараӡак изырхоу
ҳаԥсҭаазара иамоу алашарақәеи апозетивтә ганқәеи роуп.
Лара акырџьара дазыманшәаланы иеиҿылбаауеит аре­
алтә ԥсҭазара, есымшатәи абзазара иамоу ауадаҩрақәеи
аромантикатә цәанырра ҳаракқәеи, ахатәи ауаажәларратәи
зҵаарақәеи еилышьны, иеиқәҿырҭуа. Ҿырԥштәыс иааҳгозар,
абра иаҳҳәаз ахшыҩҵак аганахьала иҟазшьарбагоуп алири­
катә жәеинраала «Исарҳәеит…» Ари ажәеинраала алирикатә
персонаж лразҟы бзианы ишьақәгылт – лара илымоуп
изызҳахьоу ахәыҷқәа, аҩны, агәара, илфо, илжәуа лыгым,
лымаҭәа-ҩыҭәа ҳәа дахашшаауа дыҟам. «Иазхоуп, бхы
бмыргәаҟын», – ҳәа лазҳәақәогьы ыҟоуп, аха лара лыцәа
ҭынчым, тәамҩахә лымам, лхәыцрақәа хара ицоит. Избан
акәзар, илдыруеит адунеи иахьа ашәарҭа ишҭагылоу, ана, ара
еиуеиԥшым акәакьқәа рҿы аибашьра мцабызқәа шхәыҵҟьо,
акыр атәылақәа рҿы амлакреи аӷареи шыҟоу, асоциалтә
мчы лашьцақәа мышхәыбзазара рырҭом анацәа, ахәыҷқәа…
Абри «ҩысҭаарак» зҵамкәа иеиҿкаау ажәеинраала амаца­
рагьы заманалаҵәҟьа ианыԥшуеит Нели Ҭарԥҳа лырҿиамҭа
иагәылганы игоу агуманисттә зеиԥш пафос, ахырхарҭа.

124

Апоетесса лаԥҵамҭақәа еиҳараӡак лара дызхаану, дызлагылоу аамҭеи лыԥсҭазаареи роуп. Аха лажәеинраалақәеи
лпоемақәеи рҿы лассы-лассы дрызхьаԥшуеит ҳажәлар рҭоу­
рыхтә хҭыс џьбарақәагьы, иаҳгәалалыршәоит азеижәтәи
ашәышықәсазы аԥсуа жәлар трагедиа дуны ирзыҟалаз амҳа­
џьыра, уи иахҟьаз ахәрақәа иахьагьы имӷьацкәа ишыҟоу,
1941–1945 рышықәсқәа рызтәи Аџьынџьтәылатә еибашьра
Дуӡӡа ашықәсқәа рзы анемец фашизм усҟантәи ҳаԥсадгьыл
ду ҳәа иаҳаԥхьаӡоз Асовет Еидгыла ианнаҵаз ахәра дуқәа,
1992–1993 шықәсқәа рзы ақырҭуа окупантцәа Ҳаԥсадгьыл
Аԥсны ралцаразы ҳажәлар ирхыргаз агәаҟра дуқәа. Апоетесса, ҳәарас иаҭахыузеи, илдыруеит ажәлар ирхыргахьоу
агәаҟрақәа ус аламала ишырхамышҭуа, ишызрылымҵуа,
ари нахысгьы ианагь агәаҽанызара шаҭаху. Ари аганахь
ала иҟазшьарбагоуп Сталингради (уи ақалақь иахьа Волгоград ахьӡуп) аибашьраҿы иҭахаз аԥсуа ҵеицәа ирызку Нели
Ҭарԥҳа лажәеинраалақәа жәпакы, апоема «Ашәахсҭа», насгьы «Ихәу ашәҟәы» уҳәа уб. иҵ.
Апоетесса ҳажәлар ирхыргахьоу рҭоурых аҟынтә атра­
гедиатә хҭысқәа заҳгәалалыршәо иахьа аибашьра ҿыц
цәырызгарц, ҳаԥсадгьыл ҳамазкырц иақәызкуа рцәымыӷра,
ргәаӷ ҳалалырҵәарц ауп.
Хыхь-хыхьла уахәаԥшуазар, азнык азы Нели Ҭарԥҳа лпоезиа автор лхатә гәазыҳәарақәеи, лхатә хьаақәеи, лгәамҵ­
рақәеи, еиуеиԥшым егьырҭ аԥсҭаазаратә цәаныррақәеи
емоциалаа лхаҭа ишлыдылкылауеи ишылныруеи раарԥшра
маца­ра иазкушәа уаҩы ибар ҟалоит. Аха ус еиԥш агәаанагара
еижьагоуп. Инарҵауланы цқьа ҳахәаԥшны ҳазхәыцуазар,
араҟа ахатәи ауаажәларратәи ҭибаго иҟоуп. Апоетесса ллирикатә персонаж, ҳәарас иаҭахузеи, автор лхаҭа
дылзааигәоуп. Аха ллирикатә персонажи лареи идентификациа рзеибауа иҟоуп ҳҳәар ииашам. Бжеиҳан, ииашоуп, автори алирикатә персонажи рыбжьқәа еилаҵәоит, еиқәшәоит,
еиқәҿырҭуеит. Алирикатә персонаж автор дызҵазкуа
абиԥара иахаҭарнаку уаҩуп. Апоетесса аԥсадгьыл абзиабара
атема анышьҭылхуа акәзааит, Аԥсны аԥсабара аԥшӡара ссир
даналацәажәо акәзааит, ианагь анс акә, арс акә аԥсуа ԥҳәыс
лхаҿсахьа гәцаракны илымоуп, ианагь аԥҳәыс лжәытәи,
лҿатәи, уаҵәтәи лразҟы гәҭыхас илымоуп, лыбла ҷыц
иҵлыршәом.

125

Ара, хымԥада, иаҳгәалаҳаршәаар ахәҭоуп Нели Ҭарԥҳа
лыдагьы, лара лҟынӡагьы еиуеиԥшым аамҭақәа рзы аӡәым­
кәа, ҩыџьамкәа аԥсуа шәҟәыҩҩцәа аԥсуа ԥҳәыс лхаҿсахьа
аазырԥшхьаз. Иаҳгәалаҳаршәап Дырмит Гәлиа ироман
«Камаҷыҷ» ахадаратә персонаж ахаҵам-ԥҳәыс зырҳәо аԥсуа
нхаҩ ԥҳәыс Камаҷыҷ лхаҿсахьа; иаҳгәалаҳаршәап Иван
Папасқьыр ироман «Аԥҳәыс лыпату» ахадаратә персонаж
Саида лхаҿсахьа. Шамахамзар, егьырҭ аԥсуа шәҟәыҩҩцәагьы
аԥҳәыс – ан, аԥҳәыс – аеҳәшьа, аԥҳәыс – абзиабаҩ ирызкны анс акә, арс акә имаҷ, иду изымҩыц, уи атема иахьымсыц дыҟам. Аха Нели Ҭарԥҳа лырҿиамҭаҿы, апоезиаҿгьы,
апрозаҿгьы, аԥсуа ԥҳәыс лхаҿсахьа акыр аҷыдарақәа аманы
иаарԥшуп.
Ахаҿы рацәа змоу аӡә лоуп апоетесса ллирикатә персонаж: уи зны абзиабара цқьа итҟәаны иамоу, зцәаныррақәа
ҳараку ԥҳәызбоуп, зны зыхшара ирыхӡыӡаны изааӡо, иҵау­
роу уаҩны аԥсҭаазара аилашыра агәҭа иалагыларц зҭаху,
уи иазықәԥо ан лоуп, зны зхаҵа изгәакьоу, дызмыԥсахуа,
инагӡаны аиҩызара иаша изызуа ԥҳәысуп, зны зани заби
хашҭра рықәзымҵо аԥҳа лоуп, зны зашьцәа ирызгәакьоу
аеҳәшьа лоуп… (Иаҳгәалаҳаршәап апоема «Аԥа», ажәеинраала
«Иҵәахы сан, иҵәахы!», «Уара сара усцәымшәан…», «Сдоуҳа»,
«Ан лацәажәара» уҳәа уб.иҵ.).
Хаз ҷыдала иазгәаҭатәуп Нели Ҭарԥҳа аԥсуа хәыҷтәы поезиа арҿиаразы акыр алагала шыҟалҵахьоу. Ахәыҷқәа ирызкны хыԥхьаӡара рацәала лара илыҩхьоу ажәеинраалақәеи
апоемақәеи акыр еицырдыруа, аԥхьаҩцәа ирылаҵәаны
иҟалахьеит. Урҭ рӷьырак аԥсуа жәлар рҿаԥыцтә ԥҵамҭақәа
шьаҭас ишрымоу ҩашьаӡом. Убас иҟақәоу иреиуоуп
«Ҳаҭажәыҟәеи Саҭажәыҟәеи рлакә», «Мышә-шьапыжәи аҵла
шанеи», «Ҭаҭрашь-Гьаргьалашь» уҳәа уб. иҵ.
Нели Ҭарԥҳа, ишаҳҳәаз еиԥш, аԥсуа литератураҿы аха­натә
дцәырҵит поетессак лаҳасаб ала, апоезиа ажанрқәа рҿоуп
лқәыԥшразы еиҳараӡак дахьышьақәгылаз. Аха убри инаваргыланы қәҿиарала аус луеит апрозеи адраматургиеи ржанрқәа
рҿгьы. Адраматә рҿиамҭақәа рахьтә уаҩы иаликаартә иҟоуп
алакәтә сиужет шьаҭас измоу «Амра аԥҳа» (Уи аԥҵоуп Кәымф
Ломиа ипоема «Амра аԥҳа» амотивқәа рыла), «Ашәа аԥҵара
мариам» (уи ҩуп автор лхаҭа лҩымҭа «Бзыԥтәи аповест»

126

амотивқәа рыла). Арҭ апиесақәа рыҩ­багьы аспектальқәа
рылхны иқәдыргылахьеит «Аҳаҭыртә дырга» аорден занашьоу С. И. Ҷанба ихьӡ зху Аԥсуа Ҳәынҭқаратә драматә театр
асценаҿы, ахәаԥшцәагьы гәахәала ирыдыркылеит.
Апроза ажанрқәа рҿгьы Нели Ҭарԥҳа хыԥхьаӡарала
имаҷымкәа иҩны иҭлыжьхьоу лажәабжьқәа, лповестқәа
«Бзыԥтәи аповест» (1961 ш.), «Маҵиса» (1967 ш.), «Аԥсымра»
(1967 ш.), «Ашәы зшәыз аԥҳәызба» (1971 ш.) агәра
ҳдыргоит автор лтематикатә мҽхакы еиҳа-еиҳа ишыҭбаахо,
лсахьаркыратә ҟазара ишазҳауа.Ара зыӡбахә ҳҳәаз аԥҵамҭақәа
иқәдыр­гылоит ауаажәларратә ҵакы змоу азҵаарақәа насгьы асахьаркыратә ажәала акыр игәылырҭәааны иӡбоуп.
Нели Ҭарԥҳа лпоезиаҿы еиԥш лыпрозаҿгьы еиҳараӡак иаа­
лырԥшуа, ихҭакны илымоу аԥсуа ԥҳәыс лҭагылазаашьа,
лынасыԥ шышьақәгыло, аԥсуаа рҿы аԥҳәыс (ан, аеҳәшьа…)
лҭаацәаратә еизыҟазаашьақәа зеиԥшроу, лсоциалтә ҭагы­
лазаашьа зеиԥшроу уҳәа раарԥшроуп.
Нели Ҭарԥҳа аԥхьатәи инеиҵыху лыпрозатә ҩымҭа
«Бзыԥтәи аповест» иаҳхысыз аҩажәатәи ашәышықәса
аҩбатәи азыбжазы аԥсуа ақыҭаҿы имҩаԥысуаз еиуеиԥшым
аԥсҭаазаратә процессқәа раарԥшра иазкуп. Аԥсуа қыҭаҿы
аколнхаратә ԥсҭазара зеиԥшраз, уа аҿар рольс инарыгӡоз,
дара аӡәи-аӡәи реизыҟазаашьақәа аԥсҭаазаратә ҵабырг
акыр иашьашәаланы иҟаҵоуп. Аповест иалоу аперсонажцәа
рацәаҩуп, аха иаарылукаартә иҟоуп арԥыс Хьымца Цымцбеи
аԥҳәызба Асидеи. Иҟазшьарбагоуп урҭ реизыҟазаашьақәа.
Хьымца Цымцба ақыҭаҿы акомҿареидгылаа дырнапхгаҩуп,
дызлагылоу иқәлацәа бзиа дырбоит, дыгәрагоуп, аиаша ибаны дацәхьаҵуа дыҟам. Аха амашәыр дақәшәеит: ԥҳәыс данааигоз аҽны иҩыза Зосим ихҟьаны, машәырла длашәхеит.
Абас Хьымца арыцҳара дшақәшәазгьы дзаҵәны днымхеит,
бзиа дызбо, бзиа иибо иԥҳәыс қәыԥш Асидагьы, Зосим дназлоу егьырҭ лҩызцәагьы дгәыгәҭармыжьит. Арҭ аперсонажцәа
рыбжьара ауҳәан-сҳәанқәеи ацәгьаҳәарақәеи бжьазгалақәаз
џьоукы ҟалазаргьы, аигәнымҩрақәак рыбжьалазаргьы, дара
аҵахом, аԥсҭаазара џьбара иага иԥнашәаргьы имҩахҟьом.
Хьымца Цымцба дшылашәхазгьы, азеиԥш ԥсҭазара далԥ­
сааны, дрыцҳахәха, дзаҵәха днымхеит. Иҩызцәа бзиақәа
рыла, урҭ рыцхыраарала аԥхьарца арҳәара иҵоит. Иара убри

127

ала икәша-мыкәша иҟоу ауаа агәырӷьара рзааигоит. Уиала
дшьақәгылт. Аповест хыркәшоуп насыԥла, Хьымцеи Асидеи
рыҷкәын хәыҷы иирала. Иеиҭеиҳәеит Хьымца уи ахәыҷы иирала. Иблақәа зхаз аҵеи, ихшара ссир дибаҵәҟьозшәа имариашаны дыԥшуан. Блала имбозаргьы гәыла ибон уи, гәыла
еиликаауан игәырӷьара.
Дыԥшуан, дыԥшуан…
Убас дыԥшуеит иахьагьы!..

Аԥсуа литературатә критикаҿы зныкымкәа, насгьы ииашаны излазгәарҭахьоу ала (Х. Бӷажәба, А. Аншба), Нели
Ҭарԥҳа лыпрозатә ԥҵамҭақәа иаарылукаартә иҟоуп аповест «Маҵиса». Ашәҟәыҩҩы егьырҭ лаԥҵамҭақәа акыр
рыҟны еиԥш, араҟагьы аԥсуа ԥҳәыс лхаҿсахьа аарԥшра
лҽанылшәеит.
Ари аповест аҿы ажәабжьҳәара мҩаԥысуеит ахадаратә
персонаж Маҵиса лхаҿала. Ахы инаркны иаанҵәаанӡа
Маҵиса иаалҳәо зегьу уаз ажәоуп уҳәаратәы иҟоуп.
Аповест атекст излаҳәо ала, Маҵиса ҩынҩыжәа шықәса
дырҭагылоуп. Абарҭ аҩынҩыжәа шықәсқәа рыҩ­нуҵ­ҟала
акыр ахынҭа-ҩынҭарақәа дрықәшәахьеит, дгәаҟ­хьеит,
дгәырҩахьеит, ҭаацәаралагьы деиқәымшәеит, лгәала­шәа­
рақәа хьанҭоуп. Зегь зыхҟьаз ажәытәи аҿатәи дунеихәаԥ­
шышьақәа контрастра рзеибауа, еинышәара рықәымкәа,
реиҿагылароуп. Аха аҵыхәтәан уеизгьы дшьақәгылт, ҩыџьа
аҵеицәа (аԥацәа) хазынахәха Гәдисеи Алхаси лымоуп. Автор излалҳәо ала, Маҵиса агәырҩеи аџьабааи дрыҵамӡит.
«Уаалыҵашьыцып, аиашаз, аҭыԥҳа нага леиԥш, ацәа
хаа зыҟәну, ԥшреи сахьалеи, чаԥашьалеи, иԥшӡаӡа иҟаз,
зҩынҩыжәа шықәсагьы рымч змырхоз аԥҳәыс».
Автор Маҵиса даҳлырдыруеит романтикала зсахьа ҭылх­
уа ӡны ҵхык азы. Абри аҵх алагамаҭазы астол иқәыз, акры
зхыҵуаз, ахатә ҭоурых змаз асааҭ Маҵиса илыцәкашәан
иԥҽит. Абри асааҭ аԥҽра илгәаланаршәеит, илнарҳәеит
уаанӡа илымҳәоз, имаӡажәаз, илхылгахьаз зегьы ныҭкааааҭкааны. «Абри еиԥш иҟоу аӡын ҵхазы, ахәараҳәа зҿаазхаз
аӡыхь еиԥш, аҿаанахеит зхы ааҵызхыз ажәабжь». Аӡын
ҵхы ԥшӡоуп, аха ихьшәашәоуп. Убасҵәҟьа ихьшәашәоуп,

128

акырџьарагьы илахьеиқәҵагоуп, ҭаҟәаҭаҿара згым Маҵиса
лгәалашәарақәагьы. Ҳаргьы урҭ ҳнаргәылаԥшны изеиԥш­
роу аабап.
Маҵиса лқәыԥшра ашықәсқәеи Асовет мчра Аԥсны
ианышьақәгылоз, аколнхарақәа анеиҿыркаауаз аԥхьатәи
ашықәсқәеи еиқәшәеит. Лара лхаҭа излалҳәо ала, «лаб Чычба
Алмахсиҭ дышьнаҟәман, қьафуаҩык иакәын, дхәаахәҭҩын,
дыкреиҭарсҩын, алага-ҩага иман, енагь Аҟәеи Қәҭешьи
рымҩа дықәын, аба аахәан иааигон ихыртны имаз адәқьанқәа
рзы. Акреиҭарсреи анықәгыла-аақәгылареи раамҷыдрахаз,
ак иламызт. Иаб дызшьыз дара ракәызшәа, акруреи анхареи
иҭахымызт». Аҭаацәара ныҟәызгоз, иахьагьы, уахагьы акрыура иаҿыз иԥҳәыс (Маҵиса лан) лакәын.
Маҵиса лаби лани еимак рымаӡамызт, иныҟәибагон, аха
Асвет мчра анышьақәгыла, ақыҭаҿы аколнхара анеиҿкааха,
иара уи данымшәеит. Иԥҳәыс лакәзар, ҳажәлар ҳрылҵуама
ҳәа, рқыҭауаа зегьы злахәыз ларгьы далагар лҭаххеит. Иара
аҩны даныҟамыз аамҭак лхы иархәаны аколнхара далалеит.
Уи азы дылзаӷьит иара дангәарла, аха имч мхозшәа аниба,
«Балаз, балаз, бхы ианыбҟьааит!» – иҳәеит. «Сыԥҳаи сареи
иаҳҟәыблаауп уи еиԥш иҟоу ацәарӡга!..» – ҳәангьы нациҵеит,
Маҵисагьы лаб ианимбоз лан длыцны аколнхарахь аусура дцо далагеит, аликбез ҳәа изышьҭаз лхы иархәаны уа
ҩ-класск дрылгеит, аҩреи аԥхьареи лҵеит, аха уаҳа лҵара
иацылҵар лаб имуит. «Аԥҳәызба аҵара лҵо изаҳаахьада», –
иҳәон иара, рқыҭантәи аҵарахь ицоз аҳәсахәыҷқәа дрыццар
имуит.
Маҵиса ашьеи ахши еилаҭәо, дыԥшӡаны, лҟазшьа бзианы даныҩеидас, ауаа рылаԥш дыҵашәартә даныҟала, дызгарц зҭаххаз рацәахеит, лҳәацәа акатаҳәа рыҩны инеиуан.
Аха абраҟагьы лаб ижәытә дунеихәаԥшышьақәа дырҿаҟәеит,
дзеиԥш фырхаҵазаалакгьы нхаҩы ҷкәынак дигар иуамызт,
ҭауади-аамысҭеи, шьнаҟәмаки раамышьҭахь даҽа насыԥк
ашә лзааиртырц игәы иҭамызт лаб. Убас шакәызгьы, лаб
ишигәамԥхозгьы, Маҵиса бзиа дылбеит араион аҟынтәи
аколнхара арӷәӷәаразы рқыҭахь инарышьҭыз арԥыс наӡа
Қәҭарба Бегәа. Уи хылҵшьҭрала дынхаҩуп ҳәоуп Маҵиса
лаб дзиҭахым. Арахь уи аамҭазы ԥҳәысс дигарц длышьҭан
аҭауад, ауаҩы гьангьаш Алдамыр Чаабалырхәа. Чаабалырхәа

129

аԥҳәыс димоуп, аха Маҵисагьы лыԥшӡара дыхнахын дигарц
иҭахуп вартәас. Маҵиса ишылҭахымыз лаб Ачбак дизиҳәеит.
Ахал ара лаб дызиҳәаз Ачба дигараны даныҟаз аҿҳәаразы,
ауха маӡала лыҩны ддәылҵны Қәҭарба Бегәа диццеит.
Маҵиса аԥхьатәи лынасыԥ нҵыра амоуит. Уи хирбгалеит дахьицымцаз азы лгәаӷ змаз Чаабалырхәа. Уи Бегәа
аколнхарақәа реидкылара даԥырхагазшәа, ҭауади-аамысҭеи
дрыдгыланы аҿыц ԥсҭазара аиҵархара дашьҭазшәа ҽыҵгас
иҟаҵаны дизашшын, дирӡит. Маҵиса акыр лҽылҟьеит, акагьы шихарамыз шьақәыргыланы Бегәа дҿылхырц акыр
лҽылшәеит, аха акагьы лылымшеит. Хәы-шықәса инареиҳаны
дизыԥшын, иаб аҭаҳмада дылбон, иҩны игәара лмырӡит, аха
Бегәа дыԥсит ҳәа ашәҟәы анлоу ашьҭахь дук мырҵыкәа лабраахь дхынҳәит. Уи ашьҭахь лара аханатәгьы бзиа дызбоз
зқыҭаҿы асовет ахантәаҩыс иҟаз арԥыс бзиа Едараҭ диццеит. Уи иҟынтәи лара идоуит ҩыџьа ахацәарԥар (Гәдисеи Алхаси). Уи ашьҭахьгьы изышьақәымгылеит, иҭышәынтәаланы
изыҟамлеит Маҵиса лыбзазара. Едараҭ аибашьрахь дахьцаз
дҭахеит анҵәамҭазыҵәҟьа, Асовет аруаа реихсҭаг Асовет
бираҟ анахадыргылоз аамҭазы.
Абасҟак агәырҩақәеи агәаҟрақәеи дышрықәшәазгьы Ма­
ҵи­са лхәыҷқәа нап рыдкыланы илааӡеит, аколнараҿгьы аӡәы
диҵамхо аус луан, азвено еиҳабыс дҟалеит, еицырдыруа
ачаихыхҩы ҟаза ҳәа лыхьӡ нагахеит, аиҳабыра илаҭәаршьеит
Аусура Абираҟ Ҟаԥшь аорден.
Уажәшьҭа лыбзазараҿы еиҭакра дук, бзиара дук ҟалоит
ҳәа угәы иаанагом. Бзиара дус илымоуп лхәыҷқәа аҩыџьа
ахьылааӡо, иахьрызҳауа ауп. Аха ахҭысқәа зынӡа даҽакала
иқәҵәиааит, рҽырыԥсахит. Бегәа дахганы дахьыҟаз дымԥс­
ӡазаап, акагьы шихарамыз еилкаахазаап. Иԥҳәыс Маҵиса
даҽаӡәы дышиццазгьы, уи дзыццаз иҟынтә ҩыџьа ахәыҷқәа
шлымоугьы лара лахь имоу абзиабаратә цәанырра ҳаракы
ҿыцәааны иҟамзаап.Аҵыхәтәан Бегәеи Маҵисеи рыԥсҭазаара
еидырҵеит ҳәа иаахҵәаны илҳәом автор, аха аԥхьаҩ агәра
игоит ус шыҟало. Избанзар, Маҵиса лхәыҷқәагьы ауаҩ қьиа,
ауаҩ бзиа Бегәа игәра рго, ргәы изыбылуа иҟалахьеит.
Лымкаала ахцәажәареи ахәшьара ҳараки ахәҭоуп Нели
Ҭарԥҳа 1983 шықәсазы иҭлыжьыз, иҷыдоу аҟазшьа змоу
лышәҟәы «Уара уҵеицәа, Дәрыԥшь». Автор ари ашәҟәы жәохә
шықәса инарықәгәыӷуа аус адылулон, амахәҭақәа еизылгон.

130

Иара рызкуп 1941–1945 шықәсқәа рзтәи Аџьынџьтәылатә
еибашьра дуӡӡаан Аԥсадгьыл ахьчаразы иалахәыз Гәдоуҭа
араион Дәрыԥшь ақыҭантәи ҩажәеи хәҩык аҵеицәа, урҭ
рфырхаҵаратә қәԥара. Ари ашәҟәаҿы автор гәыбылрала
дрыхцәажәоит, рыхьӡ аӡыргара дацхрааит Дәрыԥшь
аҵеицәа, рбиографиақәа ҭылҵааит, илыԥшааит, досу илшаз, иҵоуроу усс инаигӡаз аԥхьаҩ игәалашәараҿы иаанхартә
дрыхцәажәеит. Ари ашәҟәы автор ианылыҩуаз инарҭбааны
лхы иалырхәеит Аԥснытәи уи анҭыҵтәи архивқәа рҿы
хаҭала илыԥшааз аматериалқәа, агәалашәарақәа аибашьра
иалагылаз афырхацәа рысалам шәҟәқәа. Араҟа ашәҟәыҩҩы
еилышьны, аки-аки хеибарҭәаауа иҟалҵеит адокументи,
асахьаркыратә очерки, ажәеинраалеи, алирикатә хьаҵрақәеи,
аессеқәеи. Инарҭбааны, аинтересс аманы далацәажәеит
лыԥсы зыӷроу лқыҭа гәакьа Дәрыԥшь ажәытәреи аҿатәреи.
Ганкахьала ҳахәаԥшуазар, «Уара уҵеицәа, Дәрыԥшь»
аибашьраҿы зыԥсадгьыл ахьчаразы зхы иамеигӡоз
ргәалашәара иазку бжеиҳангьы игәыҭшьаагоу, илаӷырӡы
аагагоу мыткәмоуп. Даҽа ганкахьалагьы ҳахәаԥшуазар,
урҭ аҵеицәа ирызку, рыхьӡ ҭызго, измырӡуа фырхаҵаратә
ашәоуп. Ашәҟәы даҽазныкгьы агәра ҳнаргоит Аԥсадгьыл ахьчаразы зхы иамеигӡо, иаҭахаргьы уи зхы ақәызҵо дарбанзаалак аӡәгьы ихьӡ хашҭра шақәым. Урҭ ргәалашәара, рыхьыӡ
акамыршәра анаҩстәи абиԥарақәа зегьы рзы иԥшьоу, ианагь
изыхӡыӡаатәу ауп.
Иахьа уажәраанӡа Нели Ҭарԥҳа иҩны иҭлыжьхьоу лып­
розатә ԥҵамҭақәа зегьы шәагаала иреиҳауп ароман-дилогиа «Амшын ҳәынҭқар Ҳаиҭ» (ҵабыргуп, уи аҩбатәи ашәҟәы
макьана иҭымҵыц, актәи хаз шәҟәны иҭыҵит Аҟәа 2002
шықәсазы). Абри ароман азы 2005 шықәсазы ашәҟәыҩҩы
иланашьахеит Д.И. Гәлиа ихьӡ зху Аԥсны Аҳәынҭқарратә
премиа.
Аган рацәа змоу Нели Ҭарԥҳа лырҿиамҭаҿы имаҷым
аҭыԥ ааннакылоит асахьаркыратә еиҭагара аусгьы. Лара
аԥсуа милаҭтә литература акыр илырбеиеит егьырҭ аӡәырҩы
ажәларқәа рлитературақәа рҟынтәи илыԥшааху, икла­
ссикатәу аҩымҭақәа аԥсшәахь реиҭагарала. Аԥсшәахь еиҭа­
ганы илкьыԥхьхьеит аурыси ақырҭуеи поетцәа аӡәырҩы
ражәеинраалақәа, Иулиус Фучик иҩымҭа «Зыхәда ашаха ахоу

131

ирепортаж», Антуан де Сент-Екзиупери иҩымҭа «Апринц
хәыҷы», абырзен поетесса Ф. Ианнакопуло лажәеинраалақәа
реизга уҳәа уб.иҵ. Нели Ҭарԥҳа илеиҭагамҭаны аԥсуа литература иаланагалеит, насгьы аԥсуа драматә театр асценаҿы
иқәдыргылахьеит Н. Островски иҩымҭа «Асҭыԥҳа», Лесиа
Украинка лҩымҭа «Абна ашәа».
Иара убас иазгәаҭатәуп Нели Ҭарԥҳа лара лхатәы ҩымҭақәа
аурысшәеи егьырҭ аӡәырҩы ажәларқәа рбыз­шәақәа рахьи
иеиҭаганы ишыркьыԥхьхьоу. Аурысшәахь еиҭаганы Москва
иҭрыжьхьеит лышәҟәқәа «Ааԥынра агәы» (1961 ш.), «Кәаԥк
амшын ӡы» (1968 ш.), «Аҽыхәа иаҵәа» (1978 ш.), «Аԥсымра»
(1983 ш.) уҳәа уб.иҵ. Урҭ ашәыҟәқәа рҭыжьра иабзоураны
аԥсыуа пооетессак, прозаик лаҳасаб ала акыр хара лыхьӡ
наҩхьеит.
Нели Ҭарԥҳа аихьӡарақәа маҷымкәа ишлымоугьы
лырҿиамҭаҿы ана, ара агха аԥхақәагьы, аԥсыҽрақәагьы
уаҩы иԥылоит, лпоезиаҿгьы, лыпрозаҿгьы иҟоуп акымкәа,
ҩбамкәа сахьаркыралагьы идеиатә ҵакылагьы иԥсыҽқәоу
аҩым­ҭақәа. Уи еиҳарак изыхҟьо аццакра ахьылныԥшуа,
ажәа сахьарк цқьа аус адулара ахьылцәагхо ауп.
Ҿырԥштәыс иаагозар, аԥсуа литературатә критикаҿы ииашаны иазгәарҭа­хьеит аповест «Аԥсымра» акыр аԥсыҽ­
рақәа шамоу. Ари аповест аҿы имҩаԥысуа ахҭысқәа
иахьынӡахәҭоу иеиҿыбаам, аперсонажцәа (Ерына, Ерасҭ
уҳәа) реизыҟазаашьақәа иеицеиԥшны сахьаркырала иа­хьынӡарыхәҭаз ирҵабыргны изыҟамлеит. Аповест
«Аԥсымра» ҳәа хьӡыс иамоуп. Автор илҭахын уи иҵаулоу
символк акәны иҟалҵарц. Аха уи символс изыҟоу, ишыҟоу
цқьа иеилыхха, аԥхьаҩ гәыҩбара инамҭартә изыҟамлеит.
Ииун-ииуль, 2005 ш., Маиҟәаԥ

Ааԥсара зымдырӡо ашәҟәыҩҩы
Еицырдыруа аԥсуа шәҟәыҩҩы Алықьса Камыгә-иԥа
Џьениа хынҩажәа шықәса ихыҵит. Иахьатәи аԥсуа милаҭтә
сахьаркыратә литература зырҿио, лымкаалагьы апрозатә

132

жанрқәа активлеи, ҽышәалеи, қәҿиаралеи аус зуқәо
дыруаӡәкуп иара. Иҟазшьарбагоуп А. Џьениа иԥсҭазааратәи
ирҿиаратәи мҩа. Адәахьала уахәаԥшуазар, шәҟәыҩҩык
иаҳасабала ишьақәгылара ахҭыс дуқәа, ма зынӡа иҷыдоу
ахҭысқәа адубало иҟам. Иара иқәлацәа дызлареиԥшу
рацәоуп.
Ҳәарас иаҭахузеи, А. Џьениа ашәҟәыҩҩратә баҩхатәра
злоу, сахьаркырала ахәыцра зылшо аӡәы шиакәу агәра
ҳиргеижьҭеи акыр ааҵуеит. Уи цқьа деилаҳкаарц азы
иара арҿиара нап анаиркыз аамҭазы ҳмилаҭтә литература зеиԥшраз, зеиԥш ҭагылазаашьас иамаз ҳхаҿы иааганы
иҳамазароуп. Ҵабыргуп, аԥсуа литература иины ашьапы
иаақәгылахьан, аӷәцәҳәыҵәҟьа дықәаарыхуамызт, иана­
кәызаа­лакгьы арҿиаҩы иԥылало ауадаҩрақәа маҷым­
кәа дышрықәшәазгьы, матаӷа-чатаӷаҵәҟьа имҩа каххаа
иаартыҵәҟьаны ишыҟамызгьы, ибаҩхатәра зырҿыхашаз
аҭагылазаашьақәагьы иоуит.
Алықьса Џьениа диит 1930 шықәсазы Гәдоуҭа араион Аҷандара ақыҭан. Абжьаратәи ашкол иқыҭа гәакьаҿы
далгеит. 1955 шықәсазы Қарҭтәи Аҳәынҭқарратә университет афилологиатә факультет далгеит. Убри инаркны
алитературатә рҿиареи еиуеиԥшым арҿиаратә наплакқәеи
рҿы аусура еидбало дааиуеит. Ауниверситет далганы
Аԥсныҟа данаа, аԥхьа аус иуан агазеҭ «Аԥсны ҟаԥшь»
еиуеиԥшым аҟәшақәа рҟны, акыр аамҭа акультуреи абзазареи рыҟәша напхгара аиҭон. Хынҩажәатәи ашықәсқәа рзы
хә-шықәса раҟара (1963–1968) алитературатә-сахьаркыратә,
ауаажәларратә-политикатә журнал «Алашара» аредакциаҿы
аҭакзыԥхықәу маӡаныҟәгаҩыс дыҟан. Уи ашьҭахь ԥыҭрак
ҽышәала арҿиара мацара инапы алакын. Нас Москваҟа
дцан, уа А.М. Горки ихьӡ зху Алитературатә институт аҿы
Иреиҳаӡоу алитературатә курсқәа дырҭалеит, урҭ акурсқәа
дрылганы Аԥсныҟа дхынҳәит 1975 шықәсазы. Уи ашьҭахь
шықәсқәак ажурнал «Алашара» аредактор хадас дыҟан,
нас ашәҟәҭыжьырҭа «Алашара» аредактор хадас аус иуан.
Уи иахьагьы ауаажәларратә напынҵа наигӡоит, аус иуеит
ашәҟәбзиабаҩцәа Аԥснытәи «Агәыԥ» амаӡаныҟәгаҩс.
Иахьа аԥхьаҩцәа шамахамзар аӡәгьы издырӡом алитера­
турахь А. Џьениа аԥхьатәи ишьаҿақәа ажәеинраалақәа рыҩ­
ра­ла ишеихигаз. Усҟантәи, иқәԥшразтәи иажәеинраалақәа

133

акык-ҩбак акьыԥхь рбеит. Аха рацәак мырҵыкәа ибаҩхатә­
ра еиҳа иашьашәалаз гәнхәҵысҭала акәзаргьы еилкааны
апрозахь диасит. Аԥхьатәи иара иажәабжь акьыԥхь анабаз
зеижә шықәса ихыҵуан. Уи 1949 шықәсазы аакәын. Абар
уажәшьҭа ҩынҩажәа шықәса инареиҳаны иҵуеит А. Џьениа
аԥсуа проза аужәра дҭахандеиуеижьҭеи. Икьыԥхьхьеит
хыԥхьаӡара рацәала ажәабжьқәа, аповестқәа, ароманқәа.
Иара ишәҟә­қәа акымкәа, ҩбамкәа аԥсышәала анаҩсангьы
аурыси ақырҭуеи уҳәа аешьаратә жәларқәа рбызшәақәа рахь
еиҭаганы иҭрыжьхьеит. Хәыҷи-дуи урҭ зегьы хыԥхьаӡарала
жәиԥшь шәҟәы ыҟоуп.
Иахьа А. Џьениа ипроза иахуҳәааша, аинтересс злаукыша
рацәоуп, ахаҭабзиарақәа ракәзааит, аԥсыҽрақәа ракәзааит
имаҷымкәа уаҩ аҳәатәы ирҭоит. А. Џьениа хыԥхьаӡара
рацәала иҩны иҭижьхьоу иажәабжьқәа, иповестқәа, иро­
манқәа ҳхаҿы иаамгакәа иахьатәи аԥсуа проза иааидкыланы ахцәажәара залшом. Ара ирацәоуп еиуеиԥшым, насгьы
ауаажәларратә ҵакы змоу атемақәа, ахшыҩҵакқәа, еиуеиԥ­
шым асиужетқәеи аҷыдаратә композициалеи еиҿкаау аԥ­
ҵамҭақәа.
Иахьа шьҭа А. Џьениа ипроза ааидкыланы ҳара ҳми­
лаҭтә литератураҿы акры зҵазкуа цәырҵрак аҳасаб ала
иахәаԥштәуп ҳәа исыԥхьаӡоит.
Ҵабыргуп, А. Џьениа иҩымҭақәа гәгәҭажьны иҟоуп ҳаз­
ҳәом, иналк-ҩалкны, аӡәымкәа-ҩыџьамкәа акритикцәа
рыхцәажәахьеит, ирыгыу-ирыбзоугьы рҳәахьеит. Убас ша­
кәу­гьы, егьырахьҟа акырџьареиԥш, А. Џьениа ирҿиамҭа
аҭҵаараҿгьы акритика иаду, иазыҟамҵац, ауалԥшьа иазына­
мыгӡац ыҟоуп. Ишдыру еиԥш, аҵыхәтәантәи ԥшьба-хәба
шықәса рыҩнуҵҟала уаанӡа ҳхаҿы иаҳзаамгоз, ас иҟалоит
ҳәа ҳазыԥшымыз ахҭыс дуӡӡақәа мҩаԥысуеит ҳтәылаҿы.
Аҽеиҭакра иаҿуп акыр иҳалаҽны иҟаз, ҳзышьцылаз асо­ц­
иалтә-политикатә ԥсҭазаара.
Ажәак ала, ҳлитература зегьы еиԥш, А. Џьениа ипрозагьы
ҿыц блала, аамҭа ҿыц иҳаднаҵо ала иаԥхьатәуп, ахәшьара
ҿыц аҭаны, ҭыԥс иааннакыло азгәаҭатәуп.
Ара иазгәасҭақәаз акык-ҩбак азҵаарақәа рыӡбара гәҭа­
кыс иҟамҵакәа (уи наҟ-наҟтәи усуп, аиубилеитә газеҭтә
статиаҿы уаҩы изыӡбом), ихарадоуп, еиҳа иҟазшьарбагоуп

134

ҳәа сгәы изаанаго А. Џьениа иҩымҭақәа иааркьаҿны
рзеиԥш хҳәаа ҟасҵар сҭахуп. А. Џьениа еиҳа ихҭакны имоуп,
блаҵарыла дрыцклаԥшны игәеиҭеит ҵҩа змам ауадаҩра­
қәа, агха-ԥхақәа, амҽеирақәа, иааидкыланы ҳаԥсҭазаа­
раҿы макьаназы аԥыхшьа, аныхшьа змоуц анегативтә
цәырҵрақәа. Ишьақәханы иҟаз ҳәа иԥхьаӡоу аамҭазгьы А.
Џьениа усҟан аҳра зуаз аофициалтә идеологиа иҽаҭаӡаны,
аԥсҭазаара иршәҭкакаҷны, иллиузиа ҳасабла, еижьагоу
романтикатә гәшьҭыхра мацарала иҭалаҳаны аарԥшра
дашьҭаӡамызт, уимоу, иҽацәихьчон. Агха-ԥхақәа раарԥшра
аламала азин шыҟамызгьы, апрозаик иҽишәон имӡакәа
урҭ рыӡбахә аҳәаразы, рцәыргаразы, рықәыӡбаразы. Апрозаик аханатәгьы иҽишәон убарҭ анегативтә цәырҵрақәа
ныҟәызгоз ауаа сатиратә ажәа џьбарала рықәӡбарагьы.
Абра иазгәасҭаз аҷыдара лабҿаба иаҳзырбаша акык-ҩбак
аҿырԥштәқәа аазгар сҭахуп.
А. Џьениа иажәабжьқәа аԥхьатәи реизгагьы («Сышьха қыҭа», иҭыҵит Аҟәа, 1960 шықәсазы) ианыԥшит арҭ
аҷыдарақәа.
Иара убас ауаҩытәыҩса еиуеиԥшым иԥсыҽрақәа, иҟазшьа
бааԥсқәа, иҵоурам ашьцыларақәа сатирала раарԥшра иазкуп А. Џьениа аҩбатәи ишәҟәы «Ақалақь иаҵәа» (Аҟәа, 1964
шықәса) еиднакылеит ажәабжьқәа «Шьмаҭ», «Ахԥатәи аетаж», «Петре ибзыцәашьа Мосе», «Дшьацәхныслеит, аха»,
«Ажьи Гыд уныҳәазааит» уҳәа убас егьырҭгьы.
А. Џьениа ирҿиамҭа абри асатиратә хырхарҭа ахатә
ҷыдарақәа аманы анаҩстәи егьырҭ акыр иҩымҭақәагьы
ирныԥшит. Уи ус шакәу агәра ҳнаргартә иҟоуп иара ироман «Ацәаҟәа аабатәи аԥштәы» (Аҟәа, 1976 шықәса). Ажәак,
ҩажәак рыла ари ароман ахцәажәара шуадаҩугьы, ахадаратә
ҵакы азгәасҭар сҭахуп.
Ацәгьеи абзиеи реизыҟазаашьақәа раарԥшразы автор
иалихит иара ибзианы иидыруа аамҭа. Уи Аџьынџьтәылатә
еибашьра аҵыхәтәантәи ашықәсқәеи урҭ ирышьҭанеиуаз ак­
тәи ашықәсқәеи роуп. Ажәлар рразҟы рчаԥарц, раԥхьа игылазарц зыхәҭоу ауаа бзиақәа, ауаа қьиақәа роуп. Аха аҭоурых
аҿы, еиуеиԥшым амзызқәа ирыхҟьаны ауаа хәмгақәа амчра
рнапаҿы иааганы, аԥхьагылара аныргогьы ҟалалозаап.

135

Аамҭа цәгьа ауаа цәгьақәа цәырнагар, хыхь иханагалар
ҟалоит. Аиаша ианакәызаалакгьы аиааира агоит ҳәа агәра
анаҳгоз ыҟан. Ус иҟахындаз аԥсҭазаара! А. Џьениа ироман «Ацәаҟәа аабатәи аԥштәы» излаҳнарбо ала, аперсонаж хадақәа иреиуоу Мураҭ Ӡлиа еиԥш иҟоу ауаа хәмгақәа,
акариеристцәа, адемагогцәа аамҭа цәгьа рхы иархәаны
ажәлар ахамшҭыхәа рзаарцоит. Ароман аҿы ацәгьаршҩы
Мураҭ диҿагылоуп ауаҩ қьиа, ауаҩ гәраз Қсас. Ари
аҵыхәтәантәи аперсонаж имч хом, аха уеизгьы дызлаӷәӷәоу
мышкы ахы, мышкы аҵыхәа уи ипозициа зҩыда аиааира
агап ҳәа аԥхьаҩ агәӷра инаҭоит Қсас инапқәа хьыдышьшь­­
ны, игәы кажьны, аиқәԥара дахьаҟәымҵуа.
Азнык азы унадыххыланы аилкаара уадаҩзаргьы, цқьа
уазхәыцны уаԥхьар игәникылартә иҟоуп ароман ахьӡ. Иамоуп асимволтә ҵакгьы.
Ацәаҟәа быжь ԥштәык амоуп ҳәа иԥхьаӡома! Уи ԥса­
баратәуп. Аабатәи закәузеи? Уи ашәҟәыҩҩы ирҿиаратә
хыҭҳәаа иаӡбаз, иҟамларц зыхәҭоу, ауаҩытәыҩсагьы аԥсаба­
рагьы ирыцәтәыму, ирыхәҭам акоуп. Аха амомент зхы
иархәаны иаацәырҵло, ицәыршәагоу иҵарбгагоу зегьы
«аабатәи аԥштәы» ҳәа иԥхьаӡоит автор.
Ацәгьеи абзиеи, алашьцареи алашареи, иҵоуроуи иҵоу­
рами, аламыси аламысдареи уҳәа реиԥш иҟоу апози­циақәа
А. Џьениа ипрозаҿы еиуеиԥшым аганқәеи аспектқәеи
рыла иаарԥшуп. Бжеиҳангьы ихтны рықәӡбара мацара
акәӡам аус злоу. Аус злоу аԥсҭазаара ҵҩа змам аганқәа рыла
ишеибыҭоу, иахьеиларсу аасырԥшуеит ҳәа ашәҟәыҩҩы акыр
иҽахьанишәо ауп.
Ҿырԥштәыс иааҳгозар, аповест «Аӡы аԥсра» аҿы ацәгьеи
абзиеи А. Џьениа зынӡа даҽа аспектқәак рыла иааирԥшуеит.
Араҟа ахыҭҳәаа, алакә иазааигәоу афантазиа амҽхак ҭбаа
аҭаны иҟаҵоуп. Ари аповест ала автор иҳәарц иҭахуп
аԥсабареи ауаҩи еиҟәыҭхашьа шрымам, аԥсабареи ауаҩи
еиҿамгылароуп, ӷас ишьҭибамхыроуп, ианагь иеинышәаны
иҟазароуп ҳәоуп. Аперсонажцәа руаӡәк дыԥҳәызбоуп, Валиа лыхьӡуп. Уи мчымхарыла, иҵысыз аибашьра иахҟьаны
лара илызгәакьаз, лхы лдыруа дааҟалазар лцәа-лжьы иалаз,
дзышьцылаз амшын даҟәгахеит. Автор иҵарны иазгәеиҭеит,
сахьаркыралагьы акыр ирҵабыргны иҟаҵоуп ҳәа сгәы иаанагоит аԥҳәызба Валиа данычмазаҩха, амшын абжьы

136

хәшәыс илзыҟалеит ҳәа ахьааирԥшуа. Аҵыхәтәан Валиа
лхаҵа Саша иҭахара мотивс иамоу уи ԥсабара дахьазԥагьоу,
дахьацәтәыму, ҳаҭырқәҵарала дахьазыҟам ауп. Валиа ԥсыс
илхоу, илызгәакьоу амшын акәзар, Саша изы амшын абжьы акәым, ахаҭагьы утилитартә ҵакымзар уаҳа акагьы
амаӡам. Уи азоуп ихаҭагьы иҿы иқәшаҳаҭны изиҳәо; «Сара
усазҵаауазар – ари сара сзы иӡуп, ицәаакыроуп… Аӡы
зумҳәарагьы иҟоузеи – ари џьыкаӡырӡуп.»
А. Џьениа иахьа уажәраанӡа иикьыԥхьхьоу ирҿиамҭақәа
ҿыгҳаралагьы, аперсонажцәа рхыԥхьаӡаралагьы, тематикатә
еилазаашьалагьы иаарылыҳәҳәо иҟоуп ароман «Анимираҳ
ҩыџьа рынцәахәы». Апрозаик егьырҭ, акыр иҩымҭақәа
реиԥш, абри аромангьы иахьа уажәраанӡа компетентла,
гьамала анализ азуны, иақәнагоу ахәшьара амоуц. Ари ароман аӡбахә анаҳҳәа, зегь раԥхьа иазгәаҭатәуп иамҽханак­
уа аԥсҭазаара шыҭбаау, насгьы аки-аки еидҳәаланы,
еихьырԥшны ара ишьҭыхуп ауаажәларратә ҵакы змоу
атемақәа жәпакы. Урҭ рахьынтә ихадарақәоуп ҳәа иԥхьаӡаны
иалукаартә иҟоу абарҭ роуп: ауаҩытәыҩса илахьынҵа, иира,
иԥсра, аҭаацәараҿы хаҵеи ԥҳәыси реизыҟазаашьақәа,
ауаҩи аԥсабареи реиқәҿыҭра, ажәытәи аҿатәи аамҭақәа
реигәныҩра уҳәа убас егьырҭгьы.
Зыӡбахә ҳамоу ароман аҿы ахҭысқәа мҩаԥысит ҳазҭа­
гылоу ашәышықәса аҩажәижәабатәи ашықәсқәа рзы. Ароман аҿы иаабо асахьақәа аҭоурыхтә ҵабырг акыр иашьа­
шәаланы иҟаҵоуп.
Ароман «Анымираҳ ҩыџьа рынцәахәы» хыԥхьаӡара ра­
цәала аперсонажцәа, аҳәса, ахацәа, аҿар, абыргцәа алоуп. Аԥсуаа рнаҩсгьы ара иалоуп абырзен Ионис Ионофиди, ауриа Исаак Абрам-ԥеи инадыркны еиуеиԥшым
ажәларқәа рхаҭарнакцәагьы. Урҭ зегьыҵәҟьа рхырҿсахьа­
қәа иахьынӡахәҭоу, игәулҭәааны иҟаҵамзаргьы, аԥхьаҩ
игәникылаша, игәалашәараҿы инхаша маҷӡам.
Сара исҳәахьеит ари ароман аҿы еиҳараӡак ахҭысқәа
анымҩаԥысуа ҩажәижәабатәи ашықәсқәа рзоуп ҳәа. Аха
уи аамҭа ҭшәак иҭагӡаҵәҟьаны иҟаӡам. Аперсонажцәа реи­
зыҟазаашьақәа, реицәажәарақәа, рыгәҭахәыцрақәа рыла,
насгьы иара автор иҟаиҵо ахьаҵрақәа рыла инаскьагоу
аҭоурыхтә хҭысқәагьы ҳаргәылаирԥшуеит. Убас имаҷымкәа

137

амҳаџьыра аӡбахә ҳәоуп, хазы ицәыргоуп 1911 шықәсазы
илеиз асду аӡбахәгьы.
Аԥсабареи ауаҩи реизыҟазаашьа апроблема А. Џьениа
иҩымҭақәа егьырҭ рҿгьы акырџьара иаабоит, аха «Аными­
раҳ ҩыџьа рынцәахәы» аҿы еиҳа иҵарны, насгьы амҽхак
аманы иҟаҵоуп. Уимоу, ари ароман аҿы ауаҩи аԥсабареи
реизыҟазаашьа атема хадақәа ируакуп. Ауаҩы аԥсабара
деиҷаҳалароуп, дахӡыӡаалароуп, уи аҵкыс мчы змоу нцәагьы
дыҟам, ныхагьы ыҟам – абри ауп ашәҟәыҩҩы иҳәарц ииҭаху.
Хыхь зыӡбахә сҳәақәаз арҿиамҭақәа хазы ирылкаатәуп А.
Џьениа ироман «Абна амаӡа. Уи хаҭабзиарақәаси ԥсыҽрақәаси
иамоу акритикцәа аӡәымкәа, ҩыџьамкәа иалацәажәахьеит.
Ароман «Абна амаӡа» изызку атемагьы, аидеиатә
ҵакгьы актуалра рцәыӡны ҳәа изыҟалом иага аамҭақәа
рҽеиҭаркыргьы. Иара азкуп Аџьынџьтәылатә еибашьра Дуӡӡа ашықәсқәа рзы аӷа хәымга итыл аҿы асовет уаа
имҩаԥыргоз афырхаҵара аарԥшра. Ахҭысқәа еиҳараӡак
иахьымҩаԥысуа аешьаратә Белоруссиаҿоуп. Автор акыр
аамҭеи аџьабааи ақәрӡны иҭиҵааит асовет партизанцәа
рыԥсҭазаара, урҭ рфырхаҵара аазырԥшуа адокументқәа.
Аҩымҭа аперсонажцәа рҿы иҟоуп ихыҭҳәаау инарываргыланы иҭоурыхтәқәоугьы.
Ароман «Абна амаӡа» хадаратә хаҿны далоуп аԥсуа жәлар
рҵеи бзиа Даҭикәа Кәыгә-иԥа Зыхәба. Сахьаркырала акыр
ирҵабыргны иаарԥшуп аинтернационалтә еилазаашьа змаз
асовет партизанцәа милаҭеилыхра ҟамҵакәа ҳаԥсадгьыл
ахьчаразы дара рхатә ԥсҭазаара ашәарҭа иҭаргыланы
хацәнымырха ишықәԥоз.
А. Џьениа ирҿиамҭа ҳаналацәажәо хымԥада иазгәаҭа­
тәуп иара ибызшәа имаҷымкәа аҷыдарақәа шамоу, иара
еиҳа дызмароу, ишьашәалоу асахьаркыратә хархәагақәа
шамоу. Араҟа ихадароу аԥхьаҩцәа еицгәарҭахьеит, уи
апрозаик ибызшәа ажәлар рбызшәа иахьазааигәоу,
насгьы аԥсшәа алексика абеиара инарҭбааны ихы
иахьаирхәо ауп. Асахьаркыратә хархәагақәа рахьынтә А.
Џьениа иаԥҵамҭақәа рҿы еиҳа уаҩы илаԥш иҵашәартә
еиԥш ахархәара рымоуп адиалогқәа, агәҭахәцрақәа,
аиҿырԥшрақәа.
Ара иҟаҳҵаз ахҳәаа кьаҿ иааизыркәкәаны ҳхаҿы иаага­ны
цқьа ҳазхәыцуазар, иаабартәы иҟоуп А. Џьениа ирҿиамҭақәа

138

аԥсыҽра ахьырныԥшқәо ыҟазаргьы, хымԥада, аԥхьаҩцәа
шрымоу, аус шыруа, аԥхьаҩцәа акыр рҭахрақәа аҭак
шыҟарҵо. Сгәанала, ашәҟәыҩҩы изы ари еихьӡара дуп. Агәра
ганы сыҟоуп аринахысгьы А. Џьениа шьҭа аԥышәа имоу
шьаҭас иҟаҵаны, уи ихы иархәаны еиҳагьы ҭакԥхықәрала,
ҽышәала, ааԥсарак инмырԥшӡакәа, аус шиуа. Изеиӷьаҳшьап
еиӷьу ақәҿиарақәа.
Агазеҭ «Аԥсны Ҟаԥшь», 1990 ш., март 30, № 58

Зҿахәы аҳәара иахгәаҟуаз апоет
«Сара раԥхьаӡа ажәеинраала зҩит ишыҟалаз саргьы исызгәамҭаӡакәа. Усҟан сара стәан ԥшь-класск рҿы.
Ирҳәоит ажәеинраала аҩышьа удырҵар ҟалоит ҳәа. Иара
убасгьы акырынтә ирҳәахьеит уи шзалымшо. Сгәанала,
рахәыц зхам ачамгәыр узырхиараҳа, уи ԥсабарала излам
иузирҵом. Иалшоит иуҵар арифмақәа реиқәршәашьа, аха
ажәеинраалаҵәҟьа аҩышьа – мап».
Абас иҩуан Кәасҭа Герхелиа 1982 шықәсазы иҭижьыз
иажәеинраалақәеи ипоемақәеи реизга «Ахәыцрақәа рыԥхра»
аԥхьажәаҿы.
Ҵабыргыҵәҟьангьы, Кәасҭа Герхелиа ԥсабарала арҿиаратә
баҩхатәра шилаз хьаҳәа-ԥаҳәада агәра ҳдыргоит иҭынханы
иҳамоу иҩымҭақәа. Иахьатәи аамҭазы аԥсҭаазараҿы
имҩа­ԥысуа ахҭысқәеи аиҭакра дуқәеи ҳрызхәыцны ҳры­
хәаԥшуазар, иааидкыланы – Кәасҭа Герхелиа иаԥҵам­
ҭақәа ирыгу, ирыбзоу еиҳа иаҳбарҭоуп. Хыԥхьаӡарала дара
иагьырацәам. Убас шакәугьы апоет иаԥҵамҭақәа рыла уаҩы
ибартә ҳлитература ишьҭа аниҵеит.
Данхәыҷыз инаркны ажәеинраалақәа рыҩра дшалагазгьы, (аԥхьатәи иҩымҭа ажәеинраала акьыԥхь абеит 1950
шықәсазы), алитературатә ҿиара еиҳаны даҽа уск шимԥ­
хьаӡозгьы, ес изыхҟьа-зыԥҟьалакгьы гәата-бӷата уи амацара иҽеиҭартә дзыҟамлеит. Аԥсҭазаара акыр дкыднаҟьа­
хьан, ауадаҩрақәагьы ихигахьан. Игӡамызт абзазаратә
ҟыбаӡыбарақәагьы.
Кәасҭа Герхелиа диит 1932 шықәсазы Очамчыра араион
Ӷәада ақыҭан. Аҵара иҵон иқыҭантәи ашкол аҿы, Аҟәатәи

139

арҵаҩратә училишьчеи, Аҟәатәи Аҳәынҭқарратә арҵаҩратә
институти рҿы. Иаамҭала арамаҵурагьы ихигахьан, далгахьан Иреиҳаӡоу апартшколгьы. Аҭакԥхықәра зцыз акыр
амаҵурақәа ныҟәигахьан. Еиуеиԥшым аамҭақәа рзы аус иуан
агазеҭ «Аԥсны Ҟаԥшь», ажурналқәа «Алашареи» «Амцабзи»
редакциақәа рҿы. Аԥснытәи ашәҟәыҩҩцәа Реидгылеи аԥсуа
драмтеатри рҿы. Иара убас акыр аус иухьан апартиатәи
аҳәынҭқарратәи усбарҭақәа рҿы.
1992–1993 шықәсқәа рзы ақырҭуа окупантцәа иаԥшьыр­
газ аибашьра аан Кәасҭа Герхелиа аԥсуа радиола иҟаиҵаз
адырраҭарақәа азыӡырҩцәа рпатриоттә цәаныррақәа дыр­
лахҿыхуан, ргәы шьҭырхуан, ажәа џьбарала «иацтәи ҳашь­
цәа» дрықәӡбон, иаҿаԥиҽуан.
Ҳәарас иаҭахузеи, апоет аԥсҭаазараҿы инапы злакыз егьырҭ иусқәа ипоезиатә рҿиара излаԥырхагаз,
излаԥышьклаҳәуаз ыҟан, акыр аамҭеи амчи рықәирӡхьан.
Аха дызҿызаалакгьы зегь реиҳа алитература аҿиара гәҭыхас
иман. Апоет дзыхьӡази дызхьымӡази дрылацәажәо иҩуан:
«Изыхҟьазаалакгьы, сҽынеиҵыхны алитература амхаҿы аус
зуртә санзыҟамлаз аамҭа рацәоуп. Амала сахьыҟазаалак,
усс сызҿызаалак зегьы раԥхьа исызгылан апоезиа. Уи сара
исыгәҭыхан – исыгәҭыхоуп, исгәыӷырҭан – исгәыӷырҭоуп,
исгәрҩан – исгәрҩоуп, исыԥсҭазааран – исыԥсҭазаароуп».
Апоет алитературахь аԥхьаӡатәи ишьаҿақәа анеихигоз
ашықәсқәа рзы аԥсуа жәлар рбызшәа, иааидкыланы ркультура кҿацаланы ирыман, усҟан аҳра змаз аполитика џьба­
реи аидеологиеи аԥсуаа рхәылашьракәын изышьҭаз. Аиаша
ҳҳәозар, усҟан атәымуаа ракәым дара аԥсуаа рахьынтәигьы
аӡәырҩы згәы ацәкаҳауаз, милаҭтә ԥеиԥш ҳамам ҳәа згәы
иаанагақәозгьы ыҟан. Иқәыԥшыз изы амҩа иаша аԥшаара,
алхра мариамызт.
Зны-зынла ауаҩытәыҩса аԥсҭазаараҿы иалихуа амҩа
хада ажәак-ҩажәак ианырыӡбо, ианҳәаақәырҵо ыҟоуп.
Убас Кәасҭа Гкрхелиа иара ихаҭа излаиҩуала, имҩа алхра
ҳәаақәрҵеит ашәҟәыҩҩцәа дуқәа Дырмит Гәлиеи Баграт
Шьынқәбеи дрықәшәаны абжьагарақәа ирҭаз.
Кәасҭа Герхелиа ипоезиатә ԥҵамҭақәа еидыркылеит
еиуеиԥшым аамҭақәа рзы иҭижьыз аизгақәа: «Аԥсҭазаара
абжьы», «Анарха», «Наҳар», «Ацәлаа анышәҭуа», «Ашьхақәеи
амҩахәасҭақәеи», «Ахәыцрақәа рыԥхра». Апоет акыр иа­

140

жәеин­раалақәа еиҭаганы иркьыԥхьхьан урысшәала, украин
бызшәала, қырҭшәала.
Ҳәарас иаҭахузеи, Кәасҭа Герхелиа иажәеинраалақәеи
ипоемақәеи сахьаркыралагьы идеиатә ҵакылагьы еиҟа­
рам. Ара иаҳԥылоит зеӷьаҭам, абаҩхатәра бзиа иахыл­
ҵит зыуҳәаша акымкәа-иҩбамкәа аԥҵамҭақәа, иҟоуп
иԥсыҽқәоугьы, заамҭа цахьоугьы.
Иԥсабаратәуп Кәасҭа Герхелиа ипоезиаҿы иара дызлиааз
аԥсуа жәлари иԥсадгьыл Аԥсни ирызку аԥҵамҭақәа аԥызара
ахьрымоу. Аԥхьаҩ дхырхыртә, игәаԥхартә, ацәанырра
ҳарак­қәа издырҵысыртә иҟоуп аԥсуаа ржәытә, рҿатә рми­
лаҭтә ҟазшьа ҷыдақәа, рыбзазара аарԥшра иазку апоет
иажәеинраалақәагьы.
Иреиӷьу ԥҵамҭақәоуп ҳәа иԥхьаӡоуп: «Уаридада», «Сқыҭа
амҩа», «Дкәашоит ан», «Ахәыцра иагазшәа ашьхақәа…»,
«Аԥсуеи аԥсуареи», «Аҿаҳа», «Ахәыцра ешьылқәа», «Иан­
шәар­ҭоу Аԥсынра», «Акапеи кылҵәа», «Маҵурала», «Уи аха­
ҵа аԥсуара ихы ақәиҵоит…» уҳәа реиԥш жәпакы ажәеин­
раалақәа.
Апоет иаԥҵамҭақәа рҿы сыԥсадгьыл бзиа ишызбо ҳәа
ус баша игәы дааҭасуа акәымкәа, темас ишьҭихлакгьы зегьы рҿы апатриоттә цәанырра рылыжуеит. Дарбанзаалак
дақәшаҳаҭымхарц залшом ауаҩы дахьиз, дахьааӡаз аҭыԥ
иага ихәыҷызаргьы наунагӡа зегь реиҳа изгәакьаны ишаанхо, иара изы ишду. Апоет ицәанырра ацқьара, иразра
агәра умгарц залшом гәҭыӷәӷәаала, ажәа лыԥшаахла иҩу
иажәеинраала «Сқыҭа амҩа» уанаԥхьалак. Ара иаҳԥылоит
автор иқыҭа гәакьеи иареи реизыҟазаашьақәа еилыхха
иаҳзырбо ажәақәа.
Ихәыҷуп ҳәа уи азы изҳәада,
Сқыҭа тәылоуп сара сзы.
Сыԥсы зларсу сқыҭа Ӷәада,
Иаргьы аларсуп сара сыԥсы.
Аԥсҭазаарахь сшьаҿа ԥшьаала,
Еихызымгеи сқыҭа мҩала.

Аԥсадгьыл абзиабара цаҳә-цаҳә уцәа-цжьы иалсыртә,
ухы-угәы иҭалартә уҟанаҵоит еицырдыруа аԥсуа еибашьҩы
афырхаҵа Хынтрыгә Мхонџьиа ихьыӡнҩылоу ажәеинраала

141

неиҵых «Аԥсуеи аԥсуареи». Апоет иперсонаж ажәа рҽхәаԥ­
хьыӡ изиҳәоит, иаҳирбоит, иҳаилиркаауеит Хынтрыгә
Мхонџьиа иеиԥш иҟоу аҵеицәа ҳажәлар машәыршақә ишрылымиаауа. Избан акәзар, ҭоурыхла, традициала, аԥсуеи
аԥсуареи Аԥсни иузеиҟәмҭхо еиларсуп. Жәынгьы-ҿангьы
аԥсуа хацәа рмилаҭтә хаҿра дмырӡырц, Аԥсны иқәӷьацарц
иазықәԥон, иазықәԥоит:
Аԥсуа дақәшәахьеит абылра,
Аха мап наӡаӡа дымблит,
Аԥсуа далашәеит аӡыблра,
Аха мап, дазымгеит, дгьежьит,
Дықәԥеит дацәымӡырц и-Аԥсуара,
Дықәԥеит ицәымӡырц Аԥсны.
Аԥсуа дгылоит Аԥсуараз ақәԥараз,
Уи шәарҭоуп ҳәа иаҳар
дахьықәугьы дыԥсны.

Апатриотизм атема иаҳагьы аҽарҭбааит, иҵарны
ирныԥшит Кәасҭа Герхелиа 1992–1993 шықәсқәа рзтәи
Аԥсныӡакәа инхаз, Аџьынџьтәылатә еибашьраан ииҩыз
иажәеинраалақәа. Абри аибашьра хлымӡаах аан ҳаԥсадгьыл
ҳахьчароуп ҳәа иаханы аҳәаанырцәтәи амшын ихыхәхәала
иааз аԥсуа ҭыԥҳацәа ирызкуп ажәеинраала ҟаимаҭ «Ашьа!»
Апоет дырзышәаҳәоит, дрызгәдун аԥсуаа рықәӡаареи
реиқәрхареи ахәыц ианакыз, аӡәы шәҩык дрыԥсаны даныҟаз
аамҭазы ҳаибашьцәа гәлымҵәахқәа иаарылагылаз урҭ
аҭыԥҳацәа.
Аԥсуаа зны ихырҵаз амшын,
Амшын нырцә иагаз злахьынҵа,
Рхылҵшьҭра ргәаӷ еилашьын,
Арахь еихеит рыҽкынҵа.
Арахь рабдуцәа рҳаԥшьа,
Зыхныҳәаха иахьымӡакәа инхаз,
Ахьыҵоу, иахьамоу ршьа-ԥшьа,
Рныха, рыԥсықәара ахьынхаз.

142

Акьалантарқәа кахәхәа
Икылсит, рыбла ҭыџьџьо,
Ицоит иахьеиларҵо – аҟәҟәа,
Ԥсра рықәым зыԥсадгьыл зыхьчо!..

Аӷа имчқәа акырӡа ишеиҳазгьы аԥсуа жәлар рықәхра
шилмшоз, ари аибашьраҿы, аԥсуаа аиааира шыргоз апоет агәыӷра иман. Имаз уи агәарагара ибзианы ианыԥшуеит
ажәеинраала «Ианшәарҭоу Аԥсынра!»
Жәлар рымч, о, ахьышьаргәыҵа,
Гәаӷла ианалага ашра,
Идәықәлоит адгьыл агәыҵак,
Имшынха иҭыҵуеит аҭра.
Аԥсуа дзаҵәуп ҳәа инеигәыдҵа,
Уажәшьҭа иауҵәҟьом ишьра,
Аԥсуа ус баша ихы нықәҵа,
Дыԥсуам ианшәарҭоу Аԥсынра!

Аӷа хәмга даҳхызцаз, ахақәиҭра ҳзаазгаз аԥсуа ҵеицәа
Нхыҵ-Кавказтәи ажәларқәа рхаҭарнакцәеи реидгылара,
риашьара амч шыӷәӷәахаз ԥсҿыхгас ишҳауз аанарԥшуеит
ааԥхьаратә ҟазшьа змоу ажәеинраала «Шәықәԥраа аишьцәа,
шәҽырба!».
Ҳаҳаит амарџьа, шәас уара!
Абӷа еиҵнахит Аԥсынра!
Наӡаӡа иԥшьазааит Аԥсуара,
Иԥшьазааит анра-аԥара!
«Аибаркыра» анкьа ҳшеицыкәашоз,
Аҭоурых ҳаҟьеит ҳаҩшаны…
Ҳадгьыл амца анақәҵәиашоз,
Ҳнапы еикәҳаршеит ҳаизаны:
Адыгьеиқәа – ҳашьцәа гәакьақәа,
Ашәуаа – ҳшьа, ҳара ҳда,
Аваинахқәа – абжьас лас ԥагьақәа.
Ҳгәашьамх, ҳшьам – Ҟабарда.

143

Кәасҭа Герхелиа иаԥҵамҭақәа ирныԥшуеит аԥсуа жәлар
рҵасқәа, рқьабзқәа, рҭоурых, рҿаԥыцтә ҳәамҭақәа бзианы
ишидыруаз. Иҟазшьарбагоуп аԥсуа фольклор традициа,
лымкаалагьы аҭацаагарашәа амотивқәа шьаҭас измоу, еилацаланы еихышәшәо, аԥхьареи агәнкылареи марианы,
илахҿыхны иҩу, изҩыдоу ацәаныррақәа узырҵысуа ажәеин­
раала «Уаридада». Уахынлоуп, ажәҩан каххаа ииа­ҵәоуп.
Иааҟәымҵӡакәа ақыҭа иалҩуеит игәшьҭыхгоу, игәҟаҵагоу
ашәа:
Иагәлхәхәа аҵых каххаа,
Ашәа гоит акаҳәа.
Ԥҳәызбак хаҵа дцоу, арԥыск ԥҳәыс дааигоу еилкаамзаргьы, автор (аԥхьаҩгьы) деигәрӷьоит иаҳауа, избанзар уаридада шәарҭам, ианагь абзиоуп изызҳәоу. Апоет гәазыҳәараны
имоуп иааиԥмырҟьаӡакәа ақыҭа иахыҩларц аҭацаагарашәа:
Уаридада, уаридада,
Уаридада мақәа.
Уа дызҳәада, уа дызгада,
Ԥҳәыс дызгада, хаҵа ицада?
Аус злоу убри акәм, –
Ирҳәалааит иԥымҵәакәа,
Уаридада мақәа.

Кәасҭа Герхелиа иҩымҭақәа ирыԥхьаз дарбанзаалак
ибарҭоуп, илаԥш иҵашәоит урҭ рҿы зегь реиҳа аԥызара
змоу патетикала ишьҭыхны аԥсуа жәлар рмилаҭтә ҟазшьа
бзиақәа сахьаркыратә ажәала, поезиатә бызшәала раарԥшра,
рхыҽхәара, рӡыргара шакәу. Аха убри инаваргыланы, апоет
блаҵарыла инкылкааны игәеиҭон, дагьрықәӡбон аҟазшьа
цәгьақәа злоу, ицәарӡгоу, ихьымӡӷыргагоу ауаагьы. «Уи ахаҵа
аԥсуара ихы ақәиҵоит…», «Акапеи кылҵәа», «Маҵурала»,
«Ҵыс-хәыжә», «Лахьыцәгьа» уҳәа реиԥш иҟоу иаԥҵамҭақәа
рыла апоет дрықәӡбон, иҿаԥиҽуан аҽхырцәажәацәа,
абарбарыҩцәа, аҩыжәцәа.
Ҳабзазараҿы зныкымкәа, ҩынтәымкәа иацгьы, иахьагьы иаҳԥыло уаҩуп ажәеинраала «Уи ахаҵа аԥсуара ихы
ақәиҵоит» аҿы зыӡбахә ҳәоу аперсонаж. Уи ауаҩ, иара итәала

144

аԥсуара даҿҳәароуп. «Уахьибо дулаҳә уикуеит», аӷьараҳәа
дынхоит, дынҵуеит.
Аҩны ҳәа изгылоуп ахан!
Амалаз акы уимаҭәам,
Уи азы иузиҭом гәбӷан.

Уи ахаҵа иҿабызшәагь хаауп, иажәақәа урзыӡырҩыр
аԥсуара акы агзырхо иакәӡам, ихы ақәиҵоит:
Уи ахаҵа аԥсуара ихы ақәиҵоит,
Ус дҟалеит уи уажә ааигәа,
Цәажәарыла амцацәҟьа ықәиҵоит,
Дааҵҟьоит дҟаԥшьшьӡа деибакуа.
Иныҳәоит ҳаԥсуа қьабзқәа,
Икылцан ихәда адақәа,
Иҿыҵҟьоит ажәа мцабзқәа,
Дыхәцәырххо, дашьҭуа-дакуа.

Уи ауаҩ ачеиџьыкагьы имоуп, аха изхәарҭоузеи аԥс­
уара ҳәа иара дзышьҭоу иҽеимкәа еиликаауеит. Мааҭк
иаԥсоу аԥсыуа шәҟәык иҩны изцәыргом, аишәа дахакны
ииныҳәо, аҩы зиржәуа апоет иҩымҭа цәаҳәак дамыԥхьац,
уимоу, ихәыҷқәа ашкол аҿы аҵара шырҵогьы издыррам,
дырхылаԥшӡом. Убарҭқәа рзоуп апоетгьы изиҳәауа:
Ачеиџьыказ – Ҭабуп – ҳҳәоит гәыкала,
Аха ҳгәы иалоугьы ҳазӡом:
«Аҩыжәреи Рерашьеи» заҵәыкала,
Ҳаԥсуара ԥхьаҟа иҳазгом.

Аԥсҭазаараҿы ауаҩытәыҩса дахьгылоу, дызҿыу аус дақә­
наго, ибзианы идыруа, ирԥшӡо дыҟазароуп. Аха џьоукых
амаҵура дуқәа ирзыҩуеит рҽынкыдҵо, дара хаҭала изыԥсоу
еиҳау иашьҭоуп. Ирулакгьы џьара ҭыԥк рзаанкылар, убри
иныҟәнагоит, иақәбаџны иркуеит. Амаҵура, аҟәардә
тата иашьцыло ауаҩы аҟазшьа бааԥсқәа анҵиго маҷӡам,
иахнаԥаауа изы иҵарбгагоуп. Ус иҟоу имаҵура ихы иархәа­
ны изқәмчуа егьырҭ ауаа раҵкысгьы деиӷьушәа, адунеи

145

амаа иара икушәа ихы ибо далагоит. Аха имаҵура даамырхыр, днеиԥхьбоит зегь рыла. Уаанӡа имаҵура даҵәахуазҭгьы,
уажәшьҭа дзакәҵәҟьоу хтуеит.
Капеи кылҵәак иџьыба иҭамкәа,
Ишьаӡамкәа, ишәымкәа, ихамкәа,
Ҩызцәас иишьо рнапы дамкәа,
Дықәхарц дыҟоуп цәгьала агәы.
Маҵурала данлаҟәы.

Даҽаӡәыхгьы амаҵура анимоу конкретла ауаа рҭахрақәа
ибом, аӡәы ихьаа гәеиҭом, зегьы гәеизыҟара рзиуеит,
аԥсышәала ацәажәараҵәҟьагьы иаҭәеишьом. Аха дзықәтәоу
аҟәардә иҵҟьаны маҵурада данаанхалакь ауп игәы анеилго.
Дааиуан, дааиуан маҵурала
Дук деиқәшәамзаргьы ҵарала
Иҟәардә иҵҟьан данбӷала,
Ес дкауа хланҵы данҭала,
Уаргьы уибеит саргьы сибеит
Иҿгьы аԥсышәала еилгеит.

Асахьаркыратә хархәагақәа рахьынтә Кәасҭа Герхелиа ипоезиаҿы зегь реиҳа иаҳԥылоит аиҿырԥшрақәа. Урҭ
зехьынџьара аеффект ҟарҵартә иҟамзаргьы, иахьиқәҿиазгьы
маҷӡам. Ҿырԥштәыс иааҳгозар, маҷк иџьбарацәоуп ҳәа
угәы иаанагартә иҟазаргьы, ауаа гәцаразымкуа, ауаҩы
игәы зызҭам, зхада хы зҭахым, амҵақьақьаҩ аҵысхәжә
даҿирԥшуеит, иббаӡа аԥша иалоу аҵысхәжә аҵкыс деиӷьым
ҳәа диԥхьаӡоит. Ажәеинраала «Аҵысхәжә» аҿы апоет зыӡбахә
имоу ауаҩы ихаҿсахьа ареальтә ԥсҭазара иагәылганы иаагоуп уҳәартә иҟоуп. Уи ауаҩ изкны автор ииҳәо ажәаџьбарақәа
иқәнагаҵәҟьоуп ҳәа иуԥхьаӡартә дыҟоуп, избанзар угәы
иеибакыртә, угәы уахаԥижәартә дубоит.
Иахьа дирҽхәоит иац дызхыччоз,
Уи машәыршәа деиҳабхар,
Иахьа дирџьоит иац дызхәыҽхәоз,
Уи машәыршәа дымҩахҟьар.

146

Иашак гәаҭан ма дазықәԥар,
Иалҵуа седроу ҳаӷеиҭа,
Иқәԥалааит уи азы иқәԥац
Уеизгьы иӡуам ихәҭа.
Акы уимыхәас уи идырны,
Иаԥхьа укажьзаргьы уибаӡом.
Днауқәгылан, аӡы дырны,
Уара узырма ҳәа дҵааӡом.
Аԥша ахьыӷәӷәоу иара дацуп,
Ладаз, ҩадаз зегь акоуп,
Иахьазыҳәан иӷәӷәоу дацуп.
Ус анакәха, «Иара итәоуп».

Ара иаарԥшу аперсонаж ԥсҭазааратә принципс имоу
принципдароуп, иахьатәи иқьаф заҵәык ауп дзыцныҟәо,
уаҳа акагьы, дгәыргагоуп изҩыданы ихәыцуа ауаҩ изы.
Џьоукы дырҿагылоушәа, џьоукы драбжьошәа ҟаиҵоит.
Иҿагыло аӡәы даацәырҵыр, уигьы игәы ҟаиҵоит, абжьарак:
Аҵысхәжә деиԥшха, аԥша иалоу,
Дшыҟоу зегьы дырбаӡом.
Сгәы хынҳәуеит дҳәазо иахьҳалоу,
Аиаша шәасҳәап шьҭа исызӡом.
Ауаҩы ҳәа ахьӡ ихымкәа
Дҵысхәжәҵәҟьандаз шәымбауаз;
Уамак илымҵыргьы, имцымкәа
Хчык дылҭаҳгәар имырҭәуаз.

Кәасҭа Герхелиа акыр иҽԥишәахьан апоема ажанр аҿгьы.
Ипоемақәа «Аиҩызцәа», «Наҳар», «Ахацыркра» ахәыҷқәа
ирызкын. «Аԥсҭазаара абжьы», «Ауасиаҭ» аԥхьаҩ акыр дзыр­
хәыцуа аԥсҭазааратә зҵаарақәа ирызку аепикатә ԥҵам­
ҭақәоуп.
Кәасҭа Герхелиа акыр аус иухьан асахьаркыратә еиҭа­
гараҿгьы. Аԥсшәахь еиҭеигахьан аурыс поетцәа С. Есенин,
Е. Евтушенко, В. Солоухини, абаза поетцәа Ԥ. Цеҟәеи, К.

147

Џьгәаҭани ражәеинраалақәа, ақырҭшәахьтә еиҭеигахьан
И. Абашиӡе, И. Нонешвили, Бесики ражәеинраалақәа, И.
Ҷавҷаваӡе иажәабжь «Аныҟәаҩ ианҵамҭақәа», С. Клдиашвили, Р. Инанишвили ражәабжьқәа, Н. Думбаӡе ироманқәа
«Сареи, сандуи, Иликәеи, Илариони», «Анаунагӡара азакәан»
ацыԥҵәахақәа.
Аинтересс рцәмыӡыц Герхелиа иҩымҭа апиесақәагьы
аскетчқәагьы. Урҭ рҿы асатиратә мцабз рызкуп ҳабзазараҿы
аԥырхага ҟазҵо ауаа ҳәаш-гашцәа.
Ажурнал «Алашара», 1999 ш., №3

Аԥсуаа аҭырқә литератураҿы
Еиуеиԥшым аҭоурыхтә ӡеибафарақәа ирыхҟьаны азеижә­
тәи ашәышықәсазы мчыла ихырҵәаны амшын нырцә­
ҟа иагаз аԥсуаа лахьынҵала иеиԥшымхеит. Ҭаацәаныла
моу, жәлантәылагьы гәрыӡ-шашәаӡ иналахәашаз, аамҭа
цәгьа инахәлабга ицаз ҟалеит. Аха зхылҵшьҭра мырӡкәа
изырҿиаз, аҭырқәа идгьыл аҿы ироуз агәырҩа цәгьеи абзазара џьбареи ириааины зхы еиқәзырхазгьы маҷҩым. Убас
аҟазшьа ӷәӷәа аазырԥшыз, зынасыԥдара иаҿагыланы иаиааиз ирыбзоура­ны аԥсуаа аублаақәа реиԥш иалаӡҩамхеит.
Иахьа уажәраанӡагьы традициала ирымаз акыр рмилаҭтә
ҷыдарақәа мырӡкәа иааргеит.
Ауадаҩра дуқәа иага рхыргазаргьы, шамахамзар аԥсуа
мҳаџьырқәа рхылҵшьҭра иеиуоу ауаа иахьа уажәраанӡагьы
рҭоурыхтә ԥсадгьыл – Аԥсынтәыла шакәу рдыруеит, уи
гәҭыхас ирымоуп, ирхадыршҭуам. Ҳәарас иаҭахузеи, адунеи иахьабалакь имҩаԥысуа ассимилиациатә процессқәа
аҳәаанырцә иҟоу аԥсуаагьы амҽханакит. Хылҵшьҭрала
иаԥсуааны зхатәы бызшәа зцәыӡхьоугьы маҷӡам. Амилаҭ
аиқәырхаразы ишәарҭоу, еиҳараӡак, аҿар ари апроцесс
иахьахәланагало ауп. Ишдыру еиԥш, уи шәарҭаны иҟоуп
аҳәаанырцә инхо рзы мацарагьы акәымкәа, ҳара Аԥсны иазынханы иаланхо ҳҟынгьы.
Ҵабыргуп, ауаҩы ихатәы бызшәа аницәыӡлак ашьҭахьгьы
акыр аамҭа етносс дзеиуоу ихаиршҭӡом, имилаҭтә хдыррагьы имырӡыр ауеит. Ҿырԥштәыс иаагозар, адунеи атәылақәа

148

зегьы рҿы иԥсаҟьаны иалаԥсоу ауриақәа аӡәырҩы рхатәы
бызшәа (иврит) рцәыӡхьеит, ирыздырӡом, изланхо атәылақәа
рбызшәақәа роуп бжеиҳараҩык ирдыруа. Аха ишоуриақәоу
бзанҵы ирхашҭӡом, акыр рҟазшьақәа рыла егьырҭ амилаҭқәа
ирылукаауеит. Насгьы ихадароу, дара рҭоурыхтә ԥсадгьыл
Израиль аҳәынҭқарра ҿыц аиҿкаара, ашьақәырӷәӷәара
аус азы ианаҭахха миллионҩыла, изышьцыланы изланхоз
атәылақәа ааныжьны уахь иеихеит, ӷәӷәалагьы иацхраауеит.
Ҳазҭагылоу аамҭазы аус зыҟны иҳамоу аҳәынҭқарра дуқәа
(лымкаалагьы Урыстәылеи Ҭырқәтәылеи) акыр иҭышәын­
тәаланы ишыҟоугьы, аԥсуа мҳаџьырцәа рхылҵшьҭра иеиуоу уажәтәи абиԥара иаҵанакуагьы, Аԥсны иааны ир­бартә,
ираҳартә, изылшогьы ара иаангыланы инхартә-инҵыртә
аҭагылазаашьа рмоуцт. Инызкыло, ирԥықәсло рацәоуп.
Рабацәа жәабжьны, иахьеи-уахеи иӷьаҵәы-ӷьаҵәуа ирзеи­
ҭарҳәаз ала мацароуп рмилаҭтә хдыреи, Аԥсны абзиабареи,
азгәышьреи мырӡкәа, ирзынханы ишааиуа.
Аԥсуаа назлаз кавказаа уа ианнанагаз аамҭазы асул­
ҭантә Ҭырқәтәыла ар рырӷәӷәара иашьҭан, аимпериалтә
хамаԥагьара аман, агәыла ҳәынҭқарақәеи (Балкантәи адгьылбжьаха аганахьгьы, Кавказ аганахьгьы) иареи акыр
иеимацәгьан, лассы-лассы бџьаршьҭыхла иеидыслон. Убри
аҟнытә аԥсуаа назлаз кавказаа уа иахьнанагаз еиҳарак
изырҭахыз аруаахарц, иеибашьыҩцәахарц азы акәын.
Ҵабыргынгьы кавказаа, лымкаалагьы аԥсуааи аедыгь­қәеи
ирылиааит хьӡи-ԥшеи зауз аруаа. Аԥсҭаазара егьырҭ акыр
аганқәа рҿгьы аԥсуааи аедыгьқәеи аӡәырҩы иҿырԥшыганы
излаҟалаз маҷӡам. Ирацәаҩуп аспорт хкқәа (ақәԥараҿы,
аҽырҩраҿы уҳәа)рҿы аԥхьагыларақәа зоуқәаз. Урҭ зегьы
цқьа инҭкааны иҳамҵац, макьана иҳаздыррам конкретла
инҭкааны иаҳҵартә аҭагылазаашьа ҳмоуц.
Иахьа уажәраанӡагьы цқьа иҭҵааны иҳамам акәымзар,
аҭырқә культураҿы, лымкаалагьы асахьаркыратә литерату­
раҿы, аԥсуааи адыгьааи рхылҵшьҭрақәа иреиуоу аӡәырҩы
имаҷымкәа алагалақәа ҟарҵахьазаап, насгьы аԥсуаа назлоу
Кавказ ажәларқәа аӡәырҩы рҭоурыхи рыԥсҭазаареи ирызкны иаҳзымдыруа жәпакы аҩымҭақәа аԥырҵахьеит. Даҽака­
ла цқьа иеилырганы иаҳҳәозар, аҵыхәтәантәи ашәышықәса
аҩнуҵҟала аҭырқәа кьыԥхь акыр ианубаалартә аԥсуаагьы
аныԥшит.

149

Иааркьаҿны акәзаргьы абра уажәы аԥхьаҩ идызгало астатиаҿы срылацәажәар сҭахуп абри атема ду иазкны
исԥыхьашәаз акык, ҩбак шәыҟәқәак, дырраҭарақәак рыӡбахә.
Иахьынӡасзеилкааз ала аԥсуааи аедыгьқәеи рҭоурых,
рыбзазашьа, рҵасқәа, рқьабзқәа, рҿаԥыц ԥҵамҭақәа акыр
ирныҩит аҩажәатәи ашәышықәсазтәи еицырдыруа аҭыр­
қәа прозаик Қьемаль Бильбашьар иҩымҭақәа. Қьемаль
Бильбашьар иаб ишьҭрала дадыгын, аԥхьа Болгариа инанагаз, уантәи Ҭырқәтәылаҟа иагаз аедыгь мҳаџьырцәа
дырхылҵшьҭран. Иан даҭырқәа дыԥҳан. Диит иара 1920
шықәсазы Чаник-Кале ҳәа иахьашьҭоу. Ишәымҭа ашықәсқәа
Сҭампыл ақалақь аҿы иххигеит, изанааҭ хада арҵаҩракәын.
Иреиҳау аҵараиурҭа (ауниверситет, аҭоурыхтә факультет)
далгахьан. Акыр шықәса рҵаҩыс аус иухьан. Аха имч, илша
аӷьырак алитературатә рҿиара иазикит, уа иара абаҩхатәра
бзиагьы ааирԥшит. Иԥсҭазаара далҵит 1983 шықәсазы.
Қьемаль Бильбашьар иҩымҭаны аҭырқә литература иаланагалеит еиуеиԥшым аамҭақәеи атемақәеи ирызку ароман­
қәа жәаҩа. Убарҭ иреиуоуп: «Џьемо», «Мемо», «Абыргцәа
ргәамҵра», «Ҽакала иҟалоит аамысҭцәа рчара», «Амза атыҩ
ианакыз ауха», «Атәцәа ргәыԥжәара» уҳәа убас егьырҭгьы.
Иҭрыжьхьеит иара убас Қьемаль Бильбашьар иажәабжьқәа
еидызкыло аизгақәа фба. Актәи аизга ҭыҵит 1941 шықәсазы,
зеиԥш хьӡыс иаман «Акакан баҳча». Иара иҩымҭақәа
рахьынтә иҟоуп акинофильмқәа злырхқәахьоугьы. Акымкәа,
ҩбамкәа алитературатә ҳамҭақәа ианаршьахьан. Қьемаль
Бильбашьар немец бызшәалагьы дыҩуан, асахьаркыратә
еиҭагара аус аҿгьы акыр ҟаиҵахьан.
Қьемаль Бильбашьар илитературатә рҿиамҭақәа ра­
хьынтә ҳара ҳзы реиҳа аинтересс аҵоуп ироман «Атәцәа
ргәыԥ­жәара» («Киулелик диунемечи»). Ари ароман ахьӡ
аурысшәахь «Гнев батраков» ҳәа иеиҭагоуп. (Шәахә.: «Литературный энцикллпедичееский словарь» М., 1987, ад. 558).
Хазы шәҟәны уи раԥхьаӡакәны иҭрыжьит Сҭампыл 1971
шықәсазы. Ари аҩымҭа ҿыгҳаралагьы акыр идуп, 646 даҟьа
ыҟоуп. Ари аԥҵамҭа неиҵых аннотациа излаҳәо ала, автор
иҩырц ианақәикыз, аматериалқәа анеизигоз ацхыраара
ирҭеит Омар Беигәаи, Мезуҭ Сурдуми, Сабаҳаҭин Селеқи.
Омар Беигәа аԥсуа ԥхьаҩцәа ибзианы ижәдыруа, Сҭампыл

150

инхоз, шәышықәса инареиҳаны инызҵыз, уажәы ааигәа
зыԥсҭазара иалҵыз апоет, аҵарауаҩ иоуп. Уи Аԥсынгьы
даахьан – 1975 шықәсазы турист ҳасабла Ҭырқәтәылантәи
Аԥсны иааз жәеизаҩык аԥсуаа дрылан, хылҵшьҭрала
иабацәа Абжьаҟәатәқәан. Жәеиза шықәса уажәаԥхьа (1990
шықәса нанҳәа мзазы) сасраҳәа снаԥхьаны зыҩны сыҟаз,
Ҭырқәтәылатәи ақалақь Адаԥазар иаланхо Басри Гәынџьуа
изласеиҳәаз ала, Сабаҳаҭин Селеқгьы хылҵшьҭрала даԥ­
суоуп, аҵара змоу, акымкәа-ҩбамкәа ашәҟәқәа зыҩхьоу,
иҭзыжьхьоу аӡә иоуп. Уи ироманқәа руак Басри Гәынџьуа
ихатәы библиотекаҿы иҟоуп, исирбеит. Ҿыгҳарала 738 даҟьа
ыҟоуп. Иахьӡуп «Анатолиатәи ареволиуциа» («Анадолу
иҳҭилаш»). Аҩымҭааҿы анатолиатәи ареволиуциа ҳәа автор
зыӡбахә имоу Қьемаль Ататиурк ихаантәи ахҭысқәа роуп.
Сара избаз ахәбатәи аҭыжьракәын, уи ҭыжьуп Сҭампыл,
1973 шықәсазы. Мезут Сурдум дадыгьуп ҳәа сарҳәеит усҟан
Ҭырқәтәыла саныҟаз сзызҵааз аԥсацәа. Уаҳа уи ихы, иҵыхәа
ҳәа иҵегьы инарҭбааны иеилыскаартә сзыҟамлеит.
Қьемаль Бильбашьар ироман «Атәцәа ргәыԥжәара» зызку атема акыр идуп, ҭоурыхтәуп, еиуеиԥшым азҵаарақәа
шьҭнахуеит, амаха-ашьаха неиҵых-ааиҵыхны, иеилышьны
иҟаҵоуп. Иахьынӡазалшо ала иааизыркәкәаны, иркьаҿны
иуҳәозар, раҟа автор иҽанишәеит аурыс империализми османтә Ҭырқәтәыла имҩаԥнагоз аполитика џьныши
ирҿагыланы аԥсуааи аедыгьцәеи рықәԥара ааирыԥшырц.
Аамҭас иаҵанакуеит ажәаатәи ашәышықәса, лымкаала 1715
шықәса инаркны. Ретроспектив ҳасабла автор џьара-џьара
дхьаҵны Кавкази Ҭырқәтәылеи уаанӡатәи реизыҟазаашьақәа
рыӡбахә иҳәоит. Ахҭысқәа еиҳараӡак мҩаԥысуеит Амшын
еиқәа ахықәан иҟоу, иахьа Урыстәыла иаҵанакуа ақалақь Новоросиски уи акәша-мыкәшеи рҿы.
«Атәцәа ргәыԥжәара» иалоуп шәҩык инареиҳаны еиуеиԥ­
шым аперсонажцәа. Урҭ ирылукаартә иҟоуп: Абашь (жәларык
дырхаҭарнакуп), Агәында Нанду (аҭәҳәақәа здыруа), Мажьа Шьыма (дҭауадуп), Шьефси (ахаҳә-цәра дазҟазоуп),
Лагәсҭан Мақсыр ( Шьефси иаҳәшьаԥа иоуп). Ҟрымтәи аԥсуа
еибашьцәа ргәыԥ, иахьатәи ҳбызшәала иуҳәозар, – рбаталион деиҳабуп, Береҭ Ҳажьаҳ (ашаԥсыӷцәа раҳ), Данаҟаи, Даду
уҳәа убас ирацәаҩны.

151

Ароман аҿы аибарххарақәа, аиҿыхарақәа сахьаркырала акыр ирҵабыргны иҟаҵоуп. Иара излаиҳәо ала, аимакеиҿакқәа ҵархеит Ҟрымтәи аҭаҭар ҳидгылару, аҭырқәа
ҳидгылару ҳәа азҵаара анықәгыла ашьҭахь. Аҩымҭаҿы акыр
инарҭбааны иаарԥшуп Османтәи аимпериа ахаҭарнак Фераҳ
Али ԥашьа Новоросиск иаара, уа иҽыргызмалны, зныхгьы
иҽырџьбараны, кавказаа иҳәатәахьы риагара дшашьҭаз.
Фераҳ Али Ԥашьа иполитикатә усқәа рынагӡара иадҳәалоуп
иара шаԥсыӷ ҭауадк иԥҳа ԥҳәысыс дахьигазгьы. Хылҵшьҭра­
ла иара дақырҭуазаарын. Қьемаль Бильбашьар зыӡбахә ҳамоу
ироман аҿы аҭоурыхтә ҵабырг акыр иашьашәаланы иҟаҵоуп
уҳәартә иаарԥшуп аԥсуаа аӷбақәа рацәаны ишрымаз, лассылассы мшынла, ӷбала, акыр хара инаскьаны ақәыларақәа
шымҩаԥыргоз, дара иӷәӷәаз, иеибыҭаз ӡырҳәцәаны ишыҟаз.
«Атәцәа ргәыԥжәара» ҳара ҳзы аинтересс злаҵақәоу
иреи­уоуп автор ара аԥсуааи, адыгьааи ретнографиатәи
рфольклортәи материалқәа ирацәаны, ирыжәпаны ихы
иахьаирхәаз. Насгьы аперсонажцәа аӡәырҩы ана, ара
аԥсышәала ирҳәо ажәақәагьы ыҟоуп, аԥсшәаҳәашьа
аформақәагьы налаҵаны. Иаҳҳәап, абарҭ реиԥш иҟақәоу:
«Мшыбзиа!», «Бзиа уит!», «Бзиа убааит!» уҳәа убас иҵегьы.
Ара уаҩы иԥылоит аԥсуа-адыгьатә мырҭаҭратә нцәахәқәа
рыӡбахә, иара убас афольклортә (аепикатә) персонажцәа
рыхьӡқәагьы: Анцәа, Анана Гәында, Ажәеиԥшьаа, Аиҭар,
Ӡиуауа, Шьашәы, Гәында, Аинар-ижьи, Ерыш, Мезиҭҳа,
Гәашьа, Цхыблаҟ, Напкылҵәа, Шьырынаԥсҳа, Напҳәызба,
Амшындау уҳәа убас иҵагьы.
Излаабо ала, ара иҟоуп иеицаҳдыруа инарываргыланы
цқьа иаҳзымдырқәо, иахьа шьҭа зыхьӡ, зыӡбахә Аԥсны уарлашәарла иаҳԥылақәогьы. Ҿырԥштәыс иааҳгозар, сара абарҭ
ацәаҳәақәа зыҩуа аԥсуа мифологиа аҵара саҿуижьҭеи акыр
шыҵуагьы, абри ароман аҟнада акьыԥхь аҿы џьаргьы исымбацызт Шьырынаԥсҳаи, Амшын дауи рыхьӡқәа. Напкылҵәа
иӡбахәгьы, иахьынӡаздыруала, Омар Беигәа иусумҭақәа
рыҟнада џьаргьы иуԥылаӡом.
Шьырынаԥсҳаи Амшындауи ҳәа анцәахәқәа ажәытәан
аԥс­уаа ирымаҵәҟьазу, зыӡбахә ҳамоу алитературатә рҿиамҭа
автор ихы иҭиҳәаау ҷыдала аҭҵаара аҭахуп. Иҟалап ҳажәлар
зны ирдыруаны ирхашҭхьазаргьы. Напкылҵәҟьа иакәзар,
акыр дырхашҭқәахьеит, аха иахьагьы Аԥсны ихьӡ зҳәақәо,

152

дызгәалашәақәо ыҟоуп, хаҭала саргьы уи иӡбахә зҳәақәо
аӡәык-ҩыџьак срықәшәахьеит, иара изкны адыррақәа ақьаад
ианысҵақәахьеит. Напкылҵәа Цәаблаҟ Цәаблаҟә, (Цәаблакы
анырҳәогьы ыҟоуп) диеиԥшны ацәа анцәахәы иоуп. Џьоу­
кы дхаҵоуп ҳәа дыԥхьаӡаны ицәажәоит, даҽа џьоукых
дыԥҳәысуп рҳәоит. Иаҳҳәап, ахәыҷы ахәылԥаз ианиаамҭоу
дмыцәо, дҟыу-ҵәыуо далагар, «узмырцәозеи, цәаблаҟә улкыма?» – рҳәоит џьоукы, даҽаџьарах «Цәаблаҟ уикыма?» –
рҳәоит. Иҟоуп ашәиратә формагьы – «Цәаблаҟ уикааит (улкааит).
Цәаблаҟ функциас имоу уи ауп, ацәа иалоу ауаҩы дизыбзиахар, ҭынч дирцәоит, дизыцәгьахар – диргәамҵуеит,
ицәа ирҭынчуам. Иара инапала ацәа иалоу иҿы шәаҳәаны
дихәаҽырц далагоит данизыцәгьахалак, аха зынӡа дизшьуам, избан акәзар, инапсыргәыҵы агәҭа кылҵәоуп, уи
акылҵәара ихы иархәаны ани ацәа иалоу иԥсыԥ алагаҩагара,
аԥсеивгарҭа маҷк иауеит.
Иара убас акыр аинтересс рымоуп ароман «Атәцәа
ргәыԥжәара» ана-ара иԥсаҟьаны, еиуеиԥшым аконтекстқәа
рҿы иалаԥсоу, ахархәара змоу аҭәҳәақәеи жәлар рқьабзтә поезиа аҟнытә иаагоу ацәаҳәақәеи.
Зыӡбахә ҳамоу алитературатә ԥҵамҭа иазкны ара сара
иҟасҵаз ахҳәаа кьаҿ азхоны ҳәа иҟам. Ҳаԥхьаҟа, аҭырқәшәа
бзианы издыруа, алитературагьы еилызкаауа аӡәы иҽазкны
уи цқьа иҭиҵаар, уимоу, ишеибгоу акәымзаргьы, иҟазшьар­
багоу ацыԥҵәахак аԥсшәахь еиҭагазар ахәҭоуп ҳәа сгәы иаанагоит. Ароман агхақәагьы амазар акәхап, автор ипозициагьы цқьа еилкаатәуп.
1995 шықәсазы Ҭырқәтәыла иҟоу ақалақь Самсун аҿы
иҭыҵит Берзек Сефер ишәҟәы «Кавказтәи адиаспораҿы
иҟоу ашәҟәыҩҩцәа ржәар» ҭырқәшәала. Ҿыгҳарала уи 284
даҟьа ыҟоуп. Ари ашәҟәы сирбеит, аԥсшәахь еиҭаганы ахҳәаа
сзыҟаиҵеит (уи азы ҭабуп ҳәа иасҳәоит), Ҭырқәтәыла ақалақь
Адаԥазар аҿы ииз, иааӡаз, жәашықәса раахыс Аԥсны иааны
инхо, аус зуа Октаи Чкотуа.
Ари зыӡбахә сымоу ашәҟәы автор Берзек Сефер азеижәтәи
ашәышықәсазтәи аҭоурых аҿы иеицырдыруа иҟаз аубыхқәа
раԥхьагыла, аҭауад ду Ҳаџьы-Кьарантыхә-Берзек имаҭацәа
дреиуоуп.

153

Берзек Сефер зыӡбахә ҳамоу ишәҟәаҿы хылҵшьҭрала аԥс­
уааи адыгьқәеи иреиуаны аҭырқәа литература имаҷым­кәа
алагала азыҟазҵаз шәҩык инареиҳаны иааркьаҿ-ркьаҿны
рбиографиақәеи ихадароу дара рҩымҭақәеи рыӡбахә ҳәоуп.
Убарҭ рахьынтәи ҩажәаҩык инареиҳаны аԥсуааи
ашәуааи (абазинқәеи) ыҟоуп. Ҳәарас иаҭахузеи, официала рыжәлақәа аҭырқәа формалоуп ишарбоу. Убарҭ иреиуоуп: Одемир Озбаи (дашәуоуп), Сабаҳаҭин Принс (даԥсуоуп,
д-Кәаӡбоуп), Сабаҳаҭин Селеҳ (даԥсыуоуп, д-Кәаӡбоуп),
Ҭеофик Чиқер (дашәуоуп, ижәлаҵәҟьа Хапат ауп), Сезгин Бурақ (даԥсыуоуп), Орҳан Баран (даԥсуоуп), Исмаил
Зиа (даԥсуоуп, д-Барцыцуп), Азиз Абаза (даԥсуоуп, Мысра инанагақәаз аԥсуаа дырхылҵшьҭроуп), Фикреҭ Арыҭ
(даԥсуоуп, Арыдбоуп), Аидын Арыҭ (даԥсуоуп, Арыдбоуп),
Ҭаҳа Ақиал (даԥсуоуп, уажәгьы дыҟоуп, «Сиенен» ҳәа иеицырдыруа ателеканал Ҭырқәтәылатәи аҟәша еиҳабыс дамоуп), Мураҭ Иаан (даԥсуоуп, д-Маануп, уажәы Канада
дыҟоуп), Тунсулы Ҳареддин-ԥашьа (даԥсуоуп, Ламаа ҳәа
аԥсуа жәлантәы деиуоуп, Ламаа ҳәа изышьҭаз иахьа Аԥсни
Урыстәылеи ҳәаас ирымоу аӡиас Ԥсоу аарцә Ҵандрыԥшь,
Гечрыԥшь ҳәа иҟоу ақыҭақәа иаархыкны ашьхара аганахь инхон рҳәоит, иахьынхоз Ламқыҭ ҳәа иашьҭан, иахьагьы иҟоуп
атопонимқәа Ламрыԥшь, Ламԥсҭа. Иахьатәи Ломиаа ҳәа
иҟоу рыжәлантә убарҭ Ламаа ракәны ҳәа агәаанагара ыҟоуп).
Аамҭала зны Тунис аԥыза-министрс дыҟан, XIX ашәышықә­
са хынҩажәижәабатәи ашықәсқәа рынҵәамҭазы Ҭырқәтәы­
ла авизир дуӡӡа ҳәа дыҟан, дыркаҩын, 1861 шықәсазтәи
тунистәи аконституциа авторс даман. (Уи изкны дыррақәак
ҳԥылоит апрофессор Гь. А. Ӡиӡариа ишәҟәы «Амҳаџьыреи
XIX ашәышықәсазтәи Аԥсны аҭоурых апроблемақәеи»
аҟны. Аҟәа, 1975, ад. 487-488, урысшәала). Ҳареддин-ԥашьа
кавказнтәи Ҭырқәтәыла инанагаз амҳаџьырцәа акыр ацхыраара риҭеит. Иара иԥацәа ҩыџьа Ҭаҳир Ҳареддин-ԥашьа,
Маҳмед Ҳареддин-беи шәҟәыҩҩцәан. Ҭаҳир Ҳареддинԥашьа Ҭырқәтәылан кавказаа реидгылақәа раԥхьаӡа
иеиҿызкааз дреиуоуп, агазеҭқәагьы ҭижьуан. Меҳмед Ҳа­
реддин-беи иакәзар дахьшәҟәыҩҩыз анаҩсгьы диуристын,
дсахьаҭыхҩын. Меҳмеҭ Феҭгери Шәану (даԥсуоуп, Гәдоуҭа
араион Жәандәрыԥшь ақыҭантәи амҳаџьыра иагаз Атыҟә

154

Мысҭаф иԥа иоуп. Меҳмеҭ Феҭгери Шәану иаԥҵамҭақәа акыр
ирацәоуп, рӷьыраӡакгьы кавказаа ирызкуп. 1928 шықәсазы
урысшәала Прага иҭыҵит «Аурыс империализми ашьхарыуаа рхақәиҭреи» ҳәа хыс измоу иара ишәҟәы. Хыхь зыӡбахә
ҳәоу Исмаил Зиа (Барцыц) ианшьа иакәын. Иқәра намӡакәа
иԥсҭазара далҵит машәырла – дахьыҩназ аҩны амца акын,
иҩызцәа ҩыџьеи иареи ибиблиотекеи алаблит.
Сара иеилыскаауеит ари сыстатиа ахьӡи аҵаки шеиҟарам.
Араҟа ишьҭыху атема ҳара ҳзы макьана иҿыцӡоуп.
Иахьынӡаздыруала азхьаԥшразы, аилкааразы аԥхьаӡатәи
ԥышәоуп. Иҩеидасуа аҿар рыхшыҩ азысышьҭыр сҭахуп,
аҭырқәшәагьы бзианы изҵаша, алитературагьы бзианы иеилызкаауа аӡәыр дзышьақәгылозар, абри атема инарҭбааны,
инарҵауланы аҭҵаара ишаԥсоу, аматериалқәагьы ҵҩа змам
шыҟоу. Шәазхәыц абра хыхь иеиқәысыԥхьаӡаз рҩымҭақәа
рнаҩсгьы иаҳзымдыруа рацәахап, урҭ рымацара ракәзаргьы
рыҭҵаара заҟа аинтересс ду рымоу. Агәра ганы сыҟоуп ари
аус иага уаҩы аџьабааи аамҭеи ақәирӡыргьы, алҵшәақәа
шыбзиахо.
Агазеҭ «Аԥсны», 2001 ш., сентиабр 27, №51–52

Хә. С. Бӷажәба изкны ажәақәак
Сара ашкол санҭалоз (1943 шықәса цәыббра мза аказы) ҳқыҭан (Очамыра араион Гәыԥ ақыҭа) уажәеиԥш
ашәыҟәқәа абаҟаз! Ашкол абиблиотека ҳәа шкаф хәыҷык
иакуаз акәын иҟаӡаз. Уигьы арҵаҩцәа руада иҩнагылан,
аҩбатәи акласс салгаанӡагьы уи аҭаԥшырҭа смоуӡеит. Еергь
ҳәа изласгәалашәо ала, аиҵбыратә класс аҿы итәоу ахәыҷы
дзыԥхьаша акагьы рыламызт уи ашкаф иҭаз ашәҟәқәа.
Саҳәшьцәа ҩыџьеи сашьеи саҵкьыс еиҳабацәан. Знык ан­
банқәа анысҵа урҭ рырҵага шәыҟәқәагьы еихрыԥсаҟьаны
срыхәаԥшлон.
Арҵаҩы лассы-лассы иҳалҳәон шшәыбжьы рдуны, инҭ­
ганы ашәҟәы шәаԥхьала, еиҳа игәнышәкылоит, шәыбыз
ԥнаҽуеит ҳәа. Ус иагьыҟасҵалон. Исԥыхьашәоз, сымч зықәхоз
срыԥхьон рҵакы иаҳәоз сзеилкаа, исзеилымкаа. Аха ахԥатәи

155

акласс аҿы снеиаанӡагьы сзыԥхьоз аҩымҭа зҩыз, авторс иамоу ҳәа сазхәыцӡомызт, игәцараскӡомызт. Ашәҟәы нашаноуп акәымзар, ԥсы зхоу аӡәы, ауаҩы дадтәаланы иҩуеит, нас
иркьыԥхьуеит, егьиуеит ҳәа схаҿы исзаагомызт…
Аҩбатәи акласс салгахьан. Қырҭшәала аҵарахьы ҳаиа­
рымгацызт. Аԥхын мышқәа руак азы ҳкәаскьа азал аҿы астол
иқәыз сашьа еиҳаб (усҟан уи 5 акласс аҿы дтәан) ишәыҟәқәа
сышрылаԥшуаз, руак ианны избеит «Удырҩатә еиӷьхааит,
дад!» ҳәа хыс измаз ҩымҭак. Рацәак идумызт, снадтәалан,
сгәы ақәкны, сыбжьы рдуны сшаԥхьоз шьыбжьхьафара ҳәа
аусурахьынтәи иааиз саб иаҳаит. Аҿаҳәа ирласны саузаԥхьоз,
ашьҭыбжьқәа неиԥшьуа, зныхгьы сҿагәа-ҿасуа акәхарын
сшаԥхьоз. Сыбжьы саб иаҳауан, ахаа агәхьаа икӡамызшәа
ақәҿимҭит, дысԥырхагамхеит. Аҩреи аԥхьареи абеидархуаз,
аха уаанӡагьы игәасҭахьан, сыбжьы рдуны ашәҟәы санаԥхьоз
саб ишигәаԥхоз.
Шьыбжьон акрыфараҳәа амаҵурҭаҿы ҳанааҩнатәа, «Дад,
ани уажәраанӡа узыԥхьаз зҩымҭада?» – иҳәан саб дсазҵааит.
Исҳәара сзымдыруа, залымдара дук ҟазҵаз иеиԥш саанхеит. Исцәымыӷхеит абӷьааҳәа саб изҵаара аҭак ахьсзыҟамҵаз.
«ааи, афы асааит, акы уанаԥхьо, изҩымҭоуҳәагьы аӡә
дыҟазаап, уигьы дудыруазар ахәҭазаап», – аасгәахәт.
Абри ахҭыс хәыҷы ашьҭахь ауп «Удырҩатә еиӷьхааит,
дад!» зҩымҭоу ҳәа иарбаз Х. Бӷажәба шиакәыз ангәасҭа.
Уи саб ианиасҳәа, ихы-иҿы аааихалашеит, гәахәара ҷыдак
инаҭеит. Луман иԥа еиҳаб иакәхап. Ари ҳгәылара Арасаӡыхь
ианшьцәа Қапаа рҿы дааӡеит. Иӡбахәқәа бзианы исаҳауеит.
Данхәыҷыз дызбақәахьан, аҵара ду иҵеит, дуаҩ духеит
рҳәоит, ааигәа дсымбац. Бӷажәаа рацәаҩым, аха ашьа цқьа
злоу, агәаӷьгьы зызҭоу нхацәа цқьақәоуп, – иҳәан дара
изааигәаны иидыруаз џьоук реиԥш саб Бӷажәаа рышьҭра, реибаркыра дрыхцәажәеит.
Уи аҽны саб иажәақәа рыла иеилыскааит Х.С. Бӷажәба
иабацәа ш-Гәыԥтәқәаз, иаб Салуман Бӷажәба фырхаҵарыла
ишьа шиухьаз, ихьӡ ашәаны ажәлар ишырҳәо.
Аумашәа избеит, иџьасшьеит, иҿыцӡаны даҽа дунеик
сналаԥшызшәа, исцәыхараӡаз, сахьзымнаӡоз, аа, абар, зынӡа
иааигәаны лабҿаба сналагылазшәа сыхдырраҿы еимҟьарак
ааҟалеит. Урҭқәа азмырхакәа, иџьасшьашаз даҽакгьы
ҟалеит: «Удырҩатә еиӷьхааит, дад!» аҿы зыӡбахә ҳәоу апер-

156

сонаж хада Кьамшьышь ипрототип ҳара ҳқыҭантәизаап,
Аџьамԥазра ҳаблан дынхозаап, хаҭала саб ибзианы дидыруазаап, Гәарамиа Кьамшьышь иакәзаап. Ҳәарас иаҭахузеи, Х.С.
Бӷажәба иҩымҭа ажәабжь «Удырҩатә еиӷьхааит, дад!» аҿы
ижәла нҭкааны иҳәаӡам.
Кьамшьышь Гәарамиа шәы-шықәса инареиҳаны иниҵит,
шықәсқәак уажәаԥхьоуп иԥсҭазара даналҵыз. Дшәа­ры­
ца­ҩын, дыхьчан, жәабжьҳәаҩ бзиан. Сара уажәы абарҭ
ацәаҳәақәа зыҩуагьы саныҩеидас дызбақәахьан, аха рыц­
ҳарас иҟалаз, сыгәнымҩра иахҟьаны, иахьа, уаҵәы шыс­
ҳәоз, сшынахнага-аахнагоз иидыруаз ишахәҭаз, ақьаад
ианысҵартә сзыҟамлеит.
Схәыҷра ашықәсқәа рҟынтәи абра хыхь зыӡбахә сҳәаз
ахҭыс маҷ аҿоуп аԥхьаӡа Х.С. Бӷажәба иӡбахә сара иансаҳаз.
Аиаша шәасҳәап, убри нахыс жәа-шықәса инарықәгәыӷуа
иара иҩымҭак са исԥыхьамшәеит. 1945 шықәса цәыббра мза
акы инаркны қырҭшәала аҵара ҳдырҵо ианалага нахыс уи
иҩымҭа са иабасбарҭаз! Ҳқыҭаҿы иналаршә-ҩаларшәны
абыргцәа ихьӡ рҳәо исаҳалон, иаб Салуман Бӷажәба изкны
ажәабжьқәагьы рҳәалон, аха урҭқәа са сзы усҟан рацәак акагьы аанагаӡомызт.
1954 шықәсазы Ԥақәашьтәи абжьаратәи ашкол саналга,
А.М. Горки ихьӡ зхыз Аҟәатәи Аҳәынҭқарратә арҵаҩратә институт (1979 шықәса раахыс – Аԥснытәи аҳәыгҭқаратә университет) афилологиатә факультет аҿы ҿыц иаадыртз аԥсуа
сеқтор сҭаларц Аҟәа сааит. Аԥсуа бызшәеи алитературеи рзы
адкыларатә ԥышәарақәа анаҳҭиуаз акомиссиа ахантәаҩыс
иҟаз Х.С. Бӷажәба иакәын. Усҟан ауп сара хаҭала иара аԥхьа
данызбазгьы.
Ҩралатәи аԥышәара анаҳҭи ашьҭахь ҩымшҟа ааҵхьаны
ҿырҳәалатәи аԥышәара ҳҭиуан. Аҭак ҟаҵатәыс исоуит маҷк
насҭха итәаз акомисссиа алахәыла Ш.Д. Инал-иԥа иҿы. Уигьы иӡбахәқәа ракәын исдыруаз, уанӡа дсымбацызт. (Са сабеидырыхуаз!). Иахьа еиԥш исгәалашәоит аблеҭ ишьҭысхыз
ианыз азҵаарақәа хԥа рахьынтә ҩба бзианы рҭак шыҟасҵаз.
Ахԥатәи азҵаараҿы сеилахәеит. Уи Қьаазым Агәмаа иповест
«Абаандаҩы» акәын. Аԥышәара здызкылоз Ш. Д. Инал-иԥа
иџьбарацәаны азҵаарақәа сықәиԥсазшәа, сыгҿаицалаӡазшәа
избеит. «Абаандаҩы» ахадаратә хаҿсахьақәа рыӡбахә иара
ишиҭахыз инеиҵыхны сзаламцәажәеит. «Иауауеи гәышьа!

157

Сусқәа бжьысит!» – ҳәа сгәы иаанаго, аԥхӡы сылҵуа иааԥхьа
сгылан…
Аҩразы ахәшьара хәба соузаарын, ҿырҳәала аҭакқәа
иҟасҵаз уанӡа изымнеиуашәа аниба, даалак-ҩакын Ш.Д.
Инал-иԥа акомиссиа ахантәаҩы Х.С. Бӷажәба ихы наиқәкны
диазҵааит са сзы хәшьарас изықәсыргыларызеи ҳәа. Иааим­
ҵаркит.
– Аа, аҩыза! Азахәба аҩразы хәба имазар, аҳәаразгьы
(ҿырҳәалазгьы) иара уи изықәумыргылои! – иҳәан дааԥы­
шәарччеит Х.С. Бӷажәба.
Усҟантәи Х.С. Бӷажәба иажәақәа абыржәгьы слымҳа
иҭыҩуашәа избоит.
Уи акәхеит. Уи ала сус ӡбахеит. Усҟантәи иара иажәақәа
анаҩстәи сыԥсҭазаара зегьы ҳәаақәырҵеит ҳәа исыԥхьаӡоит
иахьагьы. Усҟан ахәшьара хәба смоузҭгьы, сахьыблаҟьоз,
сшыблаҟьоз аилкаара уадаҩуп.
Хәы-шықәса Аҟәа аинститут сҭанаҵы Х.С. Бӷажәба
наԥшыхақә дызбон, ашәҟәҩҩцәа реизарақәа рҿы иқәгы­
ларақәа, иажәахәқәа сырзыӡырҩхьан, агазеҭқәа ажурнал­
қәа ирнылоз истатиақәа, ишәыҟәқәа иаазбоз акы нмыжь­
кәа зегьы срыԥхьон. Иара хадаратә занааҭс иалхны имаз
абызшәадырра шакәызгьы, алитературатә критикагьы
ӷәӷәала далахәын. Рацәак мырҵыкәа исеилкаахеит Х.С.
Бӷажәба аԥхьаӡатәи аԥсуа литературатә критик ҳәа дшы­
ԥ­хьаӡоу, 19 шықәса реиҳа анихымҵуаз аԥхьаӡатәи аԥсуа
литературадырратә шәҟәы ҩны ишыҭижьхьаз уҳәа.
Ихәмаршәа акәзаргьы «аԥсуа Белински» ҳәа изырҳәо
аҟынӡа иажәа акыр ԥхылнадо дыҟан. Изааӡарызеи, иара
ипринциптә литературатә критика иацәшәақәозгьы маҷ­
ҩымызт.
Сызҭаз аиҳабыра ҵараиурҭа салган Аԥсуаҭҵааратә институт (усҟан уи Абызшәеи, алитературеи, аҭоурыхи Аԥснытәи
ринститут ахьӡын) аҿы аусура санрыдыркыла (уахь снагара
зыбзоуроугьы иара иоуп, диреқторс иамаз иара иакәын) нахыс дааигәаны дысдырит. Иԥсҭазаара далҵаанӡа абри аинститут аҿы аус еицаауан.
Абра даҽа ниуанскгьы азгәаҭатәуп ҳәа исыԥхьаӡоит.
Изакәу уи ауп Асовет мчра иасакьаҳәымҭаны аҳра анамаз аамҭазы ауаҩы (аиндивид) ихаҭаратә ҟазшьа ҷыдақәа
рацәак игәцараркуамызт (уи аганахьала уажәы еиҳагьы

158

излаицәоу ыҟоуп, аха уи даҽа усуп). Ихадароуп ҳәа ирԥхьаӡоз
аус ииуаз азеиԥш уаажәларратә ҵакы ахьынӡамаз акәын.
Убас еиԥш иҟаз амзызқәа ирыхҟьаны ҳара ҳҵарауаа, ҳашә­
ҟәҩҩцәа досу рхатә ҟазшьақәа, рыуаҩышьа, рлахьынҵа
акьыԥхь аҿы инхарҭәааны инхартә, анаҩстәи абиԥарақәагьы
ирдырыртә изыҟамлеит. Егьырҭгьы аӡәырҩы ус ауп
игәыгәҭажьны ишыҟоу, аха ара уажәы Х.С. Бӷажәба иоуп
зыӡбахә ҳамоу, убри аҟнытә, шәазхәыц шәара исҳәо мцызар:
иахьа уажәраанӡа џьаракыр икьыԥхьны, инҭкаа-ааҭкааны,
ушьҭантәи абиԥарақәагьы ирбартә ҳҵарауаҩ иԥсҭазааратә
мҩеи, иҭҵааратәи, ирҿиаратәи мҩеи зҳәо ҳамоума? Акыргьы
ниҵит, акыргьы аџьабаа ибахьан, аҟыба-ӡыбарақәа, ахынҭаҩынҭарақәагьы маҷымкәа дрықәшәахьан. Иҟаиҵаз еилырганы, иеизыркәкәаны ахәшьара аиухьоума? Дҵарауаҩ дун
ҳәа ус баша ажәа еизадала аҳәара мацара азхома, акры аанагома? Дышҵарауаҩ дуз зырҵабыргыша, дзеиҳаз, дзеиҵаз
обиективла ииашаны, аҵабырг иашьашәаланы иҭҵаатәы­
ми. Х.С. Бӷажәба иеиԥш зыԥсҭазаара иалҵхьоу ҳҵарауааи
ҳашәҟәыҩҩцәеи рдоуҳатә ҭынха ҷыдала иеиҷаҳалатәуп,
иӡыргалатәуп дара бзианы издыруаз ыҟанаҵы.
Ара уажәы иааркьаҿӡаны акәзаргьы уаҩык иаҳасабала
Х.С. Бӷажәба иҟазшьа аҷыдарақәа акык ҩбак сҳәар сҭахуп.
Аԥсуаҭҵааратә институт аҿы аусура салагаанӡа Х.С.
Бӷажәба изкны исаҳақәоз ииашазгьы ыҟан, имцызгьы ыҟан.
Исаҳахьан аусураҿы дыџьбароуп, хьаҳәхьачара издырӡом,
адисциплина ӷәӷәа имоуп ҳәа. Уи, хымԥада, ҵабыргын. Аусура уагхар ҟаломызт, ашьыжь асааҭ жәба инаркны ахәылԥаз
жәаа сааҭ рҟынӡа уҭыԥ аҿы уҟазар акәын. Уи иара иауиӡбах,
азеиԥш ҭагылазаашьа иахьабалак ҳтәылаҿы ус иҟан. Аха
сҽынахызга-аахызгақәоз, анахь, арахь аҽыцгақәа ԥшааны
зус ҽеины иазыҟамыз, иназмыгӡоз иранеижьуамызт. Иара
ихаҭа иакәзар, набыцрада уи арежим неигӡон. Акабинетқәа
рыбжьара дыбжьагыланы цәажәарыла аамҭа ихиго знымзар
зныкгьы дсымбацызт. Ианагь икабинет аҿы ихы ақәырԥсны
анапылаҩырақәа (иара итәы, ма аҽаӡәы итәы) аус рыдиулон.
Иҟазшьарбагоуп знык ииҩуаз ҩынтә, хынтә…дамеигӡакәа
иахьириашоз, иахиҵәаӷәоз, иахьхаирҭәаауаз. Цәаҳәак иадамзаргьы цқьа аус адымулакәа акьыԥхь ахь ицәыригомызт.
Ус ҟазшьа хаданы иман иԥсҭазара далҵаанӡа. Иҩымҭа

159

аҵыхәтәантәи авариант иԥшӡаны, ицқьаны, деиҷаҳаӡаны,
аԥхьара угәаԥхартә иҟаиҵон.
Егьирахьҟа ажәларқәеи атәылақәеи рҿы ишыҟоу са
исыздыррам, аха ҳара аԥсуаа ҳҿы аҵара ԥыҭк змоуи измами реилибакаара, реигәныҩра акалашәақәа иҟоуп, иҷыдоу
уадаҩрақәак амоуп ҳәа исыԥхьаӡоит. Иаҳгәалаҳаршәап абри
аганахьала иҟазшьарбагоу Дырмит Гәлиа иҩымҭа адрама «Анаурқәа» аҿы аперсонаж Дауҭ ихаҿсахьа шаарԥшу.
Уи аҵара ԥыҭк имоуп, ажәеинраалақәагьы иҩуеит, Аԥсны
анҭыҵгьы дныҟәақәахьеит, аха инарҭбааны ажәлар зегь
ракәым, иҭахцәаҵәҟьагьы дырзеилкаауам. Иаҳгәалаҳаршәап
иара убас Мушьни Аҳашба иажәабжь «Ҳаи, дад, аписар,
закәытә кампаниоузеи, ишааҳауҳәара?!» аҿы ҵара хәыҷык
змоуи измами шзеилибамкаауа, ражәақәа шеивнаго. Ишә­
гәа­ламшәои уи ажәабжь аҿы ажәа «кампаниа» аҵакы
еиԥшымкәа иахьеилыркаауа иахҟьаны закә трагикомедиатә
ҭагылазаашьоу иҟалаз!
Асҟак схьаҵны изхысҳәаауа, ҳара аԥсуаа ҳҿы алите­
ратураҿ мацара акәым, абжьааԥнытәи, есымшатәи ҳабза­
зараҿгьы иахьагьы аҵара ԥыҭк змоуи измами реилибакаара уадаҩхеит, акыр еихьыр-еивырны иҟоуп.
Ари атема дуп. Ара уаҳа сҽалазгалом. Х.С. Бӷажәба
ихьӡ иадҳәаланы ара баша исҿашәаны ицәырсымгеит.
Изхысҳәаауа, ҳҵарауаҩ ду деилызкаарц зыхәҭаз данырзеилымкаауаз, ма деилыркаарц анырҭахымыз ыҟан.
Хыхь маҷк зыӡбахә сҳәаз аусуратә дисциплина еилазгоз,
уи иара изанимшьоз инадыркны, ашәҟәыҩҩцәеи аҵарауааи
аҭакзыԥхықәра ду ахь дахьрыԥхьоз, досу аус дызҿу ламысла
ицқьаны инаигӡарц ахьрыдиҵоз згәамԥхақәоз ыҟан. Иара
ихәура иҭаиҵоз џьушьап. Дара еиӷьхарц, имҩахымҟьарц
акәын дзышьҭаз.
Апринципракәын иҟоу, ес иҟалалакгьы, ишакәхалакгьы
ауаа схы ргәасырԥхап, досу игыдраҟынӡа сҽылбааганы
иргәаԥхо сҳәалап, иҟасҵалап ҳәа иҟақәоу џьоукы-џьоукы
дрықәшаҳаҭмызт Х.С. Бӷажәба. Алабыз-ҳәабызра, иахьа
акы ҳәо, уаҵәы аҽакахьы диасуа, аҳа дшықәу аҵәа дықәло
дыҟамызт. Дконсерваторын ҳәагьы узҳәом, аԥсҭазаараҿ­
гьы, аҵарадырраҿгьы, алитератураҿгьы аҿыц цәырҵрақәа
абӷьаааҳәа игәникылон.

160

Лафҳәарагьы идыруан, бзиагьы ибон, ичччарагьы ччаԥшьк
иеиԥшымызт. Иара усгьы ҭеиҭԥшлагьы уаҩы ԥшӡак иакәын,
аха иеижьагоу амцхә ҿабызшәа хаа змаз уаҩымызт, цәала
ацәажәара иҟазшьамызт, дашьашәаламызт.
Ишдыру еиԥш, ауаатәыҩса реизыҟазаашьақәа рҿы
шәкы, зқьы рыла иеилышьу, иуадаҩу акәама-ҵамарақәа
ыҟоуп. Унаиаҩсыр аӡы дауҭозаргьы, иуҿагәыбзыӷуа, уаргьы уиҿагәыбзыӷуазар бзиа избо, аус аҿы шәнеибагазар
ауӷә иуцамыхо ауҟахым. Х.С. Бӷажәба дзакәыҵәҟьаз цқьа
деилымкаакәа, дуаҩы хьшәашәоуп ҳәа дзыԥхьаӡақәоз
ыҟан. Ҩнуҵҟала амцхәгьы дуаҩы гәыбылҩын, ҵҩа змам
ақьиарагьы илан. Аха уи ҭакԥхықәра зцымыз қьиарамызт.
Ақьиарагьы иакуп, иҩбоуп. Ҳара ҳҿы бжеиҳан ҳаҭыр ақәуп
аурыс поет ду ишиҳәаз еиԥш, – «Я беспечный парень, ничего
не надо», ҳәа уҟазар. Х.С. Бӷажәба залымдарала, дызлаҟамыз
ала ихцәажәақәозгьы, деилкааны дызмақәазгьы идыруан.
Аҭҵааратә институт аҿы акыршықәса инеиԥынкыланы аус
ахьеицаауаз анаҩсгьы иареи сареи командировка Қарҭи Москвеи уҳәа акырынтә ҳаицныҟәахьан. Амҩа ҳанеицықәыз
аӷба сҭазшәа сгәы ҭынчын. Сицны сахьнеиуаз, сахьааиуаз ииҳәаша, ихы шымҩаԥигаша ииздырым ҳәа саушәахуаз.
Џьоукы-џьоукы реиԥш арҳау-ҳаура иҭахымызт акәымзар,
ачеиџьыказгьы дыԥкымызт. Аҭаҭын уаанӡа дахон ҳәа
саҳахьан, аха сара даныздыруаз иҿахьы инеигомызт. Аҩы
(арыжәтә џьбара) ижәуан ҳаҭыр ақәҵаны, илыԥшаахыз.
Арыжәтә амцхә ыжәны дсымбацызт. Аԥара рацәаны ахаангьы имоуцызт, дагьазгагамызт, аха шәеицны ресторанк аҿы
шәаннеи, иара имшәар иуамызт…
Ақьиареи аиашареи примитивны акәӡамызт Х.С. Бӷажә­
ба дшырзыҟаз. Апринцип ҳаракқәеи аҭакзыԥхықәра ҳара­
кы зцу ақьиареи аиашеи рныҟәгара, рықәныҟәара зҟазшьа
ӷәӷәоу ракәымзар, зегьы ирылшом. Ҩнуҵҟала иеидкылаз,
доуҳала ибеиаз, ус аламала имшәоз, иӷәӷәаз уаҩны даанхеит
Х.С. Бӷажәба са сыхдырраҿы. Амцҳәареи аԥаршереи ибаны
дынхомызт.
Џьара имаҷу акы акәзаргьы, иҽеиу, иҵоуроу узыҟаҵар,
ҳаҭыр ду изақәын. Иуҳәоз, иуҩуаз ҵара-дыррала иузышьа­
қәырӷәӷәозар, дудгылаҩын. Хьаҳәа-ԥаҳәада.
Абызшәа азҵаарақәа рыҭҵаара иҷыдоу ауадаҩрақәа
шацу еицырдыруа усуп. Араҟа иара дызлакьысуаз, инапы

161

злеикуаз азҵаарақәа зегьы рҿы акыр ишәон, изон, ас еиԥш
иҟоу аусқәа рзы ишырҳәало еиԥш, ахраӡага икылхнакәын
игәаанагарақәеи, иалкаақәеи шыҟаиҵоз. Агхақәа шԥаимоуаз,
иауан. Дарбан ари адунеи аҿы агха ҟамҵакәа аус зухьоу,
аԥсҭазаара зхызгахьоу? Х.С. Бӷажәба џьара гхак иоур, уаҩҵас
иоуҳәар, ҵара-дыррала ишьақәурӷәӷәар, идимкыло, имаҳауа,
ихы имаԥызаны дыҟамызт. Аха игәы ҭазырҷаҷоз қәнамгала
ианихцәажәоз акәын.
Аҵарауаҩ иҭҵааратәи ирҿиаратәи мҩа кашырраны
иҟамызт. Зегь реиҳа изыуадаҩхеит 1964 шықәсазы иҭижьыз
имонографиа «Аԥсуа бызшәа абзыԥ диалеқт». Ари ашәҟәы
аҭыӡшәа ду ахылҿиааит, еимактәы-еиҿактәхеит. Уи иаҳәоз
еилызкаауазгьы (икомпетентыз), изеилымкаауазгьы (зхаан абызшәадырратә шәҟәык иамыԥхьацызгьы) аҷыҷмаса
реиԥш иақәпапаны иркит, авторгьы анафема дарҭарц иалагеит. Џьоукы автор иқәӡбарала абызшәадырратә зҵаарақәа
зымдыруа рҿаԥхьа рхы алаӡырыргарц, рхы алацәырыргарц
иаҿын. Урҭ рахьынтә аӡәырҩы уаанӡагьы бызшәадырратә
проблемак иазкны ҩымҭа ҽеик аԥырымҵацызт, уи аахысгьы
акгьы рнапы иҵымҵыц. Аӡәы иԥсҭазаара ақәҵаны иҟаиҵо
анҵәылухуа, игхақәа анубо, уаргьы акы уалаҟазар ами. Аха
иааг…
Х.С. Бӷажәба зыӡбахә сымоу ишәҟәы «Аԥсуа бызшәа абзыԥ
диалеқт» акәша-мыкәша аҵабырги амци реиҩдырраара
уаҩы ицәыуадаҩхартә аҭагылазаашьа еиқәырҽаҽахеит.
Хаҭала сара сыбжьы ҩҭыганы автор сидгыланы, игхақәагьы
уаҩҵас иазгәасҭартә, компетентла ашәҟәы ахцәажәаразы
сдыррақәа шазымхоз еилкааны исыман. Насгьы сара
исҳәаз аӡәыр дазхәыцуа, ихаҿы иааиго дыҟазма? Уи ганкахьала. Даҽа ганкахьалагьы аҵарауаҩ игхақәа амцхәӡа
ихарччыланы залымдарала ишихцәажәазгьы сбарҭан.
Сҩызцәагьы аӡәык, ҩыџьакгьы, уимоу, сеиҳабацәақәакгьы
уқәгыланы узиҿамгылозеи, узиқәмӡбозеи ҳәа иаарыӷәӷәа­
ны исазҳәақәозгьы ҟалеит. Аха сыҩнуҵҟатәи бжьык
исыҵанаҳәон узидымгылозаргьы, уиҿамгылан ҳәа. Уи абжьы
аԥызара асҭан сҽааныскылт. Усҟан досу иҩнуҵҟатәи ибжьы
иҵанаҳәо иҽаиҭар, иацирӷызыр, ҳәарада, еиҳа еиӷьуп…
Ҳәарас иаҭахузеи, абызшәатә зҵаара уадаҩқәа рыҭҵаа­
ра иазку ашәҟә ду агхақәагьы аман. Аха автор иҿагылоз

162

рӷьырак аҵара-дырра (анаука) акәӡамызт изыржагьоз,
акониунктуратә мотивқәа ракәын иеилазыргьежьуаз.
Ҳәарас иаҭахузеи, иҟан иҵагь амзызқәагьы. Убарҭ иреиуан аԥсуаа традициала иҳамоу аиҵашьыцра мыждагьы.
Изеицәааӡарызеи, ус ҟазшьас иҳамоуп – аӡәы дҳалыҳәҳәар,
иԥаҵа кны ҳахьынҳалоит, ҳаигәыҵасны, ҳажәҩахыр иҭаны
аҩада ихагалара аасҭа, шьапҿаршә изура, алада илбаагара
ҳалагоит… Обиективла, аиҩызаратә ҭагылазаашьа аҭаны,
ҵара-дыррала ишьақәырӷәӷәаны зыӡбахә ҳамоу амонографиа иагыз, иабзаз аҳәараҿы иаанхазҭгьы, усҟан ӷьал-пал
ахылҵуамызт, даҽа усын. Усҟан аҵарауаҩ идрыԥхьаӡалоз
авба дуқәа рӷьырак аҵара-дырра аасҭа залымдарала,
ҵәылхрала, автор ихы иҭамыз, игәы иҭамыз идԥхьаӡалара­ла
иџьбараны ахцәажәарақәа ракәын иҟаз. Х.С. Бӷажәба идамздам ус еиԥш ақәыӡбарақәа зычҳауаз дҟаларымызт. Иҟаз­
шьа аӷәӷәара иабзоураны иҟар рызхымҽит, ауаа рцәымӷра
еизимгеит, иара иҿагылаз гәаӷшақәа дрышьҭамлеит.
Ичҳара еизганы иусура иациҵеит. Уҳәан-сҳәанқәа рыххо,
дҟәындҟәындуа, аӡәы ицәгьа иҳәо, диқәмақаруа, знымзар зны исмаҳацызт абжьааԥнытәи баша ацәажәараҿгьы.
Дызҿагылоз, зыгха иҳәоз иаартны аизарақәа рҿы ақьаад
ианҵаны, ишәаны-изаны даԥхьаны иҳәон ауп.
Х.С. Бӷажәба збаҩхатәра ҭбааз, амҽхак ду змаз ҵарауа­
ҩын. Ара уажәы инарҭбааны сзалацәажәом аԥсуа фольклор
аизгареи, акьыԥхьреи, аҭҵаареи рзы иҟаиҵаз. Уи азҵаара
иазкны статиа кьаҿк ҩны хазы искьыԥхьхьеит*.
Алитературатә критикаҿы иҟаиҵаз еизыркәкәаны макьана иахәҭоу ахәшьара амоуц. Ари уажәы уи аган иазкны
исҳәарц исҭаху акы заҵәык ауп: имцуп, зынӡак аиаша амԥын
иҟаӡам лахь уаԥшны кәац ша ҳәа, Х.С. Бӷажәба алитературатә
ԥҵамҭақәаданрыхцәажәоз атенденциара амазшәа зны-зын­ла
ҳауаажәларраҿы иуаҳауаз агәаанагарақәа. Авторцәа ирызкны
атенденциарагьы имамызт, аӡәы еиҳа «илахь ҿашоуп», Егьи
еиҳа «илахь ҭшәоуп» ҳәа еилихуа дыҟамызт. Досу рҩымҭақәа
зеиԥшраз ала акәын ахәшьарақәа шриҭоз. Сиашамзар,
исшәырба ԥсцаха зимҭоз, ибжьихыз, ииҿаҟәаз, залымдарала зыхә ларҟәны ашәшьыра иҵаирхаз, ихәыҵаигәаз ҩымҭа
бзиак; аҵаҵӷәы аҭаны исашәҳәа, дысшәырба аӡәы идам* Уахәаԥш: ажурнал «Алашара» №4, 1994 , ад.60–64.

163

заргьы зышәҟәҩыратә ԥсҭазара иара иҵыхәала, иажәа­ла,
ихымҩаԥгашьала иҿахҵәаз. Иара игьама заҟа иҳаракыз ала,
ҳашәҟәыҩҩцәа дреиҷаҳаны, рмаршәа кны дрыхцәажәаларц
иҭахымызҭгьы, тәамбашақә аӡәыр дизыҟазҭгьы, акыр
иеиҳаны рыгха-ԥхақәа рыԥшаара ицәуадаҩӡамызт. Рыгха­
қәа ҳәа иазгәеиҭозгьы дара рмаршәа икуан. Џьара цәгьак,
гхак абасыԥшаари, ҵәык абарыласҵари, шьапҿаршә зызурыда ҳәа акәмызт ҳашәҟәҩҩцәа раԥҵамҭақәа дышрыԥхьоз,
бзиарак абасыԥшаари ҳәа акәын.
Абраҟа иҳәатәуп даҽакгьы: дарбанзаалак даҽа ҵарауа­
ҩык Х.С. Бӷажәба иаҟара аԥсуа шәҟәыҩҩцәа ибжьаӡраны
иҟаз раԥҵамҭақ́а еиқәимырхаӡеит. Ҳмилаҭтә литература ашьаҭакҩы Дырмит Гәлиа иҩымҭақәа инадыркны аха­
натәгьы дреиҷаҳаны ихатә библиотекаҿы иеидикилон. Иара
ибзоурала, ирықәнагаз аԥхьажәақәеи азгәаҭақәеи рыла
иеибыҭаны, иеиқәыршәаны иҭрыжьхьеит Самсон Ҷанбеи,
Андреи Ҷоҷуеи, Владимир Маани, Семион Бжьаниеи, Леонти
Лабахәуеи, Дырмит Маани, Владимир Агрбеи, Оҭар Демерџьиԥеи, Антон Чыкәбари, Арсен Аҳашбеи уҳәа аӡәырҩы
рышәҟәқәа.
Х.С. Бӷажәба илитературатә гьама ҳаракын, шамахаӡак
акәымзар иеижьомызт. Ҟазара ҳаракыла иҩуи иԥсыҽуи реиҩ­
дырраара, реилыԥшаара ус аламала имариоу џьыр­шьоит
иеизадацәаны алитература иазыҟоу џьоукы. Ус имариандаз!
Аԥсуа шәҟәыҩҩцәа раԥҵамҭақәа иеиԥкааны дахьрыԥхьоз
анаҩсгьы, иԥсҭазаара аҵыхәтәантәи амшқәа рҟынӡа Х.С.
Бӷажәба иааиԥмырҟьаӡакәа егьырҭ аӡәырҩы ажәларқәа
рлитература даԥхьон. Аклассикцәагьы, иахьатәиқәагьы
раԥҵамҭақәа ианагь интересс иман, дрызҿлымҳан. Асахьар­
кыратә жәа амч ҵарны иныруан, иахьаҭыԥу игыланы,
асахьаркыратә еффект бзианы ианибалакь, иҷыдаз гәахәара
дук инаҭон. Иара иҩымҭақәа (ашәыҟәқәа, астатиақәа) рылагьы уаҩы ибарҭоуп, аха аусураҿы (аинститутаҿы) аума,
мҩакы ҳанеицықәлоз аума есымшатәи ҳаицәажәарақәа раан,
игәасҭахьан аԥсуа шәҟәыҩҩцәа рахьынтә еиҳа иалкааны
авторитетцәас ииԥхьаӡоз, збаҩхатәра аликаауаз – Дырмит
Гәлиа, Самсон Ҷанба, Иуа Коӷониа, Баграт Шьынқәба, Алықь­
са Гогәуа… Зымҽхаак усҵәҟьа идуқәамызгьы ҟәнишьомызт,
иеиҵазгьы ҳаҭырқәҵара дула дырзыҟан.

164

Абра зеиԥшла исҳәақәаз акык-ҩбак азшҩҵакқәа зыр­
ҵабыр­гыша арымӡаа аконкреттә афактқәа сымоуп. Убарҭ
рахьынтә Х.С. Бӷажәба илитературатә гьама дшамеижьоз
атәы зҳәо иҟазшьарбагоу хҭыс хәыҷык азгәасҭар сҭахуп.
Ианбатәиу шьҭа. Акыр ашықәсқәа цахьеит. Абжьааԥны
ишыҟасҵалоз еиԥш, ҽнак ашьыжь аусура ҳәа ҳинститут аҿы
сахьнеиз, абиблиотекаҿы сныҩналан агазеҭ ҿыцқәа снары­
хәаԥшит. Усҟан Аԥсны аобласттә газеҭқәа хԥа (аԥсышәала
«Аԥсны ҟаԥшь», урысшәала «Советская Абхазия», қырҭшәала
«Сабҷоҭа Аԥхазеҭи») ракәӡан иҭыҵуаз. Раионцыԥхьаӡагьы
акака агазеҭқәа ҭрыжьуан. Бжеиҳан урҭ игәыԥҵәагаз, аинтересс зҵамыз, игәырҿыӷьгаз, ицәышҳабиӡа иҟаз аофициалтә
материалқәа ракәын ирныз. Игәасҭахьан санстудентыз
аинститут исыцҭаз, курск аҿы исыцтәаз сҩыза, абаҩхатәра
ҟаимаҭгьы змаз апрозаик, ажурналист Анатоли Возба Гәдоуҭа
иҭыҵуаз араионтә газеҭ «Бзыԥ» аредақциаҿы аусура даналагаз нахыс уи агазеҭ акыр ишылахҿыххаз, Аԥсны араионқәа
рҿы иҭыҵуаз егьырҭ зегьы иаарылукаартә ишыҟалахьаз.
Зыӡбахә сымоу аҽынгьы егьырҭ снарыхәаԥш-аарыхәаԥш­
қәан, «Бзыԥ» аномер ҿыц аарылысхын, Анатоли иҩымҭак
анызар ҳәа сшахәаԥшуаз, Х.С. Бӷажәба дныҩналеит.
– Аҩыза! Ари иуку ианузеи? – иҳәан искыз агазеҭ
днагәыдыԥшылеит, аԥсшәақәа анааибаҳҳәа ашьҭахь.
– Иҿыцуп ҳәа сахәаԥшуеит, мамзар араионтә газеҭқәа
акры рҳәо иҟоума! Амала «Бзыԥ» аредақциаҿы сҩыза Анатоли Возба днеижьҭеи аматериал бзиақәа аныло иалагеит, иара
истатиақәеи ифелиетонқәеи анегативтә цәырҵрақәа ӷәӷәа­ла
ирықәыӡбоит, – сҳәеит.
Усҟан (хынҩажәи жәабатәи ашықәсқәа рылагамҭа инаркны) ажәақәа «анегативтә цәырҵрақәа» хҭакны ирыман аполитика ду аҿгьы, акьыԥхь аҿгьы.
– Аа, уа уиашоуп, аҩыза! Возбагьы абаҩхатәра злоу аӡә
иоуп, аха «Бзыԥ» аҿы уи диеицәамкәа А. Қыжә-иԥа ҳәа
даҽаӡәгьы иҩуеит, – иҳәеит Х.С. Бӷажәба.
Аиаша шәасҳәап, иџьаасшьеит, илакәсшьеит. Х.С. Бӷажә­
ба урҭқәа ихшыҩ рзышьҭны игәеиҭахьеит ҳәа сыҟамызт.
Ажәа сахьарк агьама шимаз уаанӡа исзымдыруа сыҟазма,
аха уи аҽноуп «сшьапы санықәиҟьаз», инагӡаҵәҟьаны
агәра анызгаз. Ибзиоуп, Анатоли Возба дгәеиҭахьазааит. Уи
уаанӡагьы ианшьа гәакьа Кьахьба Ҳаџьараҭ изкны аповест-

165

гьы ҩны иҭижьхьан, егьиҩхьан. Аха абни «А. Қыжә-иԥа»
ҳәа зыстатиақәа ирыҵазыҩуазгьы (урҭгьы хыԥхьаӡарала
ирацәамызт, иналаршә-ҩаларшәны, хыц-ҩыцқәак ракәын
ианылахьаз) баша еизадак шиакәмыз злагәеиҭазеи, излагә­
цараикызеи, хшыҩзышьҭра злаиҭазеи ҳәа аумашәа избеит.
Х.С. Бӷажәба издырӡомызт «А. Қыжә-иԥа» Анатоли Возба
иԥсевдоним шакәыз.
– Хәыхәыт Салуман-иԥа! Қыжә-иԥа ҳәа шәызҿугьы Анатоли Возбагьы аӡә роуп! – сҳәан сааԥышәарччеит.
– Аа, ус акәзаргьы азамана! – исҳәаз гәахәарак шинаҭаз
мҩашьо ҿааиҭит иара.
Ҳара ҳҿы аҵара змоу ауаҩы иеилкаара акыр иҳагуп
ҳәа исҳәаз ахшыҩҵак Х.С. Бӷажәба иҿы изыхтқәоз ра­цәа­
ҩын. Иаргьы ихатә ҟазшьақәа ируакын абӷьааҳәа иҽа­
хьааи­мыртуаз. Иҵара-дырратәи илитературатәи усқәа
иҽыргәылахаланы дыҟан. Иахьынӡаилшоз ала есымшатәи
абзазаратә ҟыба-ӡыбақәа иҽырҟәиҭхон. Амалырҳаразы,
аԥаразы иԥсы қымқымуа ианакәызаалакгьы дыҟамызт.
Урҭқәа зегьы аамҭалатәуп, ефемертәуп ҳәа дрыхәаԥшуан.
Иара иеиԥш зинтеллект ҳараку, акры збахьоу, акыр иҵауланы
аԥсҭаазара философиатәла иазхәыцуа ауаҩы ус унаидыххыланы инагӡаны иеилкаара мариам. Абарҭқәа ирыхҟьаны,
урҭқәа зеилымкаауаз дымкьыкьушәа, дуаҩ хьшәашәоушәа
дызбақәозгьы ыҟан.
Х.С. Бӷажәба дназлаз абиԥара еиҳабыра иаҵанакуаны
сара сзыхьӡаны иааигәаны исдыруаз, Аԥсуаҭҵааратә институт аҿы аус зцызуаз уаа цқьақәан. Аӡәи аӡәи ҟазшьала иага
еиԥшымзаргьы, баҩхатәрала иага иеиҟарамзаргьы дара
зегьы са сыхдырраҿы уаҳа назҭахым ауаа аамысҭашәақәа
зырҳәо ракәны ишьақәгылт. Руаҩытәыҩсаратә цқьареи
раамысҭашәареи иеиднакылон, иеицырзеиԥшын Гь. А. Ӡи­
ӡариа, Ш.Д. Инал-иԥа, К.С. Шьаҟрыл, М.М. Ҭраԥшь, А.Ф. Хонелиа, Ц.Н. Бжьаниа, Б.П. Џьанашьиа, Г.З. Шьакербаи, Л.Н. Соловиов… Абарҭ ауаа шьала-дала иаҳзааигәаз, иаҳҭынхацәаз
џьоук реиԥш иаҳзыҟан ҳәа инагӡаны агәра ҳгон ҳара
аиҵбацәа. Х.С. Бӷажәба иакәзар, абра зыхьӡқәа сҳәаз аӡәы
диҵамхо ицқьареи, иаамысҭашәареи, идыреи ҿырԥшыгас
иҳаман.
Ауаҩы данқәыԥшу имч иаԥызоит, абаа хижәарашәа
игәы иабоит. Сара абарҭ ацәаҳәақәа зыҩуагьы иансааз,

166

сан­қәыԥшыз амақсималистра сыгӡамызт, ишԥыкәу аиаша, аҵабырг баны ахәахәеи амци сышԥанышәо ҳәа сыҟан.
Сықәлацәеи сареи ҳанахнаԥаалакь, Х.С. Бӷажәба абык иеиԥш,
ҳаӷәра ааҳҿеиклон. Усҟан цқьа исзеилкаауамызт, афы асааит!
Ииҳәаз абжьагарақәа зегьы цқьа игәынкыланы, схаҿы иааганы срықәныҟәомызт. Урҭ зегьы ианаамҭаз схаҿы иааганы
срықәныҟәозҭгьы, акырӡа сеиӷьхагәышьон. Аха шьҭа иааг!
Хәыхәыт Салуман-иԥа аҿар абжьагарақәа риҭон мацара
акәым, рнапылаҩырақәагьы дрыԥхьон, дрыдтәаланы ириашон. Ус еиԥш аус «еиқәаҵәақәагьы» ихы ацәигомызт. Аҿар
аҵара-дыреи арҿиареи иадиԥхьалон, ргәы ахиршәомызт,
акагьы ҟазмҵаӡоз иоуҳәагәышьои акәымзар. Досу имч
зықәхашаз еиликаауан, иҭиҵаауан, нас убри дызмароу аус дадигалон. Уанқәыԥшу (уажәымҭазгьы акәзааит аҭахызаргьы)
уара ухы шудыруа аасҭа ауаҩ ҟәыӷа акырӡа еиҳаны уеиликаар ҟалоит. Сымч зқәымхоз ҟасҵоит ҳәа ианақәсклоз
ҟалалон. Х.С. Бӷажәба исылшаратә иҟаз акәын сыздиԥхьалоз.
Хыԥхьаӡарала ирацәоу рахьынтә ҿырԥштәы заҵәык аасгоит.
Аиҳабыра ҵараиурҭа диплом ҟаԥшьыла салган Аԥсуа институт аҿы аусура саналадырга ашьҭахь рацәак мырҵыкәа
Х.С. Бӷажәба исабжьеигеит Михаил Гочуа иҩымҭақәа реизга
еиқәсыршәарц. Сара усҟан Михаил Гочуа иҩымҭаны издырӡоз
ажәеинраала «Дыгә ижьира» акәын. Исыздыррамызт Михаил
Гочуа ажәлар рпоезиа абаҟақәа акыр ақьаад ишаниҵахьаз,
аиҭагамҭа ҟаимаҭқәа (М. Горки иҩымҭа «Аҵан», Лопе де Вега
иҩымҭа «Лауренсиа» («Ауаса рӡыхь») шимаз; исыздыррамызт уи ибиографиа. Михаил Гочуа ирҿиаратә ҭынха еизга
ҳәа ус баша инасыджьланы акәымкәа, Х.С. Бӷажәба урҭ зегьы ахьысыԥшаашаз, ишысыԥшаашаз амҩагьы сықәиҵеит.
Убарҭқәа ирыбзоураноуп 1962 шықәсазы Михаил Гочуа
иаԥҵамҭақәа реизга аҭыҵра шалыршахаз. Уи ашәҟәы
аиҭаҭыжьра аҭахижьҭеи акыр ҵуеит, аха агәцаракра агхан ус
ибжьаханы иҟоуп иахьа уажәраанӡагьы.
Аԥсуа бызшәеи, афольклори, алитературеи рымацара
ракәӡамызт Х.С. Бӷажәба инапы злакыз. Акыр инарҭбааны,
инарҵауланы идыруан Аԥсны аҭоурыхи аԥсуаа ретнографиеи. Уи ус шакәу ибзиаӡаны агәра ҳдыргоит ажәытә аԥсуа
хылҵшьҭрақәеи Аԥсны атопонимика азҵаарақәеи ирызку
иусумҭақәа. Хаз ҷыдала уаҩы иазгәеиҭарц ахәҭоуп ақырҭуа
литератураҭҵааҩы Павле Ингороҟва ишәҟәы «Георги Мерчу-

167

ле» пылҳаҭханы ианҳаларыжь, уи иазкны Х.С. Бӷажәба иҩны
иикьыԥхьыз астатиа. Уажә уи рацәак аанамгошәа збақәо,
рацәак хшыҩзышьҭра азымҭақәо ыҟоуп, аха усҟантәи
аҭагылазаашьа уадаҩ аҿы ус еиԥш астатиа ҩны акьыԥхьра
агәаӷьрагьы, адырра ҵаулақәагьы аҭахын. Арҭ аҩбагьы
(агәаӷьрагьы, адырра ҵаулақәагьы) еицнарго ирылаҟоу ауаа
усҟан акәым, иахьагьы ирацәаҩны иауҳамаху. Аамҭақәа
иага царгьы, иага иеилахәаеилапашьхаргьы, ас ееиԥш иҟоу
афактқәа ҳхамышҭыроуп.
Х.С. Бӷажәба изку ари сыстатиа хацсыркит иара дан­
қәыԥшызтәи иҩымҭа ажәабжь «Удырҩатә еиӷьхааит, дад!»
аӡбахә аҳәарала. Уи ажәабжь уи аахыс џьаргьы икьыԥхьӡам,
издыруа аԥхьаҩцәа шьҭа имаҷуп. Иара ихаҭагьы ирониа
ҳасабла дазыҟан, митәык ауп ҳәа иԥхьаӡомызт. «Ахәыҷқәа
рзы арҵага шәыҟәқәа ирнаҳҵоз ҳамамызт азы изҩит»,
– ҳәангьы зны иааиҿшәаны иҳәо саҳахьан. Х.С. Бӷажәба
ажәеинраалақәагьы иҩуан, акык, ҩбак икьыԥхьхьан, ԥсев­
донимс урҭ Мзауҷ Абрыскьыл ҳәа рыҵаиҩуан. Анаукатәҭҵаарахь, акритикеи алитературадырреи рахь дмиасыкәа
асахьаркыратә ҩымҭақәа раԥҵара мацара иҽазикыргьы,
ихәы шҭаимырӡуаз ҩашьом.
Ҳәарас иаҭахузеи, аҵарауаҩ имҽхак ҭбаазар, инапы злаку
аусқәа рацәаазар злабзиоу, излеиӷьу ыҟоуп. Аха уажәы Х.С.
Бӷажәба санизхәыцуа, анаукеи аарҿиаратә мчқәеи реиҿкаара
(Аԥснытәи ашәҟәҩҩцәа Реидгыла ахантәаҩра, Аԥсуа институт адиреқтора, афольклори алитературеи рыҟәша анапхгара
уҳәа), еиуеиԥшым ауаажәларратә усқәа рынагӡара уҳәа амчи
аамҭеи усҟак рықәмырӡыкәа, иҽимԥсаҟьакәа, руак алхны аус
адиулаазҭгьы, хымԥада, еиҳаз ақәҿиарақәа иоуан ҳәа сгәы
иаанагоит.
2003 ш.

Аҳәашьа здыруаз аҟаза
Академик Хәыхәыт Салуман-иԥа Бӷажәба хадаратә за­нааҭс
иалхны имаз, иԥсҭазаара аӷьыраӡак зикыз, аԥсуа бызшәа
иадҳәалоу еиуеиԥшым азҵаара уадаҩқәа ҵара-дыррала

168

рыҭҵаара акәын. Икандидаттәи идоктортәи диссертациа­
қәа аҩбагьы аԥсуа бызшәаҭҵаара иазкын. Аԥсуа бызшәа
иазку иара иусумҭақәа акыр аимак-аиҿакқәа зхылҿиаақәаз
шыҟоугьы, аҵарауаа инарҭбааны ирылаҵәеит, рыхә ҳаракны
иршьоит. Ари нахысгьы аԥсуа бызшәа ҭызҵаарц иақәызкуа
дарбанзаалакгьы Х. С. Бӷажәба иусумҭақәа гәцарамкыкәа,
урҭ дырхыԥаны шьаҿак аҟаҵашьа имам.
Х.С. Бӷажәба иԥсҭазаара даналҵ ашьҭахь, еиҳагьы еилкаахеит, ҵарауаҩык иаҳасабала, иара дзыԥсаз, аԥсуа бызшәа
адырраҿы, уи аԥсҭазаараҿы ицназгоз дшыҟамыз. Иуадаҩуп
аҳәара; ҳаԥхьаҟа иара иеиԥшу абызшәадырҩы аԥсуа жәлар
дрылиаартә изыҟалауоу, изыҟамлауоу. Анцәа иҳәааит иеиӷьу,
иеиҳау дгылауа!..
Ишдыру еиԥш, Х.С. Бӷажәба абызшәа аҭҵаара амацара акәмызт инапы злакыз. Иара зымҽхак ҭбааз, зинтеллект
ҳаракыз ҵарауаҩын. Макьана рацәак уаҩы даламцәажәац,
акьыԥхь аҿы цқьа инҭкааны ирымҳәац акәымзар, Аԥсны
анаука аиҿкаараҿы (еиҳараӡакгьы Аԥсуа институт директорс данамаз, ашықәсқәа рзы), игәцаракны акадрқәа
реиҵааӡараҿы амҩа иаша, иҵоуроу амҩа рықәҵараҿы илиршахьаз рацәан. Анаукеи алитературатә рҿиареи рымҩа
иқәиҵоз, хьаҳәа-ԥаҳәада дзыцхыраауаз, згәы азыҟаиҵоз,
аусура згәацԥыҳәоз, алшарагьы рымоуп ҳәа дзықәгәыӷуаз
ракәын. Акадрқәа дреиҷаҳауан. Урҭ реиҵааӡараҿы амҩа
иаша, иҵоуроу амҩа рықәҵараҿы иаҭахыу хыԥхьаӡара
рацәала акәамаҵамарақәа, ауадаҩрақәа ихаҿы иааганы,
ачҳара ду аарԥшны, аус рыдиулон. Дырцәымҩашьакәа,
гәеизыҟарара рзымукәа, анаука аусзуреи алитературатә
рҿиареи рахь аԥхьа зшьапы ааихызгоз аҿарацәа рҩымҭақәа
дрыԥхьон, иеилиргон, ишьақәызымҟьашаз, измырбрышаз
абжьагарақәа риҭон. Ганкахьала, гәыблыла, иразны дрыцхраауан, аха даҽа ганкахьалагьы, анаукеи арҿиаратәи аусқәа
иларҟәны, имариақәоу ракәушәа рыхәаԥшра шзалымшо,
рҭакзыԥхықәра шыҳаракыу деилиркаауан. Урҭ знапы рылазкырц иалаго ауаҩы, иага рыла ацхыраареи абжьагареи
иуҭаргьы, иара ихаҭа далаҟамзар, ԥсабарала абаҩхатәра
иламзар, иҭыгашьа шзалымшоз иирдыруан.
Ҷыдала иазгәаҭатәуп аԥсуа жәлар рҿаԥыцтә ԥҵамҭақәа
реизгареи, ркьыԥхьреи аганахьала Х.С. Бӷажәба иҟаииҵахьаз.

169

Хымԥада илагала дуп иара иеиқәршәаны иҭижьхьаз аԥсуа
лакқәеи, жәлартә поезиеи, ажәаԥҟақәеи реизгақәа. Иара
иеиқәршәаны, аурысшәахь иеиҭаганы иҭижьыз аԥсуа
лакәқәа реизга аԥхьаҩцәа ирылаҵәеит, аԥсуа фольклор абзиабара днаркит. Уантәи иреиӷьқәаз еиҭаганы иҭрыжьхьан
словак бызшәала, қырҭ бызшәала, каракаллак бызшәала
уҳәа. Аԥсуа бызшәа инаваргыланы афольклор еиуеиԥшым
азҵаарақәа ирызкны ииҩхьаз астатиақәагьы хшыҩзышьҭра
зумҭаша ракәӡам.
Аҵарауаҩ акыр аџьабаа ибахьан ҩажәижәабатәи
ашықәсқәа рзы арепрессиа зыруаз аԥсуа ҵарауааи ашәҟәы­
ҩҩцәеи раԥҵамҭақәа акыр еиқәырханы реиҭаҭыжьразы,
рмырӡразы. Иаҳгәалаҳаршәап Арсен Аҳашбеи, Владимир Маани, Самсон Ҷанбеи, Симон Бжьаниеи, Антон
Чыкәбари, Оҭар Демерџь-иԥеи, Дырмит Маани уҳәа аӡәы­
рҩы раԥҵамҭақәа еиқәыршәаны, аԥхьажәақәа рзыҩны,
абиԥарақәа ирцәымӡыртә, ирдырыртә ишыҟаиҵаз.
Х.С. Бӷажәба иқәнагаҵәҟьаны дыԥхьаӡоуп аԥсуа литера­
туратә критика ашьаҭакҩы иакәны. Иара иҟынӡа акыкҩбак рецензиақәак аӡәык-ҩыџьак иркьыԥхьхьан, аха иара
иоуп акритикатә ҟазшьа змоу аԥхьаӡатәи аԥсуа шәҟәы
ҭзыжьыз. Ари аус данқәыԥшӡаз инаркны напы алеикит.
Аԥхьаӡатәи уи ишәҟәы анҭыҵыз зежә шықәса ракәын
ихыҵуаз. Акритикаҿы данцәырҵыз инаркны аԥхьаҩцәа
деицгәарҭеит. Иара иусура аханатәгьы, ахә ҳаракны ишьон
ҳмилаҭтә сахьаркыратә литература ашьаҭакҩы Дырмит
Гәлиа. Х.С. Бӷажәба иага усхкы инапы рылакызаргьы, аԥсуа
сахьаркыратә ԥҵамҭақәа иааиԥмырҟьаӡакәа дрызҿлымҳан.
Иқәрахь даннеигьы, ихы ихаршҭны, аԥсуа бызшәеи, афольклори, алитературеи ракәын ԥсҭазарас имаз. Инықәшьаақәшьны, уалбагас ҳәа акгьы ҟаиҵомызт. Зҵаарас иара
ишьҭихуаз зегьы рҿы неиҩымсрада апринцип ҳаракы
ааирԥшуан, ган рацәала иҭиҵаауан, ишәон, изон. Ибаны
дынхомызт, данышәомызт адилетантизмра.
Ҳәарас иаҭахузеи, Х.С. Бӷажәба алитературатә ԥҵам­ҭақәа
данрыхцәажәоз, ианеилиргоз, ахәшьара анриҭоз, рымар­
шәа кны комплеқсла дрызнеиуан. Лымкаала дрызҿлымҳан
ридеиатә ҵакы, ркомпозициа, рстиль, апер­со­нажқәа досу
рхырҿсахьақәа раарԥшышьа. Икылкааны дацклаԥшуан,

170

мыцхәы игәцареикуан аҩымҭақәа рбызшәа ацқьара.
Ахәшьарақәа раан неиԥымкрада дзықә­ныҟәоз абри аума,
абни аума аԥҵамҭа ахаҭа аидеиатә ҵаки асахьаркыратә
ҟазареи ахьынӡаҟоу акәын. Апринцип ӷәӷәа змаз критик иаҳасаб ала дшеицгәарҭахьазгьы, досу арҿиаҩцәа
хаҭала ишыгәцареикуаз ҩашьомызт. Шамахаӡак акәымзар,
алитературатә гьама имеижьацызт. Иҭынханы иҳамоу,
икьыԥхьу иусумҭақәа рҿы усҟак иаԥсам амцхә ихагаланы,
ирҽхәаны, ма акыр иаԥсоу ларҟәны дахцәажәаны џьаргьы
иаабом. Ажәа еизадала мацара, ҵаҵӷәы амамкәа акгьы
ирҽхәомызт, акгьы ирџьомызт. Дзыхцәажәоз аҩымҭа ахаҭа
инаҭоз дахьыҳәҳәомызт.
Акритик асахьаркыратә ԥҵамҭақәа реилыргараан, рых­
цәажәараан акыр ицхраауан, бызшәадырҩык иаҳасаб ала,
азыҟаҵара ҳаракы имаз. Ажәа аҷыдарақәа, еиуеиԥшым
аконтекстқәа рҿы иаиоурц иалшо аниуансқәа иҵарны
иныруан. Аԥсуа бызшәаҿы иҟоуп хыԥхьаӡара рацәала
аполисемантикатә ҟазшьа змоу ажәақәа. Еиҳараӡак убри
иахҟьаны (иабзоураны ҳҳәар иаҳагьы ииашазар ҟалап)
аконтекст аҿы ажәа раӡаны, иара иахьаҭыԥу ианымгыло, автор ииҳәарц ииҭаху быруеит, цқьа игәылыршәахом,
асахьаркыратә еффектгьы ԥсыҽхоит, уимоу аҵакы зынӡа
иԥсаххаргьы ҟалоит.
Х.С. Бӷажәба иколлегацәа – аиҳабацәа, аиҵбацәа –
аҵаруаа, ашәҟәҩҩцәа ирыдиԥхьаӡалоз аҭакзыԥхықәра иара
ихаҭагьы дықәныҟәон. Статиа кьаҿк иҩуазаргьы, ирҭрысны
акьыԥхь арбара дашьҭамызт: ишәон, изон, цқьа ацәа иҭицон.
Ахыԥхьаӡара рацәа дазгагамызт, ахаҭабзиара ашьҭыхракәын
ианагь аԥызара зиҭоз. Деигәырӷьон, агәахәара ду инаҭон
цәаҳәак иадамзаргьы иҿыцу, ибзиоу акы аацәырҵыр. Лымкаала деигәырӷьон, абаҩхатәра змоу аҿарацәа рҩымҭак
иԥыхьашәар, игәаԥхартә ианибалак.
Х.С. Бӷажәба асахьаркыратә жәа агьама ҳаракы шимаз
агәра ҳзырго, иҟазшьарбагақәоу рахьынтә, ҿырԥштәык аазгарц сҭахуп. Сара, абарҭ ацәаҳәақәа зыҩуа, игәасҭахьан Х.С.
Бӷажәба ҵак дук змамыз, уимоу, ухы-угәы акгьы рызымҭоз,
еизадаз араионтә газеҭқәагьы дышрыԥхьалоз. Урҭ дрыԥхьон,
издыруада адиалект ҷыдара зныԥшуа ажәак иадамзаргьы
џьара акы рыншәаланы избозар ҳәа.

171

Ҽнак шьжьымҭан Аԥсуа институт аԥхьарҭатә зал сахьы­
ныҩналаз Х.С. Бӷажәба игәалаҟара бзианы, дԥышәарччо,
агазеҭ «Бзыԥ» аномер ҿыц кны дызбеит. Аԥсшәақәа
анааибаҳҳәа ашьҭахь, ихы насықәкны ҿааиҭит:
– Ари умбо, Аԥсны иҭыҵуа араионтә газеҭқәа «Бзыԥ»
реиӷьуп. Егьырҭ сыздыруам, аха абра ҩыџьа авторцәа ыҟоуп:
шәҩыза Анатоли Возба, нас А. Қыжә-иԥа. Убарҭ рҩымҭақәа
агазеҭ ахаҿра рыԥсахит, идырлахҿыхит.
Сара оумашәа избаз Х.С. Бӷажәба урҭ астатиақәа ҩыџьа
авторцәа иртәыз ахьџьеишьаз акәӡам. Оумашәа избеит
Қыжә-иԥа дызусҭаз шизымдыруазгьы, уи иҩымҭа егьырҭ
ишреиԥшымыз, иахьрыликаах. Уи Анатоли Возба ипсевдоним шакәыз Х.С. Бӷажәба ианиасҳәа, игәалаҟара еиҳагьы
еиеӷьхан, акыр-кыр ҳәа даачеит.
Дырмит Гәлиа инаиркны, абиԥара еиҵбыра иаҵанакуа
рҟынӡа, аԥсуа шәҟәыҩҩцәа аӡәгьы дгәыгәҭаижьуамызт ак­
ритик. Акьыԥхь аҿгьы, алитературатә зҵаарақәа ирызкыз
еиуеиԥшымыз аизарақәа рҿгьы, шамахамзар, зегьы иажәа
рзикуан. Изеицәааӡарызеи, аиаша аҳәарагьы иџьбарацәоушәа
ианырбо ҟалалоит. Х.С. Бӷажәба литературатә ԥҵамҭақәак
рыгха-ԥхақәа аартны, аха аамысҭашәала ианиҳәалакгьы,
урҭ равторцәа агәынамӡара роуан, маӡеи аргамеи, анаара ргәынамӡарақәа ихҭнырҟьалон. Уимоу, ихәҭамкәа,
цқьа деилымкаакәа ихтны иҿагылақәозгьы, гәыбӷан изҭа­
қәозгьы ҟалалон. Хәыхәыт Бӷажәба аамҭа уадаҩқәа ихигеит, акыр иқәыӷәӷәозгьы ыҟан. Амилаҭтә культура ахьчара,
ашәҟәыҩҩцәа рӡыргара мариамызт. Убас шакәугьы, иара
аӡәгьы димҿаҟәеит, имҩа ҿахимҵәеит. Игәаанагарагьы акыр
ԥхылнадон, иазыӡырҩуан, ҳасаб азыруан, иажәа авторитет
аман, ус баша-маша тәамбашақә аӡәы дагәҭасуа иҟамызт.
Аҵыхәтәантәи ҩажәа, ҩажәи хәба шықәса рыҩнуҵҟала
Х.С. Бӷажәба иҩит аӡәырҩы ашәҟәыҩҩцәа раԥҵамҭақәа
ирызкны астатиа неиҵыхқәа. Урҭ рахьтә акьыԥхь зымба­
қәацгьы ыҟоуп. Иҵегь аус рыдуланы, ихарҭәааны, ҿыц блала еизыркәкәаны, иҭижьырц гәҭакыс иман.
Ара уажәы аԥхьаҩ идаагало Х. С. Бӷажәба иусумҭа, Платон
Бебиа ипоезиа иазкуп; иахьа уажәраанӡагьы акьыԥхь амбацызт. Ианиҩыз ҳәа иаҵагылоуп 1988 шықәса.
Ишдыру еиԥш, Платон Бебиа иаҳхысыз ашәышықәса,
ҩынҩажәижәабатәи ашықәсқәа рылагамҭазы иааиҵагылаз

172

аԥсуа рҿиаҩцәа дреиуоуп. Аӡәырҩы дреиԥшны иара аԥхьаӡа
акьыԥхь аҿы дцәырҵит алирикатә жәеинраалақәа равторк
иаҳасаб ала. Иажәеинраалақәа лассы-лассы апериодикатә
кьыԥхь иахьанылоз анаҩсгьы, иҭижьит акымкәа-ҩбамкәа
аизгақәа. Акыр иҽишәеит инеиҵыху аепикатә рҿиамҭақәа
(апоемақәа) раԥҵараҿгьы. Анаҩстәи ашықәсқәа рзы, апоезиа инаваргыланы иоуеит хыԥхьаӡара рацәала ажәабжьқәа,
ановеллақәа, аповестқәа, ароманқәа. Платон Бебиа
илыԥшааху ипоезиатәи ипрозатәи ԥҵамҭақәа реизгақәа
еиҭаганы иҭыҵхьеит Урыстәылеи Қырҭтәылеи уҳәа
жәпаџьара.
Ҵабыргуп, Платон Бебиа иҩымҭақәа, аӡәымкәа-ҩы­
џьамкәа акритикцәа рыхцәажәахьеит, ирыгу-ирыбзоу
рҳәа­хьеит. Аха урҭ рӷьырак рецензиа ҟазшьоуп ирымоу.
Иахьа шьҭа хымԥада уаҩы иҳәартә иҟоуп, Платон Бебиа
ирҿиамҭақәа зегьы ааидкыланы, еилырганы, еизыркәкәаны,
монографиала рыҭҵааара иаԥсоуп ҳәа.
Иҩашьаӡом Х.С.Бӷажәба убри еиԥш ашәҟәы аҩра гәҭакыс
ишимаз. «Платон Бебиа ипоезиа аҷыдарақәа» ҳәа хьӡыс измоу ари аусумҭа анапылаҩыра, иара ианагь ишиҟазшьаз
еиԥш, ицқьаны иҟаҵоуп, хынҩажәа даҟьа ыҟоуп. Апоет
ипрозатә ԥҵамҭақәа иҟаиҵарц дшаҿыз ҩашьаӡом.
Ҳәарас иаҭахузеи, аусумҭа ибзианы ианыԥшуеит акритик алитературҭҵааҩы ара дызлацәажәо апоет Платон Бебиа ипоезиатә рҿиамҭақәа инҭкааны, цқьа дрызхәыцны,
бла ҵарыла дышрыԥхьоз. Апоет данқәыԥшыз инаркны
ипоезиатә ҟазара ишазирҳауаз, ихы аус шадиулоз, агәра
аагартә ҳналагаланы, ҳнагәыларԥшны иаҳирбоит.
Х.С. Бӷажәба ианагь ишиҟазшьаз еиԥш, абраҟагьы дзышьцылаз, аԥхьаҟа ииаганы аԥхьаҩ ихдырраҟынӡа инеигарц
ииҭахыз Платон Бебиа иреиӷьу иҩымҭақәа ракәын. Иара
убас акритик иҽанишәеит Платон Бебиа ипоезиа аҷыдара­
қәа разгәаҭарагьы. Акритик ҟазарыла игәылыршәаны,
поезиатә цәаныррала ирԥханы иҩуп ҳәа иԥхьаӡаны, иалкааны зыбзарӡы иҳәогьы, аԥсыҽрақәа рныԥшуеит ҳәа
аҽыԥныҳәа зыҟаиҵогьы, шамахамзар, урықәшаҳаҭхартә
иҟоуп. Ҿырԥштәыс иаагозар уи ус шакәу агәра аагоит 1965
шықәсазы иҭыҵыз Платон Бебиа иажәеинраалақәа реизга
«Аеҵәақәа» аҭҵааҩы данахцәажәо. Ари аизга иеиднакылеит

173

шәага-загала еиҟароу, ааба-ааба цәаҳәа иҟоу, аха еиуеиԥшым,
арымӡаа атемақәа ирызку ажәеинраалақәа.
Ари аизга иагәылоу ажәеинраалақәа рзеиԥш ҷыдарақәа
(формала дара зегьы аминиатиура ҳәа изышьҭоу иахьа­
зааигәоу, афоризмтә ҟазшьа ахьрымоу уҳәа) азгәаҭаны, апоет урҭ зегьы еицеиԥшны ишиқәымҿиазгьы имӡакәа иҳәеит.
Акритик хымԥада диашоуп автор апоезиатә ԥшаарақәа
(урысшәала поэтическая находка ҳәа изышьҭоу) ахьыҟаиҵо
акырџьара ишиқәҿиаз, имаҷу аԥсҭазааратә хҭыс аӡбахә
цәырганы, ахшыҩҵак ду аҭаны аҟаҵара ахьилиршаз.
Убарҭ иреиуоуп ҳәа иԥхьаӡеит ашьхыц хәыҷқәа ирыхҳәаау,
иагьхшыҩрҵагоу, ацәалашәара бзиақәагьы уаҩы изырҵысуа
абри ажәеинраала:
Ашьхыц хәыҷқәа рус рдыруеит,
Ирҳәарц залшома, иазхоуп.
Рус рдыруеит, аус азыруеит,
Иаадрыхуагь, шәазхәыци, цхоуп.
Усда баша уа ак ԥыруаазар,
Иқәырҵоит еимҿыжәжәаны.
Ҳашԥаҟалоз зегь краауазар,
Ашьхыцқәа реиԥш ҳаиқәшәаны.

Аҭҵааҩы иара убас дазааҭгыланы далацәажәеит Платон
Бебиа ипоезиаҿы аиумори асатиреи иааныркыло аҭыԥ. Апоет
акыр иажәеинрааалақәа рҿы дызқәыӡбо аҟазшьа баааԥсқәа,
аҟазшьа лакәқәа зеиԥшроу, урҭ исахьаркны аԥхьаҩ инырыртә
реиҿкаара, реиқәыршәара ахьынӡаилшаз ныҭкааны убла
ихгылартә, игәникылартә иҳәоит. Араҟагьы гьама бзиала
иреиӷьқәоу аликаауеит. Ҿырԥштәыс иааҳгозар, ара хыхь
зӡбахә сҳәаз аизга аҟнытә иаликааз ажәеинраалақәа иахьагьы, уаҵәгьы актуалра рцәыӡны ҳәа изыҟалом. Аҟазшьа
бзиақәа ус аламала ауаа икарыжьуа иҟахума. Маҷк
ихтцәаны иҳәазаргьы, аԥхьаҩ игәы дҭадмырхәыцырц залшом, иаҳҳәап, ицхлымуа, ишаҵәы-шаҵәуа амаҵурақәа
ирышьҭоу ирызку абарҭ ацәаҳәақәа:
Аҩада џьоукы рхы хоуп,
Ҵаҟа иҟоу рбарҭаӡам.

174

Аҭыԥ иашьҭоуп, изго бӷоуп…
Дара ртәала ишәарҭаӡам.
Аха ҭыԥда ак зымбауа,
Зхалаӡом, ибӷалауеит.
…Шаҟа ауаа рахь улбаауа,
Убри аҟара ухалауеит.

Иара убас аа-цәаҳәак ирҭакӡаны, ҟазарыла иаԥҵақәоу иреиуоуп ҳәа акритик иалиԥшааит уажәы-уажәы иҭаҟьаҭасуа,
зыԥсы цәгьо ауаҩы иқәыӡбара иазку ажәеинраала:
Уҳараркит, уеиҭаҳараркит,
Иуҵгәалоит лассы.
Ана уамкит, ара уамкит,
Ицәгьахеит уԥсы.
Ухы анузымдыр, ма уазҵаа:
Ҳабацәа ус рҳәоит:
Зҭыԥ зылымхыз ауаса,
Алашәага ирыхәхоит.

Аусумҭаҿы имаҷымкәа адаҟьақәа рызкуп Платон Бебиа
ибалладақәеи ипоемақәеи. Аиаша ҳҳәозар, арҭ абалладақәеи
апоемақәеи абраҟеиԥш компентентла иахьа уажәраанӡа
аӡәгьы дырхымцәажәацызт. Иара убас Х.С. Бӷажәба абри
аусумҭаҿы акыр хшыҩзышьҭра аҭаны далацәажәеит Платон Бебиа ипоезиаҿы ажәлар рҿаԥыцтә рҿиамҭақәа ихы
ишаирхәо. Акритик иазгәеиҭеит иналк-ҩалкны акәзаргьы
афольклортә сиужетқәа апоет ихы ишаирхәало, насгьы асиужет шиашоу ианааимгогьы, афольклортә сахьаркыратә
традициа дшықәныҟәало. Абри аҵыхәтәантәи аҷыдара
– афольклортә сахьаркыратә традициа ақәныҟәара –
еиҳа­гьы аинтересс аҵоуп уҳәартә иҭиҵаауеит акритик.
Апоет имаирҽхәоит афольклортә традициа еиламгакәа
ианеи­хеиҳауа, иҿаирхьуеит ианеилеиго (иаҳҳәап, алакәтә
традициа маҷк еилеигоит ажәеинраала «Ахьча» аҿы).
Иааидкыланы Х.С. Бӷажәба ари иусумҭа аԥхьаҩ инаҭоит
Платон Бебиа ипоезиатә рҿиамҭақәа ирызкны агәаанагара
иаша, ицхраауеит урҭ изҩыданы реилкаареи ргәынкылареи
рҿы. Агәра ганы сыҟоуп ари ашәҟәы арҵаҩцәа, астудентцәа,

175

аԥсуа поезиа интересс измоу аԥхьаҩцәа зегьы рзы ихәарҭа
дуны иҟалап ҳәа.
«Платон Бебиа ипоезиа аҷыдарақәак» ҳәа хыс измоу
(Аҟәа, 2003 ш.) Х.С. Бӷажәба ишәҟәы аԥхьажәа ҳасабла иҩуп

Аԥсабареи ауаҩи анеицу
Абар уажәшьҭа акрааҵуеит еицырдыруа аԥсуа шәҟәы­
ҩҩы Алықьса Гогәуа ирҿиамҭақәа аԥхьаҩцәа интересс
икны ирызҿлымҳауижьҭеи. Уи иҩымҭа ҿыцк аникьыԥхьлак,
инақәрццакны аԥхьаҩцәа инеимҵакы-ааимҵакны иах­
цәа­жәоит ҩыџьа ахьааидгылогьы, аԥсуа литературатә
зҵаарақәа ирызку еиуеиԥшым аизарақәа рҿгьы, акьыԥхь
аҿгьы. Уаанӡагьы иныҵыҩ-ааҵыҩны иҳаҳахьан Алықьса
Гогәуа акыр шықәса раахыс «Асду» ҳәа хьӡыс измоу ароман
аҩра дшаҿыз. Аха, аиаша ҳҳәарами, хазы шәҟәны ианҭыҵ
(1985 шықәса), аԥхьаҩцәақәак маҷк иааиҵанарӷәӷәеит.
Абжьааԥынтәи ацәажәарақәа рҿы уаҩы иаҳауан ари аҩымҭа
аԥхьара, «арсара» зцәуадаҩхақәаз шыҟалаз. Уимоу, џьоукгьы
«Асду» аилкаареи агәынкылареи хьанҭацәоуп ҳәа иахашшаауан. Ус зҳәоз аԥхьаҩцәа иагьиашан, иагьиашамызт. Ииашамызт, избан акәзар, ариаҟара амҽхак ду змоу, инеиҵыху
арҿиамҭа ду ус унадыххыланы, зныкҟьарала унахыҩрны
уаԥхьеит ҳәа ииашаны аилкаареи агәнкылареи залшом,
иуҵароуп. Алықьса Гогәуа иахьа уажәраанӡа хыԥхьаӡара
рацәала иҩны иҭижьхьоу иажәабжьқәеи, иповестқәеи, ироман «Аҽыкәаҳаи» агәра ҳдыргоит урҭ ауаҩы дмыццакыкәа,
цқьа дрызхәыцны дырмыԥхьар, ишахәҭоу ишизеилымкаауа.
Алитературатә рҿиамҭа аилкаарагьы Гогәуа, иакыуп, иҩбоуп.
Сара ара зыӡбахә сымоу иҽеины, инагӡаны, изакәҵәҟьоу
ныҭкааны аилкаароуп.
«Асду» акәзар, ҿыгҳарала ашәҟәыҩҩы иахьа уажәраан­
ӡа иаԥиҵахьоу ирҿиамҭақәа зегьы ишреиҳаугьы, араҟа
ажәабжьҳәаратә стиль рацәак иԥсахӡам, – автор уаанӡатәи
истиль иазааигәоуп, уимоу, еиҳа ирмариеит акәымзар,
имыруадаҩӡеит, аилазаашьагьы мыцхәы иахьируадаҩыз
ҳәа сара акагьы адызбалом. Ара иҟоу Алықьса Гогәуа уаан­

176

ӡатәи ирҿиамҭақәа рыла ҳзышьцылахьоу аԥсихологиатә
жәабжьҳәаратә стиль ауп. Ус анакәха, аҩымҭаҿы имҩаԥысуа
ахҭысқәа раҵкыс, ма урҭ ахҭысқәа инарываргыланы
иааиԥ­мырҟьаӡакәа цқьа ҳрызхәыцлароуп аперсонажцәа
ирҳәо, рцәажәашьа, дасу дышхәцуа, дасу аперсонажцәа
рыҩнуҵҟатәи рыԥсихологиатә ниуансқәа автор ишааирԥш­
уа. Ароман ҳанаԥхьо, ажәак иадамзаргьы, ус баша ҳнахыҩр­
ны ҳамцароуп. Игәцаракны, неиԥымкрада хшыҩзышьҭрала
иаԥхьо игәаимҭарц зыҟалом Алықьса Гогәуа, зегьынџьара
еиуеиԥшны акәмзаргьы, ус баша ицәажәатәуп ҳәа акгьы шимҩуа, иперсонажцәагьы баша ишимырцәажәо.
«Асду» аҿы баша еизадоу цәажәараӡам иҟоу, сахьаркырала
иеибыҭоу, аки-аки еидҳәалоу, иеихылҿиаауа жәабжьҳәароуп
иҟоу. Автор иара ииҳәогьы, иперсонажцәа ирҳәогьы, урҭ
рыгәҭахәыцрақәагьы акы иалаҟазарц, ихтны, хыхь-хыхь
ирыдаабало анаҩсгьы, инахараны ҳзырхәыцша акака
ирызҳәазарц, акака ирымааназарц дашьҭоуп. Аԥхьа иҳәоуи
ашьҭахь иҳәоуи еидкыланы, иеизакны, иеизыркәкәаны
ҳрызхәыцуазароуп. Убасҟан ауп аԥхьаҩ изы ауадаҩра
ҷыдак ара ишыҟам агәра, аҩымҭа хаҭабзиарас иамоу
закәыҵәҟьоугьы ииашаны аилкаара анҳалшо, гхақәаки
ԥсыҽрақәаки амазаргьы, цқьа ианаҳбарҭахо. Насгьы
«Асду» иахьатәи аԥсуа литература, иааидкыланы иахьатәи
асоветтә литература аҿиара азеиԥш процесс иадҳәаланы
ҳахәаԥшуазароуп.
«Асду» аилкаара, «арсара» уадаҩуп зҳәо аԥхьаҩцәа
злаиашоу уи ауп, аҩымҭаҿы иҟало ахҭысқәа рымацара урызхәыцуазар, ахани, агәҭани, аҵыхәтәани иҳәақәоу
еизыркәкәаны, иеидкыланы рызхәыцра улымшозар, ма ус
еиԥш иҟоу аџьабаа ухы иаурбарц уҭахымзар, иҵабыргынгьы,
ароман иӷарԥшарноуп ишудыруа, ишудукыло, ишеилукаауа.
Алықьса Гогәуа ҳзыхцәажәо иҩымҭа ҿыц «Асду» идеиатә
ҵакылагтьы, сахьаркыратә формалагьы, иара акомпозициа
аганахьалагьы акыр иоригиналтәуп, хыԥхьаӡара рацәала
акы иаламҩашьо ахатәы ҷыдарақәа амоуп. Арҿиамҭа
ахцәажәаразы иара ианаалаша, иашьашәалоу, иҷыдоу формак
азыԥшаазар акырӡа еиӷьхон. Ус еиԥш иҟоу аформа ҷыда сара
исзымԥшаазаргьы, ахцәажәара хсыртлар сҭахуп аҩымҭа зызку, иаанарԥшуа аамҭа закәу, иахьымҩаԥысуа аҭыԥ зеиԥшроу

177

аилкаарала. Аамҭас иаҵанакуеи, аҭоурыхтә ҭагылазаашьеи
цқьа еилырганы ҳхаҿы ианааҳгалак, «Асду» иадҳәалоу егьырҭ
азҵаарақәагьы (зегь раԥхьа иргыланы аҭоурыхтә ҵабырги
иара асахьаркыратә рҿиамҭеи реизыҟазаашьа азҵаара наргыланы) реилкаареи ргәынкылареи еиҳа иаҳзымариахоит,
изыԥсоугьы цқьа иаҳбарҭахоит.
Ҳәарас иаҭахузеи, Алықьса Гогәуа иахьа уажәраанӡа инапы иҵижьхьоу ирҿиамҭақәа рахьтә ҿыгҳарыла зегьы иреиҳау
ироман «Асду» ахьахьӡиҵаз машәыршақә иҟамлаӡеит,
ирҿиаратә обиектс Аԥсны ас-ду анауз аамҭа ахьалихызгьы
зызҳәоу, издуҳәалаша, иадуҳәалаша рацәоуп. Аԥсуаа ажәа
«асду» анырҳәо рыхдырраҿы еиуеиԥшым ассоциациақәа
рызнарҵысуеит. Ақьырсиантә дунеи аҿы Иисус Христос даниз ҳәа зырҳәо аамҭа инаркны ашықәсԥхьаӡаразы иҿыцу аера
ҳәа ишашьҭоу еиԥш, аԥсуаагьы дара ртәала, асду анауз аахыс
уи аамҭа ԥхьаӡагас, аамҭа дыргас, шәага-загас ирыԥхьаӡошәа
иҟалеит. Аԥсуаа зышьцыламыз, ирымбаӡацыз ԥсабаратә хҭыс
дуӡӡан асду. Аԥсуаа рзы иҿыцбарахын, дара изларгәалашәоз
ала, асҟак ирацәаны асы Аԥсны иамуцызт. Ари аӡын бааԥс,
ари ахьҭа бааԥс, ари аԥсабаратә мчы џьбара ду хыԥхьаӡарала
имаҷу аԥсуа жәлар рҭоурыхтә ҭагылазаашьа уадаҩ инацлеит,
аԥсреи абзареи, милаҭ ҳасабла адунеи аныӡаареи аиқәхареи
рыбжьара ибжьанаргылеит, иԥышәага дуны, иԥышәага
ӷәӷәаны, иџьбараны ирзыҟалеит, аекстремалтә ситуациа
зырҳәо иҭанаргылеит.
Араҟа, ҳәарас иаҭахузеи, аԥсабаратә мчи аԥсабаратә
цәырҵреи рымацара ракәӡам аус злоу. Асду аҵкысгьы
иџьбаран, имчын аԥсуа жәлар усҟан изҭагылаз рмилаҭтәи
рсоциалтәи ҭагылазаашьақәа. Асы анааи, аԥхара аныҟала,
илеиқәӡыҭны, иҟаӡамшәа ицеит. Ажәлар ирықәы­ӷәӷәоз,
неиҭаҳәара рызымҭоз амилаҭтәи асоциалтәи ҭагыла­
заашьақәа ракәзар, асы еиԥш, рхала иӡыҭны иауиасыхуаз,
иауқәӡаахуаз. Ианбатәиз аҵыҵышьа рымаӡамкәа урҭ руӷә
џьаџьа жәлар рыхәда иқәижьҭеи.
Еиуеиԥшым аҭоурыхтә мзыз џьбарақәа ирыхҟьаны
иара усгьы хыԥхьаӡарала имаҷыз аԥсуа жәлар рӷьырак
мчыла ихырҵәаны, џьоукыхгьы жьаны амшын нырцәҟа
иагеижьҭеи ҩажәижәаба шықәса маҷк нацны акәын иҵуаз.
Уи ахырҵәара, ахыӡаара ажәлар ирзаанагаз ахәра ҵаулақәа

178

макьанагьы иҿыцҳҳараӡа иҟан, имӷьацызт, ирыӷрыхон,
икарҭәаз рылаӷырӡ шьҭамбацызт. Уи иацырԥсса иацы агәаҟҵәаҟрақәа мжьыжькуан, хыгәҭас-чыгәҭас рыгнархомызт
акәымзар, еихсыӷьра амаӡамызт. 1877–1878 шықәсқәа рзтәи
амҳаџьыра инашьҭарххны, ара зыԥсадгьыл иазынханы
иҟазгьы илазырҟәышаз, бӷеиҵыхра рызымҭашаз, рмилаҭтәи
рсоциалтәи ҭагылазаашьақәа еиҳагьы еицәазтәышаз акыр
ҟалеит. Амҳаџьыра иагаз аԥсуаа рқьаԥҭақәа рҿы атәым
уаа ааганы акатаҳәа иқәндырхо иалагеит. Атәым уаа ааганы Аԥсны раланырхара апроцесс иацԥыҳәаны иацхраауан зхатәы интерессқәа инархыҳәҳәаны хара инамԥшуаз
аҭыԥантәи
афеодалцәа
рӷьыракгьы. Урҭ
иреиӷьыз
Аԥсны дгьыл ԥсылақәа атәым уаа мариала идырхәҳаны
ирыҭнырхуаз амал қьаф аларуан, рџьынџьи рыжәлари
уаҵәтәи рымш зеиԥшрахарызеи ҳәа иазхыцуамызт. Аԥсуаа
лазырҟәуаз, рыԥсҭазара марҭданы иҟазҵаз аҭагылазаашьа
уадаҩқәа ируакын ара зыԥсадгьыл иазынхаз рӷьырак, аҭырқә
ориентациа рымазшәа иԥхьаӡаны, аурыс царизм аполитика амҩаԥгаҩцәа аԥсуа жәлар гәрамгарҭас иахьрымаз, ахара зду ажәлар ҳәа иахьырыԥхьаӡоз, акыр аамҭа аладагьы
иҟамкәа, ааҩадагьы иҟамкәа, рмилаҭтә зин хадақәа зегьы
аарымырҵәаны, иаархыхны, ибжьрыԥсааны иахьыҟаз. Уимоу ртәылагьы Аԥсны ҳәа жәытәнатә аахыс иахыз ахьӡ ахыхны, Аҟәатәи аокруг ҳәа иашьҭан. Аԥсуа жәлар ари хьаа дус
ирыман, иаргәамҵуан, аурыс ҳәынҭқара аҿаԥхьа акырынтә
иқәдыргылахьан харада ахара ирыдыз рхырхырц. Аха царизм аганахьала урҭ аҳәара иҟарҵоз хаҵгыла даиуны ҳәа
иҟамлеит. 1905 шықәсазтәи ареволиуциа аангьы аԥсуа интеллигенциа ахаҭарнакцәа гәыԥҩык ари азҵаара акырынтә
иқәдыргылеит еиуеиԥшымыз ажәлар реизарақәеи Аҟәатәи
аокруг аначальник иҿаԥхьеи. Аха уигьы аԥсуаа ирыхәашаз
лыҵшәа амоукәа иаанхеит. Аҵыхәтәан, 1907 шықәсазы,
формала (ақьаад аҿы) акәзаргьы, аԥсуа жәлар рхаҭарнакцәа
делегациа ҳасабла иалхны (уи аделегациа напхгаҩыс даман
аҭауад Александр Чачба (Шервашиӡе), иалахәын арҵаҩцәа
Антон Чыкәбари, Андреи Ҷоҷуеи, насгьы аиурист Григори Зыхәбаиеи) Қарҭ Кавказ анаместник Воронцов-Дашков
иҿы ицаны аҳәара иҟарҵаз ала, агәрамгаратә хара ирықәыз
рхырхит. (Уи иазкны шәахәаԥш: А.М. Ҷоҷуа. Иҩымҭақәа ре-

179

изга. Ахԥатәи атом. Аҟәа. 1976, ад.71–75, урысшәала). Аха
фактлаҵәҟьа, ареалтә ԥсҭазаараҿы уи ахара ирықәыз Аԥсны
Асовет мчра аиааира агаанӡагьы хыхшьа амаӡамкәа инханы
иҟан.
Абас шакәызгьы, ҳара ҳиашахомызт асду анауз аламҭала
аԥсуа жәлар рзы иҵоураз, ипрогрессивтәыз адунеихәаԥ­
шышьақәа ныҟәызгоз ауаа ыҟаӡамызт, ицәыҵрааны акә­
заргьы, мра шәахәак Аԥсны иалаԥхаӡомызт ҳҳәар. Избанзар,
Аԥсны иаанагахьан адемократиатә дунеихәаԥшышьақәа
ныҟәызгоз аурыси ақырҭуеи жәларқәа рҵеицәа аӡәырҩы. 1905
шықәсазтәи Урыстәылатәи ареволиуциа ацыԥхьқәа Кавказ
ашьхақәа иаархыҵны Аԥсни аԥсуа жәлари инарылаҷҷахьан.
Ана-ара рыӡбахә рҳәо, инхәыҵҟьа-аахәыҵҟьо иалагахьан асоциалисттә идеиақәа. Урҭқәа рнаҩсгьы, аԥсуаа
рахьынтәгьы аӡәырҩы аҵара агьама ркхьан. Амҽхак
ҭбаам­хацзаргьы, ашәҟәҩыратә культура амҩа иқәлахьан,
ԥыҭҩыкгьы Аԥсны иналҵ-ҩалҵны Урыстәылеи Қырҭтәылеи
ицаны, аҵара ҵаны, рылаԥшҳәаа акыр ирҭбааны, рыԥсадгьыл
ҿацә хәыҷ иазыхынҳәуан, иҿыцыз, ипрогрессивтәыз адунеи­
хәаԥшышьақәа рылаҽуан. Зхатә қьаф мацара иашьҭаз
афеодалцәа, аԥсадгьыли ажәлари рыԥсахыҩцәа, рчарҳәаҩцәа
реиԥш акәымкәа, ҳтәылазы ихәарҭоу, иҵоуроу акы
ҳзыҟаҵандаз ҳәа иҳаҵ-ҳаҵо иаақәгылақәозгьы ыҟан анхацәа
рахьынтәигьы, ҭауади-аамысҭеи рахьынтәигьы. Ишдыру
еиԥш, ауахәаматә шәҟәқәа рнаҩсгьы, асду анауз аламҭалеи
уи иашьҭанеиуаз ашықәсқәеи рзы ашколқәа рҿы аԥсышәала
акык-ҩбак арҵага шәҟәқәа ҭрыжьит. Иаҳгәалаҳаршәап
иара убас асду анауз адырҩашықәсан. Қарҭ ишҭыҵыз аԥсуа
милаҭтә сахьаркыратә литература аҟырҟы зырхәхәыз Дырмит Гәлиа иажәеинраалақәа аԥхьаӡатәи реизга.
Абас иҟоуп иааркьаҿӡаны сара сналас-ҩаласны, иеихҟьаеиԥҟьа зыӡбахә сҳәаз, ихадароуп ҳәа исыԥхьаӡо, ароман
«Асду» зызку аамҭа, уи иаанарԥшуа аҭоурыхтә фон, аҭоурыхтә
ҭагылазаашьаа. Ҳәарас иаҭахузеи, Алықьса Гогәуа зыӡбахә
ҳамоу ароман аҿы асду анауз ашықәс акыр иҽынагәлаиха­
лоит. Аҩымҭаҿы имҩаԥысуа ахҭысқәа рдацқәа амҳаџьыра
аныҟалаз ашықәсқәа рҟынӡа инагӡоуп. Аҭоурыхтә хҭысқәа
инарҭбааны раарԥшразы, реидҳәаларазы, реиқәҿыҭразы
асду ҽыцгас иҟаҵоуп аҟароуп. Даҽакала иаҳҳәозар, «Асду»

180

иаҵанакуа аамҭа асинхрониаҿы ҽаҩраҭагаланшьҭахь инаркны ааԥнынӡа инагоуп, адиахрониаҿы аԥсуаа рҭоурых акыр
иагәылагалоуп: азеижәтәи ашәышықәса азыбжанӡа инагоуп.
Излаабо ала, «Асду» иаҵанакуеит аԥсуаа иааигәоу
рҭоурых аҟнытә акрызҵазкуа аамҭатә ҟәҵәа дук. Уи акрыз­
ҵазкуаз, аилазаашьа уадаҩ змаз, еиҿыхарала, еибарххарала иҭәыз, ишьақәгылаз периодын. Акыр шәышықәса
раахыс аҳра зуаны иҟаз апатриархалтә-феодалтә еизыҟа­
заашьақәа рҵыхәтәа ԥымҵәар ада ԥсыхәа рымамкәа
иаахықәгылахьан, аҭоурыхтә песрпектива рымҵәахьан,
ишажәра иажәхьан. Уи ус шакәу акыр ирҵабыргны иаабоит
ароман аҿы аамысҭа ду ҳәа иԥхьаӡоу Алма Анчаа иҭаацәеи
иареи зеиԥшроу ала. (Урҭ ҳара ҵаҟа иҵагьы инарҭбааны
игәаҳҭап). Аха ашәҟәыҩҩы уи аамҭа ҳагәыларԥшны, сахьаркырала ирҵабыргны, ибызбызуа ҳцәа-ҳжьы ианырыртә
иахьҳаиҳәаз амацарагьы акәӡам аус злоу. Аҭоурыхтә темеи
аҭоурыхтә ҭагылазаашьақәеи ашәҟәыҩҩы еиҳараӡак изиҭаху
иахьатәии уаҵәтәии аамҭақәеи абиԥарақәеи рахь иахьирхо,
анаҩстәи абиԥарақәа рзгьы ихшыҩрҵаганы иахьыҟоу ауп.
Хшыҩзышьҭрала игәцаракны иаԥхьо, ииашаны игәнызкыло
рзы «Асду», хымԥада, иҿыцны ианаҳәо рацәоуп, аҭоурых,
иааидкылан иҳаҩсхьоу аамҭа заҳҭаху иахьеи уаҵәи ҳхы
иаҳархәаларц, иҳаҩсхьоу аҭоурыхтә гхақәа еиҭаҳмыхьларц
азы агәаҽанызара ҳамазарц азоуп.
Ашәҟәыҩҩы ареалтә ԥсҭазаратә хҭыс дук ҵаҵӷәыс,
шьаҭас иҟаиҵазаргьы, «Асду» ҭоурыхтә ҩымҭаӡам, сахьар­
кыратә рҿиамҭоуп, автор исахьаркыратә хыҭҳәааи ифантазиеи ирылҵшәоуп, асахьаркыратә, алитературатә ԥҟарақәа
рылоуп «Асду»» аҭоурыхтә ҵабырг шаныԥшыз. Аԥсҳа Леуани Урыстәыла аҳәынҭқар Михаил Николаи-иԥеи, XIX
ашәышықәсазтәи аԥсуа аамысҭцәа аби аԥеи Маан Каци
Маан Ҟамлаҭи, Гыртәыла аҳ Дадиани џьара-ҩыџьара
рыӡбахә ахьҳәоу аамышьҭахь, ароман иалоу аперсонажцәа
аӡәгьы дҭоурыхтәӡам. Зегьы ашәҟәҩҩы ирҿиаратә фантазиа
иаӡбақәаз роуп. Убас шакәугьы, аҩымҭаҿы сахьаркырала имцуп зуҳәаша акгьы ыҟаӡам, иашьашәалам, иацәтәыму, акагьы адгалаӡам. Сара сҭоурыхҭҵааҩым. Аха Аԥсны ажәытәи
аҿатәи аҭоурых иазкны сзыԥхьахьоу ашәҟәқәа схы иархәаны,
урҭ шьаҭас иҟаҵаны, Алықьса Гогәуа ироман «Асду»» ахы

181

инаркны аҵыхәанӡа зыӡбахә аҳәо ахҭысқәа, ауаажәларратә
цәырҵрақәа, аизыҟазаашьақәа ииашаны иаарԥшуп, изызку
аҭоурыхтә аамҭа иашьашәалоуп, акцентқәа ииашаны иеихшоуп ҳәа хьаҳәа-ԥаҳәада, кәаны-занрада исҳәарц сылшоит. Иааидкыланы усҟантәи аамҭазы аԥсуа жәлар рҭоу­
рыхтә ҭагылазаашьа зеиԥшраз ганрацәала, сахьаркырала
ирҵабыргны ианыԥшит.
Ароман аҿы иқәгылоу азҵаарақәа зегьы абри аҭоурыхтә
ҭагылазаашьа конкретла иауаршәаны иҟаҵоуп. Аки-аки
еидҳәалоуп, еилышьуп, иеихшьуп, ахҭысқәа имаҷуп ҳәа
иуԥхьаӡогьы, идуқәоугьы.
Ҳәарас иаҭахыузеи, ароман «Асду» зҵаарак, ма темак
амацара акәӡам изызкыу, иаӡбо. Акы еиҳаны, егьи еиҳа
имаҷны акәзаргьы, ара ицәыргоуп хыԥхьаӡара рацәала,
насгьы инарҭбааны ауаажәларратә ҵакы змоу азҵаарақәа.
Иарбанқәоу, нас, урҭ?
Сара сгәы излаанаго ала, хыԥхьаӡара рацәала ари ароман
аҿы иқәгылоу азҵаарақәа рахьтә ихадарақәоу, иалукаартә
иҟақәоу абарҭ роуп: 1) лымкаала аҩымҭа иагәылгоуп ахаҭа­реи
(афырхаҵеи) ауаажәларреи (аколлективи) реизыҟазаашьа
азҵаара ду; 2) аԥсадгьыли ажәлари рзыҟазаашьа; 3) ахатәы
бызшәа азыҟазаашьа; 4) адин азыҟазаашьа азҵаара; 5)
асоциалтә-класстә еизыҟазаашьақәеи аиҿыхарақәеи; 6)
амилаҭтә традициатә ҵасқәа; 7) арԥызбеи аԥҳәызбеи,
ахаҵеи аԥҳәыси рыбзиеибабара, урҭ реизыҟазаашьақәа; 8)
аҭаацәаратә еизыҟазаашьақәа; 9) аҿар рааӡареи аҵара дыр­
ҵареи азҵаара; 10) ароман аҿы акыр аҷыдарақәа аманы
иӡбоуп ауаҩи аԥсабареи реизыҟазаашьа азҵаара дугьы.
Абарҭ ихадароуп ҳәа сгәы изаанагақәо жәа-зҵаарак
ирыдҳәалоуп, иҵагьы азеиԥш ҟазшьа змоу, алитературазгьы наџьнатә аахыс итрадицианы иҟоу ацәгьеи абзиеи,
ақьиареи агәымбылџьбарареи, аҟәыӷареи абзамыҟәреи,
аламысцқьареи аламысдареи, амци аҵабырги ирыдҳәалоу,
насгьы иҵагьы иссоуп зуҳәаша азҵаарақәагьы.
Ароман «Асду» аамҭас иаҵанакуа зҵаара хадақәаны
иқәнаргылауеи ииашаны иаҳзеилкаазар, уажәшьҭа маҷк
иадамзаргьы ҳҽазааигәатәны, иркьаҿӡаны акәзаргьы, иара
ҵакыс иамоугьы гәаҳҭап. Иԥсабаратәуп, «Асду» еиԥш, махәҭа
рацәала иеиларсу, инеиҵыху асахьаркыратә ҩымҭа аҵакы

182

иааркьаҿны аиҭаҳәара уадаҩуп ҳҳәар, аха уеизгьы ихадароу
моментқәак уаҩы иаликаарц, хымԥада, иалшоит, иалшоит,
избан акәзар ароман иамоуп иеизаку агәыцәи асиужети.
Алықьса Гогәуа ироман «Асду» аҿы Аԥсны дгьыл
азы ауникалтә ҟазшьа змаз аԥсабаратә цәырҵра дуи
(асду) ауааи реизыҟазаашьақәа иалкаау қыҭаки, иалкаау ҭаацәарақәаки рыԥсҭазара иадҳәалоуп. Иҟалаз уи ауп,
асду анауз аламҭала (ҽаҩраҭагаланшьҭахь) ҽнак Наришара зыхьӡу ихыҭҳәаау аԥсыуа қыҭак аҿы ицқьоу, иԥшьоу ҳәа
иԥхьаӡаз анцәаиҳәарҭаҿы ажәлар реизара мҩаԥыргеит. Уа
инеит анхацәа ҳәсала хацәала, аҿарацәа, ари ақыҭа аҳас иамаз аамысҭа ду Алма Анчаа дназлаз аамысҭацәа гәыԥҩык.
Ажәлар зеизыргаз уи ауп, наҟынтәи (дахьынтәааз конкретла иҳәам, ақыҭа анҭыҵынтәи) иааз аԥшьаҩы ирылеиҳәеит
дук мырҵыкәа, Аԥсны зегьынџьареиԥш, абри ақыҭаҿгьы
ҳаб анцәа ду иҳәара аԥсышәала иҟалоит ҳәа. Ажәлар рхатәы
бызшәала анцәа иҳәара ҟалоит ҳәа ахьраҳаз иеигәырӷьеит,
гәыӷраа ҿыцк рзаанартит. Ажәлар уи аԥшьаҩы хаҭала, ихыиҵыхәа зеиԥшроу цқьа дрыздыррам, аха дыԥшьаҩызар
– дуаҩы цқьоуп, анцәеи ауааи «дрыбжьаҟазоит» ҳәа
ихәаԥшуеит, дара рзы дразу, деизадоу џьыршьоит. Уи
дызцәымӷыу, дзакәыҵәҟьоу здыруа, «Акыр иаԥсоу ажәлар»
(ад. 29) ҳәа даԥсышәа мацараха иажәа анаахиртлаҵәҟьа
изымычҳакәа иацыҵҟьаз анхаҩы Гәаҭас-иԥа Мсоусҭ заҵәык
иоуп. Мсоусҭ ибаны дынхомызт аԥшьаҩы ицрыԥсса ицыз
егьырҭ апапцәагьы, аизараҿы инеины зҽыргәаԥуа иҟаз
аамысҭацәагьы. Иара идыруазаарын шьҭарнахыс аԥсышәала
анцәаиҳәара ҟалоит ҳәа ажәлар иргәаԥхашаз ажәақәа зҳәоз
абарҭ ауахәама амаҵзуцәагьы (апапцәа, адикәанцәа уҳәа)
аамысҭацәагьы аус хәмгақәа шыҟарҵоз, анцәа ихьӡала ажә­
лар шыржьоз, аԥсуаа рыхьӡқәеи рыжәлақәеи ахьырыԥсахуаз
изычҳауамызт. (Ахьӡқәеи ажәлақәеи рыԥсахра азҵаара автор
уаҳа џьаргьы конкретла дазааҭгылаӡом, аха иахыу, иаҵыхәоу
еилкаауп, апапцәа ауаа ашәҟәы иананырҵоз рыхьӡқәеи
рыжәлақәеи акырӡа иеиҭакны иахьанырҵоз шакәу ҩашьаӡом).
Мсоусҭ урҭ ргәаӷ имеижьҭеи акыр ааҵуазаарын. Даргьы
(ауахәама аусзуҩцәеи аамысҭацәеи) Мсоусҭ деицгәарҭахьан,
ршьапы даӷрагылоушәа дырцәымӷуп, дыҵҟьаԥаҩуп, дуаҩы
хжәоуп, аусқәа еилеигоит ҳәа дрыԥхьаӡон. Урҭ Мсоусҭ

183

дахьырцәымӷыз анаҩсгьы иагицәшәон, еизарак аҿы даннеилак, хыла-гәыла еилеиҵақәахьазаарын уаанӡагьы акырынтә.
Ажәларгьы, уимоу данхәыҷызтәи иҩызцәаҵәҟьагьы Мсоусҭ
рҽицәыԥхьаркуан, илаҳәуамызт, уи шәиҟәаҵ акәымзар
дҳалалоит, дҳалагьежьуеит рҳәо аҟынӡа инеихьеит, иареи дареи зеилибакаауам. Аԥсышәала анцәа иҳәара ҟалоит
ҳәа аума уажәы ҳахьӡқәеи ҳәажәлақәеи зырыԥсахуа ҳәа
иааҭырҟьаны, ихжәаны уи аҽны уа ажәлар раԥхьа игыланы
ицәажәоз аԥшьаҩы диҿагылеит Мсоусҭ, диҿагылеит ажәала
мацара акәымкәа, иҟама ҭыхынгьы, «сымҩа иаԥырагылаз
сшышәмеигӡо жәдыруаз!» (ад.25) ҳәа, хаха ажәылара
иҽазикит. Хазы аԥшьаҩы идгыланы Мсоусҭ даҿаԥырҽырц
иалагеит Алма Анчаа дназлаз аамысҭцәа. Урҭ ражәақәа,
рцәажәашьақәа зеиԥшраз ала, Мсоусҭ еилагаҩык, зхы
зкәачроу, зхы замхаԥызоу иакәушәа дыҟоуп. Нкылашьа
изрымҭаӡакәа аамысҭцәагьы дырзыҵҟьеит.
Азнык азы еизадоуп, уажәоума ианҳаҳаз анхаҩы апапцәеи
аамсҭцәеи дырзыҵҟьеит ҳәа, уеизгьы-уеизгьы митәыс
иҟалазеи ҳәа зуҳәаша, аха нас здацқәеи зылҵшәақәеи
инарҭбааны иаарԥшу абри ахҭыс, абри аидысларала ароман
«Асду»» ахы еиқәҳәалоуп. Уи аҽны иаб Гәаҭас иааигәара дааины даниба (уи уа иааигәа димбазҭгьы, иҟаиҵашаз седроу,
иҽааникылт, дызҿагылоз аԥшьаҩгьы, аамысҭцәагьы уаҳа
цәгьара рзымукәа наҟ дырԥырҵит, аха уи нахыс дабрагьны
абна дылалар акәхеит Мсоусҭ.
Абра хыхь зыӡбахә ҳҳәаз ахҭыс аныҟалаз адырҩаҽны
иқыҭахь иҩныҟа дааит акыр шықәса раахыс Урыстәылаҟа
аҵарахьы иҟаз ақыҭаҿтәи аҳ Алма Анчаа иԥа Мзалеи. Алма
даҽа ԥшь-ҩыкгьы аԥацәа имоуп (урҭ зеиԥшраҵәҟьоу ҵаҟа
иаабараны ҳаҟоуп),аха Мзалеи аӡәгьы диеиԥшӡам. Асду
анлеи, Мзалеи акыр ҟаиҵеит ажәлар рыцхраараҿы. Ароман ҳаԥхьо акыр ҳанынаскьалак ауп ианеилаҳкаауа Мзалеии Мсоусҭи абрала ишеишьцәоу. Аҩыџьагьы раб Гәаҭас
иакәзаап, Мзалеи Алма диԥаӡамзаап. Аҵыхәтәан ауаҩы
хәмга, цәгьамзар бзиа ҟазымҵо Манча Мзалеи дишьуеит.
Уи иишьыҵәҟьарц дзышьҭаз Мсоусҭ иакәын, аха аишьцәа
ҭеиҭԥшла акыр иахьеиԥшыз, насгьы аԥҳәызба Маиана
еиԥшны ирзылӡахыз акәмжәқәеи акабақәеи рышәҵаны
ианынцәырҵызҵәҟьа иақәшәеит. Уи аҽынгьы Нариша-

184

ра иаланхоз ауаа аизара мҩаԥыргараны иҟан. Асҭаршын
Чанҭамыр аԥхьа днаргыланы, ауаа ирҭахын абри еиԥш илеиз
асду, абри еиԥш аӡынцәгьа лыԥхала, лыԥсаада иахьырхыргаз
азы ирықәныҳәарц, ирҭахын ажәлар ауадаҩра ианҭагылаз
ацхыраара бзиа ҟазҵаз, ишахәҭаз зхы мҩаԥызгаз ҭабуп ҳәа
рарҳәарц, иҽеимкәа зхы мҩаԥызгазгьы ирықәӡбарц. Убри
аҽны аԥхьаӡакәны иеиқәшәараны иҟан уаанӡа ӡбахәла мацара иеибадыруаз Мсоусҭи Мзалеии. Аизарахь инеираны
иҟаз, анцәаиҳәарҭаҿы Мсоусҭ иқәшәараны иҟаз Мзалеи
даныршь ашьҭахь, уа уи изыԥшны игылаз Мсоусҭ Аҵаҳәа
дыхәны, дыкны, деиқәԥах дҿаҳәаны, ажәлар рахь дкылганы
дриҭеит, Манча ахәмга дыԥшааны, аӡиас ахықә аҿы днаганы, дигәҭасны далаижьуеит. Ароман хыркәшоуп абарҭқәа
зегь рышьҭахь Мсоусҭ Абрыскьыл ихьыӡ зху аҳаԥы (Аҽуац
ҭызго ҳәа изышьҭоу) аҿышәҭаҿы днеины ахаҳә дахьықәтәоу
ихаԥаны дызку, дзыргәаҭеиуа, аха ӡбашьа зизыҟамҵо
аԥсҭаазаратә зҵаара ҵаулақәа ртәы зҳәо адаҟьақәа рыла.
Араҟа сара иеиҭасҳәаз ароман аҵакы нагӡаны, ихаҭәааны
иауҟаху. Иеиҭасҳәаз ароман аҵакы ацәаароуп, анаур ауп.
Убас шакәугьы, анс акә, арс акә, абра иасырбаз ахҭысқәа
ирыдҳәалоуп фышәи ҩажәи зеижә даҟьа иҟоу аҩымҭаҿы
имҩаԥысуа егьырҭ ахҭысқәа зегьы. Мсоусҭ дабрагьны абна
дахьылалази, Мзалеи аҵарахьы Урыстәылаҟа дахьыҟазынтәи
дхынҳәны иԥсадгьыл ахь дахьаази, асду ахьаузи ирхылҿиааз
роуп аҩымҭаҿы зегь реиҳа ихадоуп егьырҭ зегьы зыдҳәалоу,
изхьыԥшу, изхылҿиаауа.
Араҟа иаҭыԥуп, иахәҭоуп ҳәа сгәы иаанагоит ароман
аком­позициа аганахьала ишеиҿкаау аӡбахәгьы алацәажәара.
Аҩымҭа шьақәгылоуп ԥшь-хәҭак рыла. Дасу ахәҭақәа ирымоуп рхатәы хьӡқәа: «Аԥсыҭгага», «Аԥылага», «Ахәрашәа»,
«Ахаҵарашәа». Арҭ аҟәшақәа рыҩнуҵҟагьы ажәабжьҳәара
еихшоуп зхыԥхьаӡара рацәоу ахқәа рыла. Урҭгьы дасу ахьӡ­
қәа рымоуп. Иааидкыланы ашәҟәы иамоуп азеиԥш епиграф,
аҟәшақәагьы ахқәагьы аепиграфқәа рыла еибыҭоуп.
«Асду» акомпозициа аиҿкааразы зегьы иреиҳау аҭыԥ ааныркыло иҟоуп асинхрониеи адиахрониеи еилаԥсаны, мамзаргьы, еиҳа ииашаны иаҳҳәозар, урҭ еихданы, ма еиваргыланы рхархәара. Иаҳҳәап, автор иажәабжьҳәара ахы хиртлоит
ани иоума, ари иоума аперсонаж иахьатәи иҭагылазаашьа

185

зеиԥшроу аҳәарала, аха нас маҷ-маҷ уи аперсонаж ижәытә
ԥсҭазарагьы, ииасхьоу аамҭагьы акыр ҳлагәыларԥшны
иаҳирбоит. Автор иажәабжьҳәаратә стиль азы иҟазшьарба­
гоуп бжеиҳан ииҳәарц ииҭаху алҵшәала иахьцәыриго (уи
синхрониоуп), нас маҷ-маҷ дмыццакыкәа, инҭкаа-ааҭкаауа
уи алҵшәа зыхҟьаз амзызқәеи аҭагылазаашьақәеи ахьҳаиҳәо
(уи диахрониоуп). Ҿырԥштәыс иааҳгозар. Мзалеи адилижанс
даақәҵны иҩныҟа дцарц иԥсадгьыл ишьапы анықәиргыла
нахыс гәыҩбарак шимоу, дшыбжьажьо, кәаны-занрак шимоу
ҳирбоит автор, ҳара аԥхьаҩцәа ҳакәым, иара Мзалеи ихаҭагьы
цқьа иеилкааны, иеилырганы имам игәыҩбареи икәанызанратә цәаныррақәеи зыхҟьо. Абар уажәшьҭа жәохә шықәса
раахыс зыԥсадгьыл иаҟәгаз арԥыс сыҩны снеиндаз ҳәа
иԥсы ихо, дгәыӷь-гәыҵәо даауазар акәымзи. Аха иара иҩны
дазааигәацыԥхьаӡа игәҩарақәеи ибжьажьарақәеи еиҳа-еиҳа
ирыцлоит, игәҩбаратә цәалашәарақәа еиҳа-еиҳа еилашуеит.
Ҵабыргуп, арахь иҩныҟа ихо, даазго мчык, доуҳак ыҟоуп, аха
арахьынтәигьы макьана иеилкаам акы игәыҵасуеит. Урҭ зегьы зыхҟьо ароман ҳаԥхьо акыр ҳанынаскьалак ашьҭахь ауп
ианеилаҳкаауа.
Иҟалаз уи акәзаап, Мзалеи иҩны дахьнеиуа дырҭахӡам­
заап, иашьцәа днашԥоуп ҳәа дрыԥхьаӡозаап, Алмагьы
иажәрахь днеиуа даналага ашьҭахь акәзаап Мзалеи иара
дшитәымыз цқьа ихшыҩ азцо, игәырҩеиго даналагаз. Мзалеи дзыхшаз иан гәакьа Ҳауидагьы лыҷкәын ибара лыԥсы азцоит, аха даҽа гаанкахьалагьы, уи иаара дацәшәоит, уажәыуажәы лцәа дҭанарӡыӡоит, избанзар лхаҵа Алма дшитәым
еилкаахаҵәҟьар, бзиарак шалымҵуа лдыруеит.
Ас еиԥш зны алҵшәа цәырганы, нас уи зыхҟьаз амзыз­қәеи
аҭагылазаашьақәеи раарԥшра сахьаркыратә хархәаганы
иахьыҟоу аҿырԥштәқәа рацәоуп «Асду» аҿы. Ари ахархәага
автор изы иҿыцӡам. Зны ахҭыс алҵшәа синхрониа ҳасабла
иҳәаны, нас диахрониа ҳасабла уи ахҭыс зыхҟьаз амзызқәеи
аҭагылазаашьақәеи инарҭбааны рцәыргара сахьаркыратә
хархәагак аҳасаб ала иҟазшьарбаганы иаҳԥылоит Алықьса
Гогәуа уаанӡатәи акыр иҩымҭақәа рҿгьы.
Иара убас «Асду» акомпозициа аиҿкааразы акыр
инарҭбааны аҭыԥ змоу, иадубалартә иҟоу асахьаркыратә
хархәагақәа иреиуоуп адиалогқәеи, аҩнуҵҟатәи агәҭа­

186

хәыц­ра­қәеи амонологқәеи. Аҩнуҵҟатәи амонологқәеи
агәҭахәыцрақәеи рхатә ҷыдарақәа рымоуп, урҭ рӷьырак ииасны ицо ахдырра (урысшәала «поток сознания») ҳәа изышьҭоу
асахьаркыратә хархәага еиԥшнушьалартә иҟоуп. Имаҷым
аҭыԥ ааныркылоит агәалашәарақәа. Урҭгьы, ҳәарас иаҭаху­
зеи, баша иалагалаӡам, иацәам-иажьымны иҟаӡам, аҩымҭазы
акрызҵазкуа асахьаркыратә функциа нарыгӡоит, асиужеттә
еидарагьы иаҵоуп, аҩымҭа аибыҭараз ахархәага хадақәа
иреиуоуп. Аперсонажцәа синхрониалатәи рхәыцрақәеи
ираҩсхьоу, ирхыргахьоу аамҭа иазкны ргәалашәарақәеи
еидҳәалоуп, еихшьуп, иеилышьуп, иеихылҿиаауеит. Ароман
азеиԥш концепциа злаҟоу ала, ииасхьоу аамҭа баша-машак
акәӡам. Уи ииасхьеит, аха ауааи аԥсҭазаареи ирҟәамҵӡеит,
зынӡа ирԥырымҵӡеит ауп иаанаго. Уи иага азааугаргьы обиективла иахьатәи иареи узеиҟәыҭхаӡом, баша, амаҭәажә
еиԥш, иааушәыхны иузкажьӡом, баша илиаҩрны, ашьҭа
нмыжьӡакәа имцаӡеит. Автор уи бжеиҳан «Самақәа – ииасхьоу абжьы» ҳәа дашьҭоуп, клише ҳасабла ана-ара еихшаны
ароман еиуеиԥшым аҭыԥқәа рҿы иагәылаиргылеит. Ииасхьоу
аамҭа абжьы аперсонажцәа хара иашьҭӡом, аҽрыхьнагӡоит,
иахьамзаргьы уаҵәы, аҽыднардыруеит, рыԥсҭазаара ҳәаақә­
наҵоит, ахырхарҭа анаҭоит. Даныҷкәыназ, данҿаз, даныӷә­ӷәаз
ацәгьарақәеи агәнаҳарақәеи ҟазҵахьаз, агхақәа зауз, иқәрахь
днаскьацыԥхьаӡа еиҳа-еиҳа изымжьыжькуеит, аԥсҭазаара
ианиҵахьоу, иара иннаҵахьоу абзиарақәеи ахәрақәеи
иныԥшуеит, абзиарақәа изыбзиахоит, ацәгьарақәа гәырҩаха,
риашашьа рымамкәа иааиԥышьклаҳауеит, изыӷьашкуеит.
Ҿырԥштәыс иааҳгозар, Алма Анчаа данҿаз, даныӷәӷәаз
иҟаиҵахьаз агәнаҳарақәа иажәымҭазы ишакәхалак ихь­ӡеит,
дахьынаҵыслак амамырџагә еиԥш иааиԥаҳалоит, дрыхҟьа­
шоит, иԥықәсылоит, ҭаха имҭакәа ицрыхоит, иӷрыхоит,
иажәымҭа цәгәартәуеит. Даара харак ихәыцуа, харак
инаԥшуа шиакәымгьы, игәалашәарақәа еилаҳанто ицрыхоит,
ддыргәжәажәоит, гәрҩа еиқәаҵәа игдырхом, акгьы шизмыриашогьы. Абарҭқәа зегьы еидыԥхьаӡаланы ҳанрызхәыцлак,
ҳара иҳауеит ҵҩа змам хкылеи аилазаашьа уадаҩи рыла
ишьақәгылоу ауаҩытәыҩса иԥсҭазара иазкны еилыхха иҟоу
азеиԥш сахьа.
Ҳәарас иаҭахузеи, аперсонажцәаа ргәалашәарақәеи,
рмо­­но­логқәеи, рыгәҭахәыцрақәеи машәыршақә мамзар-

187

гьы иахьаҭахыугьы, иахьаҭахымгьы ус баша хара-бӷьара
иԥсаҟьаны иҟаӡам, баша цәажәараны, еизаданы иҟаӡам. Автор иперсонажцәа синхрониала рҭагылазаашьа зеиԥшроу
ҳаҳәо ма иҳарбо ҳашнеиго акәымкәа, уи намыгӡаӡакәа, иаа­
ҿахҵәаны, ираҩсхьоу, ирхыргахьоу ахь ҳаиаигоит, ма дара
ргәалашәарала, ма иара ихаҭа иҟаиҵо иавтортә хьаҵрақәеи,
ахәшьарақәеи, азгәаҭақәеи рыла ираҩсхьоу рыԥсҭазаратә
мҩа аҟнытә ихадароу ҳаилиркаауеит. Досу акака ирызҳәоуп,
сахьаркыратә ҽыҵгак, ҽыҵгак рымоуп. Урҭ зегьы ааидкыланы аҩымҭа азеиԥш композициа аизакра, аиҿкаара,
системак аҿы аагара иацхраауеит. Ажәак ала, «Асду» аҿы
ауаа ираҩсхьоу, ирхыргахьоу аамҭеи рыԥсҭазаратә мҩеи
ирыцәцаӡаны иҟаӡам, ииасхьоу аамҭа иԥсхьоу, иӡхьоу,
ипассиву, имҵысӡо, акгьы зымҳәаӡо акы акәымкәа, активла, аԥсы аханы ауаа иахьатәи (асинхрониаҿы) рыԥсҭазаара
ашьақәгылашьеи аилазаашьеи иузырҟәымҭхо иалахәуп.
Иара убас аинтересс ацәмаҷым Алықьса Гогәуа егьырҭ
ирҿиамҭақәа акыр рыҟны еиԥш, «Асду» аҿгьы амҽхак
ҭбааны измоу, акомпозициа аиҿкаарагьы иацхраауа даҽа
сахьаркыратә хархәагакгьы. Изакәу уи ауп, ашәҟәыҩҩы хҭыс
дук аӡбахә ҳаиҳәарц, инхарҭәааны иаҳирбарц аниҭаху ма
персонаж ҿыцк дцәыригарц ианақәикуа, бжеиҳан уи ахҭыс
ма уи аперсонаж ицәыҵырҳәҳәаны, имаҷӡаны рцәаароуп
иаҳирбо. Нас ауп еиҳа-еиҳа иаҳзааигәатәуа, урҭ хаҭәааны
рсахьа анҭихуа. Ас еиԥш иҟоу ахархәага амҽхак ҭбаа аҭарагьы
Алықьса Гогәуа иажәабжьҳәаратә стиль азеиԥш ҷыдарақәа
ируакуп ҳәа уаҩы иԥхьаӡартә иҟоуп.
Ара иаҳарбаз акык-ҩбак ахархәагақәеи урҭ иреиԥшқәоуи
ирыбзоураны ароман аҿы ажәабжьҳәара ахырхарҭа уажәыуажәы икәараҵоит, инықәҵәи-аақәҵәиаауеит, уажәы-уажәы
узлақәымгәыӷуа (узлазыԥшым аганахь аҽаҟьоит.) Автор
урҭ еснагь еицеиԥшны ҟазара ҳаракыла изыҟамҵозаргьы,
рӷьырак уеизгьы импыҵаманшәалахеит, асахьаркыратә еффектгьы ҟарҵоит.
Алықьса Гогәуа ироман «Асду» иазкны ара хыхь иҟаҳҵа­
хьоу азеиԥш згәаҭақәа ҳхы иааҭагӡаны, цқьа иаагәынкыла­
ны, урҭ азгәаҭақәа ҳрықәныҟәаны, зегьыҵәҟьа ракәмзаргьы,
ихадароу аперсонажцәа рӷьырак конкретла изусҭцәоу,
ишаарԥшу, хымҩаԥгашьаси, хәыцрақәаси, ԥсихологиаси,

188

ԥсҭазааратә позициақәаси, ҟазшьа хадақәаси ирымоу цқьа
ҳҽырзааигәатәны реилкаара ҳҽанаҳшәап.
Ароман «Асду» иаалоуп ҩынҩажәи жәааҩык инареиҳаны
аперсонажцәа. Урҭ, аӡәи-аӡәи еиуеиԥшым, аӡәи-аӡәи еила­
ҩашьаӡом, еиуеиԥшым хатәы ҟазшьалагьы, хымҩаԥ­га­
шьалагьы, ԥсҭазаратә ҭагылазаашьалагьы, доуҳатә беиаралагьы, ҩнуҵҟатә ԥсихологиалагьы, ԥсҭазаратә позициалагьы.
Убас шакәугьы, зеиԥш ҟазшьақәак рыла иеидаҳкылаша,
гәыԥ-гәыԥла еихшаны аклассификациа заҳуқәашагьы
ыҟоуп. Урҭ рӷьырак еизаҳшар ҟалоит иҵоуроуи иҵоурами
ҳәа ҩ-гәыԥкны. Иҟоуп ихадарақәоу, аҩымҭа ахы инаркны анҵәамҭаҟынӡа зхаҿсахьақәа агәылганы игоу; иҟоуп
ацхыраагӡатә ҟазшьа змоу, иналк-ҩалкны, џьара-ҩыџьара
иаарԥшу, епизодла мацара ицәыргақәоу, мамзаргьы рыӡбахә
даҽа џьоукы иахьырҳәо, ишырҳәо мацарала иазырханы иҟаҵоу аперсонажцәа рхаҿсахьақәагьы. Убас ароман
ахәҭақәа зегьы иргәылганы игоу, насгьы иҵоуроу иреиуоуп ахадаратә персонажцәа, арԥарцәа Мсоусҭи Мзалеии
рхаҿсахьақәа. Имаҷым аҭыԥ ааныркылоит анхацәа Базала,
Бадра (Базала иԥа), Кьаса (Базала иԥҳәыс), Гәаҭас (Мсоусҭи,
Мзалеии, Гәыӡбеии раб), Мкыд (Гәаҭас иԥҳәыс), Чанҭамыр
(асҭаршын), аԥҳәызба ссир Маиана, Иалса (Маиана лан), Есма
(Алма Анчаа иаҳҭынраҿы иҟоу аеҭым ҭыԥҳа), Чахәна (аҳҭны
ԥҳәызба), Алоу (аамысҭа Ҟанчоу иԥа) уҳәа дҽа аӡәык-ҩыџьак.
Епизодла иналк-ҩалкны, џьара-ҩыџьара ицәыргоуп зхатәы
хьӡы ҳәам асҭаршын Чанҭамыр иԥҳәыс, аамысҭа Ҟанчоу, уи
иԥҳа Кесариа, Хьрыԥс (Алма иԥа), аҳҭны уааи анхацәеи Махә,
Чанҭала (хәмаршақә, лафшақә Абжьаҩашьа-хабжьаҟьала
ҳәа изышьҭоу), Дамеи, Селыҟ (Дамеи иԥа заҵә), Мыркыц,
Уасил (ажьи), Ԥыза, Хәыц, Ешсоу (асду анауы ашьҭахь, уи
аӡынра иацааиуаз ааԥынразы иҟалаз-ианылаз еилызкаарц Ҭырқәтәылантәи Аԥсны иааз), аиҳәшьцәа Шьахәснеи
Чахәснеи (хәмаршақә, лафшақә Мышьҭабзиа-ԥҳацәа ҳәа
изышьҭоу), зхатәы хьӡы ҳәам аҩымаарҳәаҩ уҳәа убас даҽа
ԥыҭҩыкгьы. Арҭ зегьы иҵоуроу персонажқәоуп, мамзаргьы
иҵоуроу рҟазшьақәа еиҳауп.
Хазы иалкаатәуп иҵоурам ауаа рхаҭарнакцәа: аамысҭа
ду, мамзаргьы ақыҭа Наришара аҳ ҳәа изышьҭоу Алма Анчаа, уи иԥацәа Умар, Уаҭар, иҭаца Сафиа (Уаҭар иԥҳәыс),

189

абрагь Манча, хылҵшьҭрала инхаҩу, аха аус ҳәашгашрақәа,
алабыз-ҳәабзрақәа ирылоу Маиана ланшьа Ҭаҟьала, Асҭамыр
(Хьрыԥси Селмеи рԥа), апап Барнаба, Аҵаҳәа. Џьара-ҩыџьара
иналк-аалкны ӡбахәла мацара иаарԥшқәоу иреиуоуп Кәагәсауасҭа, Маныхә (Базала иԥа еиҳабы, дыхьчоуп, аԥсҭа дыҟоуп),
Абзагә, Мыркыџьы уҳәа даҽа аӡәык-ҩыџьак.
Аха акыр литературатә рҿиамҭақәа рперсонажцәа
реиԥш, Алықьса Гогәуа иперсонажцәа зегьыҵәҟьа иҵоуроуи
иҵоуроами ҳәа ҩ-гәыԥк рыла мацара реихшара, аклассификациа рзураҿы мацара ҳаангылар, ҳиашахомызт.
Ҳиашахомызт избан акәзар, иаахҵәаны иҵоуроуп мамзаргьы иҵоурам ҳәа, иҵоуроуи иҵоурами аперсонажцәа
ркатегориақәеи рҳәаақәеи уи иузырҭакӡо иҟам, иаҳҳәап,
аҳкәажә Ҳауидеи уи лыҷкәын еиҵбы Баҭеи. Избан акәзар,
урҭ аҩыџьагьы рыԥсҭазаара трагедиатәла ишьақәгылеит,
еиуеиԥшым азалымдарақәа ирыхәхеит.
Алықьса Гогәуа иперсонажцәа социалтә хылҵшьҭрала мацара реихшара ҳалагаргьы ҳиашахомызт. Ҳәарас иаҭахузеи,
социалтә хылҵшьҭрала аамысҭцәа иреиуоуи анхацәа иреиуоуи автор иеиҩимдырраауа, иеиҭниԥсахло ҳәа дыҟаӡам,
ажәлар изҩыдоу рымчгьы автор еиҳараӡак иахьиԥшаауа,
иахьибо анхацәа рыбжьароуп. Аха иперсонажцәа рсоц­
иалтә хылҵшьҭра мацара акәӡам иеидызкыло, ма иеиҟәыз­
шо. «Асду» аҭоурыхтә ҵабырги ареалтә ԥсҭазаареи иры­
шьа­шәаланы излаҟәақәоу ируакуп ацәгьеи абзиеи,
иҵоу­рами иҵоуроуи аамысҭцәагьы анхацәагьы ирылиааны
ишыҟаз ахьиҳәо, иахьааирԥшуа. Аамысҭцәа зегьы цәгьан,
анхацәа зегьы бзиан ҳәа еизаданы, ирмарианы, ишшапаӡа
цәаҳәак имацарала, лабак нарыхьшьны иҟаимҵеит.
«Асду» иаҵанакуа аамҭазы аԥсуа реалтә ԥсҭазараҿы,
ауаажәларраҿы ицәырҵхьан ауаҩи ауаҩи еидызкылоз ма
еиҟәызҭхоз даҽа мычқәакгьы, даҽа дыргақәакгьы, даҽа
мзызқәакгьы, аамысҭареи анхаҩреи ҳәа рхылҵшьҭра мацара акәӡамызт. Акыр ишьҭыҵхьан амилаҭтәи асоциалтәкласстәи хдыррақәа. Аамысҭцәа иреиуаз рахьынтәигьы
ажәлар рлахьынҵа иазхәыцуаз, иахӡыӡоз, злаԥшҳәаа ҭбааз,
аҭоурыхтә перспектива иагәылԥшны ахырхарҭа иаша
ацәаара збоз, Урыстәыла иналаԥшны избахьаз, аҵара змаз,
уимоу асоциалисттә идеиақәа злаҽхьазгьы ыҟан. Сгәы из-

190

лаанаго ала, абарҭ реиԥш иҟаз – аҭагылазаашьақәа ииашаны
иеилкааны, игәынкыланы имоуп азоуп автор хылҵшьҭрала
инхацәоу зегьы ҵоураны, иаамысҭцәоу зегьы ҵоурамкәа
изааимырԥшыз. Иҵоурами иҵоуроуи иперсонажцәа рхаҿ­
сахьақәа анаԥиҵоз урҭ рхылҵшьҭра ԥхьаҟа инаганы дшықә­
ныҟәаз ҩашьаӡом. Аха уи амацараҿы даанымгыла­­ӡеит, даҽа
критериақәакгьы иԥшааит. Аперсонажцәа рхаҿсахьақәа
реибыҭараан ашәҟәыҩҩы еиҳараӡак ииҳәарц ииҭаху
аби аԥеи, аиашьеи аиашьеигьи рсоциалтә позициақәеи
рдунеихәаԥшышьақәеи еиԥшымхар, уимоу хацәнымырха
иеиҿагыларгьы ҟалоит ҳәоуп. Ҿырԥштәыс иааҳгозар, инҭ­
кааҵәҟьаны конкретла џьаргьы иҳәамзаргьы, азеиԥш
контекст зеиԥшроу ала, еилкаауп Манча хылҵшьҭраала
аамысҭцәа дышреиуам, иара анхаҩра дахыҳәҳәарц иҭахын,
аха аамысҭара даднамкылеит, уахьгьы дыҟамкәа, арахьгьы
дыҟамкәа дыбжьахеит. Иара убас Ҭакьалагьы хылҵшьҭрала
дынхаҩуп, аха, Манча еиԥш, Ҭакьалагьы инхаҩратә хылҵ­
шьҭрала дҵоураны дазыҟамҵаӡеит. Арҭ, аӡә деиҳаны, егьи
деиҵаны акәзаргьы, аҩыџьагьы иҵоурам, ицәгьарш­цәоу
уаауп. Уи ганкахьала. Даҽа ганкахьалагьы, хылҵшьҭрала
ҭауади аамысҭеи иреиуоу зегьы уаа цәгьақәоуп, иҵоурам,
ажәлар рзы аус цәгьақәа еиҵарҟәаҟәоит иҳәаӡом автор. Уимоу, аишьцәа гәакьақәаҵәҟьа рыԥсҭазааратә позициақәа
еиԥшӡамкәа, еиҿагыло ианыҟоугьы ҳирбоит. Уи, хымԥада,
ареалтә ҵабырг иашьашәалоуп. Ҿырԥштәыс иааҳгозар, Умари, Уаҭари, Хьрыԥси еишьцәа гәакьақәоуп, аамысҭа ду Алма
Анчаа иԥацәа роуп. Аха урҭ ҟазшьала, дунеихәаԥшышьала,
уаҩышьала, хымҩаԥгашьала аӡәи-аӡәи заҵа иеиԥшымхара,
еинышәара зқәым, ажәаны ишырҳәало еиԥш, хәыки шьхаки
зыбжьоу уаауп. Умари, Уаҭари ҵоурам, Хьрыԥс бзиара дук
изыҟамҵозаргьы, дызлаҵоуроу маҷӡам.
Хыхь иаҳарбаз аперсонажцәа зегьыҵәҟьа ракәымзаргьы,
ихадарақәоу, аҩымҭа ахаҿра азҭо ҳәа иаҳаԥхьаӡо
рыхцәажәара нап аҳаркып. Ара зегь раԥхьа аԥхьаҩ илаԥш
иҵашәоит Мсоусҭ ихаҿсахьа. Ҳаргьы уи иеилкаарала ҳалагап.
Ишаҳҳәахьоу еиԥш, «Асду» аҿы ажәабжьҳәара хацыркуп,
аҵыхәтәагьы хыркәшоуп Мсоусҭ иӡбахә аҳәарала, ганкахьала уахәаԥшуазар, Мсоусҭ иҟаиҵаз, ажәлар мышхәбзазарас
ирзааигаз ҳәа рацәак акгьы ыҟамшәа убоит. Аха азнык азы,

191

хыхь-хыхьлатәи уи ихәаԥшрала иузааиуа ари агәаанагара
мцуп, иллиузиоуп. Избанзар, иара дызҭагылоу, деимырхха дызку, дҿазҳәо, имч зегьы уаҩҵас ижәлар ирыхәартә
измырҟаҵо асоциалтә мчқәеи аҭагылазаашьақәеи цқьа
урызхәыцны урыхәаԥшуазар, цқьа инҭкааны иуҵар, уи
афырхаҵа зырҳәаҵәҟьо иоуп, зыжәлар рзы аеҵәа кыдхны
иаазгаз дызлаиеицәақәам ыҟоуп.
Ҳәарас иаҭахузеи, аԥсышәала ҳаб анцәа ду иҳәара ҟалоит
ҳәа аԥшьаҩы аизараҿы ианрылеиҳәаз аҽны Мсоусҭ апап­
цәеи аамысҭцәеи дахьырзыҵҟьааз мацара акәӡам ихадоу.
Уигьы маҷӡам, избанзар Мсоусҭ уа дыхьыҵҟьаз, ганкахьала,
ажәлар рыла злахнатыз ыҟоуп, ацәгьа рзызуеи абзиа рзызуеи цқьа иазхәыцларц шрыхәҭоу ранаҳәеит. Даҽа ганкахьалагьы, Мсоусҭ уи аҽны апапцәеи аамысҭцәеи дахьырзыҵҟьаз
дара даҽа хырхарҭак арҭон, хара ицоз алкаақәа ҟарҵон, урҭ
ирзыҵҟьаз диаша-диашам ҳәа аилкаара иашьҭалаӡомызт,
аҳәынҭқарра инапы азышьҭихит, даҿагылеит ҳәа акәын
ишырыԥхьаӡоз. Мсоусҭи дареи реизыҟазаашьақәа рҿы ари
ахҭыс, ари аепизод кульминациатә кәаԥны иҟалеит ауп. Уи
зыхҟьаз, иҳәаақәызҵаз аҭагылазаашьақәа ашәҟәы ҳаԥхьо
наҟ акыр ҳанынаскьалак ауп цқьа ианеилаҳкаауа.
Мсоусҭ данхәыҷыз аахысгьы апап дицәымӷзаап, уи
ицәымӷра, апап иахь имоу агәаӷ иҵаулоу амзызқәеи аҭоу­
рыхи амазаап. Автор иаразнак ҳаҳәара дахыццакуам. Зназы уи баша иаалырҟьаны ишыҟамлаз ҳаилиркаауеит. Уи
атәы ҳара цқьа излеилаҳкаауа Мсоусҭ дабрагьны абна дшылаз, асы данҭанасы, аԥсреи абзареи данрыбжьагыла, аҟәарч
дахьыҵатәоу изааиуа ахәыцрақәа рылоуп (ад. 566-567).
Ароман «Асду» злахацырку аидыслара апапцәеи
аамысҭцәеи ирызкны Мсоусҭ изеизаны, ихышхыҵәаны иҟаз
ихатәы ӷанџьи ихатә гәаӷи ракәӡам изыхҟьаз. Ари ахҭыс,
ари аидыслара ажәлар ҵҩа змам ргәнқьыбжьы иахылҵыз,
здацқәа хара игоу, ҵҩа змам амзызқәа ирхылҵыз акы
акәзаап.
Иҟалаз уи ауп, ҵҩа змам агәаҟрақәа аки-аки еишьҭархх­
ны изхызгаз, ааигәа амҳаџьыра еиҩнашаз, зыԥсадгьыл
зҽаларԥсны ара инхазгьы, ахара зду ҳәа ирԥхьаӡоз,
згәыӷрақәа цагәхьаз, згәаҳәарақәа ҿыцәаахьаз, иҿаҟәаз
ажәлар рыхдырра арцыхцыхыр, иарҿыхар акәын Мсоусҭ
еиԥш иҟаз афырхаҵа ицәырҵра. Ажәлар рымч рылԥсааны,

192

ргәы кыдгыланы, рлахьынҵа уадаҩ ианышәарц иҟазма,
аҭоурых аӡеибафара џьбара иахәаҽыма, аамҭа иахәнатәыма,
иаҵаҟьыцыма уҳәартә аҭагылазаашьа анрымаз аамҭазоуп
Мсоусҭ данаацәырҵыз. Изынианы иҟаҵәҟьаз зеилымкаауаз уеизгьы ирзеилкаауамызт, иеилызкаауазгьы мчыс
иҳамоузеи, иҳалшозеи ҳәа рхы рықәжьны, рҭагылазаашьа
уадаҩ ианышәаны ишыҟаз ауп акгьы дацәымшәаӡакәа,
амчрақәа дырҿагыланы Мсоусҭ ибжьы ҿацаӡа аӷьеҩ ҳәа
ианынарылаҩыз.
Мсоусҭ, ҭеиҭԥшлагьы, гәаҭалагьы, лахьынҵалагьы аԥсуа
жәлар ржәытә епикатә фырхаҵа, анцәа иҿагылаҩ Абрыскьыл
дызлаиеиԥшқәоу, дызлаиҿурԥшыша маҷӡам. Уимоу, Мсоусҭ
XIX ашәышықәса анҵәамҭеи XX ашәышықәса алагамҭеи
рызтәи Абрыскьылуп ҳәа изуҳәартә дыҟоуп. Машәыршақә
акәхарым ашәҟәыҩҩы Мсоусҭ иӡбахә аԥхьа Нарҭ Сасрыҟәеи
Абрыскьыли зигәалаиршәо, ароман анҵәамҭаҿгьы Мсоусҭ
Абрыскьыл дҭаҿаҳәоуп ҳәа зырҳәо аҳаԥы (Аҽуац ҭызго ҳәа
изышьҭоу) аԥхьа дызнеиго.
Абрыскьыл иеиԥш, Мсоусҭгьы идыруеит ажәлар
ахылаԥшра шырҭаху, Абрыскьыл иеиԥш, Мсоусҭгьы ажәлар
ацәгьа-мыцәгьа иацәихьчарц дықәԥон, ихыԥшагьы акыр
иҩышьҭыҵхьан, дызбарц, дыгәцаразкырц, иеиҷаҳарц, идгыларц зыхәҭаз дрымбеит, дыгәцарарымкит, имеиҷаҳаит,
идымгылеит акәымзар. Ауаҩ ду, ауаҩы ӷәӷәа, иҵоуроу, акыр
зылшо ауаҩы ауаа рааигәара даныҟоу цқьа данрызгәамҭо
ҟалозар акәхап. Мсоусҭ иара хаҭала дыӷәӷәан, абзиа
аҟаҵарагьы гәҭакыс, гәаҳәарас иман, аха ихы наздикыларыз, зыгәра игашаз, ицназгашаз, ицқәԥашаз уаҩ димоуит.
Дабрагьны абна данылала ашьҭахьгьы, ажәлар рҿы зыӡбахә
бзиа иаҳахьаз абрагь Дыдын дишьҭан, уи акыр иаԥсоу аӡә
иакәҵәҟьазар, дааиԥишьҵиргәарц иҭахын. Аха Мсоусҭ уи
иԥшаарагьы қәҿиара амоуит, илыҵшәадахеит. Мсоусҭ Манча ахәмга дицырхырааны Дыдын диԥшаарц иҽынкыдҵо
дахьишьҭоу атәы зҳәо ароман ахқәа руак «Мҵәахыда
ԥшаа» ахьӡуп. Ҵабыргынгьы, Мсоусҭ ҳәан-ҳәахла зыӡбахә
иаҳахьаз Дыдынгьы доуҳала иара дизааигәамызт, мҵәахыда
ԥшаарахеит уи дахьишьҭаз, Дыдыни иареи еилибакаартә,
аиҩызара еицыруртә изыҟамлеит. Ҵабыргынгьы, Мсоусҭ
ихаан абзиара сыԥшаауеит ҳәа иашьҭалаз ауаҩы мҵәахыда
ԥшаа дызлаиеиԥшыз рацәан.

193

Мсоусҭ дабрагьны абна дыламлар ада ԥсыхәа имамкәа
даныҟала ашьҭахь ауп ауаа деилыркаауа, дзыԥсазгьы иаз­
хәыцуа, ихьӡгьы маӡеи аргамеи инеибыҳәа-ааибыҳәо,
еимыр­ҟьа ирҳәо ианалагаз.
Абрыскьыл иеиԥш, Мсоусҭгьы иара иаамҭазы анцәа
иаҟара амч змоу ҳәа иԥхьаӡаз ауахәама амаҵуцәеи
аамысҭцәеи хаха дрыжәлеит. Анцәа игәаԥхарала, уи адҵа
ириҭаз ала, аԥеҳамбарцәа Абрыскьыл дыкны, днаганы
аҳаԥы ҵаула, аҳаԥы лашьца дҭаҿарҳәеит. Мсоусҭгьы имч
змырхаз асоциалтә мчы џьбарақәа ииааины абна дыларцалеит, аҟәарч дыҵарцалеит. Абрыскьыл иеиԥш, Мсоусҭгьы
дзаҵәуп, иара иааивагылаша, ицназгаша, игәҭыхақәа
ицеиҩызшаша, ицқәԥаша аҩыза димаӡам. Иара иашьа ар­
ҵаҩы Гәыӡба игәҭахәыцрақәа руак аҿы излеиҳәо ала, ҵара
хәыҷык зҵазгьы, ԥыҭк еилызцо ахацәа рыҷкәынцәагьы
иааигәныҩын, иааидгыланы, рыжәлар ирыдгыланы, урҭ
ирыхәаша акы рҳәартә, ак ҟарҵартә изыҟамлацызт, акгьы
ркымызт. Амчра знапаҿы иҟоу «зегь убас еибаркуп, иануиааилак, дара реиҵаҟәаҟәарақәа уара ухы иҭадырԥоит, аҽа­ӡәы
иҿы акәӡам, уаажәлар рҿаԥхьа, удамыӷыртәуеит, урҭ угәра
рымго уҟарҵоит» (ад. 158).
Гәыӡба арҭ ихәыцрақәа ибзиаӡаны, икылкааны ирныԥш­
уеит усҟантәи аамҭазы ажәлар рзы акыр ҟазҵарц иалагоз
аҵеицәа рзеиԥш ҭагылазаашьа.
Иҩашьаӡом Мсоусҭ бӷеиҵыхырҭак, ҽҟьарҭак иманы
дыҟазҭгьы, ихы ихаршҭны, ажәлар рымаҵ аура дшазхиаз.
Иара ақьиареи ауаа рыбзиабареи рыла дҭәын. Ианагь, имчи
иԥси ауаа рахь ихан. Уимоу, иашьа Гәыӡба игәҭахәыцрақәа
зеиԥшроу ала, Мсоусҭ уаҩы иааџьеишьаратә арахәҵәҟьагьы
бзиа ибоит, даргьы деилыркаауеит нашанатә цәааныррак
ала, арахәҵәҟьа акранырҿеиҵоз, аџьыка анриҭоз, «дахьаарбалак еижәибаҵан ишьҭалон, иааигәара агыларҭа рибамҭо,
еибарҟаауан…Ириҭозгьы иара Гәыӡба ириҭоз аҩыза акәын.
Аџьыка акәзар, иҟаларын иара Гәыӡба еиҳа ириҭахьазҭгьы.
Аха ихьаԥшынгьы ихәаԥшуамызт. Мсоусҭ ус дрывсны данцозгьы, рыхқәа ҩышьҭыхны иааибарӷызуан» (ад.155).
Мсоусҭ зынгьы ашкол дҭан, аха аҵара дук иҵартә дзы­
ҟамлеит, аколлектив еиҿкааны, ажәлар дрылабжьаны,
рхы-ргәы иҭагаланы, ирзеицәоуи ирзеиӷьуи деилыркаа-

194

ны, изыргәаҟуа, ацәгьа-мыцәгьа рзыҟазҵо Аҵаҳәеи, апап­
цәеи, аамысҭцәеи уҳәа ирҿаиргылартә изеиҿкаауам. Уанӡа
дзынаӡом. Иара ибзианы иидыруа Аҵаҳәеи, апапцәеи, Алмеи,
уи иԥацәа Умари Уаҭари реиԥш иҟоу аамысҭцәеи ацәгьаршҩы
Манчеи ажәлар шыдмырӷьацо, ишыржьо, шьҭахьҟа акәмзар,
ԥхьаҟа ишырымго ауп. Урҭ шҽеимыз иара ианеиликааз
иҟама ҭӷәыцәааны хаха данрыжәлаз аҽны акәӡам, данхәы­
ҷыз аахысгьы идыруан, данхәыҷыз аахысгьы урҭ рахь имаз
агәаӷ еиҳа-еиҳа еилашауан, аҽынкылара ицәуадаҩын, имч
иҵасуан. Уаанӡагьы протестк аҳасаб ала, Алма иаҳҭынраҿы
ахәура (ауааҳәра ҳәа хьӡыс изырҭалоз) мап ацәикхьан.
Алма иакәзар, уи усҟан абӷьыжә ҳәа дизымҵҟьаӡеит, маанак иҵагаланы, егьырҭ зегьы ҳәатәхаҵаҩцәаны ишыҟоу
дҟаиҵарц, ма дыбжьаирӡырц, ма ҽыҵгак изыԥшааны абахҭа
дҭаирбаарц иӡбеит. Алма ибла аш хыҵәаны иааиԥырагыло
иаақәгылаз Мсоусҭ заҵәык иакәын. Иара дызлазхәыцуаз
ала, Мсоусҭ дизиԥыргар, «иқыҭаҿы мацара акәӡам, агеи
ашьхеи рыбжьара уаҳа иԥықәсыло, уи зыгәаӷьуа аҽаӡәы
дзыҟаломызт» (ад. 288).
Иара убас акрааҵуан Мсоусҭи апап Барнабеи рыбжьара
аӷанџьқәа бжьеижьҭеи. Мсоусҭ ашкол данҭазгьы апапи иареи
еидыслахьан. Апап уа анцәаиҳәара дирҵон, уи иԥеи Мсоусҭи
класск аҿы еицтәан. Апап иԥа дгәымхан, мбжьхак иакән,
ҽнак ажәа хәымга иеиҳәазаап Мсоусҭ. Мсоусҭ уи мычҳакәа,
амҩа ааизкны дипҟеит иԥынҵа ашьа кылҵәыруа. Аха Мсоусҭ
апап иахь имоу ацәымӷра еиҳараӡак изырмжьыжькуа ахатә
гәаӷ акәӡам. Мсоусҭ ибзианы идыруан апап аԥсгарҭа иуҭар,
абаӷьырбабара дшалагоз, уииааиуазар, дыхрыбза-кәрыбзо
дышушьҭалоз, ашколгьы, аҵарагьы, адингьы усс ишимамыз, анцәагьы дышхаимҵоз, «аԥсуа жәлар ахара зду
ажәлар ҳәа ирхыз анырхырх ашықәсан, дахыԥсаарц аҷык
ааигхеит» (ад.157), «қыҭак рыжәлақәа иԥсаххьеит» (ад.158).
Абарҭ реиԥш аус еиҵаҟәаҟәақәа ахьыҟаиҵоз азоуп Мсоусҭ
еиҳараӡак апап дбаны дызнымхо.
Аиааира игартә ақәԥашьа формақәа изыԥшаауам акәм­
зар, Мсоусҭ ажәлар зҭагылоу азалымдара данышәар иҭахӡам.
Иара уи даргәамҵуеит, даргәаҭеиуеит, дарԥашашоит, даргә­
жәажәоит, гәҭынчра захьӡу инаҭоны ҳәа дыҟам. Мҩас илихрыз дақәшәомызт, издыруамызт. «Идыр, изымдыр, игәы

195

раҳаҭмызт, уахгьы-ҽынгьы дхәыцуан, дыбжьажьон, игәы
иҽеиргон, егьырҭ реиҳараҩык аӡәгьы акы усс имамшәа
ибон. Ирықәӷәӷәар иқьуеит, ргәы ԥшаар – иҵәуоит, игәаар
– еицәҳауеит, уаҳа абри абас изыҟоузеи, ус иҟамлартә ак
ҟаҳҵап, иаҳԥырхагоу шаҳԥырхагоу ҳҳәап, ҳнагәҭасып ҳәа
аӡәгьы ихы иргәаҟуамызт.
Адунеи иаакәршазар ирылшахьоу зегьы ҟәрышь кылҵәак
иаԥсамшәа ддырбан, ақәҿырымҭит. Уимоу, иаагылазар ирху
рыжәлақәа, рыхьӡқәа, ԥаса-ԥаса ажәлар еибганы ианыҟаз,
аӡәгьы ианизымгәыӷьуаз, уажәы аныҳәарҭаҿы ишырҭаху,
дара ишырзеиӷьу ала ирыԥсахуеит» (ад.13).
Гәныхәҵысҭала акәзаргьы, Мсоусҭ ихы азцоит, еиликаауеит акырӡа зҵазкуа хшыҩҵакык: ажәлар ирхыргахьоуи
изҭагылоуи агәаҟрақәа еиҳараӡак изыхҟьо дара ирыԥсаз,
ирықәнагаз аԥхьагылацәа, аԥызацәа ахьырмоуз акәын.
Дара зықәгәыӷуаз, изхьыԥшыз, зыгәра ргоз рыҭауадцәеи
раамысҭцәеи реижьон, ирыҵадырҟәалон, иԥсахыҩцәахон,
рхы мацара иашьҭалон, рхада хы рбомызт. Ажәларгьы рыхдырра хәаҽхеит, ирзеиӷьуи ирзеицәоуи аилкаара, аилыргара рцәуадаҩхо аҟынӡа инеит, ацәгьа рзызуа рхы иқәсуа еиҳа
деиӷьаршьо, ма деиӷьаршьошәа ҟарымҵалар ада ԥсыхәа
рымамшәа рхы рбо иалагеит.
Мсоусҭ ажәлар дырзеилкаауам. Аумашәа уаҩы ибартә
иара ихәыцрақәеи хыхь иаҳҳәахьоу Мзалеии Алоуи реи­
цәажәара ианыԥшуа ахәыцрақәеи еизааигәоуп, уимоу,
еиқәшәоит ҳҳәаргьы ҟалоит. Иара дызлазхәыцуала, ажәлар
дара рзы ацәгьа зҭаху, абзиа зҭаху реилкаараҿы лассы-лассы иҩашьалоит, «иҩашьалон акәым, ианакәызаалакгьы
ирзаԥсаҵәҟьаз рыздыррамызт, еснагь ак рԥырхаган, еснагь
ак рыбла ашәаҳауан» (ад.55–56). Мсоусҭ даара иҭахын ҳхы
ааилаҳҵап, ҳажәлар рзы ихәарҭоу ак ҟаҳҵап зҳәашаз» аӡә
дҩагылар. «Издыруада усҟан иаргьы, жәҩангәашәԥхьареиԥш
даалшәаны, зегьы зда ихәарҭам ак иҳәаргьы. Башаӡа еснагь
дымгәжәажәозар акәхап, џьара акы ҭаха инамҭозар акәхап.
Аха уаҳа умԥсит.
Абарҭқәа рышьҭахь, иара усгьы еиқәгәо иааигәо игәеи­
бакра имч ақәхом, даман иҩарылалоит – еимҭахароума,
цәгьароума, бзҳиароума иааилеигоит. Чаразар рҿаҵа рҿы
имылбаауа, ԥсразар, рыԥсы рнапы дамкуа, еизаразар ирҳәо
иақххмшәо.

196

Ргәы аныԥҵәа, хара-хара ивсуа иалагаз рацәаҩуп» (ад.14).
Араҟа, излаабо ала, Мсоусҭ ауаа рҭынчра еилазго, наалашьа змам, зԥан цәгьоу хамаԥагьак иакәушәа дыҟоуп. Ус
дзыҟоу, ихы зыхирҟьо, ауаагьы зыхирҟьо, ус зыҟаиҵо, дызмаабуа, дзырмаабуа цқьа еилыркаарц аӡәгьы дашьҭаӡам,
наԥшыхақә идырбало ихымҩаԥгашьоуп изқәӡбо. Дабрагьны абна дыламлар ада ԥсыхәа имамкәа даныҟалагьы,
идгыларц зыхәҭаз ақәҿырымҭӡеит. Иаӷацәа (апапцәа,
аамысҭцәа) роуп уажәы-уажәы имақаруа, дабанӡазцо, иахьа акәымзаргьы, уаҵәы ҳаԥсы даҳҭап, ипара абаҳбари ҳәа
ишьҭоуп, иахьахәҭаз ицәгьа ҳәаны, ажандармцәа иԥшаара
иазыркит. Иара диашан, ҳара ҳзы абзиара иҭахын ҳәа ибжьы
ҩҭыганы аӡәгьы изымҳәеит. Абга иахырааӡалаз, ауаа рҿы изихгозма ҳәа акәын ишизәыцуаз. (Иара данысабииз, рырахә
абгақәа анырчычаз, иан Мкыд, аԥҳәыс еиҿамс, абгаласба
лкыкахш агьама алырбахьазаарын, уи ала алашәага нылкыларц, иргәцхәылтәырц). Ауаа шизыҟоу ала, аԥсҭаазараҿы
иԥшьоу акагь ыҟамзаап иҳәо аҟынӡа днаӡеит. Дыхжәоуп,
дыҵҟьаԥаҩуп ҳәоуп еиҳараҩӡак дшырыԥхьаӡо. Сара аӡәы
заҵәык исылшозеи, зегь шыҟоу сыҟазааит ҳәа ихы мацаразы, ихы ныҵга-ааҵго, дынхықәгыла-аахықәгыло дыҟазҭгьы,
аӡәгьы длаԥшықәиҵаӡомызт, аӡәгьы ила аш хиҵаӡомызт.
Аха иара ус цәаҩас илам.
Мсоусҭ ауаа зегьы дреиԥшуп, аха гәаӷьла, гәаҭала аӡәгьы
диеиԥшӡам, зегьы дрылаҳәҳәоит, дрылкьуп. Икәша-мыкә­
ша иҟоу, дызлоу ауаа зегь реиҳа иара иоуп дзыдгылашеи дызҿагылашеи ииашаны издыруа. Иара иоуп издыруа апапцәеи аамысҭцәеи анцәаиҳәарҭаҿы, ацқьа ҭыԥ
ҳәа иԥхьаӡоу аҿы инеины ицқьам аусқәа шеиҿыркаауаз,
рҿагыларагьы згәаӷьыз. Дзышьҭоугьы ауаа рзы абзиара аҟаҵара мацароуп. Уаҳа акгьы. Аха абзиара зыҟаиҵарц
дзышьҭоу ауааи иареи зеигәныҩуам, изеилибакаауам.
Ауаа еизадақәа, ауаа иашаақәа, ақьиацәа Мсоусҭ иахь
ирызҵысыз ргәбылра еиҳа-еиҳа ишазҳауаз рызгәамҭо,
ирзеилымкаауаа иҟаӡам иара иаӷацәагьы. Иара дызбаны инымхо, игәаӷ икны иаго, иӡбахә зызхымго, зхы зыхнахуа аамысҭа ду Алма Анчаа иԥа Умар игәҭахәыцрақәа
рҿы инҭкааны иҳәоуп Мсоусҭ ихымҩаԥгашьа ауаа ргәаҵаҿ
анырра ду шыҟанаҵаз, ус баша ирхьымскәа ишраҩымсыз

197

Мсоусҭ игәаӷ икны иаго, ҭаха знамҭо Умар игәҭахәыцрақәа
руак аҿы абас иҳәоуп:
«Мсоусҭ…Уи зегьынџьара ишьҭа ануп. Башоуп, ауаа харахара ихыкәшоит ҳәа ирҳәо. Иқәӡыр ҳәа ишәоит акәымзар, уи
иаамышьҭахь аҽаӡәы дыҟоуп ҳәа ирыԥхьаӡом… Лара убри
аԥҳәызба хәҵәа…Маиана раԥхьа днаргылан. Иреиӷьу зегьы
иара иахь рхы хоуп, иара иакәу џьушьап аамысҭа ду, ақыҭа
знапы иаку. Убри аҟнытә ауп ус иҽырхықәмҵан, иҽыргәаԥны
дыздәықәугьы – исҭаххар иабасыцәцо ҳәа дыҟоуп. Лара
хәҵәа иара ихацәа дышнықәԥшлак дбылны ацара далагоит,
иара дхьаԥшынгьы длыхәаԥшуам» (ад. 287).
Мсоусҭ ҵара дук имамызт ҳҳәеит, аха ԥсабарала ахшыҩи
азҩыдареи игӡамызт. Иуаажәлари иламыси рҿаԥхьа
дшыцқьоу еиԥш, дыцқьоуп абзиабараҿгьы. Ароман аҿы
џьаарамзар-џьаргьы ихтны иҳәаӡам иара аԥҳәызба ссир
Маиана дылҿынҵәааны бзиа дибоит ҳәа, аха инықәырԥшаақәырԥшшәа, иналаԥса-ҩалаԥсаны иҳәақәоу рылагьы ҳара
агәра ҳгоит уи лахь имоу ицәаныррақәа инагӡаны ишыцқьоу,
ишаҳараку, џьара хәашьраки маҳагьараки шилам. Араҟа зегь
реиҳа ихадароу Мсоусҭ ибзиабаратә цәаныррақәа адемонстрациа ахьырзимуа, урҭ рыҟажара ахьилшо ауп. Ибзиабаратә
цәаныррақәа иаԥызо дыҟам. Аԥҳәыс дганы, акры аарыхны,
аҳапаҳәа акрыфо атәара, нас еиҭаарыхны еиҭафо – абри
аҿы мацара аангылара насыԥс изыԥхьаӡо, уи инахыҳәҳәаны
ԥсҭазаратә интересск змамыз дреиуамызт иара. Маиана
лхаҭа лыгәҭахәыцрақәа рҿы илҳәоит еиԥш, «Мсоусҭ дреиуамызт аԥҳәыс дҳәаны, ачара уны, нас дыӷӷаӡа дынхо, ахәыҷқәа
иқәԥсан, ӡынхәык аарыхны, амца згәыҵаршуа ахәшҭаара
иныҽҳәатәо. Егьалундазгьы Мсоусҭ дажәны лхаҿы дылзаагомызт. Ус иҟоу дшыҷкәыноу ихәда хижәоит, акы ихы ақәиҵоит,
аӡәы ихы иқәиҵоит» (ад.302). Мсоусҭ аҭаацәаратә ԥсҭазара
ҭынч ашьақәргылара, аиҿкаара мацараҿы аангылара ицәыҭ­
шәацәан, ижәлар насыԥданы, иара иԥсҭазара насыԥла
ишзышьақәымгылоз идыруан. Уаҵәтәи амш зеиԥшрахоз издыруамызт. Убарҭқәа рҟынтә Маиана лахь ихоз абзиабара
иҽеиҭомызт, инирԥшуамызт, игәаҵан иҭаҵәахны иман. Иара
иԥсҭазара ҭышәынтәалара аманы ишзыҟамлоз азгәаҭаны,
аԥҳәысреи, анреи, аҭаацәара еиҿкаареи рзы дшаны дыҟоуп
зуҳәашаз уи аԥҳәызба иҽлылеигаломызт, ихы лхибаау-

198

ан. «Лара лахь ашьаҿа аҟаҵара, баша лыргәыӷра, лынасыԥ
аҽаҟәара сақәиҭым ҳәа иԥхьаӡон» (ад. 17).
Ҳәарас иаҭахузеи, ашәҟәыҩҩы ари ифырхаҵа дмаалы­
қьуп, дтаташьуп зегь ырла иҳәарц иҭахӡам. Мсоусҭ дуаҩуп,
ауаҩытәыҩсатә ԥсыҽрақәагьы ицәтәымӡам, аха ԥсыҽрак
иласыр, дшьацәхнысларгьы, ихы ақәӡбашьа идыруеит. Автор
урҭгьы иӡаӡом.
Иааидкыланы Мсоусҭ ихымҩаԥгашьеи ихәыцрақәеи
рзеиԥш хырхарҭа злаҟоу ала, иара дашьҭоуп аԥсҭаазара
аҵакы аԥшаара, аиашеи, аламыси, ацқьареи аҳра рыманы иҟазарц. Ажәлар рымчгьы дақәгәыӷуан. Аха урҭ акагьы
изымԥшааӡеит.
Ашәҟәыҩҩы Мсоусҭ ихаҿсахьала иҳәарц ииҭаху рацәоуп,
ихадароугьы уи ауп, Мсоусҭ иеиԥш иҟоу афырхаҵа ажәлар
ианакәызаалакгьы, жәынгьы-ҿангьы дырҭахын, дырҭахуп,
дрымазароуп. Ус еиԥш иҟоу афырхаҵа дызмам, дызлымиаауа
ажәлар жәлары ҳасабла рхатә ҷыдарақәа рыманы изыҟалом,
аԥсҭаазара иалаӡҩахоит. Ас еиԥш иҟоу афырхацәа рылазар
акәхарын азоуп амҳаџьыраангьы, агәаҟра ду ишақәшәазгьы,
аԥсуа жәлар рыхәҭак рыԥсадгьыл рнапы аларԥаны
рҽаанырхара зларылша. Аха ас еиԥш иҟоу афырхаҵа социалла еиҟарам аилазаашьа змоу ауаажәларраҿы, азаҵәра
дазшоуп, иԥсҭазара аҵакы бзиа аҭаны, аидеиа ҳаракқәа
амаҵ азиуртә, ихазгьы, ауаа рзгьы ихәарҭаны изихгом.
«Иабаҟоу, аԥсы абаҭоу уи – Аиаша-ҵабырг?» – абри азҵаара
шизықәгылац изықәгылоуп Мсоусҭ. Сизифи Абрыскьыли руахҭа дазхәыцуеит, иара ихатә ԥсҭазарагьы урҭ руахҭа
иадикылоит: «…ахаҳә былгьо акаҵәараҿынӡа иҩазго,
аха еиҭазымпыҵшшан, ибылгьан ҵаҟа изыцәцоз, нас
дырҩагьых изманы икыдлоз…Иааҟәымҵӡакәа абри иаҿӡаз…
Иааҟәымҵӡакәа.
Нас абриоума ауаҩы аԥсҭазаараҿ изаанхо? – иҩныҵҟа
ҭыхьшәашәаауан Мсоусҭ уажәы дахьтәаз» (ад.637).
Ихьӡ нҭкааны иҳәамзаргьы, иҩашьаӡом ара зыӡбахә ҳәоу
Сизиф шиакәу. Мсоусҭи ҳареи ҳанеиԥырҵуаз аминуҭқәа
рзы иара ихдырраҿы Сизифи Абрыскьыли руахҭақәа
еиқәҿырҭуеит:
«…Убрыгь… Абрыскьылгьи ихаҳә ирбылгьоит, – дахоит,
дахоит уи дзыдҿаҳәалоу аџыр шьаҟа, нас аҵыс дазгәаан, аура

199

аҿынаирхоит, ашьаҟагьы еиҭа убриаҟара иныҵашьшьуеит…
Нас дахоит, деиҭахоит – убри даҿуп» (ад.637).
Мсоусҭ наҟ-наҟ дзыниаша ҳаздыррам, аха азаҵәреи иареи еинышәашьа рымам, идыруеит азаҵәра аӡәгьы иааира
шинамҭац.
Ароман «Асду» аҿы Мсоусҭ диеиҳамзар диеиҵамкәа,
аҭыԥ ааникыло, ихадароу аперсонажцәа дыруаӡәкны дыҟоуп
Мзалеи. Мзалеи ихаҿсахьа еиҳагьы аилазаашьа уадаҩ амоуп, уи иԥсҭазарагьы трагедиала иҿахҵәоуп. Иареи ҳареи
ҳанеиқәшәо аамҭазы иарԥысра иасакьаҳәымҭоуп, акры
аныҟаиҵаша, акры аниуша ақәра дҭагылоуп. Ҳаиқәшәоит
акыр шықәса раахыс дахьыҟаз аҵарахьынтә, дгьыл харантәи
иҩныҟа даныхынҳәуа, амҩа дықәны данаауа аамҭазы. Ихыиҵыхәа ҳәа акагьы ҳаздыррам. Аҩымҭаҿы аԥхьа данцәыргоу
инаркны гәамҵрак, еилкаамрак ицәа иалашәаны, ибӷа икыдгыланы ишыҟоу аабоит. Амҩабжара даазгаз адәыӷба длалбаан, адилижансқәа ԥсахуа, иқыҭа, иаҳа дазааигәацыԥхьаӡа
уаанӡа иқәӷәӷәоз, иханы даазгоз иԥсадгьыл абзиабара еиҳаеиҳа иҿыцхон. Аҵыхәтәантәи адилижанс данылбаа нахыс шьапыла иҩны днеиаанӡа изҵысуа ахәыцра жәлақәа,
ахәыцра еилаҩынтқәа, игәалашәарақәа, иибо, иаҳауа цқьа
ҳнаргәылаирԥшуеит ашәҟәыҩҩы. Мзалеи иаразнак интересс даҳкыртә дцәыргоуп. Акыр шықәса инеиԥынкыланы
иԥсадгьыл дацәыхараны, даҟәганы дыҟан. Дахьыҟаз
Урыстәыла шакәу еилкаауп, иԥсадгьыл шыгәхьааигоз ҳәоуп,
уарла-шәарла салам шәыҟәқәак иҩуан акәымзар, арахь иҟоуиану нҭкааны ҳәа акагьы издыррам. Уахьтәи иԥсҭазарагьы
шихигаз ҳәа ароман аҿы конкретла акагьы ҳәам. Маиана лан
Иалса џьара заҵәык излалҳәо ала, Мзалеи 14–15 шықәса иҩны
дыҟамызт (ад.113). Аҵара иҵон, аха уахь дахьыҟаз дызҭаз
закә ҵаразгьы џьара заҵәык иашьцәеи иареи ажәа еимакны,
еиқәгәамҵны иахьеицәажәо иара ииҳәо алоуп ишаадыруа: «…
аӡбара аус сҵон…Исзынамыгӡеит, аха исҵон» (ад. 247).
Мзалеи адгьыл харахь даныҟаз даҳбандаз ҳәа аӡәы
дихьҵәыуо дыҟамызт. Арахь еиҭымк иакәӡам: иаб, иан,
иашьцәа жәларык ыҟоуп, лыԥсаа дырмоуӡац. Аҭынхацәа
шигымгьы, знымзар-зны, уааи, ҳаҷкәын, уааи, ҳашьа,
угәхьааҳгеит, ма ҳбаны уцап ҳәа изынармыцҳаит. Аҵарахьы
дҳашьҭит, аҵарахьы дыҟоуп ахьӡын, аха иуаажәлар

200

дрылкәкәааны, идацқәа ыҵыжәжәаны асҟаамҭа адәахьы
дныжьны дзыҟаз агәыҩбара инаҭон, еилкааны имамызт.
Ара дахьааизгьы, хыхь-хыхьла иеигәырӷьошәа аԥсышәақәак
наиарҳәеит, уимоу аҽыргәаԥреи, ауаа рҿы аҽраԥшреи,
рыграқәа рыхҩареи иашьцылоу иаб Алмеи иашьцәеи, ауаа
еизганы, ачарагьы изыруит. Аха иан гәакьа Ҳауидагьы иара
иаара гәыкала деигәырӷьаны дибом. Мазалеи ачара изырузгьы гьамадан. Уи аҽны, уи ачараҿы ишьапы ахьиргыло
ҳаскьын аауам зуҳәаша ауаҩы хԥара Умар ашәақь еиҵаҵаны
иназиркыз Асҭамыр хәыҷы (уи Хьрыԥс иԥа иоуп) дхысын,
машәырла аишьцәа реиҵбӡа, агәаҟ, амри Бата дишьит. Аха
уи мацарагьы акәым. Ачараура аԥшьызгаз Алма ихаҭа иоуп.
Аԥхьатәи иԥҳәыс лԥацәа (Умари, Уаҭари, Хьрыԥси) азыразымызт. Иара Алма ихаҭагьы Мзалеи иаара деигәырӷьаны
акәӡамызт ачароура зиҭахыз, «макьана иара итәы ишаирго иаргьы агәра хеиҵарц, иԥацәагьы агәра диргарц акәын.
Насгьы… Инаԥшуагьы гәҩбарак рмоур, абриаҟара шықәса
иҟамыз, аиашаз, дара рнапала дахганы ддәықәырҵама ҳәа
ргәы иаанамгарц. Иаргьы игәы алеиҟажарц, иҟалап ихы
ижьарц акәзаргь» (ад.185). Ачара Мзалеи ихьӡ ахын акәымзар,
уиак мацароуп, абжьарак иара уи далахәҵәҟьаны дҟамлаӡеит,
тәымк, хәаԥшҩык диҩызан, «ачараҿ иҟалаҵәҟьоз, иахатәаз
злахәыз даламырхәкәа, нҭыҵ дыннажьуан» (ад.226).
Мзалеи аҵарахьы даныҟаз арахь дзызгәкышаз, изгәкышаз
аӡәгьы дшыҟамызгьы, акыр аамҭа шцозгьы, иԥсадгьыл
ахь мчык ихон. Иԥсадгьыл ахы иханамыршҭыкәа ихы надикыларц ихан даанагеит. Ароман аҿы аԥхьаӡа Мзалеии
ҳареи ҳанеиқәшәо аамҭазы анахьгьы дыҟамкәа, арахгьы
дыҟамкәа амҩа дықәуп. Макьана аԥрышьа цқьа изымҵац,
зымҵәыжәҩақәа ирзымҳацкәа зыҭра ихшәаны икашәаз
аҵыс деиԥшуп Мзалеи. Иԥсадгьыли иареи реибабара,
реиԥыларагьы уамашәа иҟалеит. Амҩангьы дԥыкԥшьҭуоуп
дшаауа. Издыррам, иҩны дахьнеиуагьы иеигәрӷьаны,
рнапқәа рхаханы иԥылауазу, дмааӡандаз рҳәозу. Игәи-игәи
еилаԥшуеит, дыбжьажьоит. Даҽакала, еиҳа еиӷьны иаҳҳәозар,
Мзалеи маха-шьахала жәохә шықәса иԥсадгьыл даҟәганы
дыҟан, аха ихы-иԥсы арахь иҟан. Иаб Алмеи, иашьцәа Умари, Уаҭари иаагылазаргьы маха-шьахала ара иҟан, иналҵны
џьаргьы имцацызт, аха хыла-ԥсыла, доуҳала знымзар-зны
рыԥсадгьыли рыжәлари ирыдҳәаланы иҟамлацызт.

201

Идгьыл ишьапы нықәргылан иҩны днеиаанӡа Мзалеи
уамашәа иибақәашаз дрықәшәеит: ажандармцәа дааныркылан идокументқәа гәарҭеит (мышкы уи аԥхьа апапцәеи
аамысҭцәеи ирзыҵҟьаны иабрагьыз Мсоусҭ иԥшра ихыркаазаап, злаԥш наиқәшәо аӡәырҩы Мсоусҭ иԥшра ихыркаауеит),
уи иаршанхоит ма иаргаз-ҽазуеит. Амҩан ибеит уаанӡа иара
ианидыруаз иҟамыз гәыԥ-гәыԥла еилаҵәаҵәа игылаз, иааилышьны иҟаиҵаз аҩны хәыҷқәа. (Арантәи ашьаҟьасҭақәа
жәытәнатә аахыс изџьынџьыз аԥсуаа зегьы амҳаџьыра ҳәа
иахцаны ианкарца ашьҭахь ара иааганы иқәндырхақәаз
атәымуаа рыҩнқәа ракәзаап). Зназгьы Мзалеи амҩа
дахҟьаз џьишьеит, иара дыҟамижьҭеи идгьыл убри аҟара
иԥсаххеит. Иԥсадгьыл аԥхьатәи анықәԥшылара изнарҵысуа
ахәыцрақәеи игәалашәарақәеи рыла зцәанырра ҵаӷоу,
адырреи, агәбылреи, агәеилыххареи згым аӡәы шиакәу
еилаҳкаауеит. Ихьы-хьыуа игәы иҵхоит, игәхьааганы
дыҟоуп акыр шықәса раахыс аӡәы дызлацәажәоны имаҳац
ибызшәа гәакьа. Ибыз-бызуа, ицаҳә-цаҳәо ддыргәаҭеиуеит,
ҭаха ирҭом зыдгьыл гәакьа иқәрцази уи иааганы иқәндырхаз
атәым-уааи рлахьынҵа. Урҭгьы, егьырҭгьы ашәҟәыҩҩы
ахҵәацәа ҳәа дрышьҭоуп.
Мзалеи ибзианы идыруеит хҵәара бзиа шыҟам. Иара изы
еилкаауп, агәаҟра бааԥс иҭадыргылаз аԥсуа жәлар зхыбааз, изхыркәкәааз, рыԥсҭазарагьы, рыԥсрагьы змардахьаз
рыдгьыл аҽаӡә изы ԥсадгьылра шазымуа, иара зыԥсадгьыл
ырӡны ара иааны иқәлазгьы ԥсадгьыл гәакьа шырмоуа.
Аҩымҭаҿы Мзалеи аԥхьаӡа данаабо инаркны ихәыцра­
қәеи, игәалашәарақәеи, ихымҩаԥгашьақәеи зегьы уаан­
ӡатәи иԥсҭазаратә мҩа иалҵшәоуп. Иҟазшьарбагоуп
дызҵоу исаквоиаж ахьыхьанҭам, аха изеизыҵәаз ихәыц­
рақәа изышьҭымхуа аҟынӡа ихьанҭоуп. Ара дахьааиуа
иагьизгәакьоуп, иагьицәтәымуп. Араҟа ус баша акагьы ҳәаӡам,
зегьы акака ирымааноуп, акака ирызҳәоуп. Араҟа зегь реиҳа
аинтересс рымоуп ибжьажьарақәа, ицәаныррақәа уажәыуажәы иахьеиҭасуа зыхҟьо амзызқәа. Ганкахьала, акыр
аамҭа иԥсадгьыл даҟәганы дахьыҟаз дацәтәымхахьеит,
дацәҟьалахьеит, даҽа ганкахьалагьы, уи арахь ихоит, амхалдыз еиԥш, даднаԥхьалоит, ада ԥсыхәа шимам иеилнаркаауеит. Иԥсадгьыл иага ихашҭзаргьы, наҟ
даныҟаз, дахьыҟаз, уа иԥсадгьылны, далаҵәаны, итәны

202

ҳәа дзыҟамлаӡеит. Аха ара дахьааиуагьы, гәата-бӷата
дгәакьаны дҟалауоу издыррам. Имҩа еилгам.
Иҟалаз уи ауп, Мзалеи диаанӡагьы илахьынҵа изаӡба­
хьа­заарын иԥсҭазаратә мҩа аилымгара, Урыстәылаҟа дан­
дәықәрҵоз дқәыԥшӡан, аха усҟангьы агәыҩбара иоухьан,
издыруамызт «рхы дакәхшан ддәықәрҵоу, ма хара дахьчап ҳәа дрышьҭу, ма ихгьы, ауаагьы ирыхәо акы иҵап ҳәа
ддәықәрҵоу» (ад. 203–204).
Хыхь излаабахьоу ала, Мсоусҭ акыр иҟазшьақәа рыла
Абрыскьыл диеиԥшзар, Мзалеи акыр иҟазшьақәа рылагьы, иԥсҭазаратә мҩалагьы, иҭахашьалагьы Нарҭ Сас­
рыҟәа дызлаугәалаиршәо рацәоуп (ҳаргьы даҽа знык иаҳ­
гәалаҳаршәап ароман аԥхьара ҳахьналагаҵәҟьо, аԥхьатәи
ацәаҳәақәа рҿы Абырскьыл иаԥхьагьы Сасрыҟәа иӡбахә
шҳәоу).
Сасрыҟәа диеиԥшны Мзалеигьы днашԥоуп ҳәа дрыԥхьа­
ӡоит. Даамысҭоуп, аамысҭа ду, ақыҭантәи аҳ Алма Анчаа
диԥоуп ҳәа дыԥхьаӡоуп ауаа рахь, адәныҟа, аха аҵыхәтаән
излеилаҳкаауала, Мзалеи иан Ҳауида Алма хатә ԥҳәысс
дигаанӡа, уи данигоз аламҭалаз анхаҩы Гәаҭас (Мсоусҭи
Гәыӡбеи раб) иҟынтә Мзалеи лцәа далашәахьазаарын (усҟан
Гәаҭас дсолдаҭын, ԥҳәысгьы дааимгацызт). Алма ихаҭагьы
агәҩарақәа шимазгьы, Мзалеи иара дшиԥаҵәҟьамыз издыруамызт. Мзалеи Алма диԥам ҳәа егьырҭ ауаагьы гәҩарас
измақәоу ыҟоуп, иныҵыҩ-ааҵыҩны ирҳәоит маӡа-аргама.
Алма аԥхьатәи иԥҳәыс (уи лыхьӡ џьаргьы иҳәам) илыхшаз лԥацәа Умари, Уаҭари, Хьрыԥси дара-дара еицәнымхо,
еилаҵәаны бзиа еибабо иҟам, аха Мзалеи ҳан дылхымшеит, ари «аԥҳәыс сас» (ус ауп ишылзырҳәо ранԥса Ҳауида)
лоуп дзыхшаз ҳәа ҷыдала дырцәымӷуп, драҭәаршьом. Ран
лакәым, рабгьы дшихымшаз цқьа ирыздыррам, аха уеизгьы имаӡоу цәанырра ҷыдак ирызнарҵысуеит иара иахь
ацәымӷра. (Иаҳгәалаҳаршәап Сасрыҟәа иашьцәагьы иара
иахь ирымоу ацәымӷра, аҭәамшьара хыҵхырҭас, шьаҭас,
ҽыҵгас иаиуз днашԥоуп ҳәа дахьырыԥхьаӡоз шакәу).
Сасрыҟәа иашьцәа реиԥш, Мзалеи иашьцәагьы (еиҳараӡак
Умари, Уаҭари) ҿыҵгак шаароулак еиԥш Мзалеи аҵәы
иларҵоит, дыбзыргоит, адгьыл хара ахьынтәи дгьежьны данааиз аҽны инаркны, ианиаҳауагьы, ианимаҳауагьы

203

рқьышә дықәҵаны, тәымк иеиԥш, наҟ днаскьаганы, дара
рдунеи даламгалакәа, тәамбашақә ихцәажәоит. Урҭ иара
ишизыҟоу дара ҳанрыхцәажәо иҵагьы иаабап. Уажәы араҟа
иазгәаҳҭап, Сасрыҟәа иеиԥш, Мзалеигьы гәаҭалагьы, ламыслагьы, хшыҩлагьы иашьцәа дышреиӷьу. Сасрыҟәа
иашьцәа дшатәарымбозгьы, дара агәаҟреи ауадаҩрақәеи
ианрықәшәалак, дышрыцхраауаз, дара дрыцкламԥшыкәа
иара ианагь агәҭбаара шинирԥшуаз еиԥш, Мзалеи иҭахцәеи
ижәлари ауадаҩра ианақәшәа, асду анлеи, илацәа хбаны
дымтәакәа, имахәҿа еилҳәаны дрыцхраауеит, дҿырԥшыганы
ихы мҩаԥигоит. Асду анауы, уи иаҵамхартә ақәԥараҿы зегь
раԥхьа аинициатива шьҭызхыз, аҳҭынраҿы аҩнқәа асы
рықәхра напы азыркыз Мзалеи иоуп. Мзалеи ишьҭихыз аинициативоуп ажәлар еихьзырԥшыз, ргәы зырӷәӷәаз, аицхыраареи, аидгылареи, агәцареибакреи рахь рхы зырхаз.
Асы анауз Мзалеи иҟаиҵаз, илиршаз мацара акәӡам
аус злоу, ихадароу. Аус злоу, ихадароу уи ихымҩаԥгашьа
ажәлар рҿы иҟанаҵаз аныроуп. Мзалеи ихымҩаԥгашьа
ажәлар ргәы арыӷәӷәеит. Иара идыруеит, амҳаџьыра
налаҵаны, ажәлар уаанӡа ирхыргахьаз агәаҟрақәа раан
«урҭ рҵеицәа раԥхьагылаҩцәа аиқәшәареи, аидгылареи,
ашьҭибахреи шрыгхаз» (ад. 452), идыруеит, аидгылара рымазар, ианакәзаалакгьы рцәыӡқәа акырӡа ишмаҷхо. Асду
анлеи Мзалеи ихымҩаԥгашьа ажәлар аидгыларахь рхы
археит. Аха иара асду лыԥхала аҵыҵра мацараҿгьы даангылар иҭахым. Иара ихаҭара, игәаҭа зеиԥшраҵәҟьоу аилкааразы иҟазшьарбагоуп ас анауы, Чанҭамыр иҩны ианнеиз, ажәлар еимданы ирыцхраарц зҽазызкыз гәыԥҩык
арԥарцәа ихы рықәкны, афырџьан кны ииҳәо аныҳәаҿы:
«Иахьа мчыс иҳамоу иацтәи аҿы иаадырыз ауп…– нациҵеит
Мзалеи. – Асы ашьҭахьгьы аҽакы ааҳадыӷәӷәаларгьы,
уажәшьҭа иарбан ҳзыцәшәо ҳҳәартә ҳҟалароуп. Шәныҳәаз,
арԥарцәа, убри, уажәгьы уашьҭангьы знапы ианыҵәҟьоу
шәа шәоуп!..» (ад. 453).
Мзалеи асду анаузтәи ихымҩаԥгашьа, ижәлар акыр
дырзааигәаны дҟанаҵеит. «Иара асы дныласуа дызҿу зынӡа
иҟаимҵаргьы, акгьы ахырҳәаауамызт. Аха уеизгьы иара
аҽакала дышрыдыркылоз ибахьан, ани адоуҳамч, иара
дызмыртәоз, дара рҟынӡагьы инаӡозар акәхарын» (ад.483).

204

Азнык азы аамысҭцәагьы иргәамԥхеит, дара рмораль злаҟаз ала, Мзалеи ихы лбааигеит ишакәым ала ҳәа
ирыԥхьаӡеит, анхацәагьы иааџьаршьеит арԥарцәа иваргыланы, ауаа асы иаҵамхарц рыцхраара дахьалагаз. Аха дук
мырҵыкәа анхацәа уи иразреи гәык-ԥсык ала дшырзыҟази
еилыркаауа, ибзарӡы рҳәо иалагеит. Абри аганахьала
иҟазшьарбагоуп ауаҩы заҵә, алафҳәаҩ, зыбыз «хны» изҿоу
Ԥыза ииҳәо абарҭ иажәақәа: «…аҳ иԥа Мзалеи абра дааины сааиацәажәеишьҭеи акгьы шысзымдыруаз еилыскааит… Аиаша шәасҳәап, мышкы-ҩымш, саха изҭода,
излеиаҭәасшьарызеи акәымзар, снаидтәаланы сизыӡырҩыр
сҭахын» (ад. 523).
Егьырҭ зегьы ҳарҟәаҵуазаргьы, анцәагьы ауаагьы
игәыгәҭажьны ирымаз, аӡәгьы хьаас имам, ирхашҭхьоу,
алаԥшцәгьа, агызмал ҳәа ирыԥхьаӡо аԥҳәыс заҵә Мыркыцгьы лыԥсы аалылалеит Мзалеи гәыԥҩык арԥарцәа
ицны лыҩны («Зхы матра­ӡа иҟаз уи лқәацә ахы еергьҳәа
асы иаалыҳәҳәон» (ад. 532) инеины лнанырра асы анақәрх,
лыжәзаҵәи лцәыҭәрақәлеи рызхара аԥҳә анлызнарга, лқәацә
абжа мҿыла ианлыздырҭәы, «Уажәшьҭа исыбаргәузеи!» (ад.
533) лҳәо дҟалеит.
Акырӡа зҵазкуа ҭагылазаашьаны иахәаԥштәуп ароман
«Асду» иалоу аперсонажцәа зегь реиҳа Мзалеи ауаа еиликаауа, деилыркаауа дахьыҟалаз. Аамҭа кьаҿ иалагӡаны ижәлари
иареи акыр еигәныҩит, уимоу, акыргьы ихы дақәгәырӷьо,
ихы игәы азҭаны дҟалахьан. Урыстәылантәи, аҵарахьынтә
данаауаз дыхҭакны дызмаз абжьажьарақәеи агәыҩбарақәеи
акыр еимирпхьан, иԥсадгьылгьы ишьапы акуа дыҟан. Мзалеи даныршьыз аламҭалазтәи игәҭахәыцрақәа руак аҿы абас
иҳәоит:
«Аҵыхәтәан сеизыкәкәеит сшеибакәу, игәы иааҭиҳәааит
уи, ара сыԥсадгьыл аҿы. Усынтәи исзаагаз сызбжакгьы,
ара зыԥсы ықәхан иҟаз схәыҷра, сыхбыџра, ақәыԥшра – зегьы еицылеит, хәыҷ-хәыҷла сеизыкәеит. Ауаҩы аҽаџьа­ра
дахьыҟазаалак дша-шаны дыҟоуп,дахьеизыку ,дахьеизыкәкәо,
иԥсадгьыл ишьапы акуа дыҟанаҵ ауп» (ад.606).
Мзалеи егьырҭ ԥыҭҩык аперсонажцәа рыӡбахә ҳанала­
цәажәогьы даҳбараны ҳаҟоуп, иҟазшьа еиуеиԥшым аганқәеи
аҷыларақәеи уаҟагьы ицәырҵуеит. Араҟа иазгәаҳҭақәахьоу

205

рнаҩс, апринциптә ҟазшьа змоу, ихадароуп ҳәа сгәы изаанаго зеиԥш згәаҭақәак рыҟаҵарала иазҳархап. Изакәу уи ауп,
Мзалеи традициала (жәытәла) Сасрыҟәа дызлаиеиԥшқәоу
шыҟоу еиԥш, иара иаамҭазы, дызлоу рҿы (асинхрониаҿы)
иара иеиԥшу, дыздукылаша аӡәы заҵәыкгьы дрымам.
Идукылартә, иааиваҟәылартә иҟоу, доуҳалагьы дызгәцхәу,
дызааигәоу Мсоусҭ заҵәык иоуп. Аха иабаҟоу, Мсоусҭи иареи еиқәшәаны, еигәныҩны, рыжәҩахыр еибыҭаны, рзеиԥш
идеалқәа рзы еицықәԥартә еиԥш аҭагылазаашьа рмоуӡеит.
Мзалеи иԥсадгьыл ишьапы аннықәиргылаз аҽны инаркны лассы-лассы зыӡбахә иаҳауа уи Мсоусҭ баша дизхьуам,
иџьашьахәтәу цәанырра ҷыдак ала уи игәы дыҵхоит, уажәыуажәы уи ихы дҭашәоит, изыхҟьо иаргьы цқьа изымдырӡо.
Мзалеи Мсоусҭ хаҭала дшимбацгьы, иӡбахә злаиаҳауаз
ала, уи изкны иҷыдаз, зыхьӡ ныҭкааны иузымҳәо цәаныррак
изҵысуан: «Ус дахәаԥшуазар, игәаӷ имазар акәын, иахьакә­
заалак уаҳа уаҩы илаԥш иқәмшәо даныӡаарц. Аха заҵа игәаӷ
ааимхәарыз, уи иаҟара изааигәахар зылшо аҽаӡәы дыҟам
ҳәа иаразнак агәра игеит. Абри иаалырҟьан ихы-игәы иҭалаз
ахәыцра иагьџьеишьеит, дагьазыразхеит, игәалаҟазаарагьы
еиӷьнатәит» (ад. 277).
Мзалеи Мсоусҭи аҩыџьагьы хылҵшьҭрала ишеизааи­
гәоу еиԥш (иаҳхаҳмыршҭып ранацәа хаз-хазызаргьы, раб
аӡәы (Гәаҭас) шиакәу), доуҳалагьы еизааигәоуп. Мсоусҭ
иеиԥш, Мзалеигьы ижәлар рлахьынҵеи иԥсадгьыл абзиабареи игәы иҵхоит. Мсоусҭ иеиԥш, Мзалеигьы дзаҵәуп,
наҟ адгьыл харахь даныҟаз акәым, ара иԥсадгьыл аҿы дахьааизгьы. Гәҟычгас ижәлар рыԥхарра ааилсхьан еиԥш ауп
дышҭахаз. Ишьапы ӷәӷәаны ақәыргларҭа џьаргьы имоуӡеит,
наҟ дахьыҟазгьы, ара дахьааизгьы, аԥсҭаазара амҩа
ахьынҳаларҭа џьаргьы имаӡам. Мсоусҭ иеиԥш, Мзалеигьы
ижәлар рлахьынҵеи иԥсадгьыл абзиабареи игәы иҵхоит.
Мсоусҭ иеиԥш, иара дҵараданы, илаԥшҳәаа ҭшәаны дыҟам,
ахжәарагьы илам, уимоу, амцхәгьы ихыркны дцәажәоит,
анхацәагьы рацәажәашьа дақәшәоит, хымҩаԥгашьалагьы
зеиӷьаҭам ауаҩы аамысҭашәа зырҳәо иоуп, ареалтә ԥсҭазара
џьбара изҩыданы дазыҟоуп, ахамаԥагьареи ахамаԥызареи
илам, имч зқәымхауеи дызымиааиуеи идыруеит.
Мзалеи иҟазшьа аҷыдарақәа зегьы еизыркәкәаны ҳры­
хәаԥшуазар, уи хаҿсахьала ашәҟәҩҩы ииҳәарц ииҭаху ахада­

206

ратә идеиа абас еилкаатәуп ҳәа сгәы иаанагоит: Мсоусҭ
иеиԥш, аӷьеҩ ҳәа ихжәаны, иааҭырҟьаны иқәԥарц иалагогьы,
Мзалеи иеиԥш, аамысҭашәала, амаршәа кны иқәԥарц иалагогьы, дара злоу ауаажәларраҿы рымч хом, ихнаҽуеит, рым­
ҵәыжәҩақәа зегьы хнарҟәдаауеит. Аӡәы иага дыбзиазаргьы,
иага дыӷәӷәазаргьы (аҭахызаргьы уи Сасрыҟәа иакәзааит,
ма Абрыскьылгьы иакәзааит), дызлоу, икәша-мыкәша иҟоу,
амчра зку ауаа ҽеимзар, ауаажәларра еилабаахьазар, иаргьы анарха имам ауп иаанаго, ажәлар рзы ихәарҭоу, ибзиоу
акы ҟасҵап ҳәа зхы ҩыҵзырҳәҳәо дахәаҽуеит, дыхнажәоит,
дыхәнажәоит. «Асду» аҿы амчра змоу аперсонажцәа аӡәгьы
дҽеиӡам, иҽеиу, ибзиоу амчра зкым, ажәлар иреиуоу ауаа
роуп.
Мзалеи ихаҿсахьаҿы ихадарақәо ируакны сара избо
убри ауп, иаб Алмеи иашьцәа Умари, Уаҭари, иҭаца Сафиеи (Уаҭар иԥҳәыс) доуҳала ақәӡаара, аныӡаара зыԥшу, моралла ицқьақәам ракәзар, иара изакәызаалак џьара акала
иҽахьимҟьашьыз мацарагьы акырӡа аҵанакуеит. Егьырҭ
мыԥсыкәа адәы иахьықәу уажәшьҭа акагьы аанагаӡом, иара
хаҭала, цәала-жьыла дҭахазаргьы, идоуҳа, ажәлар иԥсаҟьаны
злаԥсара дахьӡаз идоуҳа имҿиозар, иԥсӡом. Уи иуаҩра,
игәыблра, иԥсадгьыли ижәлари рахь имоу абзиабара ҳара
агәыӷрақәа ҳарҭоит. Мзалеи иԥсы цқьоуп, изакәызаалак
дызҟьашьыша шәытарак иным. Ауаа қьиақәа рахь бзиабарала дҭәуп, амч лашьцақәа ныҟәзго ауаа ибаны дынхом, иаб
иакәзаргьы, иашьа иакәзаргьы. Аҵыхәтәан иара залымдарала дҭахазаргьы, доуҳала дызлаз зегьы дышреиӷьыз даанхеит ажәларгьы аԥхьаҩгьы рыхдырраҿы. Ҳахшыҩ цқьа
иазымышьҭыкәа ҳаҩсыр ахәҭам, иҵаулоу асимволтә ҵакгьы
амоуп асду аура ианалагаз актәи амш азы ииз анхаҩы Махә
иԥа хәыҷы Мзалеи ахьихьӡиҵаз.
Алықьса Гогәуа ироман «Асду» иалоу афырхацәа рахьтә
зегь реиҳа ихадоуп, иҵоурақәоуп ҳәа иаҳаԥхьаӡо ҩыџьа
рхаҿсахьақәа ҳанрыхцәажа ашьҭахь, иҵоурам аперсонажцәа
рахь ҳаиасып. Усҟан еиҳагьы иаҳбарҭахоит егьырҭ иҵоуроу
рхаҿсахьақәагьы. Араҟа зегь раԥхьа ирзааҭгылатәуп ақыҭан
аҳас иҟаз, аамысҭа ду Алма Анчааи уи иҭаацәара иалахәқәоуи.
Урҭ иахьа уажәраанӡа аԥсуа литератураҿы иаҳбахьоу, иаадыруа афеодалтә ҭаацәарақәа излареиԥшым рацәоуп.

207

Алма ҳара маҷк аҟара даабахьеит, иӡбахәгьы ҳҳәахьеит
Мсоусҭи иареи реидыслара ҳаналацәажәоз. Уажәы иҵагьы
дааскьаганы дзакәу гәаҳҭап.
Алма иқәрахь днеихьеит. Иԥсҭазаара еихишьаалоит,
дыԥшаргәуа иҩны дыҩноуп. Иҭахы-иҭахым, ддыргәырӷьадыдмыргәырӷьа, игәалашәарақәеи иареи еилыхоит. Иара
иаҳҭынра адәахьала уахәаԥшуазар, ара зегьы бзиоушәа,
аԥсҭазаара ҭәы-иԥха имҩасуашәа иубоит. Ауаџьаҟқәа
агәылҳәаны аҩны ду изгылоуп, аҳҭны уаа имаҵ руеит.
Аха ҩнуҵҟала ара аӡәгьы насыԥ иманы, ихы игәаԥхо, ихы
дақәгәырӷьо дыҟаӡам. Аҳҭынра ччаԥшь цқьа ҩныҩуам, иара
иеиднакыло, еидызкыло ауаа аӡәи-аӡәи уажәы-уажәы, абаҩ
зымҵадыршәыз алақәа реиԥш еихәлаӷыӷуеит. Аӡәи-аӡәи
реизыҟазаашьақәа гәхыршәагоуп. Арҭ, реизыҟазаашьақәа
зеиԥшроу ала, аӡәи-аӡәи ргәы ҭибаго, аԥсҭаазара ргәы
ацԥыҳәо, еибарӷьацо акәымкәа, изынеиҿамԥшуа еиба­
цәымӷуп, уаҩҵас иҟоу (иаҳҳәап Мзалеи Есмеи реиԥш
иҟоу) ауаа рыланагалар, арҭ реизыҟазаашьақәа ирхылҵуа
атмосфера иахәаҽуеит, ари атмосфера уаҩытәыҩса
иааизымычҳартә иҟәкуп.
Мзалеии, аеҭым ҭыԥҳа Есмеи, насгьы зыԥсҭазара трагедиала ишьақхгылаз Ҳауидеи, Батеи алаҳамҵозар, егьырҭ зегьы,
маха-шьахала ишызҩыдоугьы, доуҳала ичмазцәоуп, иеицакуп, еиқәылашьца иҟоуп.
Рдоуҳатә чмазара алҵшьа рымаӡам, изалҵрангьы иҟам.
Дара уаанӡа изышьцылаз ажәытәтәи рҽыргәарԥрақәа макьанагьы адәахьала икармыжьӡац, аха ҩнуҵҟала рыбӷа
икыдгылахьеит бзиарак шырзыԥшым, ашәарагьы рҭатәаны
иҟоуп, ашәареи агәрҩеи рҽеизакны еихәларчны иркуп.
«Аҳҭны зегьы, амҟәл ҩнаҳазшәа, иҩнажьын аизуаамра. Уи
еснагь иҟан, уажәы еиҳахеит ҳәа акәмызт, ԥаса идәылыргон,
рҽахыргон, ихьадыршшон, аԥсцарҭақәа арҭон» (ад.243).
Ажәлар рлахьынҵа, аԥсадгьыл алахьынҵа ҳәа азҵаара дуқәеи
аидеал ҳаракқәеи раакәым, знымзар-зны иааидтәаланы
аҭаацәа ирыгу-ирыбзоу иҟәба-ҟәшәо уаҩҵас иаламцәажәац,
досу хаҭа-хаҭа иахоит. Ус еицәажәарц иааилатәаргьы, рҳәатәы
еиқәшәом, еиқәгәамҵуеит, аӡәи-аӡәи хәыҵибажаауеит, аҵәы
рылеибаҵоит. Ара зегь реиҳа аҳра зуаны иҟоу ауаҩымроуп.
Ауаа гәыразқәа, ауаа еизадақәа ибзиаҵәҟьаны ирдыруеит ари

208

аҳҭынра еибазыркуа гәеизыбылрак шыҟам. Диашоуп Мзалеии лареи реицәажәарақәа руак аан Есма абас анылҳәо: «Абри
аҩны, абри аҳҭынра, ишԥауасҳәари, абахҭа аҵкыс еицәоуп.
Абахҭаҿ досу ма ихароу идыруеит, мамзаргьы ихарамкәа
ихарарҵо. Ара изхароугьы-изхарамгьы зегьы хара рыдуп»
(ад. 547). «Амца алҟьо бааит уи аҳҭынра ҳәа бызҿу!» (ад.580)
– лҳәоит Маиана лани лареи реицәажәарақәа руак аан. Хыс,
еиҳабыс иамоу аамысҭа ду Алма ихаҭа игәҭахәыцрақәа зегьы
излеиҳәо ала, ари аҳҭынра мыжда иацәыӡхьеит аҭынчреи,
араҳаҭреи, агәыблреи (ад. 590).
Иҟалазеи, иргәыҵашәазеи, абас изыҟоузеи арҭ ауаа?
Аҳҭынра ахы Алма анкьеиԥш имч ӷәӷәам, «заҵа дажәы­
цыԥхьаӡа, ишқәыԥшыз иднагалаз аҵыхәтәантәи иԥҳәыс
дыԥҳәыс ҿаны дахьынхоз, иара аиасра, аиаӡаара дахьаҿыз
гәнигон, егьырҭ дызлаҟаз зегьы ирыгхон, иҵыкәкәон. Лара
аҳкәажә лакәзар, зынасыԥ зцымныҟәаз, иаагылазар ҿымҭ уи
згәырҩо ҳәа дыԥхьаӡан» (ад.74).
Алма уаанӡатәи иԥҳәыс илыхшаны иман иԥацәа Уҭари,
Умари, Хьрыԥси. Уажәтәи иԥҳәыс Ҳауида илыхшаз ракәын
Мзалеии Батеи. Уаҭар Аҟәа дынхоит, аҩыжәра дагахьеит,
дыбжьнаххьеит. Уи иԥҳәыс Сафиа лакәзар, зцәаныррақәа
заԥызоу ԥҳәыс хара мхәыцк лоуп. Уаҭари Сафиеи хшара
дрымаӡам. Хьрыԥс дуаҩы чмазаҩуп, аимҳәа бааԥс ихьуеит, иԥҳәыс Селма лакәзар, лхаҵа ичымазара деиҵарӷәӷәа
дамоуп. Умар ԥҳәыс дааимгац, уажәы-уажәы дыҵҟьаԥоит,
игәыжәла цәгьоуп, Умар леишәацәгьа ҳәа ишьҭоуп. Хьрыԥси
Селмеи рԥа заҵә Асҭамыр макьана дхәыҷуп, жәаҩаҟа шықәса
ихыҵуазар акәхап, ихы иааҭашәо аҟаҵара дақәиҭуп, дызбалак ддырқьынҵыҵуеит. Мзалеи иӡбахә ҳара шьҭа ԥыҭк аадыруеит. Бата «ҽыԥныҳәа имаӡамызт – дымрин»» (ад.74).
Аҳҭынраҿы дыҟоуп зҳәа уамшьуа, зуы уамшьуа, зҭәымҭа
иҭагылоу аԥҳәызба еҭым Есма, насгьы аҩымаарҳәаҩ.
Аҳҭынра ахы Алма акыр илшон даныҟаз, цәгьамзар,
бзиа имуцызт, ҵҩа амамызт игәымбылра, имаҳагьара.
Ижәлар агәаҟра ианҭагылаз, иахцаны Ҭырқәтәылаҟа ркацара дацхраауан. Иҷкәынцәа Умаргьы Уаҭаргьы ҟазшьала
раб ицәыхараӡам. Дара рзы аԥсҭаазараҿы иԥшьоу ҳәа акагьы ыҟаӡам. Иҭацәыз адгьыл ԥсылақәа атәым уаа арендла
иахьрырҭаша, аҭаҭын аарыхны, ишырҭишоуп излацәажәо.

209

Амҳаџьыра иамгакәа иаанхақәазгьы ихырҵәаны, арха
дгьылқәа ирықәцаны, аҿаҩақәа рахь акыӡӷқәа ирҿарцалар
рҭахуп. Ажәлар уаҵәтәи рлахьынҵа шԥаҟаларишь ҳәа
иагьазхәыцуам, зажәа акагьы алнамдо Хьрыԥс иоуп знызынла иаарҿазырхьло, «адгьылгьы ыҟоуп, аха аԥсадгьылгьы
ыҟоуп» (ад. 81) зҳәо.
Алма иҷкәынцәа иара изы аӡәгьы игәы разым. Жәла­
рык дышрылатәоугьы, домам-омамха, ихәыцра хәашьқәа,
ирҩаш­ха ихышхыҵәаны, ижәланы, дуаӡа иҩны дыҩнатәоуп.
Аха макьанагьы данышәарц иҭахым шьҭа ифеодалтә епоха
ашьаҭа аҵӡааны ақәӡаара иахьаҿу, 1905 шықәсазтәи ареволиуциа арцыхцыхцәа дрықәӡбоит, аамҭақәа шеиҭасуа
ибаӡом. Алма иҭаацәараҿы зегьы еиҟәыҭхоуп, ихаз-хазуп, агәцареибакра амԥынгьы иқәм. «Иара изы аӡәгьы
дыҟам, ԥацәаҵас ргәы былуа, рхы былуа заҵа иҟамлара,
ҳаб данбаҟамло, ҳхәшҭаара анбаҭбаахари ҳәа иԥшуп, ихтны
ирызҳәом акәымзар…» (ад. 87).
Умари Уаҭари ранԥса Ҳауида аԥҳәыс сас ҳәа илышьҭоуп,
ани аҵарахь иҟаз Мзалеи даар, рыдгьылқәа ихәҭаа рымихыр
ҳәа ишәоит, аха данаа аҿраԥшразы ируҭоиз, аԥсшәа иарҳәеит
имырхаацәакәа, гәра аҵаӡамкәа.
Ас ала арҭ ауаа реизыҟазаашьақәа иаалырҟьаны иҟам­
лаӡеит. Зегьы раԥхьа дыргыланы, уи зегьы зхароу аҳ Алма
ихаҭа иоуп. Зыжәлар агәаҟра ианҭагылалак, урҭ рпара баны
иавымсуаз, убригьы схазы акы алсыршап ҳәа иашьҭаз ауаа
дреиуан Алма. Аҳәынҭқарра дуқәа реидыслара уҳәарыма,
атәым уаа Аԥсны дгьылқәа рнапаҿы иааргарц иахьашьҭаз
уҳәарыма, аҭоурыхтә ӡеибафара џьбара иалахаз аԥсуа жәлар
ахырхарҭа иаша анрыҭатәыз аамҭазы. Алма иԥаҵа далаччо,
ижәлар дырмеигӡаӡакәа иԥсахит, рӷьырак ахыҵны имцар ада
ԥсыхәа рымамкәа рыҟаҵара дацхрааит. Раԥхьа дгыланы ҳара
ҳахьцо шәмаалар ҟалом, ҳанымцагьы ҭахароуп иаҳзыԥшу
ҳәа дықәгылт. Аратәи агаҿа аҟынӡоуп дахьынӡарыцылбааз,
нас иара иҳарҭа-сырҭа ыҟамкәа иҽыҵаирбеит. Ус ҟазҵоз аҳ
ду Михаил Николаи-иԥа аҳамҭақәа (аԥара, адгьыл, ачын­
қәа) рзырхианы ишимаз идыруан. Аԥсуа жәлар амшын
нырцә-аарцә реиҟәшара аӷьырак зыхҟьаз Алма иеиԥш иҟаз
рчарҳәаратә хымҩаԥгашьоуп.
Иажәымҭа данҭагыла, атәым уаа ракәым, иԥацәаҵәҟьа­
гьы дахьырҭахым илыжуа далагеит, азаҵәреи иареи еиҳа-

210

еиҳа еизааигәахоит. Алма ихигахьаз иԥсҭазара иагыз-иабзаз
цқьа дазхәыцуа, хҿыхшьагьы шимам ицәа ианыруа даналагаз иҵыхәтәа ааигәахо ианалага ашьҭахь ауп. Иԥҳәыс Ҳауида
лахь агәыҩбарақәа маҷымкәа ишимазгьы, цәгьам-бзиам
уи лакәын зегь реиҳа изааигәаз. «Егьырҭ зегьы, ус асахьаз
ихыркын акәымзар, еимҵәа иргахьаз акы иеиԥшын – амчрагьы, амалгьы, адгьылгьы, ахааҭарагьы, уи еиԥш акыр нханы
иҟазаргьы» (ад.186).
Алма даныӷәӷәаз иҟаиҵахьаз ацәгьарақәа изеизы­
кәкәаны, изыӷьашкны, жәаҩа ҿык амазаргьы, аҟәык фҩы
зыҩнышәшәо иҩны дыҩнарӷәӷәаны дыркуп, ихы имагә­
хьааха, игәалашәарақәа еиқәаҵәаха, абызкаҭаҳа еиԥш
дызрылымҵуа ихаԥаны иҟоуп. Иҵыхәтәы цәгьоуп, ԥеиԥш
имаӡам. Ҵыхәтәас имоу дышхәыҷыз ауаҩы дзымпыҵаԥсыз,
ааӡара иаша змоуз имаҭа Асҭамыр иоуп. Асҭамыр убасҟак
ддырқьынцыцхьеит, убысҟак дыбжьырххьеит, дара Алмеи, Умари, Уҭари дреицәамхозар, уаҩрак илҵраны дыҟам,
ҩынҩықәра ниҵыргьы.
Цәеи-жьыла дахьажәхьоу мацаара акәым, доуҳалагьы
ақәӡаареи аныӡаареи изыԥшуп Алма, дзықәгылоу адгьыл
иҵабгара иаҿуп. «Уи дажәыцыԥхьаӡа зегьы хьеиршшар
иҭахуп, уи ала, игәнаҳарақәа зегьы изоуижьуа џьишьоит
анцәа» (ад. 286). Уажәы-уажәы Алма игәалашәарақәа ицәа
дҭадырӡыӡаауеит. Ихигахьоу иԥсҭазара, ижәлар рҿаԥхьа ацә­
гьарақәа иҟаиҵахьоу деимырхха дыркуп, иаҩсхьоу аҟ­нытә
иажәра зырҭынчша, игәы зырԥсаҳәаша акы изалԥшаауам.
Игәалашәарақәа ирылҩуеит агәнаҳарақәа иҟаиҵахьоу ҵҩа
змам рқьыбжьы, игәыҭшьаагоу аҵәуабжьқәа. «Зегьы рыԥс­
ҭазараҿы иҟазар акәхап зегьы рзы аҭак аныҟаҵатәу» (ад.
336). Абри ахшыҩҵак цаҳә-цаҳәо, ҭахаа инамҭо ихаҿы иаауеит Алма иажәрахь днаскьацыԥхьаӡа. Уажәшьҭоуп хҿыхшьа
шимам еиликаауа даналагазгьы. Аԥаразы ижәлар џьаҳаным
ианҭеицалоз илацәагьы еихаҟәысуамызт, аԥара дарлашәны
даман, ибла аш хнаҵон. «Ани амшын ихырҵарц ижьаны еизырцартә иҟазҵаз… Уи зныкымкәа, ҩынтәымкәа.
Аагаҿахьы инеиааинӡа зхәыҷы дызцәыӡыз аԥҳәыс… Ргәыла
ԥҳәыс. Асолдаҭ дрызнымкылакәа дрыбжьҟьаны иара иҿы
днаӡеит. «Схәыҷы…Маџьга дысцәыӡит! Усыцхраа, саҳ!..»
Асолдаҭқәа наҟ дрыларцалт: «Дыԥшаа, иԥсы ҭаз, иԥсы

211

ҭанаҵы ухәура дҭазааит, саҳ, иԥсы ҭанаҵы… Лыбжьы мааҩуа
данынаскьарцагьы, уи лылаԥш ашәақь еибагеиԥш ҩынтә роума даԥшааит… «Дыԥшаа, нас иԥсы ҭанаҵы ухәура дҭаҵа…»
Ус шаҟа бжьы, шаҟа лаԥшы…
Уи аԥҳәыс илзыхгомызт, хымԥада, илзыхгомызт, аха
лылаԥш нхеит, иара даԥшаауеит, дахьцалак. Ус даныҟоу мацара акәым, еиҳа иқьаф анҭоу, ма иԥсы ааишьарц аниҭахызгьы»
(ад.338).
Ҳара ҳиашахомызт, ароман атекст иаҳәо ииашаны
еилаҳкааит ҳазҳәомызт Алма инагӡаны ихы дақәӡбоит, уиалагьы иламыс аҿаԥхьа иҽирыцқьарц даҿуп ҳҳәазҭгьы.
Уаҳа умԥсит. Автор ҟазарыла Алма иԥсихологиа ажәпара
ҳагәылагаланы иаҳирбоит. Аинтересс ду рымоуп абри аганахьала, иаҳҳәап, Алма асаркьажә дадгыланы иеидихәыцлақәо.
Ҽнак шьыжьы даагылан, дмаго-маго, аҩазара зхьыкәкәа иҟаз
аасаркьа ду ахьыкҿагылаз днеин днаныԥшылеит. Иара уи
асаркьа, еихәлаҳан иҟаз ихы-иҿы далԥшны, даныҷкәыназтәи
иҿаԥшыларагьы анибалеит. Алма дзакәыҵәҟьоу аилкааразы акырӡа аҵанакуеит уажәы ари асаркьа ианибалаз
даныҷкәыназтәии данҭаҳмадахазтәии ихаҿқәа реимак, рдиалог. Ари адиалог аҟны излаабо ала, Алма иҷкәынразтәи
игәалашәарақәа дшырмышьҭуагьы, ишииааиуагьы, дара
иҽԥишәоит, ииулакгьы хырқьиагак, хҿыхгак изыԥшаауазар
ҳәа. Иҷкәынразтәи исахьа ианаҳәоит, дины данынкашәа
инаркны иааиԥыхьашәоз зегьы еиԥхьыҳәҳәаны, зегь
сара истәуп, изгоит ҳәа дшаҿыз. Иахьа шьҭа ибыргразтәи
исахьатәи илакҭа џьбара ианаҳәоит:
«– Урыцҳаршьар уҭаххеит уажәы, аа, аҭаҳмада, ухы ршьышьыр, угәы ҟарҵар? – абра дидгылоушәа ибжьы иаҳауеит уи.
– Убасеиԥш арыцҳашьара иҭахуп ҳәа аҽаӡәы изы ухәыцхьоу
знымзар-зны, иануааз акәзу, уажәы акәзу?
– Зегьы шыҟоу абоудыруеи, ухы уахыҳәҳәан аӡәы думбацзар? Ауаҩы даныҷкәыну ихы дақәгәӷуеит, – абри ауп зегьы
зыхҟьо.
– Зегьы аҷкәынра иақәрыжьуеит, ухалагь уакәӡам…
Аҷкәынра ламыс ныҟәнамгаӡошәа. Ақьақәа андырхәалак
аҽҵыс ахылҵуама – уаргьы аламыс азы урхәан…рыԥхӡашеи
ршьеи злыжы иҟаз рыдгьылқәа угарц, урҭ жьаны аӡра-аԥсра
амҩа иахьықәуҵаз азы аԥара уоурц. Узааӡахьаз уаажәлар

212

жьаны, иҟаҭәаны, иршәаны зда рымамыз, зыцкгьы умоуӡо
рыԥсадгьыл иалхәдоутәит…Уаҳагьы схы ҿысхуеит ҳәа
уаламгаӡеит. Уаҳа иагьумам уара ахҿыхшьа. Изакәызаалак
акгьы ыӡӡом адунеи аҿы. Баша ирҳәом, абзиа ҟаҵаны аӡы иаҭ,
ацәгьара ҟаҵаны иуҩыҵрак ҳәа. Ацәгьа ҟазҵаз изкажьӡом,
еснагь ишиҩыҵраку ибоит – наҟ иҟоу здыруадаз, уахьгьы
џьаҳаным рхиоуп рҳәоит, аха ара иуа ацәцашьа ыҟаӡам
иухьӡоит, уааԥшаауеит…» (ад. 593).
Ажәлар ракәзар, макьана рыбжьы ҩҭыганы ҿыӷәӷәала
ирызҳәомызт, ирҳәартә ҽеибыҭашьа рмоуцызт акәымзар,
Алма рышәиԥхьыӡ дадыргон. Зыԥсадгьыл цәгьам-бзиам
ара иазынхаз ракәым, амҳаџьыраан иахырцазгьы уи ицә­
гьарақәа рхашҭны ҳәа иҟам. Уи ус шакәу агәра ҳдыргоит
асду анышьҭыҵ, аӡынра ианааӷыҵыс, Аԥсныҟа уцаны
иԥсыз-инхаз, ишыҟоу ҳзеилкаа ҳәа аԥсуа мҳаџьырцәа
Ҭырқәтәылантәи иаарышьҭыз Ешсоу иажәақәа. Уи Аԥсны данааз Манча иишьыз Мзалеи дрымжыцызт. Анчаа Алма иԥа
еиҵбы дыршьит ҳәа Ешсоу ианиарҳәа, иџьеишьеит, абасгьы иҳәеит: «Иара иаакәын ԥсышьа-цәгьа заушаз, уи иахьагьы ихьӡ ҳәаны ишәиуа ауаа рацәаны издыруеит сара уа…»
(ад.629).
Алма Анчаа ихаҿсахьала ашәҟәыҩҩы ииҳәарц ииҭаху аидеиа хада абас ала еилкаатәуп ҳәа сгәы иаанагоит: зыжәлари
зыԥсадгьыли хархәагас мацара ирзыҟоу ауаҩы, мышкы ахы,
мышкы аҵыхәа, изыцәгьахоит, феида изалгом. Азеижәтәи
ашәышықәса аҩбатәи азыбжазы аԥсуа жәлар рӷьырак
хырҵәаны амшын нырцәҟа ркацара зыхҟьаз амзызқәа
рацәоуп. Алықьса Гогәуа ҳзыхцәажәо иҩымҭа «Асду» аҿы,
еиҳараӡакАлмаАнчаа иеиԥш иҟаз афеодалцәа аара рыдҵаноуп
ишыҟаҵоу. Ас еиԥш атенденциа, ҵабыргынгьы, аҭоурых
акыр иашьашәалоуп. Атәым уаа дара рхатәы интерессқәа
рыман, урҭ ахара ирыдугьы еилкаауп, аха аекстремалтә
ҭоурыхтә ситуациа аныҟала, аҭыԥантәи афеодалцәа ажәлар
хыдартәит, рхәыцра кьаҿхеит. Ҳәарас иаҭахузеи, зыԥсадгьыл
зҽаларԥсны иахымҵырц иашьҭаз афеодалцәагьы ыҟан, аха,
Алма Анчаа иеиԥш, ачарҳәаратә хымҩаԥгашьа змақәазгьы
жәпаҩык ҟалеит. Амҳаџьыра аилазаашьа уадаҩ змаз
ҭоурыхтә хҭысын. Ашәҟәыҩҩы имаурҽхәартә иҟақәоу ируакуп уи еизаданы, цәаҳәак, ҩ-цәаҳәак рыла мацара акәымкәа,
усҟан аԥсуа жәлар зҭашәаны иҟаз ауадаҩрақәа ганрацәала

213

иахьааирԥшуа. Ароман аҿы еиуеиԥшым аконтекстқәа
рҿы, хынҩажәантә инареиҳаны амҳаџьыра аӡбахә ҳәоуп,
еиуеиԥшым ауаа ирҳәоит, еиуеиԥшымкәа иалацәажәоит.
Ажәлар ирыдгыланы ицәажәо зегьы иеилкааны ирымоуп Алма Анчааи, уи иԥацәа Умари Уаҭари реиԥш иҟоу амч
рыҭара шҵарбгагоу. Ажәлар ишакәзаалакгьы аизакра, аидгылара рҭахуп, ихәарҭоу, дара гәцаразкыша, адыррагьы змоу,
еидызкылаша, зажәеи зуси акыр ԥнаҟо аԥызацәагьы рымазароуп. Ус анакәымха, ижәларны изыҟалом – абри Алықьса
Гогәуа ироман иагәылганы игоу аидеиа хадақәа ируакуп.
«Асду» аҿы ауаатәыҩсеи аԥсабареи реизыҟазаашьақәа
иҷыдоу аҵаки аидеиеи рнырԥшны иҟаҵоуп. Ароман
иагәлҳәҳәо иҟоуп аԥсабареи ауааи реизакра аидеиа.
Ишдыру еиԥш, Аԥсны аҳауа ҟәмшәышәуп, уеизгьы-уеизгьы ашоура бааԥсгьы аздыррам, ахьҭа бааԥсгьы аздыррам. Жәытә-натә аахысгьы аԥсуаа зқәынхо рыдгьыл, изланхо аԥсабара гәаҟра дук рзаанамгац. Иаҳҳәап, ажәлар
ирыздыррам (абиблиатә легенда аӡбахә ҳамҳәозар) Аԥсны
ӡхыҵра дук ҟалахьеит ма дгьылҵысра бааԥсык ҟалахьеит
ҳәа аамҭакы, аҵан ирызку амиф аӡбахә ҳамҳәозар, асдугьы аухьеит ҳәа рылаԥш ахьынаӡоз ҭоурыхтә аамҭак рыздыррамызт. Аԥсуаа ҭоурыхла ирхыргахьоу ргәаҟрақәа зегьы асоциалтә еиҿыхарақәа ракәын еиҳараӡак изыхҟьоз.
Даҽакала иаҳҳәозар, асоциалтә цәырҵрақәа ракәын аԥсуаа
ӷацәас ирымаз акәымзар, аԥсабареи дареи еиӷара бааԥс рыбжьамызт. Убас ишыҟаз, ишымгәыӷӡоз, иаалырҟьаноуп 1911
шықәсазы асду шауз.
Хыхь ишазгәаҳҭахьоу ала, асду алеира ажәлар иԥышәага
дуны ирзыҟалеит, аџьабаа ду днарбеит. Аха уамашәа иубаша,
иџьоушьаша, уи иахааныз ауаа ргәалашәарҿы трагедиатә
хҭыск еиԥш ирыԥхьаӡаӡом, уимоу, шамахамзар, гәрӷьаратә
хҭыск еиԥш ауп ишыргәаладыршәо. Избан? Иарабаи, ареалтә
ԥсҭазараҿы, ажәлаар рыхдырраҿы абас изыҟалазеи? Алықьса
Гогәуа иҩымҭаҿы ари азҵаара аҭак ҟаҵоуп иҵаулоу, акырӡа
зҵазкуа аидеиа аҵдыррааны. Сиашазар, уи сара ишеилыскаауа абас ауп.
Ажәлар уаанӡа изықәшәалоз иарбан гәаҟразаалакгьы акы
иеиднакыло ҳәа иҟамлаӡеит. Ианакәызаалакгьы еиҟәызшоз,
изыԥсаҟьоз, еиҟәзҭхоз, рымчқәа зырмаҷуаз агәаҟрақәа
ракәын изықәшәоз. Жәытә-натә аахысгьы Аԥсны иаг-

214

мыз атәымтәылатә қәлаҩцәагьы, аҩнуҵҟатәи асоциалтә
ӷацәагьы ажәлар рымчқәа рыԥсаҟьаракәын изышьҭаз. Аԥсуа
жәлар зегь реиҳа еиҩызшаз ҭоурыхтә хҭыс хырзаманны
ирзыҟалеит амҳаџьыра. Уи ҭоурыхла иаадырқәо даҽакы
еиԥшымкәа ҳажәлар рҟар хнаҽит, аҩа ркыргьы иԥҵәо,
аӡа ркыргьы иԥҵәо аҟынӡа инанагеит, рзеиԥш гәаалаҟара
арҵысит, традициала афырхаҵаратә шьа ирылазгьы рылнашьаама уҳәо аҟынӡа инанагеит. Асду акәзар, ссирны
излаҟаалаз уи ауп, иага аџьабаа днарбазаргьы, азнык азы
иаршәазаргьы, еиҟәнамшаӡеит, рымчқәа амԥсаҟьаӡеит, иеиднакылеит, рхы-ргәы аҿы инеиртә, рцәа-ржьы иалалартә
иднардырит еидгылар амч ду шрымаз, аидгыларада ԥсы­
хәа шрымам идеилнаркааит обиективла, аилибакаареи,
агәцареибакреи, агәазеибылреи рахь рхы археит. Ауаҩы
аԥсабара далиааит, аԥсабара даԥоуп. Аԥсабаратә цәырҵрақәа
иага иџьбаразаргьы, урҭ рмаршәа кны рымаҵ изур, ауаҩы
изеицәоу акагьы ҟарҵалом, ауаҩы дрыҵадырӡуам, данырхуам. Ажә ашьапы аҳәыс ашьуам шырҳәо еиԥш, ауаҩы дызгашаа иара имыӡбозар, иара дықәзхыша акагьы изыҟанаҵом
аԥсабаара.
Сгәы излаанаго ала, абра иҳәоу ахшыҩҵакқәа ароман «Асду» иаҳәарц иаҭаху аидеиақәа иреиуоуп. Убри
аҟнытә абарҭ ахшыҩҵакқәа ианагь иааиԥмырҟьаӡакәа
дрызхәыцлароуп «Асду» иаԥхьо дарбанзаалакгьы.
«Асду» аҿы амш аҽшеиҭанакуа, аҽшаԥсахуа аӡбахә иа­
неи­ҵаха хынҩажәи жәабантә инареиҳаны, анс акәу, арс
акәу, иҳәоуп. Урҭ аҭыԥқәа зегьы акакала иагәылҩааны,
еиҿырԥшны, иахьҳәоу, ишҳәоу, изҳәо, ишырҳәо, изырҳәо
цқьа лымкаала, ҷыдала уаҩы иҭиҵаарц даалагар, ишаанагара иҟоу шәҟәык рзикыртә иҟоуп.
Ароман аҿы иреиӷьӡоу аҭыԥқәа иреиуоуп ҳәа сгәы иаанагоит асду алеира ианалагаз аԥхьатәи ашьыжь азы анхацәа
аби аԥеи Базалеи Бадреи рхымҩаԥгашьа, урҭ зызхәыцқәо,
рцәажәашьақәа ртәы зҳәо адаҟьақәа.
Иааидкыланы Базала ихаҿсахьа еизыркәкәаны зеиԥшла
ҳызхәыцуазар, уи дара иоригиналу акоуп, алитератураҿы
иаҿурԥшыша даҽакы аԥшаара уадаҩуп. Ианамуӡах Базала
ихаҿсахьа аҟазшьақәа рыла иазааигәоу, маҷк иадамзаргьы
иугәаланаршәо иара Алықьса Гогәуа егьырҭ иҩымҭақәа рҿы
уа­ҩы иԥшаар алшоит. Убас, сара сгәы излаанаго ала, Базала ау-

215

сура бзиа ишибо, уи ԥсыс иаххьихоу, уи иусура гьамас, хаарас
иаҵоу рыла Алықьса Гогәуа иповест «Мшәагә хәыҷи Мшәагә
дуи» иалоу аперсонаж Қьауқьас ихаҿсахьа угәаланаршәоит.
Базала иеиԥш, Қьауқьаасагьы дыхӡырымгоуп, аизарақәа,
ладеи-ҩадеи аныҟәарақәа, аҳал-ҳалра дрышьҭам, аԥсҭаазара
аҵакы хада аусураҿы, аџьаҿы ауп иахьибо.
Базала иԥҳәыс Кьаса лакәзар, иауны ишьҭаз асы анылба,
азнык азы лгәы нҭыԥсаазаргьы, лхаҵеи лыҷкәыни ргәалаҟа­
ра шыбзиаз анеилылкаа, иаразнак лшәарагьы налыхҟьеит,
лыԥсгьы схәылжәлақәа ирықәшәмыжьын ҳәа лхаҵеи
лыҷкәыни нарықәҿылҭит. Аџьанхаҩыжәлар ҵҩа змам роптимизм алыжуеит Базалеи Бадреи акыр еилаҩахьаз араҵла
ду анԥырҟа, дара аӷәы бзиа алҵуеит ҳәа иазыԥхьаӡаны
атәӷәы бзиақәеи ашьапы ашшареи иаламкьыскәа маҭәахәыс
иахьынрыжьыз. Дара асы ҩамгылах ишьҭоу макьанагьы алеира иаҟәыҵырц згәы иҭам, иацәшәаӡом, уи ацәшәаха рымам,
уаха-саха ҳәа «амаҵ» руеит, уи ӡыҭны ианцалак, ааԥынра
анаалак, иҟарҵаша рынхарагьы иазхәыцуеит.
Излаабо ала, Базала иҭаацәараҿы зегьы хыхәацәоуп (иԥ­
ҳәыс Кьаса, иԥа Бадра, егьи иԥа арахә дрыцуп, аԥсҭа дыҟоуп,
Маныхә ихьӡуп), аха уи мацарагьы акәым аус злоу. Дара
уаа разқәоуп, ауаҩы ирыцҳашьара рылоуп. Аби аԥеи Базалеи, Бадреи еидгыланы аус ахьеицыруа ргәы еибарӷәӷәоит,
ргәы ҭибагоит. Асоура ианалагаз аҽны инаркны Базалагьы
Бадрагьы рхы иахьахәо анаҩсгьы, еицклаԥшра ҟамҵакәа,
тәамҩахә ҟамҵакәа зылшара маҷқәоу егьырҭ ргәылацәа
ирыцхраауеит.
Аҳҭныуаа ракәзар, урҭ реиҳараҩык аԥсҭаазара ҭак­
ԥхықәра­да иалахәмаруашәа иааргон. Аха асы анауы
на­хыс ргәалаҟара даҽа хырхарҭак аиуеит. Азнык азы
иаацә­шәазаргьы, иардысзаргьы, иаргачамкзаргьы, нас
изҩы­доу алафҳәарахь иахьиасуа ҟазшьарбагоуп. Асду, леины ауадаҩра иҭанаргылеит ҳәа агәрҩа рҽарымҭеит. Уи
асду изҭанаргылаз ауадаҩра дара алафҳәара аҿадыргылеит.
Мзалеи дрылагьежьны, Есма дицырхырааны, ианирҿыха,
аҩны асы ақәхраҿгьы, уи анаҩсгьы иваӷӷа иааидгылеит.
Ажәлар рхаҭарнакцәа аӡәгьы иҽимҵәахит, аҟыу-ҵәуара
рҽарымҭеит. Уимоу, аӡәгьы аӷара дахашшаауа дубом.
Зынӡа даҽакхеит лафшақә Мышьҭабзиа-ԥҳацәа ҳәа
изышьҭоу аиҳәшьцәа Чахәснеи Шьахәснеи асы алеира

216

ишаԥылаз. Арҭ аиҳәшьцәа «Асду» аҿы роль дук, ҭыԥ дук ааныркыло иҟаӡам, епизодлоуп ишцәыргоу. Убас шакәугьы,
урҭ рыӡбахә азааҭгылара ахәҭоуп, аинтерессгьы рыҵаны
ицәыргоуп ҳәа сгәы иаанагоит. Аиҳәшьцәа Мышьҭабзиаԥҳацәа ароман алагамҭаҿы ус ҳнархьыԥшны иаабахьан
аҟароуп. Уаҟа сахьаркыратә функциа дук рыманы иҟаӡам,
инамҩатәшәоуп рыӡбахә шҳәоу. Аха акы уеизгьы еилкаауп: дара лафҳәацәоуп. «Даара зхы иақәымгәӷуаз, зыбз хны
изҿамыз рыда аӡәгьы рымԥан дықәломызт» (ад.16). Уи
ашьҭахь Мышьҭабзиа-ԥҳацәа автор, ихашҭызшәа, асду алеира иалагаанӡагьы џьаргьы рыӡбахә цәыригаӡом, асоура ианалага ашьҭахьгьы даҟьақәак роуп дара ирықәрӡу.
Хыхь-хыхьла мацара уахәаԥшуазар, арҭ аиҳәшьцәа
лафҳәарала мацара зыԥсҭазара зхызго, аԥсҭаазара мариала иазыҟоу, рацәакгьы алзымхуа, рацәакгьы азҭарц зҭахым
џьоук роуп. Аха уи хыхь-хыхьла ирныԥшуа рҟазшьақәа
иҳаздырҵысуа гәаанагароуп, Автор џьаргьы ихтны
имҳәозаргьы, иҩашьаӡом арҭ зыԥсҭазара шьақәымгылаз,
зразҟы зцымныҟәаз џьоукы шракәу. Ирыхьыз, изыниаз,
изынԥаз конкретла иҳазыруам. Иаадыруа ишызаҵәқәоу,
рхала рыҩны ишыҩноу ауп. Џьара иҳәоуп Шьахәсна лгәы
шцәымсахахьоу (ад. 455). Автор ус аниҳәа, уи ҳзырханы
ҳара, аԥхьаҩцәа, алкаа ҟаҳҵароуп уи лгәы цәымсазтәыз
бзиарак шакәым, конкретла иҳәамзаргьы, агәаҟрақәа
дышрықәшәахьоу ҩашьаӡом. Аха аиҳәшьцәа Чахәснеи
Шьахәснеи изаҵәха рқәаҵа иахьыҵатәоу лаӷырӡыла
рҽыркәабаӡом, рынасыԥдара лафла ихырҩоит, цәгьагьы бзиагьы алаф алырхуашәа иҟоуп рҿара, рыԥҳәызбара акыр ишынахысхьоугьы.
Чахәснеи Шьахәснеи асы шауз анырбаа, егьырҭ аӡәырҩы
реиԥш, имшәаӡеит. Иҟалалакгьы ҟалааит, ҳазгалакгьы акы
ҳагааит, ҳаҟазаргьы иаабозеи ҳәа ргәы иаанагеит азнык
азы, аха дук мырҵыкәа еиҭах рлафҳәарахь, абжьааԥнытәи
«рзанааҭ» ахь ииасит. Абжьаҩашьа-хабжьаҟьала ҳәа лафшақә
(уи ихьӡыҵәҟьа Чанҭала ауп) изырҳәалои дареи реиниарала
азаҵәра рԥырырцарц иаҿуп. Цқьа ҳазхәыцны, игәцаракны
ҳаԥхьазар, иҩашьаӡом Мышьҭабзиа-ԥҳацәа рлафҳәара функциас иамоу аҷыдара. Дара рлафҳәара агәрӷьареи ақьафи
ирхылҵуа акы акәӡам. Лафҳәарала дара ргәы рҟычуеит,
уи рҽаларыжьжьоит, гәхаршҭыгас, гәрҩа хәаҽыгас иры-

217

моуп. Асду алеира ианалагаз аҽны еиқәҿыҭны аԥа дуоуит ҳәа зарҳәаз Махә (ауха уи иҩны дыҟамызт, Алма Анчаа
иаҳҭынраҿы дыҟан) иҩызцәа ихырҳәаауа алафқәа инарыгӡо
афункциа иеиԥшӡам. Ари аҵыхәтәантәи зынӡа даҽакӡоуп,
Махә иҩызцәеи иареи еибырҳәо алафқәа инарыгӡо афункциа,
шьаҭас ирымоу гәнқьраӡам. Гәрҩа хҽыгаӡам, ауаҩытәыҩса
иира иацу ҵҩа змам гәрӷьароуп. Чахәснеи Шьахәснеи
раԥхьатәи рыԥсҭазара «аԥсҭҳәа гәаҩа иаҩызазҭгьы» (ад.456),
асду алеира ианалагаз аҽны Махә аԥа дахьиоуз гәӷырҭа
дуӡӡаны, лашарбаганы, ҵәҩанмырӡганы изыҟалеит.
Асду алеира иахьалагаз зынӡа даҽакала идикылеит, иҷы­
доу ацәаныррақәеи ахәыцрақәеи изнарҵысит ауаҩызаҵә
Ԥыза. Ԥыза асоура инарҵауланы, иаҳҳәар ҟалозар, ихатә
философиала дазхәыцуеит. Уи дызлахәаԥшуала, аԥсабара
иҟанаҵо зегьы иашоуп, еснагь икашьшьы изыҟалом, акы
агәоит, акы аҽеиҭанакуеит. Ԥыза иара итәала, ихшыҩи идыреи ахьынӡанаӡо ала, аԥсабаратә цәырҵреи ауаажәларратә
цәырҵрақәеи еиҿирԥшуеит, ауаажәларраҿы, аҭоурых аҿ­
гьы иаҭаху ауп иҟало: «Иаҳҳәап, ҳара аԥсуаа, аамҭала – еснагь акәымкәа Мықә ҳаизон, Ҵҟыбын ҳаизон, Лыхны
ҳаизон, Цандрыԥшь ҳаизон - уи шԥаҟалоз? Иаҭахын – ада
ԥсыхәа амамкәа. Аԥсабарагьы убас акәхап, акы агәоит, акы
аҽеиҿнакаауеит…ақәа, асы иауаз азымхоижьҭеи акрааҵуазар
акәхарын, агәы кыдбо ианалага, иалнаршеит. Амала,
ижәдыруазар, аԥсабара иазеиӷьны иҟанаҵо, ианакәызаалак
уаҩгьы изеицәам. Уи ҳәарада, уҽыбӷоумҵар, аԥан узымдыруа аӡы уҭалан уҽоумыргар…» (ад. 524),
Алықьса Гогәуа аконтрастқәа рыҟаҵара бзиа ибоит. Уи
идыруеит аконстрастқәа рыҟаҵара асахьаркыратә еффект
шалҵуа. Убас аконтраст ҟанаҵо, ҳшымгәыӷуа иҿыцу акы
ҳанаҳәо иҟоуп ҭаацәара змам, хшара дызмам, ауаҩызаҵә
Ԥыза ҳшынаиаҩслакҵәҟьа, автор ҳиманы хшара гәарҭак
еиҵаҩҩы измоу, аџьџьаҳәа ирылатәоу, аха малла иӷару ажьи
Уарқәа иԥа Уасили ҳареи ҳахьеиқәиршәо. Асы илеиз ажьи
Уасил ихшареи иареи ргәы арҿыцит, агәацԥыҳәара рнаҭеит,
акаҩҳәа ашәа ҳәо, еибаргәырӷьо еилатәоуп. Асы ӡыҭны ианцалак ашьҭахь ааԥынра бзиахар ҳәа дгәыӷуеит.
Уасил аԥсҭаазара изҩыданы дазыҟоуп, амал имаӡам, аха
иӷара хьаасгьы икым. Хшара гәарҭак дахьрылатәоу аҵкыс

218

еиҳау малс иҟоузеи ҳәа иԥхьаӡоит. Уасил инапы ҟазоуп,
иҟаиҵо ҵоуроуп, ауаа дырныҳәоит. Иаҳгәалаҳаршәап асы
ауаанӡагьы уи иҟаҵамҭа аиха Базала дшеигәырӷьо, уи азы
дшиныҳәо: «– Анцәа дырӷьаца уи ажьи Уасил, импыҵыҵуа
зегьы шԥаҟоу! Дзакәзеи, дзеиш уаҩузеи, дзеиԥш ҟазоузеи!..»
(ад. 349). Базала ари аихала аус аниуа даҽа зныхгьы Уасил дигәалаиршәоит дныҳәа-ныԥхьо: «Аԥсабараҿ иҟамло
иҟоузеи, ааигәахәт Базала. Еихала ашьапы иадҷабланы
иҟаз амаҷқәа адԥиҟалан, ахьаца кьача иарбаны иеиха
аҿынаирхеит. Ахьаца махәажә-шьахәажә акәаш иаҩызан,
аха иеиха ҩалашьшьит. Инапала дгәырӷьааит уи ажьи, игәы
иааҭиҳәааит» (ад. 352).
Знапы ҟазоу ажьи Уасили аџьа бзиа избо, уи гәрӷьараси,
ԥсҭазараси, насыԥси изыԥхьаӡо анхаҩы бырг Базалеи ас
еиԥш реигәныҩра акырӡа аҵанакуеит. Урҭ рхырҿсахьақәа
рыла, реигәныҩрала автор ииҳәарц ииҭаху абас иеилкаатәуп
ҳәа сгәы иаанагоит: знапы ҟазоу, зус ламысцқьала иазыҟоу
ажьи Уасили тәамҩахә ҟамҵакәа аџьаус иаҵоу анхаҩы Базалеи роуп аԥсҭаазара аҵакы аманы, иԥшӡаны иҟазҵо, урҭ
роуп ԥсыс иахоу, аҳаҭыргьы иаԥсоу, абас иҟоу, зусгьы здыруа, зҭыԥгьы здыруа, аламыси ақьиареигьы злоу ауаа рыла
ишьақәгылазар ауп ауаажәларра. Усҟан аԥсабаратә цәырҵра
џьбарақәагьы, аҭахызаргьы асду леизааит, ажәлар рзықәхуа
иҟалом, аԥсабареи дареи еиӷацәахаӡом.
Базалеи Уасили ҟазшьала акыр дырзааигәоуп Хәыц. Уи
ихы дахьӡартә дыҟоуп, иҷкәынцәа Мзалеи напхгара зиҭо
ахеидкыла иалоуп, есымша тәамҩахә ҟамҵакәа, ауаа асы
иаҵамхарц ацхыраара рырҭоит. Хәыц ихаҭа ихәыцрақәа
ҷыдарас ирымоу уи ауп, аҭагылазаашьақәа ԥсахшьак,
еиҭакшьак рымоуп ҳәа дыҟаӡам. «Уеизгьы иҟалаша ҟалоит…
Ухаҵоуп, иахьа узынкылозар маҷк иадамзаргьы. Аԥсҭазаара
ӡиасуп, ауаҩы убри аӡиас иалоу диҩызоуп» (ад. 531), – иҳәоит
иара.
Асду алеира ишазыҟоу ҳәа ара зыӡбахә ҳҳәаз ажәлар
рхаҭарнакцәа аӡәык-ҩыџьак роуп. Урҭ дасу аҷыдарақәа рымазаргьы, ирзеиԥшу, еидызкыло аҟазшьарбагақәагьы рнаабаалоит. Урҭ рыбжьы, урҭ рхәыцрақәа, рхымҩаԥгашьақәа
полифониатәуп, ажәлар рзеиԥш гәеисра ашьҭыбжь
иахылҩуеит.

219

Зынӡа идаҽакуп, иаарҳәны, икьаҳәны, иеицаҟьаны иҟоуп
Ҭақьала ихымҩаԥгашьа, уи асду алеира дшазыҟоу.
Ҭақьала абри асы иаузгьы феидак алигарц даҿуп, ауаа
еизадақәа имаҵ дируеит. Ауаа аӡәи-аӡәи, еицклаԥшра
ҟамҵакәа, имеицхыраар ада ԥсыхәа рымамкәа ианыҟала,
асду анлеи ашьҭахьгьы, иара иқәыџьмаратә ԥсихологиа
аҽамԥсахӡеит, аҽеиҭанамкӡеит. Даҽа џьоукы ракәым,
иаҳәшьа гәакьаҵәҟьагьы деизаданы дылзыҟам. Иалса лашьа гәакьа дыцәгьоуп лҳәаар лҭахым, лҿы лықәшаҳаҭхом,
аха лыԥҳа Маиана илдыруеит ланшьа Ҭақьала дзакәу.
Ҭақьала ихатәы интерессқәа алаихьчарц, иалаирӷәӷәарц азоуп иаҳәшьаԥҳа Маиана лаб иқәлоу, зегьрыла илыцәтәыму
Умар Анчаа дизиҳәарц дзашьҭоу. Аха лара Маиана Ҭақьала
иҳәатәы дацныҟәо ҳәа дыҟаӡам, дызҿынҵәааны бзиа илбо
Мсоусҭ иоуп.
Зынӡа даҽакала даарԥшуп зықәрахь инеихьоу аԥҳәыс заҵә
Мыркыц. Уи асду алеира дшазыҟоугьы хазуп. Ароман аҿы
Мыркыц лыӡбахә зҳәо ацәаҳәақәа, иреиӷьӡоу аҭыԥқәа иреиуоуп. Гәаҟрақәас дзықәшәахьоу зегьы конкретла иҳаздыруам,
аха ауаҩытәыҩса игәы ҭнашьаартә агәмбылџьбараӡа иакә­
заргьы, дрыцҳааишьартә дыҟоуп.
Мыркыц лхаҿсахьа аибыҭараҿы ианыԥшуеит аидеиа дук.
Уи иара ианагь ауаҩы дызлаҟоу ацәгьарақәа раасҭа абзиақәа
рыԥшаара дахьашьҭоу ауп. Мыркыц лхаҿсахьа мацара акәым,
уимоу, «Асду» шеибгоугьы, Алықьса Гогәа ирҿамҭақәа зегьы
ааидкыланы зеиԥшла ҳрыхәаԥшуазар, ирнаҳбаалоит зеиԥш
идеиак, зеиԥш концепциак: ауаа рыгхақәа, рыцәгьақәа,
рыгмыграқәа иага ихтны, иҵарны иҳәзаргьы, излаҟоу
абзиақәа рыԥшаара аԥхьаҟа ииаганы, ауаҩы иҿы ацәгьа
аҵкыс абзиа алкаара аконцепциа, уи аидеиа.
Насгьы ара Мыркыц лхаҿсахьа ианырԥшны иаҳгәала­
ҳаршәап Аҵаҳәа иӡбахә. Цәгьамзар бзиа ҟазымҵо, аха
амаалықь цәа зхарԥаны, зыцәгьарақәа хәыҵазыҳәҳәарц
иаҿу, иҭазыҳәҳәо ихызҩо Аҵаҳәа ауаа ҳаҭыр иқәырҵоит
деилымкааӡакәа, хыхь-хыхьла уи аӡәгьы диқәӡбаӡом, аӡәгьы
диҿагылаӡом. Аӡәы заҵәык уи дызцәымӷу Мсоусҭ иоуп.
Егьырҭ ма дрыздырӡм, ма ҽырдагәа ҟарҵоит. Абни ҩнуҵҟаала
изакәызаалак цәгьарак иалаҟам, цәгьарак ҟазымҵац аԥҳәыс
гәаҟ Мыркыц лоуп илааԥшықәрҵо. Сгәы излаанаго ала, Мыр-

220

кыц лхаҿсахьа аԥҵарала автор ииҳәарц ииҭаху ируаку абри
ауп: ас еиԥш азалымдарақәа ҟамлароуп ауаа рыбжьара, еилибакаалароуп, игәцареибаклароуп.
Иналк-ҩалкны акәзаргьы, анхацәа рхаҭарнакцәа асду
ишазыҟаз, уи анлеи дасу рхы шымҩаԥыргоз азгәаҳҭеит.
Малла аамысҭцәа аӡәырҩы ираԥызгоз, еснагь аамысҭцәа
ҽыхьшьырҭас измаз Ҭақьалеи уи изеиԥшрақәоуи рыӡбахә
ҳамҳәозар, шамахамзар, егьырҭ зегьы асду разыҟазаашьа
егьа еиуеиԥшымзаргьы, аӡәи-аӡәи реицхыраарахь рхы дырхеит. Мышқәак рыла ажәлар асду иашьцылт, иахьеиланацалаз обиективла еиҳагьы ирзеиӷьызшәа иҟалеит. Амҳаџьыра
ажәлар еиҩнашазар, асду еиднакылеит. Уаанӡа идысны
иҟаз, «иҳәынҷаз адақәа ариашан, иццакуан ажәлар ргәы
ҭазҵоз, ршьамхы ҭазҵоз еигәныҩны, иакны иҟазҵоз амч,
адоуҳа» (ад.578). Даҽакала иаҳҳәозар, ахҵәара-ахыԥсаара
згәы ҭанашьхьаз ажәлар амч ҿыцқәа рхы иадырбало,
аиҭеирахь мчык рыхо иалагеит. Иҿыцыз акы рыҵгәон. Уи
ҳара иахьӡаҳҵар ҟалоит Аидгылара. Баша иҳәаӡам аавтортә
хьаҵрақәа руак аҿы: «Убас уахгьы-ҽынгьы ргәы рҽанны,
рыцәа иагырха, ртәа иагырха, аԥсабареи дареи бӷарҵахьы
еибакны иахьааиуаз, еиҳа-еиҳа рхы ргәы азҭалон» (ад.520).
Уажәшьҭа аҳҭынраҿы иҟоу ҳахәаԥшып. Ишԥазыҟоу Алма
Анчааи уи иҵакыреи асду?
Араҟа заанаҵгьы иҳәатәуп урҭ аӡынра ахьыӷәӷәахаз, асду
ахьлеиз «ишамбжьаз», изакәызаалак џьара акала рҟазшьа
хадақәа шазымԥсахыз. Асдуи дареи реизыҟазаашьа атәы
аҩымҭа атекст иаҳәо зегьыҵәҟьа ракәымзаргьы еиҳа уаҩ
илаԥш иҵашәақәо зеиԥшроу гәаҳҭап.
Аҳҭынраҿы зегь раԥхьа уаҩҵас асду алеира иаԥылаз
Мзалеи заҵәык иоуп. Асду алеира ишалагаз уи иоуп зегь
раԥхьа игәазҭаз, амаҵ аурагьы иалагаз. Аҳҭынра иеиуоу егьырҭ аӡәгьы ари аԥсабаратә цәырҵра ду аӡбахә
иҳәаӡомызт. Ауаа рзы, арахә рзы, адгьыл азы ишԥаҟалари
ҳәа иахымцәажәаӡеит, дара уи иаҵанамкӡошәа. Мзалеигьы
идыруан иаби иашьцәеи. Ус баша, традициала рнапаҿы иҟаз,
ирхьыԥшны анхацәа рҿы ишымчыдаз, рыҽшдыргәаҟуаз,
абжьарак ас еиԥш иҟаз ауадаҩраҿы акы ишаԥсамыз,
хәыцырҭасгьы ишрымамыз хыс ҳазқәырҵарызеи ҳәа дара
ирыхәаԥшуаз ажәлар. Аамысҭцәа реиҳараӡаҩык жәынгьы-

221

ҿангьы ус акәын ишыҟаз. Иаацәгьарахацыԥхьаӡа еиҳараӡак
рхы мацара иашьҭан, рыжәлар аҿажьны, иҵагьгьы
игәымхақәаз, гәы зызҭамыз, убри агәаҟра иалахәаахәҭуаз
ҽыхьшьырҭас ишьҭырхуан. Мзалеи заҵәык иоуп ииашаны ихәыцуа. Ажәлар агәаҟра иақәшәеит, ирыцхраатәуп
ҳәа Мзалеи ианаацәыригалак, Алма иҽеиҵыртланы иҩны
дахьыҩнатәоу ҽырҵысы ҟаиҵомм, уимоу, ауаа иара иҿы
инеины ушԥаҟоу, акры уҭахума ҳәа ивагылазар, ивагьежьлар
иҭахуп, ус ақәнагоуп ҳәа иԥхьаӡоит, иара инапы наргӡаны
аӡәы ицхраатәуп, аӡәы хлаԥшра изутәуп, дыгәцарактәуп ҳәа
ихахьгьы иааигом.
Алма асду ахьлеиз даршәеит, аха уи ишәара ауаа рахь
инеимырԥшырц даҿуп. Ауаа рзы дшыҟац дыҟоуп: «Ҳара ҳҿы
иҟоу аԥҟарақәа рҽырыԥсахӡом, асы аургьы, адгьылҵысра
ҟаларгьы, иагаз агеит, иаанхаз рзы иҟац ыҟоуп» (ад. 427), –
иҳәоит иара ажәлар рыцхрааразы акы зыӡбарц зҭаху Мзалеи диҿагыланы. Умар иакәзар, уи иԥсихологиа ашәҟәыҩҩы
ииашаны иҵарны иҭиҵаауеит. Азнык азы ииуа-ииҳәо
дақәымшәо, асду дшацәшәаз изымӡо дықәхеит, иԥсы иӡеит.
Абжьааԥны зыбжьы зхарзала, акы иацәымшәо иакәушәа
иҟоу Умар дышшәаргәындоу ароман аԥхьатәи адаҟьақәа
рҿгьы дгәаҳҭахьан. Уа Мсоусҭ иҟама ҭыхны апапцәеи иаб
Алмеи данырзыҵҟьа, «Умар аргамаду дбналт, ианааилаҩынт
нахыс џьара днеиҿамԥшит» (ад. 563). Асду анлеи аакәзар,
азнык азы дшәаны иҟыт-ԥсыт ыҟаӡамкәа иԥсы иӡазаргьы,
ԥыҭрак ашьҭахь, аԥсеивгара аныҟала, еиҭах уаанӡатәи Умар
шиакәу даақәгылеит, ала кыдҟьо, аҳәа кыдҟьо, аӷьра-ԥсара
ҵигеит, ишԥыкәу сара дысзымҵаакәа саҳҭныуаа еидкыланы ақыҭа дышрылоу ҳәа ажәлар ирыцхраауаз Мзалеи изы
дмақаруеит, дыҵҟьаԥоит. Аҳҭынраҿы зегь реиҳа зышьҭыбжь
цәгьаз Умар иакәын, иара итәала зегьы аҩ иҵеицалон, аха
иӷәӷәоу ауаҩы диқәшәар, дышшәаргәындоу ҩашьаӡом. Уимоу, баша иҽиргәаҟуеит акәымзар, Мзалеи ила аҭаԥшрагьы
изымгәӷьуа аҟынӡа днеихьеит.
«Асду» иаԥхьо дарбанзаалакгьы илаԥш иҵамшәарц залшом, аԥсуа жәлар рҿаԥыцтә рҿиамҭақәа ара инарҭбааны
ахархәара шрымоу. Уимоу, араҟа ахархәара роуит абиблиеи
ажәытәӡатәи абырзентә мифологиеи рмотивқәагьы. Аԥсуа
фольклортә материалқәа Алықьса Гогәуа ишәҟәҩыратә
практикаҿы уаанӡагьы акырџьара ахархәара рымоуп. Аха

222

«Асду» аҿы акыр аҷыдарақәа рыманы, рҵакқәа еиҭарсны,
џьара иҿыцу автортә идеиақәак ирызҳәаны иҟаиҵеит. Араҟа
ашәҟәыҩҩы иалкаау фольклортә жанрк, ма сиужетк аҿы мацара даанымгылаӡеит. Анс акәу, арс акәу, акы еиҳаны, егьи
еиҵаны ихы иаирхәеит, ажәаԥҟақәа, еиуеиԥшым ашәақәа,
нарҭааи Абрыскьыли ирызку ажәытәӡатәи афырхаҵаратә
ҳәамҭақәа рмотивқәа, алакәқәа, амиф-ҵабыргқәа (урыс­
шәала «мифы-былины» ҳәа изышьҭоу), аҭәҳәақәа.
Аҵан ирызку амиф асиужет кьаҿ инеивыга-ааивыганы
аҵакы хада жәантә раҟара аӡбахә ҳәоуп аҩымҭаҿы, иҳәоуп
еиуеиԥшым аҭыԥқәеи аконтекстқәеи рҿы. Аха ус баша ины­
қәырсны иҟаҵоу еиҭаҳәараӡам. Ари амиф аҵакы хада ахар­
хәара аиуит ҳҳәеит, аха еиҳараӡак ахшыҩзышьҭра змоу егьырҭ
амотивқәа ракәымкәа, аҵан анцәа дрызгәаан иқәихырц
ианақәик, ахәыҷы ԥшқа хыхьынтәи дырзылбааишьҭын, уи
ахәыҷы аҵан даныррааӡа, дара ықәзхышаз (абамба сы леины амца акны абылра ҟалар) еилкааны ажәҩан ахь дышхалаз,
нас абамба сы аруны амца ҩалашәан инықәыццышәаа ишигаз атәы зҳәо аепизод ауп.
«Асду» аҿы аҵан рыӡбахә аԥхьаӡа изгәалашәаз Мзалеи иоуп. Асду аураны ианыҟаз аламҭала, уахык Мзалеи
ихәыцрақәеи иареи еилаханы ишыҟаз акәымкәа, аԥшаӷьы
иасыз аԥенџьыр аӷәышәқәа ҩкыднаҟьеит. Мзалеи ари аԥша
аҳаҷаҳәа иааигәаланаршәеит данхәыҷыз зны ианаӡӡеи
иалҳәахьаз аҵан ражәабжь: «Уаанӡа ианакәызаалак ԥшак
амысыцызт…» (ад.276). Анаҩсҟа Мзалеи игәалаиршәон
аԥшасра ианалага, рыцҳара дук ааины рыбӷа ишкыдгылаз аҵан жәлар реиҳаб ду ишидырыз. Уи ус шакәыз идырит
аџьма шьтәа ду ажакьа аԥша ианарҵысы. Мзалеи ихшыҩ
азишьҭуеит аҵан ирааӡаз ичарҳәара ишамаҭахәхаз.
Аҩынтә раан автор аҵан рыӡбахә игәалаиршәоит асоура ианалагаз атәы даналацәажәо (ад. 360). Уи алеира ианалагаз убриаҟара ишәпан, аҵан рхаан абамба сы илеиуаз ҳәа ирҳәо еиԥшнишьалоит. Даҽа зныхгьы аҵан рыӡбахә
еиҭацәырыргеит Мзалеи иҭаца Сафиеи иареи реицәа­
жәарақәа руак аан (ад.431–432). Аха макьана иахьабалак
аҵан рхаан еиԥш ари уажә иауаз асду иадкыланы, каамеҭ
ҟалоит зырҳәо еиԥшыншьаланоуп ишҳәоу. (Ишдыру еиԥш,
амиф излаҳәо ала, анцәа аҵан данрызгәаа, абамба сы аирун,

223

амца ҩалашәан, руа-рдыхә ыҟаӡамкәа иҩықәыблаа иагеит).
Аха абра зыӡбахә ҳҳәақәаз аҭыԥқәа рнаҩсҟа аҵан ирызку
амиф аҵакы еиҭарсуп, зынӡа даҽа хырхарҭак аҭоуп Алықьса
Гогәуа ироман «Асду» аҿы. Ҵак ҿыцс иаиҭаз уи ауп, атәым
уаҩ ирааӡаз иоуп аҵан чарҳәара рзуны рықәхразы мзызс иаиуз. Дара анцәа игәамԥхақәашаз ҟарҵон, драҭәаршьомызт,
иххәыцуамызт, аха рнапы иқәргыланы ирааӡаз изакәызаалак
дшрызгәаашаз цәгьара изырмуӡеит, иара иҿаԥхьа дара
вба рымаӡамызт, иара анцәа идҵа наигӡеит, дзааӡаз
ԥхамшьарыда чарҳәаара рзиуит аҟароуп. Убри диеиԥшшәа,
убри ифункциа наигӡошәа дҟаҵоуп «Асду» аҿы Аҵаҳәа.
«Асду» аҿы ацәгьа-мыцәгьарақәа ҟазҵо, анаԥҳаҩ, аичыр­
чаҩ Аҵаҳәа аԥсуаа драаӡахьазаарын. Иара милаҭс дзеиуоу
еилкаам. Дышхәыҷӡаз, быжьбаҟа шықәса анихыҵуаз иани
иаби аӡы иагоит. Иара хшара дызмамыз аԥсацәақәак дырган
драаӡеит. Аха иага изааргандазгьы, иага рнапы дықәргыланы
дырбандазгьы, жәиԥшьҟа шықәса анихыҵ, дзааӡоз дыр­
цәыбналаны дцеит. Аҟәа днанагеит. Еиуеиԥшымыз ауаа
дрықәшәеит. Аҵыхәтәан аиҳабыра дрыдгыланы аԥсуаа
ирԥырхагаз аус ҟьашьқәа мҩаԥиго далагеит, аԥсуаа ацәгьа
рзура хӡыргагас, малрҳагас иҟаиҵеит. Аха аҩсҭаацәа реиԥш,
лассы-лассы игәалашәоит бжь-шықәса зыкәа дҭаршәны
дзааӡаз ирҳәоны иаҳахьаз аҵан ражәабжь, урҭ ажәҩан
ахьынтә анцәа ирзылаишьҭыз даныррааӡа, иқәзхышаз еилкааны анцәа иахь дцан, дзааӡаз чарҳәара шырзиуз. Аҵан
ражәабжь игәалашәацыԥхьаӡа Аҵаҳәа аччара дакуеит.
Аԥсуаа ирааӡаз Аҵаҳәа дара чарҳәара ахьырзиуа, ацәгьамыцәгьара ахьиршо мацарагьы акәым ашәҟәыҩҩы аҵан
зигәалаиршәо, урҭ ирызку амиф ихы изаирхәо. Уи даҽа­
џьарагьы ирхоуп. Изакәу уи ауп, аԥсуа мҳаџьырцәа рқьаԥ­
ҭақәа иааганы иқәндырхаз атәым уааи ара инханы иҟоу
аԥсуааи реизыҟазаашьақәа ирыдҳәаланы ахархәара аиуит
аҵан ирызку амиф. (Иара усгьы, иааидкыланы «Асду» аҿы
ҟазара дула иҟаҵоуп, ҷыдала уаҩы иаликаартә иҟоуп атәым
уааи аԥсуааи реизыҟазаашьақәа ртәы зҳәо адаҟьақәа). Асду
анауы иаҵанҵәаз ахҵәацәа (наҟынтәи ихырҵәаны, иааганы
аԥсуа мҳаџьырцәа рқьаԥҭақәа ирықәндырхаз) рхәыҷык ауаҩ
қьиа, анхаҩ бзиа Базала ааӡара дигеит. Ари аҵыхәтәантәи
афакт иадҳәаланы ароман аҿы аҵан рыӡбахә ҳәоуп, атәым

224

уаҩ аҽеицәыхьчара шаҭаху, ажәлар ҩнуҵҟала аизакра рымазарц шрыхәҭоу аидеиа ныҟәнагартә.
Иааидкыланы, даҽа зныкгьы иаҵшьны исҳәар сҭахуп
Адықьса Гогәуа ироман «Асду» аҭыҵра ҳлитератураҿы ихҭыс
дуны, илагала бзианы ишыҟалаз. Сара ари сызлацәажәаз
«Асду» иамоу, излаҟоу ахаҭабзиарақәа рыхәҭак ауп. Иара,
хымԥада, ари нахысгьы аӡәырҩы иҭырҵаашт, еиуеиԥшым
аспектқәа рыла иазнеины еилыркаашт. «Асду» иахьатәи асовет литература аҿиара азеиԥш процесс, аконтекст иалкьыкьны иҟаӡам. Типологиала «Асду аҿы иаҳԥыло аҟазшьақәеи,
ахаҿсахьақәеи, аидеиақәеи ирзааигәоу, ирықәҿызҭуа иахьа­
тәи егьырҭ ашәҟәыҩҩцәа аӡәырҩы рҿгьы уаҩы иԥшаар
ҟалоит.Ус иахьыҟоу хаҭабзеиароуп изызҳәоу акәмзар, игхоуп ҳәа сҳәом. Ара аҿырԥштәқәа рацәоуп инахарангьы,
иааигәаны. Иааҳгап акы иадамзаргьы.
Алықьса Гогәуа ироман «Асдуи» ақырҭуа прозиак Оҭар Ҷилаӡе ироман «Амҩа дықәлан днеиуан ауаҩы»
еиҿырԥшны ирыԥхьалакгьы ибартә иҟоуп типологиала
излеиқәҿырҭқәо шырацәоу. Урҭ реиқәҿыҭрақәа зегьы акакала иааганы, еиҿырԥшны ара срыхцәажәоит ҳәа салагом,
ус салагар хара сагоит. Акы заҵәык уеизгьы иҳҳәатәуп ҳәа
сгәы иаанагоит:Фрикс (Оҭар Ҷилаӡе зыӡбахә сҳәаз ироман
аҿы) акыр дугәаланаршәоит Манча (Алықьса Гогәуа ироман
«Асду» аҿы), Мзалеи дугәалаиршәоит Оҭар Ҷилаӡе ироман
ахадаратә хаҿсахьақәа ируаӡәку Фарнаоз. Сгәы иаанагом
Алықьса Гогәуеи Оҭар Ҷилаӡеи зыӡбахә ҳамоу романқәа
иаҳарбазгьы, иаҳмырбазгьы реиқәҿыҭрақәа еихьыԥшрала
иҟалеит ҳәа, типологиа ҳасабла акәхап ишыҟалаз.
Иара убас уаҩы иԥшаар алшоит Алықьса Гогәуа ироман «Асду» Ҭамаз Ҷилаӡе ирҿиамҭақәа изларықәҿнаҭуа
идеиа­қәаки елементқәаки. Еиҳараӡакгьы Алықьса Гогәуа
иперсонажцәа аӡәырҩы иреиԥшны Ҭамаз Ҷилаӡе ипресонаж­
цәагьы аӡәырҩы заҵәқәоуп, доуҳала ирҭынхоу, ирзааигәоу
ауаа рзыԥшаауам.
Ас еиԥш иҟоу аҿырԥштәқәа меигӡарахда уаҩы иԥшаар
ҟалоит аурыси аҳәаанырцәтәи алитературақәа рҿгьы.
Алықьса Гогәуа ироман «Асду» аху ҳаракны излашьатәу
ахаҭабзиарақәа шамоугьы, ҭыԥқәак рҿы угәы еихьызшьша, автор ҽыԥныҳәас иуҭақәашагьы ыҟоуп. Урҭ рахьтә

225

иҟоуп апринциптә ҟазшьа змақәоу, насгьы уеизгьы-уеизгьы
митәык зҵазымкуа асса-мыссақәагьы. Урҭ рахьтә акык-ҩбак
азгәасҭар сҭахуп.
Хыхь ароман «Асду» акомпозициа ҳаналацәажәоз излаабаз ала, иара иамоуп азеиԥш епиграф, нас досу ахқәагьы ирымоуп. Урҭ, хымԥада, иахьаҭаху, аҩнуҵҟа иаҳәауеи аепиграфи рҵакқәа ахьеиқәшәо, иахьеиқәҿырҭқәо, иманшәаланы,
ҟазара бзиала иахьыҟаҵоу рацәоуп. Аха ароман аԥхьатәи
адаҟьаҿы иану азеиԥш епиграф («Аршышра аан Мурсилис иматанеира аҟнытә» ҳәа зҵаҩу, насгьы асы иазкны автор еиқәиршәаз) дарбанзаалак ԥхьаҩык изеилкаап ҳәа сгәы
иаанагом. Автор уи аепиграф иаҵеиҵо ахшыҩҵак ароман
азеиԥш ҵакы иахьынӡақәҿнаҭуа аилкаара уадаҩушәа избоит. Убри аҟнытә иаԥсамызт ҳәа сгәы иаанагоит усҟак зеилкаара уадаҩу аепиграф уаҟа аргылара.
Ашәҟәыҩҩы еиҳараӡак иаҳирбо ишьақәгыланы, ишәны
иҟоу ауаа рҟазшьақәа роуп. Иаҳҳәап, ишьақәгылоу аҟазшьа­
қәа рымоуп Мсоусҭ, Гәыӡба, Мзалеи, Манча, Алма, Ҳауида,
Умар, Сафиа уҳәа убас егьырҭгьы аӡәырҩы. Урҭ дасу
рҟазшьа аҷыдарақәа рышьақәгылара ҳәаақәзҵаз амзызқәа
ашәҟәыҩҩы бжеиҳан баша цәаҳәак амацарала инықәшьны,
ишшапаӡа акәымкәа, дақәшәаны ҟазарыла иааирԥшуеит.
Иаҳҳәап, Гәыӡба аҵара имуоп, ақыҭа школ аҿы рҵаҩыс аус
иуеит, арҵаҩы бзиа ишихәҭоу еиԥш, ахәыҷқәа бзиа ибоит,
урҭ рааӡареи, аҵара дырҵареи, рлахьынҵеи дреиҷаҳауеит,
илшо зегьы ҟаиҵоит. Даҽакала иаҳҳәозар, Гәыӡба дыркаҩуп,
акоммунисттә идеиақәагьы акыр дрызҿлымҳахартә дыҟоуп.
Иара ихәыцуа, иҵоуроу аинтеллигент ишиқәнагоу дыҟоуп,
дҭааҟьа-ҭасуам, дхаха-чахом. Уаҩы еиқәтәа-еиқәгылак, разык иоуп. Уи иҟазшьа ашьақәгылараан мзызқәас иаиуз акыр
иеилаҳкаартә ҳанхықәгыланы, игәнаҳкылартә иаҳирбоит
ашәҟәыҩҩы.
Иара убас Мзалеи иҟазшьа ашьақәгылара ҳәаақәзҵазгьы
ҳдыруеит: данхәыҷыз инаркны иани ианаӡӡеии иларааӡоз
ақьиара, нас Урыстәылаҟа, аҵарахьы дахьыҟаз илаԥшҳәаа
шыҭбаахаз уҳәа ишьақәдыргылт уажәы ҳара идаабало
ихымҩаԥгашьақәа, иуаҩра, иҵоуроу идунеихәаԥшышьа,
иаамысҭашәара. Иара убас иҵоурам, аилабаара, аила­
ҵәыӷьара, аилаҳара иаҿу апатриархалтә-феодалтә еизыҟа­

226

заашьақәа рхаҭарнакцәа, Алма Анчааи уи иԥа Умар аԥхьа
инаргыланы, рҟазшьа џьбарақәа, рқәџьматә ԥсихологиа
зыхҟьаз, иҳәаақәзҵаз бзианы иаҳирбоит ашәҟәыҩҩы. Уи
еиҳараӡак изыхҟьаз дара рсоциалтә-класстә позициоуп,
рԥынҵа инахыҳәҳәаны ахара аԥшра ахьрылымшо, рыжәлар
разҟыданы, дара насыԥла инхо ишзыҟамло ахьырзеилымкаауа, иахьашьҭам, изықәтәоу амахә ахьрыҵаԥырҟо, регоистра
уҳәа ишрыхҟьо ҩашьаӡом.
Аха цқьа иеилкаамшәа, сахьаркырала иахьынӡахәҭоу
ирҵабыргымшәа избоит, иаҳҳәап, Манча абас ақәџьматә
ԥсихологиа иманы, дсадистны дҟазҵаз. Хымԥада, аинтересс
ду амоуп автор Мсоусҭи Манчеи абнаҿы иахьеиқәиршәаз,
аамҭала еицымныҟәар ада ԥсыхәа рымамкәа иахьыҟаиҵаз.
Еицырдыруа аурыс советтә шәҟәыҩҩ Иури Бондарев,
ақьиареи ацәгьареи масштаб дура рыӡбахә далацәажәауа,
абас иҳәеит:
Абри ахшыҩҵак иаҿырԥшыгоушәоуп аиллиустрациа азиуашәоуп
ишыҟоу Мсоусҭи Манчеи аамҭалатәи реицныҟәарагьы.
Мсоусҭ ԥсраҽнынӡагьы Манча иҟынӡа зхы лбаазго уаҩӡам.
Иаҳгәалаҳаршәап Мсоусҭ иҭынхацәа, насгьы цәанырра
цқьала, цәанырра ҳаракыла бзиа дызбо аԥҳәызба Маиана
дналаҵаны, иара дызҭаху, изааигәоу ауаа Манча иҟынӡа ихы
неигар ҳәа ишицәшәо, уанӡа ихы лбааигарым ҳәа ишгәыӷуаз,
Мсоусҭ Манча ҩызас дышьҭихыр шыхьмыӡӷыршьо. Аха, сара
ииашаны исзеилкаазар, автор арҭ аперсонажцәа ҩыџьа,
аамҭала акәзаргьы, реиқәршәара, реицныҟәара асимволтә
ҵакы аҭаны иҟаиҵеит. Урҭ реиқәшәара символрас иаҵоу,
иаанаго уи ауп, аԥсҭаазараҿы зны-зынла ацәгьеи абзиеи
анеицыло, еицымлар, иааивамгылар ада ԥсыхәа амамкәа
иҟалалоз. Мсоусҭ Манча дыҵкьыҵкьаишьоит, дзеиԥшроугьы
идыруеит, дицәымӷуп, аха аҭагылазаашьақәа убас иҟалеит,
аамҭала дицныҟәар акәхеит (Мсоусҭ дуаҩ бзиоуп ҳәа зыӡбахә
иаҳахьаз абрагь Дыдын диԥшаар иҭахын, Дыдын дахьыҟаз
Манча иакәын издыруаз). Абрагьцәа зегьы еиԥшымызт. Иҟан
ажәлар абзиа рзызурц зҭахыз, аха изамуаз, афырхаҵараз,
ахьӡ бзиа змаз аус азы иабрагьны абна илалоз, убарҭ дреиуоуп Мсоусҭ. Иҟан аҵмыҳәҳәарақәа рзы, ажәлар ацәгьара

227

ахьырзыруаз азы, зыхьмыӡӷ бааԥсы зҵәахырцаз иабрагьны
абна илалоз. Убарҭ дреиуан Манча.
Манча хылҵшьҭрала дынхаҩуп, аха аамҭала зных
аамысҭара иҽазикуан, аамысҭцәа иҽрыдирҳәазалаарц
даҿын, аха иамуит, уахь иара ишиҭахыз еиԥш даднамкылт.
Анхаҩрахьгьы дзымхынҳәит. Наҟгьы даиуамкәа, арахьгьы даиуамкәа данықәха, «адунеи зегьы» агәаӷ кны даго
дҟалеит. Иара иҭыԥ ҳәа џьаргьы иҟам, зегьы ицәымӷуп, зегьы дырцәымӷуп, бзиа дазыԥшым, бзиа имуц, бзиа имҳәац.
Урҭ зегьы бзиоуп, сахьаркыралагьы акыр ирҵабыргуп.
Убас шакәугьы, Манча иҟазшьа хәмга ҳәаақәзҵаз конкретла
цқьа еилкаамшәа избоит. Ари агәынамӡара зыхҟьо гәаҳҭарц
азы ароман атекст ҳазхьаԥшып, лымкаалагьы хшыҩзышьҭра
аҳҭап абри аганахьала акраҵанакуеит ҳәа сгәы изаанаго
Мсоусҭи Манчеи реизыҟазаашьа.
Авторгьы, Мсоусҭгьы изларҳәо ала, Манча даагылазар
цәгьамзар бзиа ҟаимҵац, бзиарамзар цәгьарак ҟазымҵац,
иҟазҵарцгьы зҭахым. Мсоусҭ иантипод иоуп Манча.
Афырхаҵа хьӡы аҵәы ахьызшьуа, аҟамзаарахь ииазго,
ауаҩра ишаҵанакуа акәымкәа, зынӡа иааҳәны, икшаԥаны
иҟоу ти­пуп Манча. Даҽакала иркьаҿны иаҳҳәозар, уи
антифырхаҵоуп. Адунеи иаақәршаз изакәызаалак акы
атәеибом, иатәеибом иара аԥсҭаазара ахаҭагьы. Аԥхьаҩ
иакәым, иара Мсоусҭгьы изеилкаауам Манча абасҟак
дҵаакәкәаланы, изакәызаалак уаҩрак илаӡамкәа дҟазҵаз,
еилкаашьа изаҭом. Манча уаҩҵас ацәажәашьа издырӡом,
имаҳаӡац, «уҿы ацәа ахыхны иоуҳәар акәын ианеиликаауаз» (ад. 262). Абри ауаҩра иаиуаны џьара акы изынханы дышԥаҟамлари ҳәа Мсоусҭ Манча дҭиҵаауа далагеит
(Мсоусҭ убри аҟара дқьиоуп, дразуп, ауаҩра зынӡа излам,
аӡә дҟалап ҳәа агәра изгом, ихахьы изаагом).
Мсоусҭ иеиԥш, Манчагьы аԥсҭазаараҿы акы дашьҭоуп.
Мсоусҭ ақьиареи, аиашареи дрышьҭоуп. Изымԥшааит.
Аха мышкы ахы, мышкы аҵыхәа уи итәы ишԥамгари ҳәа
аԥхьаҩ агәыӷра иоуеит. Манча? Манча дзышьҭоу иоураны, иԥшаараны дыҟаӡам, иагьимоуроуп. Манча иеиԥш
иҟоу ауаа ԥызацәас, ԥхьагылацәас ианроуа ауп ажәлар
зынӡа ианыҵабго, уи иеиԥшу ауаа роуп ажәлар зҭымҵыша
атыша иҭазыжьуа. Манчараа ус баша-маша еизадаӡам,

228

ишәарҭоуп, ауаа иашақәа зегьы ирыхәҭоуп Манча иеиԥԥшу
атипқәа рҽырцәыхьчара. Рыцҳарас иҟалаз, зны-зынла
еиуеиԥшым амзызқәа ирыхҟьаны аҭоурых аԥхьагылара
рнаҭоит Манча иеиԥш иҟоу ауаагьы. Шәазхәыц нас шәарҭ
шьҭа, Манча амч иоур, амч иуҭар, ажәлар дшырзыҟалаша,
ирзааицаша, изҭиргылаша, заҟа рцәа иҭицаша, заҟа дсадистхаша. Ҩнуҵҟала, цәаҩала, ԥсабарала уи ауаҩреи, аламыси,
ақьиареи исасцәангьы, еимҟьарак, еимгеимцарак аҳасабала
акәзаргьы, иҟьаланы акәзаргьы, иҭаауам. Иаӷәра иқәршәны
иара дзышьҭоу ахақәиҭра иуҭар, ақәџьма млашьы ауасақәа
нрылоуҵар еиԥш дҟалоит. Ауаа зегьы уасақәазар ауп ииҭаху…
Аԥсҭаазараҿы иара қьаф изҭоны иҟоу неиҩымсрыда ауаа зегьы ахьицәымӷу, ргәаӷ ахьимоу ауп.
Иҵагьы конкретла ҳихәаԥшуазар, ииҭахузеи, идеалс имоузеи Манча? «Зегьы смагә ашьхәа иҭацалан исымазарц, зегьы!» (ад.263) – абри ауп ииҭаху, насыԥс ииԥхьаӡо, «Зегьы»
ҳәа дызҿугьы абри иара иҳабла иаланхо роуп, тәым уаак
ракәымкәа, иара итәқәа. Уи нахыс иара изы акагьы ыҟаӡам.
Адунеи аҿы аӡәы идамзаргьы угәы зыбылуа дыҟаӡам, бзиарак аӡәгьы изыҟасҵандаз ҳәа угәамхәӡаци, зымч маҷу еидгыландаз ҳәа знымзар-зны ухы иҭамшәаӡаци ҳәа Мсоусҭ
даниазҵаа, иара ԥхашьареи ламыс кәараки злам ибыз ала ус
иҳәеит:
«– Сҟамлаӡац! Ианакәзаалакгьы аӡәы абзеира сзимуц, саргьы изызундаз ҳәа сыҟам, – иагьизызуам! – дгәамҵуан Манча. Зегь реиҳа ауаа ирнымаало абзеира ауп, ацәгьара рзур иаразнак еилыркаауеит. Убри аҟнытә, ацәгьа зылшо роуп ҳаҭыр
зқәсҵогьы, ани цәгьа ҟаҵашьа иақәмшәаӡо амаалықьцәа
баны зынӡа саақәгылом…Аԥсҭаазараҿ, иакәым сақәшәаран
сыҟазар, изхарахо убарҭ ракәхоит» (ад. 263).
Арҭ ара иазгааз Манча иажәақәа еизыркәкәаны ир­
ныԥшуеит иара иԥсҭазаратә «философиа», ипозициа.
Арҭ ажәақәа заҟа иаӷьу, заҟа иџьбароу аԥхьаҩ ибарҭоуп,
ацәгьоуцәагьы усҵәҟьа аламала аӡәгьы иҿы иқәшаҳаҭны,
дызлаҟоҵәҟьа хтны иҳәаӡом. Аха уи мацарагьы акәым,
Манча абасҟак ауаа ицәымӷны дҟазҵаз сахьаркырала
иахьырҵабыргым ауп иан лымгәарҭа иҭигазар? Мсоусҭ
иаҟара ауаа залымдарала изызныҟәада, аха ақьиареи ауа­
ҩытәыҩса ибзиабареи имырӡӡеит. Издыруада, Мсоусҭи Ман-

229

чеи реиқәшәарала, реиҿагыларала, реиҿыхарала ацәгьеи
аб­зиеи иага иеиқәшәаргьы, иага рышьхәа еивҵазаргьы, еины­
шәашьа рымаӡам, еиҩызара рзеиланы ҟалашьа рымаӡам ҳәа
иҳәарц иҭахызар ашәҟәыҩҩы? Уи акәзар даҽа усуп. Ажәак
ала, араҟа цқьа иеилкаамшәа избоит Алықьса Гогәуа ауаҩы
дышихәаԥшуа, ауаҩы изкны исахьаркыратә концепциа
зеиԥшроу: ауаҩы ацәгьеи абзиеи ициуоу, аҭагылазаашьақәа
ракәу ауаҩы иҟазшьа ҳәаақәызҵо. Манча дыбзамыҟәӡам.
Ацәгьа аӡәгьы дамыхьчаӡац, аӡәгьы дыҭнамгаӡац. Ауаҩы
ихәо ҳәа акрыҟазар – абзиабареи ақьиареи роуп. Егьырҭ зегьы мцуроуп, иҿаасҭоуп, игмыгуп. Нас абри апринцип (абзиабареи ақьиареи рықәныҟәара апринцип), кәармак иадамзаргьы, Манча илаӡамкәа, илӡааны дзыҟоузеи?
«– Ишәыхьыз – шәахьиз ауп! Сара сызқәлаз адгьыл
шәара шәықәмлар акәын шәықәӡаароуп!» (ад.173) – абри
мацара иахирҟьошәоуп иара ишиҳәо. Аха, сгәы злаанаго ала, уи маҷуп, ақьиацәа зегьы Манча ас ала дахьраӷоу
ԥса­баратәымшәа избоит. Ақьиара зыхьӡу Алықьса Гогәуа
изым­дыруа дауҟаху. Базалеи Бадреи амҿы анԥырҟоз Манча
гәымбылџьбарала дахьрызныҟәаз, дара уи иҿагыланы ака­гьы
ахьрылымшаз ақьиара ԥсада мацароума изызҳәоу? Ақьиара
ацәгьа иаҿагыланы мчы амамзар изхәарҭагәышьоузеи?
Даҽа усуп аамҭала ацәгьа аиааира агарц алшоит ҳҳәозар.
Алықьса Гогәуа ақьиараҵәҟьа захьӡу изымдыруанда, иара
акыр иидеиақәа ныҟәзго Мсоусҭ игәҭахәыцрақәа руак аҿы,
даҽа ԥыҭк аҿы абас иирҳәарымызт: «Иқьиараҵәҟьоу, еснагь
зыԥсы ҭоу, иҟоу, зтәы ҟамҵакәа, иамыргакәа иаанымгыло,
ақьиара мычны иҟазҵо иоуп» (ад. 290).
Насгьы уи аҽны, уи абнараҿы Базалеи Бадреи Манча ламысдарала данрызныҟәоз избоз Мсоусҭ акагьы захимҳәааз
аԥхьаҩ изы еилкаамкәа инхеит. Издыруада, ашәҟәыҩҩы
ацәгьа аҿаԥхьа ақьиара мчыдоуп, хыхьчашьа амам иҳәарц
иҭахызар? (Араҟа сара Манча ацәгьара дасимволны, Базалеи
Бадреи ақьиара иасимволны исыдыскылоит, сиашазар).
Манча иӡбахә асҟак анаҳҳәах, уи идҳәаланы даҽа
гәынамӡаракгьы ҳҳауеит. Уи ихьӡ ауп. Алықьса Гогәуа
ҳаиршьцылахьеит аӡәырҩы иперсонажцәа рхатәы хьыӡқәа
баша ишрыхьӡимҵо, ассоциативтәла џьара акы иазҳәаны
иахьыҟаиҵало. Иаҳгәалаҳаршәап ароман «Аҽыкәаҳа» аперсо-

230

наж Аџьыр ихьӡи иҟазшьеи еиқәҿырҭуа ишыҟоу, изызҳәақәоу
иҵагьы акыр шыҟоу. (Исымҩатәны иазгәасҭар сҭахуп «Асду»
иалоу Алма Анчаа ихаҿсахьеи, уи иџьбарареи, иҟаиҵахьоу
агәнаҳарақәеи рыла уҳәа иара убас имотивдоушәа (Манча дахьсадисту азымхошәа) избоит Базалеи Бадреи абнаҿы
амҿы ахьԥырҟоз иара цәгьа-мыцәгьарала дахьрызныҟәаз,
«Аҽыкәаҳа» иалоу Аџыр ихаҿсахьеи аидкьысларақәа шрымоу. Уаҩы далагар, илшоит Алма Анчааи Аџыри «злеиуацәоу»
аҟазшьақәа рзиԥшаарц). Аповест «Асҟак дузааигәан, аха
дузгәамҭеит» аперсонаж аԥҳәызба Мариа лыхьӡ аҩымҭа
аидеиатә ҵакы ишадҳәалоу, ажәабжь «Асыс-мҟаа» аперсонаж Каҷиа ихьӡи инаигӡо афункциеи шеиқәҿырҭуа
ҳазхәцып. Уажә ара ҳзыхцәажәо ароман «Асду» аҿгьы аԥхьаҩ
ихдырраҿы еиуеиԥшым ассоциациақәа арҵысуа, ихатәы
хьӡи инаигӡо афункциеи еишьашхаланы дҟаҵоуп Аҵаҳәа.
Аха Манча ихьӡи иҟазшьеи еинымаалошәа избоит. Еинаалом,
избанзар традициала аԥсуаа рыхдырраҿы ахатәы хьӡы Манча изакәызаалак цәгьарак ниуансынгьы иаманыҳәа исыздыррам, афырхацәа ӷәӷәақәеи ауаа бзиақәеи роуп изыхьӡу.
Иаҳгәалаҳаршәап аԥсуа фольклор аҿы еицырдыруа иҟоу
аҭоурыхтә-фырхаҵаратә ашәақәеи аҳәамҭақәеи рперсонаж
Ԥшькьаҿ-иԥа Манча ихаҿсахьа. Ажәак ала, ауаҩы цәгьамыцәгьа ихьӡҵаны, ашәҟәыҩҩы ахьӡ бзиа, ҳахдырраҿы
афырхаҵа даҳгәалазыршәо ахьӡ Манча «зыхирҟьаз» сыздыррам.
Ара сара иҟасҵаз акык-ҩбак азгәаҭақәа рнаҩсгьы ароман «Асду» аҿы уаҩы иԥылоит иҵагьы иссоу гхақәакгьы.
Аԥхьаҩ зыгәра изымго, уимоу, сахьаркырала имцуп зуҳәаша
хәҭаҷқәакгьы уԥылоит. Иаҳҳәап, Мзалеии Бадреи Мсоусҭ
даҳзыԥшаауазар ҳәа Манча дзыҿцаауаз аԥҳәыс-еиба лҿы
дцаны, нас игьежьны ианаауаз, Мзалеи акыӡӷы даҿҟьаны
данкаҳа, аҩада лхагаларазы Бадра идҳәалаз ашаха рхы
иадырхәеит. Аԥхьаҩ агәрагара ицәуадаҩуп аҽнынтәаарак
асы ҩамгылах илхоз Бадра убри амомент аҟынӡа ашаха
шидҳәаалаз ахьгәаимҭацыз (рахәыцу џьушьап!), ихашҭны
иҟазшәа ахьиҳәо. Рыгәрагара уадаҩуп усҟан Бадра ииҳәо
абарҭ иажәақәа: «Аԥҳә аагага шсыдҳәалоз инханы иҟан»
(ад. 556).
Иара убас цқьа иманшәаламшәа избоит даҽа факткгьы.
Изакәу уи ауп, аҳҭныԥҳәызба Чахәназ Мзалеи ианагь «уара»

231

ҳәа диацәажәон, аха зны иаалырҟьаны, изыхҟьаз узымдырӡо,
«шәара» ҳәа иацәажәарахь диасит, нас еиҭах «уара» лҳәо далагеит (ад.571).
Маҷк иадамзаргьы, сгәы еихьнашьуеит, маҷк иман­
шәа­ламшәа, иԥсабаратәымшәа избоит Мзалеи даныршь
инақәырццакны, Маиана Бадра иҿы днеины, иареи лареи
рынасыԥ еидырҵарц ахьиалҳәо, «Ианакәызаалак ԥҳәызбак
иҟалымҵац ҟасҵеит – схала уара уҿы сааит» (ад.628) ҳәа
илҳәогьы азымхошәа избоит.
Хыхь излаабахьоу ала, ароман «Асду» аҿы инарҭбааны
ахархәара рымоуп амифқәа инадыркны еиуеиԥшым, еицырдыруа иҟоу афольклортә материалқәа. Урҭ рнаҩсгьы имаҷым
аинтересс аҵоуп автор ихаҭа ирҿиаратә фантазиа, ихыҭҳәаа
иаӡбаз амифгьы ахархәара ахьаиуаз. Уи амиф ҳәа сызҿу
Мами (Аламыс ахылаԥшҩы) Сыри (Аламысдара ахылаԥшҩы)
ртәы зҳәо адаҟьақәа роуп. Урҭ реимак, реиҿыхара ашәҟәҩҩы
акыр дақәшәаны иҟаиҵеит. Убас шакәугьы, Мами Сыри
ирызку автортә миф аҩымҭа цқьа иалаӡҩаны иҟамшәа избоит, аҩымҭа азеиԥш сиужет иалшьны изыҟамлазшәа, маҷк
аганахь инхазшәа избоит. Уи шыҟаҵатәыз абри абас ауп ҳәа
конкретла исызҳәом, исыздыррам, аха ари амиф џьара акала
иҵагьы асиужет иадҳәалазҭгьы, акырӡа еиӷьхон.
«Асду» аҿы иаҳԥылоит изыхәҭам аиҭаҳәарақәагьы. Урҭ
акык-ҩбак ииашаны иазгәеиҭеит ароман анҭыҵ аԥхьаӡа
ақәҿызҭыз, ҳаҭырқәҵарала иахцәажәаны ахәшьара ҳаракы
азҭаз ашәҟәыҩҩы Шьалуа Басариа (Шәахәаԥш: агазеҭ
«Аԥсны ҟаԥшь», 1986, апрель 29). Саргьы избеит ас аҟаҵара
ихәҭамызт ҳәа сгәы изаанагақәо аиҭаҳәарақәа. Иаҳҳәап,
ажәаԥҟа «Ишыдыдуа еиԥш қәа ауам» автор акырынтә
иахьеиҭеиҳәо, иперсонажцәа иахьрыхәо маҷк уаҩы игәы
еихьнашьуеит. Иара убас ажәабжьҳәара азеиԥш стиль бзиа
акыр идырхәанчоит, аԥхьаҩ дрыхҟьашоит зны-зынла автор дахнаԥаацәама уҳәартә ажәақәак мыцхәы ихҭакны
иахьеиҭеиҳәо, амцхә «аексплуатациа» ахьырзиуа. Абри аганахьала уахәаԥшуазар, ирацәацәоуп аҟаҵарба «иҟалеит»
еиуеиԥшым аформақәа. Зны-зынла ари аҟаҵарба ҳәоук
аҿы мзызда акырынтә иахьеиҭаҳәақәоугьы ҳԥылоит.
Ҿырԥштәыс иааҳгозар, Абжьаҩашьа-хабжьаҟьала (Чанҭала)
аиҳәшьцәа Мышьҭабзиа-ԥҳацәа дахьрацәажәо џьара абас

232

иҳәоит: «Иҟалап, ахьшәашәара аныҟалалак аԥхара ахьыҟоу
ицо аԥсаатәқәа ршьа сылазар. Иҟалап, зеиԥш ҟамло
егьыҟам, макьана иахьԥхароу сзыԥшызар, иҟалоит зынӡа
исзымԥшааӡаргьы, ҟалоит зеиԥш ҟамло егьыҟам…» (ад. 464).
Араҟа излаабо ала, аҟаҵарба «иҟалеит» еиуеиԥшым
аформақәа ҩ-ҳәоук кьаҿқәак рҿы жәантә еиҭаҳәоуп. Издыруада автор ас иахьыҟаиҵаз, изыҟаиҵаз ала аԥхьаҩ
Абжьаҩашьа-хабжьаҟьала ииндивидуалтә цәажәашьа аҷы­
да­рақәак ааирԥшырц акәзаргьы. Аха ари аҟаҵарба асҟак
аиҭаҳәарала аперсонаж ииндивидуалтә цәажәашьа аҷыдара
азаамырԥшуашәа збоит.
Сара ара иҟасҵаз акык-ҩбак азгәаҭақәа «Асду» аидеиа
ҵау­леи излаҟоу асахьаркыратә хаҭабзиарақәеи рзыларҟәуам.
Сара уи зегь раҵкыс еиӷьны саԥхьеит, еилыскааит сызҳәом.
Аха агәра ганы сыҟоуп, ари ароман иахьынӡахәҭоу макьана аԥхьаҩцәа ишыгәнырымкылац, «ишыдмырсац». «Асду»
иқәнаргыло апроблемақәа жәпакы аҭоурых иамгаӡац, урҭ
рӷьырак аԥсҭазаара иахьагьы иҵарны иқәнаргылоит. Урҭ ииашаны, рымаршәа кны рыӡбара ҳҽанаҳшәаларц азоуп авторгьы ари баҩхатәрала иаԥҵоу иҩымҭа аԥхьаҩцәа изҳаиҭаз.
Ажурнал «Алашара», 1987 ш., № 9–10

Даиааиу, даҵахоу Леуан?
Абар уажәшьҭа хы-шықәса ҵуеит А. Гогәуа иҩымҭа
ҿыцқәа рӷьырак еидызкыло аизга «Асҟак дузааигәан, аха
дузгәамҭеит» ҭыҵижьҭеи (Аҟәа. Ашәҟәҭыжьырҭа «Алашара»,
1980 ш.). Аҵыхәтәантәи ашықәсқәа рзы акьыԥхь збаз егьырҭ
аԥсуа шәҟәыҩҩцәа аӡәырҩы рырҿиамҭақәа реиԥш, А. Гогәа
ари ишәҟәы акьыԥхь аҿы уаҩы дахымцәажәацкәа иаанханы
иҟоуп. Аизга иеиднакылоит аповест «Асҟак дузиигәан, аха
дузгәамҭеит», насгьы х-жәабжьки («Абрагь», «Абырфын»,
«Аԥсра амш – аира амш») пиесаки («Амҩа нымҩахыҵ»).
Арҭ аҩымҭақәа жанрла ишеиԥшым еиԥш тематикалеи, проблематикалеи, сахьаркыратә ҟазарылагьы еиуеиԥ­
шым. Аха ирзеиԥшны ирымоу, иеидызкылогьы маҷӡам.
Иеицырзеиԥшқәоу ирымоу, иаҳҳәап, дара зегьы иахьатәи
аԥсҭаазара еиуеиԥшым аганқәеи, уи иқәнаргыло акыр

233

зҵаара уадаҩқәеи иахьрызку. Иара убас, аннотациагьы ииашаны излаҳәо ала, ирзеиԥшу даҽа зҵааракгьы ыҟоуп: «ауаҩы
ишьақәгылара, иуаажәларраҿ иҭыԥ алхра, уи дахәҭакны,
даӡәыкны иҟалара». Ирзеиԥшу аҟазшьақәа иҵагьы уаҩы
иԥшаар ҟалоит (инеидкыланы А. Гогәуа ирҿиамҭазы
иҟазшьарбагоу ажәабжьҳәаратә стиль ҷыда, адәныҟатәи
ахҭысқәа раҵкыс, урҭ ахҭысқәа хыхь-хыхь ирыдумбало
рыҩнуҵҟатәи рымзызқәа раарԥшра, аперсонажцәа рԥси­хо­
логиа аарԥшра уҳәа), аха уажәазы иазгәасҭақәаз азырханы
ҳаангылап.
Ашәҟәы иаԥхьаз, хымԥада, ирбарҭоуп арҭ аҩымҭақәа
агәгәҭажьреи, агәцарамкреи, агәеизыҟарареи зыхәҭоу
шра­­кәум. Заанаҵгьы исҳәоит: урҭ рыԥхьареи, реилкаа­
реи, ргәынкылареи азнык азы иага иуадаҩзаргьы, уҽа­
ныр­гәылаухалалак, знык ухаҿы ианааугалак, хьаҳәаԥаҳәада агәра угоит аамҭа баша ишуцәырымгаз. Гхақәаки
ԥсыҽрақәаки рыдубалозаргьы, ахаҭабзиарақәа ирымоу ухырхуеит, рыԥхьареи реилкаареи ирықәурӡыз аџьабааи аамҭеи
ухадыршҭуеит, иҵарны, ибыз-бызуа, ицаҳә-цаҳәо уцәа ианыруеит, уажәраанӡа иузгәамҭоз, ма цқьа узызҿлымҳамыз
акыр уаажәларратә зҵаарақәа урыздырхәыцуеит, иузааи­
гәартәуеит. Ара зыӡбахә ҳамоу аизга иану аҩымҭақәа автор ирҿиамҭазы излаҟазшьарбагоу рацәоуп, шьаҿа бзиоуп
ҳәа рзуҳәартә иҟоуп. Насгьы, иааидкыланы иахьатәи аԥсуа
сахьаркыратә проза ҳаракырас иамоу, агыдра зеиԥшроу
аилкааразы иуцхраауеит, рыгәхьаа мкыкәа узрывсуа
иҟам. Уажәшьҭа хыԥхьаӡарала имаҷымкәа иҭыҵуа аԥсуа
сахьаркыратә ҩымҭа ҿыцқәа изларылукааша рацәоуп.
Иара убас иазгәасҭар сҭахуп А. Гогәуа егьырҭ акыр иҩым­
ҭақәа иреиԥшны ари аизга иеиднакылазгьы рыԥхьа­реи, реилкаареи, ргәынкылареи абжьаратә зыҟаҵара змоу аԥхьаҩ
ишизымариам, хыхь-хыхьлатәи, инықәырсны аԥхьарала
ушыргәларымхало, унарыдсылангьы ушзырхымцәажәо.
Дара зегьы ихәцуа, еиҳа ииашаны иаҳҳәозар, ахәыцра зылшо аԥхьаҩ иоуп изызку. Аҩымҭақәа ас реиҿкаара, ҳәарас
иаҭахузеи, иҵоуроуи иҵоурами аганқәа амоуп. Аха сара сгәы
излаанаго ала, А. Гогәуа алитератураҿы имариоу амҩақәа
дрышьҭам, аилазаашьа уадаҩ змоу аԥсҭаазара аганқәа
раарԥшра иҽахьазикуоуп еиҳарааӡак иҩымҭақәагьы реила-

234

заашьа уадаҩны изаабо. Аԥхьарақәагьы иакуп, иҩбоуп. Баша
гәмырҿыӷьгас, қьафшақә мацара аԥхьара рызхоны ҳәа иҟам,
лымкаала ҭынч умыццакыкәа, шьаҿа-шьаҿала урызхәыцуа
урыԥхьароуп, иуҵароуп.
Сара аизга иану аҩымҭақәа зегьы срыхцәажәоит ҳәа салагом, уи ас еиԥш иҟоу статиак аҿы алыршара сцәуадаҩуп.
Избан акәзар, дара досу лымкаала хаз-хазы инарҭбааны,
инеиҵыхны ацәажәатәи аҳәатәи рацәаны иурҭоит. Ибжамҽамны, ихраҟәа-жьраҟәаны рыхцәажәара иаҳнаҭо маҷхоит.
Ари аҭагылазаашьа азгәаҭаны, уи схаҿы иааганы ашәҟәы
злаатуа аповест «Асҟак дузааигәан, аха дузгәамҭеит» амацара иазкны сгәаанагарақәак сҳәар сҭахуп. Аповест аизга
ианылаанӡагьы автор ажурнал «Алашараҿы» икьыԥхьхьан.
Ари астатиа аповест аԥхьаразы актәи ԥышәоуп. Аринахысгьы
уи иахцәажәо ҟалашт, сара исзеилымкааз, ма цқьа ииашаны
исызгәнымкылаз ыҟазарц алшоит. Уигьы аԥхьаҩ ибарҭоуп.
Зыӡбахә сымоу аизга иану егьырҭ аҩымҭақәа раасҭа ари
аповест аилкаара уадаҩуп. Аҵакы еиуеиԥшым ахырхарҭақәа
аҭаны уаҩы еиликаар аалшоит, еиҳа ииашоу, автор игәҭакы
иақәшәо, ишьашәалоу аԥшаара мариам. «Сара аџьабаа иадызбалаз аҟара уаргьы иадумбалакәа иуеилсыркаауам», –
ҳәа автор иҳәарц иҭахушәа, уаԥхьо уҿанынаухалакь, акгьы
аҭыԥ аҟны иҟаӡамшәа, иуцәеиԥхьыттауашәа иҟоуп. Акыр
унаскьаанӡагьы ажәабжьҳәара ахы ахьархо узеилкаауам.
Иааиԥмырҟьаӡакәа ахшыҩҵакқәа зегьы ак уаҩмыршәакәа
урызхәыцлароуп, автор абри абас изиҳәазеи, изыҟаиҵазеи
ҳәа шьаҿацыԥхьаӡа ухы уазҵаалароуп, мамзар иеидызкыло
ахадаратә рахәыц, ацәаҳәа хада уцәыԥҵәоит. Акыр уанынаскьалак ашьҭахь ауп ашәҟәыҩҩы, шамахаӡак акәымзар, акагьы баша машәыршақә ишимҳәо, зегьы акака ишрыдҳәалоу,
акыр ишәаны, изаны ишыҟаиҵаз, зегьы еидызкыло хадаратә
гәцәк, ҵакык, идеиа дук, ӷәӷәак шыҟоу, ишазҳәоу анеилукаауа. А. Гогәуа исахьаркыратә рҿиара аҷыдарақәа ируакуп ҳәа сгәы иаанагоит ииҳәарц ииҭаху ахада цәырҳәны,
ицырцыруа, иҷаԥшьӡа иааганы уқьышә иахьықәимкәа, иахьуимырбо, бжеиҳан акыр иҭаҵәахны ада, ицәҵаҵәахны,
ацәаара ада ихтӡаны иахьуаимҳәо, иахьуимырбо. Бжеиҳан
ари хаҭабзиароуп акәымзар, игхоуп ҳәа иԥхьаӡатәым. Уимоу
игхоуп ҳәа ираҽԥнуҳәартә иҟоуп егьырҭ аԥсуа шәҟәҩҩцәа

235

аӡәырҩы рсахьаркыратә рҿиамҭақәа рҿы ирҳәарц ирҭаху
еизадацәаны, ихҵәаны, цәаҳәазаҵәык ала ишшапаӡа
иахьырцәыҟало, апублицистикеи адекларативтәреи рахь
иахьыр­цәааигәахо, иара убри алагьы ринтересс ахьырцәыӡ­
уа, иахьырцәылаҟәуа.
А. Гогәуа иакәзар, еиҳараӡак акыр «иҭаҵәахны» иааирԥш­
уа аԥсҭаазара иацрыԥсса иахьанԥашало ацәгьарақәа, анега­
тивтә ганқәа роуп. Аумашәа иҟоуп ҳәа зуҳәаша: ашәҟәҩҩы
«иҭаиҵәахуеит» цқьа иаабарц азы. Сара уи ус ахьыҟаиҵо
амода азыҳхоуп, ма цасҳәоуп ҳәа сгәы иаанагом. Акы, иара
ишәҟәҩыратә стильи иҟазареи ус ирҟазшьаны ишьақәгылт,
ҩбагьы, уи ала иҳәарц иҭахуп, ацәгьа ианакәызаалакгьы
ицәгьан, аха ажәытәтәи аамҭақәа рзы еиҳа уааҩы ибарҭан,
аҽы­ҵәахра азымариамызт. Иахьатәи ҳаамҭазы ауаҩы иԥси­
хологиа аилазаашьа акырӡа иуадаҩхеит, ҭаха имҭо иӷрыхо,
деимҿзырххо рацәахеит, ацәгьеи абзиеи, амши аҵхи реиԥш
реилыргара аушәақә имариам ҳәа дахәаԥшуеит. Даара убла
ҵарымзар, дырралеи гәамчлеи уеибыҭамзар, ацәгьа ахы
злацәырнаго ҵҩа змам аформақәа аманы, иарбан гану аҟы­
ҿыҳәа излауцҳауа узымдыруа аҟынӡа аҽаҵәахырц алшоит.
А. Гогәуа ипроза публицистикам, аилазаашьа уадаҩ
змоу ажәалатәи сахьаркыратә рҿиамҭоуп. Автор лассы-лассы ииҳәарц ииҭаху акыр иахьирмаӡо ианагь ибзиоуп, иқәҿиоит ҳәа хьаҳәа-ԥаҳәада имасырҽхәоит ҳәа
салагом. Ианиқәҿио, ус ианаҭаху рацәоуп, аха амцхә дахна­
ԥааны ирмаӡатәымгьы, иҵәахтәымгьы амцхә «ианҭеи­
ҳәҳәацәогьы»,
«ианиҵәахцәогьы»
ыҟоуп.
Зны-зынла
иеивҵарԥах, иеидырӷәӷәала иҟоу, иеилацаланы аидара
ду зқәу ахшыҩҵакқәа, ахҭысқәа рыӡбахә ахьыҟаҵәҟьоу,
«рыԥсы ахьҭаҵәҟьоу» иузақәымкыр, иҟәԥс-ҟәԥсуа ашша
рыхьшьушәа иумпыҵҵәраауеит. Иқәҿианы ианыҟаиҵқо,
иага аџьа адубаларгьы, «имаӡа» аниҵҵухлакь, аестетикатә
гәырӷьареи ақьафи унаҭоит, аха цқьа ианиқәмҿио,
«имаӡагьы» анузымԥшаауа, иага уацрыхаргьы, уӷыруа ма
укьлаҭеиуа уанавахогьы ыҟоуп. Арҭ иазгәасҭаз ахшыҩҵак­
қәа зеиԥшқәоушәа иҟоуп, аха баша аԥша исҿанагалан
исым­ҳәеит. Иҟалап инагӡаны сиашамзаргьы, аха, маҷк
саԥыҩлозаргьы дара зырҵабыргыша ҩ-факт заҵәык аазгар
сҭахуп.

236

Аԥхьа ҳалацәажәап автор ииҳәарц ииҭаху иқәҿианы
ҟазара ӷәӷәала «ианҭеиӡуа». Ҿырԥштәыс иааҳгозар, ара
ҳзыхцәажәо аповест аперсонаж хадақәа иреиуоу аԥҳәызба
Мариа лыхьӡуп. Уи лыхьӡ ҵаҟа иҵагьы салацәажәоит. Ара
иазгәасҭар сҭахуп уи автор баша ишлыхьӡимҵаз, иҵаулоу
асимволтә ҵакы шамоу. Баша ишлыхьӡимҵаз азнык азы
иузгәаҭаӡом, аха иангәоуҭалак, ассоциациа бзиақәа рацәаны
иунаҭоит, иузнарҵысуеит. Цқьа иахьиқәмҿиаз ҳәа сгәы изаанаго аҿырԥштәы: сгәанала (исзеилымкаазаргьы ҟалоит, аха)
аповест ахьӡи («Асҟак дузааигәан, аха дузгәамҭеит») аҵаки
иахьынӡаҭибаго, иахьынӡеиқәшәо аилкаара сара саӡәыкны
исцәуадаҩхеит. Автор аповест ахьӡ ҵакыс иаиҭо имцхәцәа­
ны иҵәахызшәа избоит. Ҳәарас иаҭахузеи, гәынхәыҵысҭала
акәзаргьы, иеилкаауп аповест ахьӡ зызҳәоу ахадаратә хаҿқәа
арԥыс Леуани аԥҳәызба Мариеи реизыҟазаашьа шакәу.
Аха ажәабжьҳәара зламҩаԥысуала Леуан Мариа инагӡаны
дидырӡаргьы, деиликааӡаргьы реизыҟазаашьақәа хырхарҭас
ироушаз аилкаара уадаҩхеит.
Абасала, аԥхьаҩ иааиԥмырҟьаӡакәа агәаҽанызара имазароуп, аҩымҭа амаршәа кны даԥхьозароуп. Иеицеиԥшны
иманшәаланы, иқәҿианы изыҟамҵазаргьы, егьырахьҟа
акырџьареиԥш, араҟагьы автор инарҭбааны асимволқәа
еиҿибааит, инарҭбааны амҩа аиҭеит адиахрониа ҳәа
изышьҭоу асахьаркыратә хархәага, даҽакала иаҳҳәозар,
еиуеиԥшым аамҭақәа реилагӡара, еихышьны, иеилышьны,
еиқәҿырҭуа рыҟаҵара. Автор ара иажәабжьҳәашьа злаҟоу
ала, уажәы-уажә аамҭа иԥсахуеит. Иперсонажцәа аӡәырҩы
иахьа (уажәы) изҭагылоу, изҿу, изызхәыцуа рахьтә ҟәҵәак,
ма епизодк аӡбахә ҳаҳәо, ма иҳарбо дышнеиуа, инамыгӡакәа,
иааҿахҵәаны, ретроспекциа ҳасабла ираҩсхьоу даҽа аамҭак
ахь ҳаиаигоит, нас уигьы намыгӡакәа, еиҭах арахь ҳааиаигоит.
(Ажәабжьҳәара аамҭала анаскьагареи ааскьагареи А. Гогәуа
егьырҭ акыр иҩымҭақәа рҿгьы иаҳԥылоит. Иаҳҳәап, ари
ахархәага инарҭбааны иаҳԥылоит ароман «Аҽыкәаҳа»
аҿгьы). Аҵыхәтәан зегьы гәынкыланы ианеидаҳхәцлак ауп
ианеилаҳкаауа дара абарҭ аамҭақәа аки-аки шеидҳәалоу,
ишеиԥшьу, ишеихылҿиааиуа. Ашәҟәҩҩы иажәабжьҳәара
уажәы-уажә икәараҵоит, зны-зынла сахҟьашома уҳәаратә
аҟынӡа икәараҵоит ушымгәыӷӡо, уахьымгәыӷӡо.

237

Алитератураҿы абас ала уажәы-уажә аамҭақәа реиҭныԥ­
сахларатә стиль, ҳәарас иаҭахузеи, А. Гогәуа ирҿиамҭа азыҳәа
мацара иҟазшьарбагам. Уи ҳԥылоит адунеитә литература
аклассикцәа аӡәырҩы рҿы, иахьатәи асоветтә прозаҿгьы.
Уи ус шакәу иааркьаҿны акәзаргьы иалацәажәеит, насгьы иара злаҵоуроуи излаҵоурами акык-ҩбак ахадаратә
ҟазшьақәагьы азгәарҭеит уажәы ааскьа акьыԥхь ианыз Леонид Новиченкои Михаил Слуцкиси рдиалог аҿы (шәахәаԥш:
«Литературнаиа газета», 1983, март 2, № 9,ад. 5). Иналукааша
иахьатәи ароманқәа рҿы адиахрониа инарҭбааны ахархәа­ра
шамоу азгәаҭауа, иара ҳаԥхьаҟагьы аперспектива аиурц алшоит ҳәа азиԥхьаӡоит Л. Новиченко. М. Слуцкис иакәзар, уи
маҷк иҽынкыланы, иҽдаракны дахцәажәеит ари ахархәага.
Уи игәаанагарала, ажәабжьҳәараан иааиԥмырҟьаӡакәа уа­
жәы-уажә аамҭақәа реиҭныԥсахлара аԥхьаҩ дарблаҟьар алшоит, аориентациа аԥшаара ицәуадаҩхоит, аки-аки реидкылара, ахи аҵыхәеи реиқәҳәалара измырманшәалар ҟалоит
ҳәа дахәаԥшуеит. Аиашазы М. Слуцкис ари ахархәага ахаҭа
принципла мап ацәикӡом, аус злоу досу ашәҟәыҩҩы заҟа
иманшәаланы ихы изархәо ауп ҳәа ииашаны иазгәеиҭоит.
Л. Новичпенкои М. Слуцкиси зыӡбахә ҳамоу рдиалог аҿы
иазгәарҭаз ари ахархәага азеиԥш ҟазшьа хадақәа . Гогәуагьы
идубалартә иҟоуп.
Иара убас А. Гогәуа зыӡбахә ҳамоу иповест аҿы ахар­
хәара роуит аҩнуҵҟатәи амонологқәа, агәҭахәцрақәа, агәа­
лашәарақәа, цәырҵрак, ма ҭагылазаашьак еиуеиԥшым
аганқәа рыла инарҳәы-аарҳәны ахәаԥшра, азхәыцра,
аилкаара. Насгьы ара иҟоуп абри аума, абни аума ахҭыс
мырццакыкәа амҩаԥысра (урысшәала «замедленное действие» ҳәа изышьҭоу), иаанкыланы, акыр аамҭа ирҟыҵымыҵуа, нарҳәы-аарҳәуа, хәҭаҷ-хәҭаҷла цқьа ган рацәала
ахәаԥшра. Иара убас иаҳԥылоит ахдырра амҩасра (урысшәа­
ла поток сознания» ҳәа изышьҭоу) аелементқәагьы.
Аповест «Асҟак дузааигәан, аха дузгәамҭеит» изызку
атемеи иқәнаргыло апроблематикеи рыла иахьатәи аԥсуа
прозаҿы акыр ҟазшьақәа рыла иналукааша ҩымҭоуп. Зназы аушәақә акәзаргьы ҳрыхәаԥшып иара атемеи апроблематикеи зеиԥшроу. Ажәа еизадала иаҳҳәозар, ара рхы еиларсуп абиԥарақәа реимадареи, аҭоурыхи иахьатәи аамҭеи

238

реидҳәалареи, ацәгьеи абзиеи, ақьиареи агәымбылџьбарареи,
ацқьареи амцқьареи, аламыси аламысдареи ирыдҳәалоу
акыр азҵаарақәа. Урҭ еиуеиԥшым форма рацәала ишыҟоу,
иахьатәи ҳабзазараҿы конкретла рхы аадырԥшырц шрылшо, ианагь иубарҭаны, улаԥш иҵашәо ишыҟам. Автор
сахьаркыратә ажәала иааирԥшуеит лымкаала ацәгьара иад­
ҳәалоу ацәырҵрақәа зеиуахкы уҭаху рыла ишеилаԥсоу,
еиуеиԥшым ацәақәа рхарԥаны акыр аамҭа рҽыҵәахны амч­
ра рымпыҵархаларц шрылшо. Даҽакала еиҳа еизыркәкәаны
иаҳҳәозар, ара аԥызара рымоуп аморалтә-етикатә темкқәеи
азҵаарақәеи. Урҭ реиԥш иҟақәоу А. Гогәуа егьырҭ, акыр
иҩымҭақәа рҿгьы иаҳԥылоит. Аха араҟа зынӡа иҿыцу, даҽа
аспектқәак рыла ирызнеины иӡбоуп. Еиҳараӡакгьы ихадараны иқәгылоуп еиуеиԥшым абиԥарақәа реимадареи
ауаҩ ҿа ишьақәыргылареи ирыдҳәалоу азҵаарақәа. Егьырҭ,
акыр ирҿиамҭақәа рҟны еиԥш араҟагьы ашәҟәҩҩы ауаа,
еиҳараӡакгьы аԥсҭаазараҿы аԥхьатәи ашьаҿа ҟазҵо аҿар
агәаҽанызара ӷәӷәа рымазарц, цқьа иазхәыцны, ишәаны, изаны ршьапы ахьықәдыргыло гәаҭаны ршьаҿа еихыргаларц
иҭахуп. Абри ауп аповестгьы аидеиа хадақәа ируаку.
Аха урҭ рымацарагьы ракәм аус злоу. Урҭ ирыдҳәалоуп
хыԥхьаӡарала имаҷымкәа акыр зҵазкуа атемақәа ркомплекс:
ақыҭеи ақалақьи реизыҟазаашьа, ауаажәларраҿы аӡәи (аиндивиди) гәыԥҩыки (аколлективи) реимадара, реигәныҩра,
реигәнымҩра, реизыҟазаашьа, ауаҩ ҿа ишьақәгылара,
доуҳала ауаа рбеиареи рӷареи рызҵаарақәа уҳәа иҵагьы
ирацәаны. Ашәҟәыҩҩы уаанӡагьы истиль ишаҟазшьаз
еиԥш, араҟагьы иҭиҵаауеит иперсонажцәа рԥсихологиатә
ҭагылазаашьақәа, имҩаԥысуа ахҭысқәа раҵкыс урҭ ахҭысқәа
зыхҟьо, мзызс ирымоу, мотивқәас изхылҿиаауа сахьаркырала ирҵабыргны иԥшаауеит.
Аповест «Асҟак дузаагәан,аха дузгәамҭеит» иахьатәи
аамҭа, иахьатәи абзазара еиуеиԥшым аганқәа раарԥшра
иазкуп ҳҳәеит, аха ус аҳәара абстрактцәоуп. Аамҭас
иаҵанакуа иҵагьы конкретла иеилаҳкаарц ҳҭаххар, атекст
ларҳәы-ҩарҳәны ҳаԥхьаргьы, иага хәыц-хәыц ҳаԥхьаргьы
инықәшьшәа ҭыԥ заҵәык аҿы иҳәоу цәаҳәа заҵәык
ада иҳацхраауа ҳзыԥшаауам. Уи ацәаҳәа ҳәа сызҿу 106тәи адаҟьаҿоуп иахьаҳԥыло. Аҭыԥантәи ауаа ирхырга-

239

хьоу аҭоурых ду агәхьаа зкым, интересс измам, иахьа
аԥсҭаазара иамоу аматериалтә мышхәбзазара алачара мацарада акы иазмхәыцуа ԥсшьаҩцәақәак игьежьны иахьааз ахь ианыхынҳәлак, досу рҭыԥқәа рҿы ианнеилак, ара
иаҳбаз, иҳаҳаз ҳәа излаҽхәақәо Аԥсны амшхәыбзазарақәа
ахьеиқәԥхьаӡоу ари адаҟьаҿы иҳәоуп. Аҟәа астадион ҿыц
шыҟарҵахьоу. Ус анакәха, уи аахыс рацәак ҵуам, уи аахыс ауп аповест аҿы зыӡбахә ҳәоу ахадаратә хҭысқәагьы
анымҩаԥысыз.
Ашәҟәыҩҩы иповест аҿы ахҭыс хада ҽаҩраҭагалан, октиабр мза алагамҭазы имҩаԥысуа иахьыҟаиҵазгьы машәы­
рым ҳәа сгәы иаанагоит. Уигьы ныҭкааны џьара заҵәык
ауп иахьҳәоу: «Октиабр аҩагыламҭаз акәын, аха ариабжьарак, иҿыхьҭашәа, амрагьы мԥхо, ақәагьы амуа, акала иҟан»
(ад.56). Излаабо ала, иӡынрам, иԥхынрам, амцхә ихьҭам,
ишоурам, ибжьаратәуп. Аԥсшьаразы зеӷьаҟам, зегьы иреиӷьу
аамҭа «ахьтәы сезон» ҳәа изышьҭоу ауп. Ажәак ала, ақьафура
иаамҭоуп аԥсшьацәа рзы, қьафурҭа ҭыԥуп ишақәнагоу уаҩ­
ҵас изхызго изы. Абарҭқәа зегьы аконтрастра азыруа иҟоуп
аповест аҿы имҩаԥысуа адраматә хҭыс хьанҭа. Ахҭыс хада
мҩаԥысуеит ашара ԥыҭк шагу Леуан дыҭрысны, дцәырҳаны
данҿыха инаркны хәылԥазынӡа. Даҽакала иаҳҳәозар, уахыки
ҽнакигьы нагӡаны иаҵанакуам.
Иара убас, ҳәарас иаҭахузеи, автор Анаҟәаԥиа ажәытә бер
ҭыԥқәа ахьыҟоу, уажәы аԥсҭшьарҭа ҩын ҿыцқәа ахьгылоу
баша машәырны иалимхит. Ишдыру еиԥш, Аԥсны ирацәоуп
аҭоурыхтә ҭыԥқәеи ажәытә баҟа ссирқәеи. Аха иҟалап,
Анаҟәаԥиа ахьӡ иадҳәалазар аԥсуаа рзы зегь реиҳа зҵазкуа
ажәытә ҭоурыхтә хҭысқәа. Ажәытә ҩыратә хыҵхырҭақәа уи
аӡбахә рҳәоит ҳерала актәи ашәышықәса инаркны. Аԥсны аҳ
Леуани Қырҭтәыла аҳцәа Арчили Мири рыжәҩа еибыҭаны ара
иааныркылеит Мурван-Ибн-Мухамед («Адагәа) аԥхьагылара
зиуаз араԥцәа-аимҵәацәа ҵҩа змамыз рыр… Уи ҟалеит
737 шықәсазы VIII ашәышықәса анҵәамҭазы ишьақәгылаз
аԥсуа феодалтә ҳәынҭқара аԥхьатәи аҳҭны қалақь араҟакәын
иахьыҟаз.
Аԥсуа литературатә критика аамҭала лассы-лассы
ҽыԥныҳәас иарҭалон аҩымҭақәа реилыргара, анализ рзура ацынхәрас рҵакы аиҭаҳәара аҭыԥ анаҭацәоит ҳәа. Уи

240

ахшыҩҵак иагьиаашаҵәҟьан, ҳакритика уи еиԥш авба
ауҭартә иахьагьы ана-ара ианацәыласуа ыҟоуп. Аха А. Гогәуа
ҳзыхцәажәо иповест аҵакы аиҭаҳәара мацарагьы имарианы
аҽунаҭом. Идыру усуп, асахьаркыратә ҩымҭа иаша аҵакы
иага ибзианы иеиҭасҳәоит ҳәа уалагаргьы иуцәхыбжаҿыбжамхар ҟалаӡом. Ианамух, сахьаркыралеи идеиалеи
иԥсыҽу, амцхә иеизадоу аҩымҭоуп зҵакы аиҭаҳәара мариоу. А. Гогәуа ҳзыхцәажәо иповест еиԥш зеилазаашьа уадаҩу
хаҭала аԥхьара аҭахуп.
Иага ус иҟазаргьы, А. Гогәуа ари иповест асиужеттә цәаҳәа
хада аконтурқәа аҳарбар ҳалшоит: абжьаратәи ашкол иалгахьоу, аха аиҳабыратә ҵараиурҭак изҭамлац арԥыс Леуан
Анаҟәаԥиа аԥсшьарҭа ҩнқәа рааигәара иеиқәыхьшәашәа
иҟоу жәытә уахәамак (бер ҭыԥк) ԥхьарҭас иҟаҵаны имоуп. Аиҳабыратә ҵараиурҭак дҭалаанӡа абра џьара дызмароу (иаҳҳәап, аԥсшьаҩцәа рзы аекскәрсиа амҩаԥгара)
усурҭак изыԥшаауазар ҳәа дашьҭоуп, аха ихәаша ҳәа уаҩ
димоуц, дыбжьаханы дыҟоуп, џьаргьы дҭаҩым. Бзиа иибаз, аха изыхҟьа-зыԥҟьалак (лҭахцәа, абызҳәацәа, хаҭала
лара доуҳала лыԥсыҽра, лқәыԥшра, лԥышәадара) ибзиабара
иаԥсамхаз аԥҳәызба Ҳауида дхызхыз ҩыџьа арԥарцәеи иареи еиҿанагалеит. Арԥарцәа ҭыԥантәиқәаӡам, џьарантәи ара
ԥсшьара ҳәа есышықәса иаалоит, иахьынтәаауа ныҭкааны
иҳәам, «ицәгьан урҭ ладатәқәазу, ҩадатәқәазу иаахҵәаны
аҳәара» (ад. 91). Абӷа змоу џьоук роуп, ибалдаҳәы-бал­
дачаны, қьаф уны илылахәаша ицоит аҟароуп. Урҭ бӷас
ирымоу закәтә нашанатә мчу конкретла иҳәамзаргьы,
акыр зылшо уаауп. Рыбӷа убри аҟара иӷәӷәоуп, аԥсшьарҭа
анапхгаҩцәагьы ирҭахы-ирҭахым ршьапы иқәгыланы
рымаҵ рулароуп. Згәы ҭыганы иааӡоу, ақьафура иашьцылоу, ԥсҭазаратә уадаҩрак, ԥықәсылара ӷәӷәак захьӡу зымбац, иақәымшәац, ахамаԥагьареи ахамакәачреи ихагаланы
иамоу уаауп. Аԥсшьара ҳәа иахьааиуа аҭыԥантәи аҭыԥҳацәа
хырхуеит, иржьоит, иакәм ала ирызныҟәоит. Хәылԥазык
урҭ адауаԥшь иаҩызцәаз аҷкәынцәа Ҳауидеи Мариа зыхьӡу
аԥҳәызбеи рыгәҭылакны аԥсшьаҩцәа рыкәашарҭа ҭыԥ ахь
ишнеиуаз Леуан иааиԥылеит. Леуан урҭ ихы рыламгалакәа
дызрывымсит. Иареи дареи абри аԥхьатәи реидыслараҿы
иага иҽиҟьазаргьы (иаргьы рыцҳак иакәӡам, маха-шьаха-

241

лагьы дыӷәӷәоуп, ахаҵа гәаӷьгьы изҭоуп) даҵахеит, ӷәӷәала
дрыпҟеит, ибжьы изҭымкаауа, акыр аамҭа ихы дамыхәо
дҟарҵеит, нас дара неихыбаҳәан ршьапы рҽадыргеит. Леуан
урҭ данырыпҟаз Ҳауидагьы ааигәа дыҟан, аха ацхыраараҳәа
акагьы изыҟалымҵеит. Ихы дамыхәо дахьышьҭаз днеины, дрыцҳашьаны ицхрааз, насгьы «иааԥҭрахьы» дганы,
ахәшәқәа изнаго, афатә изнаго, жәаба, жәохә мыш рыла
ишьапы дықәзыргылаз Мариа лоуп.
Адырҩашықәсан анҭ арԥарцәа ари аԥсшьарҭа ҭыԥ еиҭах
ианаҭаа, Леуан алшықәсанык дыргәаҭеиуа, дыргәжәажәо,
ҭаҳа имҭо иӷрыхоз агәаӷи ихыжны иҟаз ашьоуратә
цәаныррақәеи ииааины иаӷацәа хаха еиҭах дҩырҿагыланы
драқәԥеит хаҵаҵас. Иареи дареи уаҩы иахьиҿахарсҭам,
насҭха игыло, иажәхьоу, ауаа зыҩныҵхьоу, игәыгәҭажьу
аҭыԥантәи аԥхын театр иҩнеибагаланы ауп ишеисыз. Дара
уажәы даҽа ҩызакгьы дрыцуп, шьҭа хҩыкны иҟоуп. Акыр
аамҭагьы иқәибакшеит, ӷәӷәалагьы ипҟеит, аха аҵыхәтәан
иаргьы дҭадырхеит.
Хыхь-хыхьла исхематәны уахәаԥшуазар, абри ауп иҟоу.
Излаабо ала, ахҭыс ахаҭа еизадак ауп. Имаҷума ареалтә
бзазараҿы ари еиԥш иҟақәоу? Аха адрама хьанҭала
ихырқәшоу ари ахҭыс автор ауаажәларратә ҵакы змоу
ахырхарҭақәа рацәаны иеиҭеит, иеилаарцыруа иадичаԥалаз
амозаика, иақәиҵаз ацәам-ажьым рацәоуп. Зны-зынла
ашәҟәыҩҩы исахьаркыратә хыҭҳәаа, ифантазиа ҵҩа амам
уҳәо аҟынӡа инеиуеит.
Акомпозициа аганахьалагьы аповест акыр аинтересси аҷыдареи аманы еиҿкаауп, истандартым. Азеԥш хьӡы
(«Асҟаҟ дузааигәан, аха дузгәамҭеит») иаҵаҩуп «Ҳаамҭазтәи
аҳәамҭа» ҳәа. Ишьақәгылоуп жә-ҳәамҭакны (жә-хыкны,
аҳәамҭақәа досу ирышьашәалоу ахьӡқәа рымоуп).
Иркьаҿны акәзаргьы ара иазгәаҳҭахьоу азеԥш ҟазшьа­
қәаки, атематикеи, апроблематикеи, асиужети, акомпазициеи ирызкны иаҳҳәақәаз ҳхы иааҭакӡаны, уажәшьҭа
ҳҽырзааигәатәны ҳрыхәаԥшып, игәаҳҭап аҩымҭа иалоу ахадаратә персонажцәа зеиԥшроу. Урҭ хыԥхьаӡарала
иагьырацәам. Дара зегьы ааидкыланы иаҳшар ҟалоит
ҩ-гәыԥкны: иҵоуроуи иҵоурами. Иҵоуроу иреиуоуп: Леуан, уи иан лықәла лҩыза Иарна, Мариа, Мариа лан, апиани-

242

но архиаҩы, аԥсшьарҭа ҩны аиҳабы (арҭ аҵыхәтәантәиқәа
ҩыџьа рхатәы хьыӡқәа аповест аҿы иҳәаӡам), иара убас
уарла-шәарла, иналк-ҩалкны акәзаргьы зыӡбахә ҳәақәоу
– Леуан иан, ианду (иаб иан) уҳәа убас даҽа аӡәык, ҩыџак.
Иҵоурам иреиуоуп аконфликт хада зыхҟьо зыӡбахә ҳҳәахьоу
арԥарцәа-«аԥсшьаҩцәа» ҩыџьа аԥсшьарҭа ҩны аиҳабы
актәи ихаҭыԥуаҩ (автор иҳәашьала, «аиҳабы актәи изам»),
аԥсшьаҩцәа абаҩрҵәыра дзырҟаҵо, амырзаканарҳәаҩы,
Леуан иеиԥш шықәсқәак раԥхьа ақыҭантәи иааз, аха
иҵоурам ахымҩаԥгашьақәеи амҩақәеи алызгаз ажәытәтәи
иара иҩызцәа. Арҭ аҵыхәтәантәиқәагьы автор рхатәы
хьыӡқәа римҭеит, ахатәы хьыӡқәа рыҭара иаԥсаимтәит, досу
дызҿу изанааҭ иахаршаланы диԥхьоит анбан дула иҩны:
Амузы­кант, Адгьылшәаҩ, Амашьаныҟәцаҩ. Ари агәыԥахь
дыԥхьаӡатәуп еиуеиԥшым аҭагылазаашьақәа ирыхҟьаны
иҵоурам амҩа иқәлаз аԥҳәызба Ҳауида.
Ҳәарас иаҭахузеи, ара зыӡбахә ҳәоу аперсонажцәа
рхырҿсахьақәа аҩымҭаҿы еицеиԥшны иҟаҵам, насгьы
ахадаратә рольқәа нарыгӡо иҟам. Урҭ рӷьырак ацхыраагӡатә
рольқәа роуп инарыгӡо. Џьоукы епизодла иналаршәааларшәны ицәыргоуп, даҽа џьоукых знык, ҩынтә рыӡбахә
аҳәарала ихыркәшоуп. Автор иперсонажцәа ирызкны иҳаиҭо
адыррақәа иаҭахугьы, иаҭахымгьы еилажьны акәымкәа,
акыр ишәаны-изаны иҟаҵоуп. Ахадаратә идеиа аарԥшразы,
ма лымкаала ажәабжьҳәара апроцесс иадҳәалоу, зда ԥсыхәа
ыҟақәам рымацара роуп дыррақәас иҳаиҭо.
Аповест ахы инаркны аҵыхәанӡа иагәылганы игоу, ихадароу афырхаҵа Леуан иоуп. Уи ихаҿсахьа зегь реиҳа аҵанак­
уеит, зегь реиҳа ихаҭәаауп. Автор иидеиақәа ныҟәузгогьы
Леуан иоуп. Егьырҭ зегьы уи иаҿсахьа аилкаара, аибыҭара,
ахарҭәаараа иазкуп. Ҳаргьы зегь раԥхьа уи ҳаизааҭгыланы
дзеиԥшроу, дызусҭа цқьа дгәаҳҭап, ҳихәаԥшып.
Аповест актәи ацәаҳәақәа инадыркны Леуан ҳалаԥш
дыҵашәоит. Игәалаҟарақәа, игәҭахәыцрақәа, ихымҩаԥ­
гашьақәа ҳазыԥшым џьара акы ишазҳәоу, иҽеим уск ибӷа
ишкыдгылоу ҩашьом. Аԥхыӡ еилаҳанта дшалоу (уигьы џьара
акы иазҳәоуп) аҭҳарцәҳәа дҿыханы, адыхҳәа дҩаҵҟьоит
ашара акыр шагу. Ичҳара еизакны абоксиорцәа реиԥш
аҭаҷкәымҟьара иҽазыҟаиҵоит алшықәсанык. Атсарҭәа

243

еиԥш иҭаҷкәымқәа ирҵәхьеит. Аҭаҷкәымҟьара дазҟазахарц
иҭахуп. Арҭқәа зегьы змааноу анаҩсҟоуп иахьеилаҳкаауа.
Акы дарбарџьеиуеит, дарцәом, дартәом, даргылом, дҳәы­
ҵәы-ҳәыҵәуеит, ишьара дықәҟьаны дыҟоуп, идақәа зегьы
еибархханы иҟоуп.
Леуан ихы-иҵыхәа аилкааразы аҩымҭа иаҳнаҭо ады­
ррақәа ихадарақәоу роуп, аха дара урҭгьы џьарак иеизганы иҟам, иԥсаҟьаны атекст ана, ара иалаԥсоуп. Урҭ
еидыҟәшәаланы, иеизыркәкәаны ҳрыхәаԥшуазар абас
иҟоуп: абжьаратәи ашкол далгеит ахәы ҳарак ду анхыҵҟа
иҟоу иқыҭа гәакьаҿы. Леуан маха-шьахала дыҭаҳ-ҭыӷьаны
дшыҟоу еиԥш гәырҵҟәллагьы дыбзиоуп. Саҟәасындак,
нҭаҳа-ааҭаҳак иакәӡам, ииҭаху изымдыруа, дхахачахо ды­
ҟам, иԥсҭазара зикуа игәҭакы конкретла иеилкааны, иалхны
имоуп. Насгьы уа аинститутгьы дҭалар иҭахуп. Аха ашкол
даналгаҵәҟьа адыррақәа имаз изхом ҳәа иԥхьаӡаны џьар­
гьы дымцакәа иҽааникылт. Адырҩашықәсан иара ииҭахыз
аҭоурых афакультет латәарадатәи аҟәша ҟамлеит. «Ҽааны
ҳәа дара дақәгәыӷны, иақәкны дыҟоуп. Еиҳарак дзызхьуа,
аҵара изҵар, абри ажәытә Анаҟәаԥиа атәы аҩра ауп. Аха урҭ
макьана ус мацара игәы иҭыхоит» (ад.20). Уажәазы аекскурс
биуро аҿы аԥышәара ҭины аусура далагар иҭахуп, уи аинститут данҭалогьы ихәоит ҳәа дгәыӷуеит.
Леуан ара агаҿа (ажәытә бер ҭыԥқәа, уажәы аԥсшьарҭа
ҩнқәа ахьгылоу) дахьааиз иеиԥшӡам ахәы нхыҵ иҟоу
иқыҭа. Уи уа зынӡа даҽа ҭоурыхтә традициак далиааит,
иоуз ааӡара ицәа-ижьы, ишьа-ида иузаҟәымхуа иалоуп.
Дызлиааз аҭаацәара қьиа, рабацәа, урҭ рабацәа рҭоурых ду
азхәыцра, азҿлымҳара – арҭ зегьы неидкыланы ароль ду
нарыгӡеит Леуан идоуҳатә ҟазшьа ӷәӷәа ашьақәгыларазы.
Дхызхыша анибогьы, ауадаҩрақәа данрықәшәогьы Леуан
аԥсыҽра иҽаиҭом, знымзар-зны иҽаиҭап ҳәа цәаныррак
ааизкылҟьаргьы аҭоурых, иабацәа рфырхаҵаратә хьӡы
иԥхьоит, акаҳара, алаҟәра азин ирҭом, уажәы-уажә рхы
игәаладыршәоит, идҳәыланы дыркуеит иԥырҵуам. Ауа­
даҩрақәа рҿаԥхьа иара игәахеибафареи иӷәӷәареи ирызҳа­
уеит акәымзар, иҽырчычианы дҟәыу-ҵәуо, ихы дахашшаауа, дшәо, дхьаҵуа, агәкаҳара иҽаиҭо дыҟам, икәша-мыкәша
иҟоу аӡәырҩы реиԥш, мариа-чеиа дазыҭрысуам. Уи

244

агәӷьра шимаз данхәыҷызгьы иныԥшуан. Иҟазшьарбагоуп
игәалашәарақәа рҟнытә ахҭыс: ианхәыҷқәаз иҩызцәеи иареи аԥхьаӡа амшын анырбаз, егьырҭ рылымкаа иара иоуп уи
аҭалара згәаӷьыз (ад.52–53).
Леуан дызлиааз, дызлааӡаз атрадициаҿы аԥызара аман
аиаша, аиашазы хыцәнымырха ақәԥара, аԥсадгьыл амш­
хәыбзазара азхәыцра, уи азы анхара, аҟазаара. Леуан ишьҭра,
дызлиааз аҭаацәара – зегь уаа қьиақәан, игәыразқәан,
игәблҩцәан, ахаҵара ахьаҭахызгьы ихиан. Иабду Шьоудыди, уи иашьа Жьагәеи «Кьараз» иалагылан абџьаршьҭыхла
иқәԥон аамҭа ҿыц аагаразы. Иаб ҳаԥсадгьыл афашизм
иацәызыхьчоз дрылагылан, аибашьрахьтә дхынҳәит, аха иара
дины дышгараз, иаб ҽырҩрак аҿы машәырла дҭахеит. Ахәы
нхыҵ игылоу Леуан иаб иҩны аҭӡамц икыду урҭ рпатреҭқәа
уажәгьы иара аиашеи ацқьареи рахь иԥхьоит. Иани иандуи (иаб иан) рыԥсы иҿаҵо драаӡеит акәтаӷьцәа дылхны.
Иан лынасыԥ алагамҭасгьы алгамҭасгьы иҟаз иара иакәын,
лхазы акагьы дашьҭамызт. Иара дшихӡыӡоз еиԥшҵәҟьа
дахӡыӡон иаб ихьӡ, уи иҩнаҭа. Леуан дабиԥазаҵәын, диит
иара «аԥхьаҟагьы адемографиа краамҭа ианыԥшуа, амахә
ҩеиԥш абиԥарақәа ирылҩаан инхаз аибашьра ашықәсқәа
ирышьҭанеиуаз, иеинылахьаз абиԥарак дахаҭарнакны» (ад.
13), диит Леуан «Мурван Ибн-Мухаммед иабашьуаз абиԥара
аҟынтәи уҿааухар, 1257-тәи даҵанакыртә» (ад. 13).
Иагьихьӡырҵеит Леуан, жәытә-натә аахыс ари ахьӡ аҳаҭыр
ду иамаз дырны, аҭакԥхықәра иамаз иацәымшәакәа» (ад. 13).
Леуан даныҩеидас ихьыӡ иҽаԥсеитәырц иҭахуп, ҩнуҵҟала
игәы еицҳауа, деибафо дыҟоуп. Анаҟәаԥиа ажәытәтәи
ахьчацәа, аиқәырхаҩцәа дырхылҵшьҭроуп ҳәа ихы иԥхьа­
ӡоит, урҭ ргәалашәара гәадурас имоуп. Еиуеиԥшым аҭагыла­
заашьақәеи аситуациақәеи ирныршәаны аповест аҿы рефрен ҳасабла ҩажәи жәабантә инареиҳаны иҳәоуп аԥсуа
ҳәынҭқарцәа Леуанраа рыӡбахә, ара – Анаҟәаԥиа МурванИбн-Мухаммед ир хлымӡаах ирҿагыланы, ашьаарҵәыра
илагыланы зыԥсадгьыл зыхьчаз аԥсуаа рыӡбахә. Уи бжеиҳан
Леуан ихаҭа иоуп изҳәо, ма автор игәаалаиршәоит.
Аҭоурыхтә аамҭа ажәпара иалыҩны Леуан иабацәа
рфырхаҵара абжьы уажәы-уажә иахьиаҳауа, ҵыуы ҳәа
илымҳа иахьҭаҩуа, ҭаха ахьинамҭо, ицыр-цыруа ибла иа-

245

хьыхгыло иҟазшьа ашьақәыргыларазы шьаҟа ӷәӷәаны иҟа­
леит. Аха уи мацара акәӡам иҩызцәа аӡәырҩы реиԥш ацивилизациа иацырԥсса, иахьынԥашаланы иацу аԥаршеирақәа
иара изидимкыло. Ԥсабарала еидкылашьа, еибаркышьа,
еиқәҳәалашьа изрымҭеит, нышәашьа изыҟамҵеит ауп.
Аԥаршеирақәа ирнышәаз иқәлацәа ирцәыӡыз акырӡа еиҳауп
иара ицәыцыз аасҭа.
Леуан ихьӡ абас аҭоурых иақәҿнаҭуа иҟоуп, иаларсуп, хылҵшьҭрала иара дшаларсу еиԥш. Ижәла ҳәаӡам.
Иаҳгәалаҳаршәап абжьаратә ашәышықәсақәа рзтәи Аԥсны
аҳцәа – Леуан ихьӡылацәагьы рыжәла шаҳзымдыруа, аха
ихьыӡ ассоциативтәла иаҳгәаланаршәоит ареалтә ҭоурыхтә
хаҿқәа: Византиатәи аимператорцәа рархонт Леуан, Леуан I,
ма уи иашьа иԥа, ахазарқәа раҳәшьаԥа Леуан, Леуан II…
Аԥсуаа рҭоурых аҟнытә абри акрызҵазкуа ахьӡи, уи
иадҳәалоу ахҭысқәеи аперсонаж баша иауигәалашәахуа,
иара иахьа ахымҩаԥгашьа иашеи, иҵоуроу аусқәеи рахь
дхьадырԥшуеит.
А. Гогәуа ифырхаҵа макьана изымдыруа, зҭак изыҟамҵо
азҵаарақәа шырацәоугьы аҭоурых бзиа ибоит. Аҭоурых
аҵара иҽазикырц гәҭакыс имоуп. Аха дзышьақәымгылеит.
Ара Анаҟәаԥиатәи аԥсшьарҭа ҭыԥ аҿы дахьааиз дназлагылаз ауаа рыбжеиҳараҩӡак зынӡа даҽакала иҟоуп. Арантәи
иара дахьынтәааз иаиуоу ақыҭақәа рҟынӡа «шьахәшьаҿа
бжьам, аха абжьааԥны ари агаҿа иаванхо рзы урҭ 1000
километр иреиҵамкәа ирыбжьоуп» (ад. 104). Агаҿа уаа
рзы урҭ ақыҭақәа анааигәахо иалыркаауа сасык дганы уа афатә хаақәа анеидырфало ауп. Араҟа географиала
ирыбжьоу амацара ауакәху аус злоу. Леуан грас изыҟалаз
ахымҩаԥгашьақәеи, адунеихәаԥшышьақәеи, аратәи ауаа
реиҳараҩык рҟазшьақәеи еицәыхароуп еизааигәаахашьа
рымаӡам. Ажәытәӡа абри агаҿа ӡҟычрақәа ачымазара бааԥсы,
аҿкы дыршуазҭгьы (Мурван-Ибн-Мухаммед иргьы ирылалазаап уи аземана!), уажәы арҭ даҽа хырзаманк ҵысны ирылоуп. «Ари аҿкы иахьӡуп – амц. Уи дара иҿкы бааԥсуп. Аӷацәа
рацәаны измоу зегь реиԥш, уи шәцәак аханараԥахьеит
аҽарҩашьрц» (ад. 22).
Абраҟа ибжьаршәны иазгәасҭар сҭахуп А. Гогәуа исахьар­
кыратә ҟазара иамоу даҽа хаҭабзиаракгьы. Изакәу уи ауп,

246

ҭоурыхтә хҭыск аҟнытә хәҭаҷ хәыҷык иадамзаргьы аӡ­бахә
аниҳәо, изиҳәо, хырхарҭас иаиҭо даҽакӡазаргьы, иҿыц­
ӡоу ҵакык аиҭозаргьы, аҭоурыхтә документ дықәныҟәоит
акәымзар, изакәызаалак џьара акала дацәхьаҵӡом, ишаҳәо
еицакра амҭакәа иааигоит. Иаҳҳәап, аԥхьаҩ ихамышҭыроуп,
идыруазароуп, ашәҟәыҩҩы исахьаркыратә хыҭҳәаа иаӡбеит,
уи ауп шьаҭас иамоу ҳәа дахыҩрны дымцароуп аповест аҿы
Мурван-Ибн-Мухаммед (Мурван Адагәа) ир аземана рылалазаап ахьаҳәо. Уи аҭоурыхтә документ шьаҭас иамоуп. Ақырҭ­
уа ҭоурыхҩҩы Џьуаншьер излазгәеиҭоз ала Мурван Ибн-Мухаммед аибашьратә ԥышәа ду змаз, насгьы зхыԥхьаӡара
рацәаз ир иманы Анаҟәаԥиа данақәлоуп аԥхьаӡакәны
дахьаҵахаз. Уаанӡа дахьеибашьхьаз иахьабалалак иааирамзар аҵахара имыхьцызт. Џьуаншьер анаҩсҟа излазгәеиҭо ала,
Мурван Адагәа Анаҟәаԥиа данақәла, ир хәҭаҿы ирызҵысит
ачымазара бааԥсы – амгәахьаатә епидемиа, ирацәаҩынгьы
иннарҵәеит. (Уи аӡбахә инарҭбааны шәахәаԥш: Гь. Амҷба.
Заатәи абжьарашәышықәсақәа рхаан Аԥсны аполитикатә
ҭагылазаашьа (VI–X ашә.). Аҟәа, ашәҟәҭыжьырҭа «Алашара»,
1983, ад. 70–71; шәахәаԥш иара убас: «Қарҭлис цховреба»
(«Қарҭли аԥсҭазаара»). I атом, Қарҭ, 1955, ад.237 (қырҭшәала).
Ҳаиасып А. Гогәуа иповест ахь Уи аперсонаж хада Леуан ара
агаҿа азааигәара дахьааиз уаанӡа иара иқыҭа гәакьаҿы иибахьаз акәымкәа даҽа еизыҟазаашьақәак днарылашәеит. Хыхьхыхьла, дәныҟала амцхәгьы иаамысҭашәоуп уҳәа иҟоуп, аха
ҩнуҵҟала иџьбароуп, ицқьам аратәи ауаа рыбжеиҳараҩӡак
реизыҟазаашьақәа.
Араатәи ауаа рхәыцрақәа, реизыҟазаашьақәа зынӡа даҽа
хырхарҭоуп ирымоу. Урҭ аҭоурыхтә традициеи, агәаҳәара
ҳаракқәеи иныркыло, иҿарҳәо иҟам. Рыбжеиҳараҩӡак арма­
ӷьырмоуп ишыҟоу, рхы шымҩаԥырго. Изызҟазам, изышьцылам, ирзымдыруа, ма ирылымшаша аусқәа ирҿуп, досу
дызмароу аус акәӡам дызҿу, дызԥсоу аҵкыс еиҳау амаҵура,
аҭыԥ тата, акраагарҭа ҭыԥ дашьҭоуп. Ара баҩхатәра хәыҷык
ԥсабарала аӡәы иланы дыҟазаргьы (Амузыкант ишихьыз
еиԥш), наҟ илаԥсуеит, ирҭаххы, ирҭахым рыбыз дырхаауеит.
«Ари агьежьыраҿы иаазқәлаз мыцхәы ҳаҭыр ақәлеит «асыс
бызхаа». Уи иааџьоушьаратә ирласны ирылаҵәеит» (ад.40).
Аратәи абзазара ауаа ауаҩра рылныцәцәаауеит, рыуаҩра

247

ԥсуаҭлак аламкәа иҟарҵоит. Ишьақәгыланы иҟам, иҟьашҟьашоит, иҵәыр-ҵәыруеит, џьара ишьақәгылоу ԥҟарак
иҭаршәны имҩаԥысуам. Ус еиԥш ԥҟарак ыҟаӡазаргьы, уи
Леуан днаӡаны ибартә, иааникылартә иҟам. Ахҳәа злымсыц аԥаҵажәпеиԥш ихьаша-ԥаша иҟоу, уажәы-уажә зҽеи­
ҭазкуа, иҟьаш-ҟьашо, икәараҵо абри абзазара «гызмал»,
бжеиҳан мыцла иеибарку абзазара Леуан иеиԥш иҟоу арԥыс
еизада, агәеилга ицәтәымӡоуп, иҽизақәыршәом, дзанаалом,
иҽақәиршәарцгьы, данааларцгьы иҭахым. Избан акәзар,
иара дызлааӡоу ала, зынӡа даҽакала ишьақәгылеит иҟазшьеи
идунеихәаԥшышьеи. Наҟ ахәы нхыҵҟа, иара дахьиз
дахьааӡаз инижьыз аԥсҭаазара ацәаароуп ҳара иаабо, аха
убри иаабо ацәаарагьы ауаҩытәыҩса дзырӷьацо, дзырԥхо,
лашара дук иқәзырԥхо шакәу ҩашьаӡом. Леуан ара дахьааиз
дназлашәаз реиҳараҩык аӡәи-аӡәи ламысла аҭыԥ рибаҭом,
амҩан ианеиқәшәалаҵәҟьогьы имеигәҭаскәа иеивысуам.
Изышьҭоу аԥсҭаазара ӷәыхны, ацәа ахыхын, ҭәа збаз, ҭәа
иҳәҳәеит ҳәа, досу рыԥсы иашьҭоуп, мҳаҵәк-мҳаҵәк иадамзаргьы иаҳзацырҟьандаз ҳәа ихабы-хацоит. Урҭ злаҟаҵәҟьоу
иага мыцла иҭарыҳәҳәарц иаҿызаргьы, ашәҟәыҩҩы иҟазара
иабзоураны, аԥхьаҩ заманала иабрҭоуп.
Леуан дхәыҷым, аха дагьдум. Иуашәшәыроу, аҭакзыԥ­
хықәра ду змоу ашьаҿа аныҟаиҵаша, ҩынҩықәра ниҵраны
дыҟазаргьы наҟ-наҟтәи иԥсҭазара зегьы ахырхарҭа азҭо
ақәра дҭагылоуп. Уи иқәра иҭагылоу ауаҩы ихбыкьырҭақәа
рацәоуп. Автор уи ҳара данаҳирбо амомент азы дыбжьахашәа,
дкақәхашәа, ԥсҭазаратә быжькаҵәарак аҿы дынханы, аӡа
икыргьы, аҩа икыргьы иԥҵәо дыҟоуп, ахәыҷқәа рахьгьы
дыԥхьаӡам, адуқәа рахьгьы. Шықәсык, ҩышықәса раԥхьа
иҩызцәаз, ихәыҷқәаз зегьы адуцәа рахь ииасит, иареи дареи
рыбжьара абаагәара лыбжьаҵаны, рҵыхәақәа леиҿаҟьаны
ицеит, ицеит уи абаагәара ашәақәа зегьы иара изамыртуа
иҵарбаҟа иаркны. «Аха дарбан рыуа иҭаку, дара ракәу, иара
иакәу? Иара дара иԥхьаӡоит, дара – иара, дара роуп иҭаку ҳәа
ииԥхьаӡо, дара иара ус дрыԥхьаӡозар акәхап» (ад. 48).
Ара, абри аԥсшьарҭа ҭыԥ акәша-мыкәшан Леуан идоу­
ҳатә ҭахырақәа ирышьашәалоу ауаа маҷӡоуп, иҟоугьы
аԥсҭаазара амаа зку ракәӡам. Даҳгәалаҳаршәап заҟа дҵоуроу,
заҟа ақьиареи, аламыси, ацқьареи дрылаҟоу, заҟа аԥхара

248

лхылҵуа Леуан иан ажәытәтәи лҩыза, уажәы ари аԥсшьарҭа
ҭыԥ аҿы крыфарҭа хәыҷык аҿы аус зуа аԥҳәыс бырг Иарна.
Иаҳгәалаҳаршәап аибашьраан аӷа хәымга дицәымшәакәа
гәышԥыла иԥылоз, аха ара абзазаратә залымдара ссақәа
ирзымиааиуа аԥсшьарҭа ҩны аиҳаби дузымдырӡо уима­
цәажәацкәа иааигәара угыланы уихәаԥшуазаргьы гәыр­
ӷьарак ҳамҭас иузҭо апианино архиаҩи. Аха арҭ зегьы ара
мыч дук рымаӡам, аганахь иавахақәаз роуп. Амаа зку анҭ
(«асыс бзы хаа зҿоу», амц ҿкы иатәнатәхьоу уҳәа) роуп. Абри
амикроатмосфера Леуан иеиԥш иҟоу ауаҩы ихәда ҵкааны
дахәаҽуеит, дхәыланарҟабоит акәмзар, дышьҭнахуа, амҩа
иаша дықәнаҵо иҟам. Иара данхьаԥшлакь (ашьжьымҭан
дҩагылан дзыҩноу ажәытә уахәама ишҿыҩра иамоу абар­
ҵа даннықәгылалак, ма ихьыҩрны иамоу аԥенџьыр данын­
кылаԥшлак инаркны), еиҳараӡак доуҳала икьаҳәу ауаа роуп
илаԥш иҵашәо. Дара иахьа аамҭа «бзианы» ишырхыргаша
заҵәык ауп ихагаланы измоу. Ауада ԥхақәа, маҵурақәак,
аԥара, аҭыԥҳацәа реиҽырбара, рхыхра, ахатә машьынақәа,
модала аҽеилаҳәара – абарҭ инархыҳәҳәаны акы рбо, ак
раҳауа, акы иааргәамҵуа, ак хьаарго иҟам. Ԥсымышьҭыга,
цәа мырбаагак, ҽкыдкыларҭак, мҳаҵә лшьырҭак зыԥшааз уи
далаӡоит, изирхоит, уи ала аԥсҭаазара игәы аҟәирҭәаауеит.
Леуан акәзар, урҭ дарбанзаалак аӡәгьы диеиԥшӡам. Ани
заанаҵ илалахьаз апринцип ҳаракқәа каижьуам. Урҭ ма
инаигӡалароуп, ма дыбжьаӡӡароуп, егьырҭ дрыҵаҟьыцыроуп.
Абарҭ аҩба рахьтә акы – иара изы даҽа мҩак ыҟам. Ауаҩы
ииҭаху, иҽызикуа, иџьеи иаамҭеи зықәирӡуа ихатә усқәа
рымацара ракәымкәа, еиҳау даҽакы иҽазикырц анахәҭоу,
иахьихәҭоу ҳәа иҟами! Аха арҭ ауаа уаанӡа аҽынкылырҳәҳәаша
рымам. Еибакы-еибашьҭуа, ҭыԥ рибамҭо досу ихатә комфорт
дшашьҭаз рыбзазаратә культура лаҟәхеит.
Абарҭ рҭахыра лаҟәқәа рынагӡаразы мҩас иаарԥыхьашәо
акы ҵкьыҵкьаршьом, ахыларҟәра хьмыӡӷыршьом, «…
ари аԥсшьараҟны усс иҟоу ашара ауп, ироуз ашара (иаҳ­
гәалаҳаршәап Амузыкант хлаҳәада аресторан аҿы ирҳауа
аԥара ахәҭа бзиак аиҳабы ишииҭо атәы уҳәа – С. З.), афатә
хианы ироур иршоит, аҩы ҭаҭәаны ироур иршоит, ирҭиуеит,
ажәабжьқәагьы убас ихианы ироуроуп, ираҳароуп. Иара усгьы дара хыс ианышьҭырымх, ари аҭыԥ атәы абараҳауаз, ара

249

иаауагьы амшын рдыруеит, иҭалоит «амшын» рҳәоит, аҩада
иԥшыр «ашьха» рҳәоит – уаҳа ара иҟоу, инхо, аратәи аҭоурых
– уссгьы ирымам» (ад. 59).
Леуан ихаҿсахьа зеиԥшроу цқьа игәылҭәааны ҳхаҿы
иааҳгарц азы игәаҳҭароуп арҭ дызлоу, илаԥш иҵашәо, иахьеи уахеи днаҵысыр, дзыдкьысло зеиԥшрақәоугьы. Леуан
ихаҿсахьа егьырҭ ирылхны, ирылкьыкьны, аизолиациа азуны ҳзахцәажәом. Убри аҟнытә урҭгьы иҳамҩатәны ҳалаԥш
нархаҳгап. Ара епизодла ицәыргоу, аха иҟазшьарбагоу дреиуоуп дыԥсылацәахан (заҟа иқәнагамзеи деилҟьа-еилӷәцәӡа
аҟазаара зыхәҭоу аспортсмен!) даач-маачуа, зны анахь, зны
арахь дыхьбыкьуа, иԥсылацәахаз аҳәыҳә рбаӷь аныҟәашәа
угәалазыршәо, шьыжьла аԥсшьаҩцәа абаҩрҵәыра дзырҟа­
ҵо. Уи иаҵкыс деиӷьым иагарааны дубаргьы аҩыжәны иҟоу,
аӷьфҩы зхышәшәо амырзакан арҳәаҩы. Урҭ ркатегориа
даҵанакуеит зхаҟынтә зшьапаҟынӡа ани аҿкы бааԥс (амц
мцацәа) ала иеибарку, ижьы ԥуҟар амц шьаны «злыҵуа»,
«первый зам» соуп ҳәа зхы иазызҳәо аԥсшьарҭа ҩны
аиҳабы ихаҭыԥуаҩ. Ари уаҳа назҭахым обыватель зырҳәо
иоуп. Иара ианакәызаалакгьы дбахҵәаӡа дӡырызгаша
ихатә обывательтә «философиа» гәлыршәаны имоуп, уи
неиԥымкрада дықәныҟәоит. Аԥсҭаазараҿы зҵаара уадаҩс
иаақәгыло зегьы рҭакс панацеиа ҳасабла имоу асыс бзы хаа
ауп, «зегьы рзы ихәшәузеи ҳәа уиазҵаар – «Асыс бзы хаа!..»
– иҳәон даҿамхакәа. «Уи ҩахыс?» – ҳәа уиазҵаар, «аполитика
салалом, сара суаҩ хәыҷуп», – иҳәон (ад. 36).
Ари ауаҩ шықәсқәак раԥхьа акрыфарҭақәа реиҳабыра­
қәак дрылан. Ус бааԥсык иҵырдырраан, имаҵурагьы
дамхны илаигәҭасны дҭаркырц аҷык ааигхеит. Аха иԥсы
ҿызхшаз амаҵә изылаҟәит: аҵыхәтәан Леуан дҭазырхаз
анҭ аԥсшьаҩцәа (ҩыџьа арԥарцәа) ара раара ихы иархәаны
дрымҵақьақьеит, исыс бзы хаа рҿишьит. «Ргәы иааҭаххаз,
рҿы иааҭшәаз зегьы рзыҟаиҵон. Урҭгьы цеит, иаргьы акгьы ҟамлаӡазшәа иус аадырцәан, дҩаган абыржәы дахьыҟоу
дарҭеит. Урҭ роуп зегьы еиқәзырҽаҽаз» (ад. 37).
Ажәак ала, Леуан аламуаа дрылахеит уҳхартә иҟоуп, знапы наргӡаны урҭ даарылԥааны аиааира игартә дҟазҵашаз
амҩа изызыԥшаашаз уаҩ димоут. Аԥсҭаазаратә ган
иреицәаз даҽыҵашәеит, алҵшәа зеиԥшрахоз ихаҿы иа-

250

аганы имазаргьы иморалтәи иуаҩратәи принципқәа
амаҟеиԥш имӷыхны изкамыжьт, хаха (махәҿала) дажәлеит.
Махәҿала зысҳәо, хшыҩ дук аарԥшны, дкәараҵап ҳәа даламгеит. Иҭагылазаашьа зеиԥшраз ала ус иагьилшомызт.
Азалымдарақәа акомпромисс рзуны дрывызгоит ҳәа автор
далагазҭгьы иԥсабаратәхомызт.
Егьырҭ ҳарҟәаҵып, шьҭа рацәак уаҳа ҳаҽрылаҳгаларым,
аха Леуан ақыҭантәи ицны иааз, иара ицзызҳаз иҩызцәа
маҷк иадамзаргьы ҳарзааҭгылап. Ҳарзааҭгылап, избан акә­
зар, Леуани урҭи реизыҟазаашьақәа, рпозициақәа априн­
циптә ҟазшьақәа рымоуп.
Анкьатәи Леуан иҩызцәа ара аԥсшьарҭа ҭыԥаҿы рыбла
хызкыз рацәахеит. Хәыҷы-хәыҷла уаанӡа ирылааӡаз рыуаҩра,
рԥагьара бзиа, ргәадура аҵырбел еиԥш ирылзыцәцәаауа,
рыламыс цқьа зырдысуа, изырдагәо, иҿаҳазтәуа рацәахеит.
Изымҩаныку аҭахрақәа рызҵысит, дара рҿы иҿыцу ари
абзазара иеицәаз аганқәа рылаҽын, ирласны ихнаҽит,
амхалдыз еиԥш иаашьҭаҟәшәеит. Даргьы рацәак хьаас
имкӡакәа рҽарҭеит. Леуан гәҭыхас имоу апринцип хадақәа
дара рнапы наҟьаны ирԥырҵит. Изықәшәаз ҟарҵоит, рхырыԥсы иашьҭоуп, мариала ахныҟәгара инахыҳәҳәаны
акы азхәыцразы рхы аџьабаа адырбарц рҭахым. Иахьатәи
рхатә қьаф арҳаразы рыуаҩра лаҟәит, ирымпыҵӡааит ҳәа
игәныргаӡом, акагьы ҵкьыҵкьаршьаӡом, уаҵәтәи акәты
аҵкыс, иахьатәи акәтаӷь ҳәа иҟоуп. Аҵабырг азы, егьырҭ
раасҭа Амузыкант маҷк дзазон, дкәанызануан, аха уигьы Леуан итәы акәымкәа, егьырҭ ртәы дагеит. «Раԥхьаӡа
аӡәгьы издырӡомызт, иара Амузыкант ихаҭагьы издыррамызт, аха аԥша ахьаслак ихыртыра мариазаап, нас аԥшасра
ианаҟәыҵлакгьы, дыбжьажьо, ихы ахьеиҭара ихымдыруа
дынхозаап. Убри аҟнытә, рҩызара еилазго, ирыбжьало,
ирыбжьагыло ҟалеит, ирзымариахеит. Рыблақәа шааԥшуа,
ишеихәаԥшуа еиҟәнагеит, хаҭа-хаҭала иагеит. Ишыҿааҿаауаз. Ишыҿаа-ҿаауаз уҳәаргьы, иара иоуп акәымзар,
егьырҭ иара Амузыкант дназлоу, ҳазгалакгьы ҳагааит
ҳәаҵәҟьа иԥшызшәа, изго рҽарҭеит. Аҟытгьы рыхәлшәом»
(ад. 75).
Ганкахьала уахәаԥшуазар, Леуан анкьатәи иҩызцәа
ауаа заманақәа роуп, ирхароузеи, ирласны ҽкыдкыларҭак-

251

ҽкыдкыларҭак рыԥшааит, иӷәап-жапуа иҟоуп: аӡәы адгьыл­
шәаҩуп, егьи дмашьынаныҟәцаҩуп, даҽаӡәых аресторан
аҿтәи музыкантуп. Нас иҟалазеи, арҭ ауаа ихәарҭоу аусқәа
ирҿызаапеи? Ҳәарас иаҭахузеи, авторгьы, Леуангьы, ҳаргьы
урҭ зҿу рзанааҭқәа ракәӡам ҳазқәыӡбо.
Ишдыру еиԥш, ҳара ҳуаажәларраҿы занааҭ цәгьа ыҟаӡам.
Арҭ ауаа шьауӷа ус цәгьак ҟарҵо иаабом. Аха ашәҟәыҩҩы
урҭ злаҳирбо аганахьала ҳанрыхәаԥшлакь, иаабоит рҟаз­
шьа иахьакәым ала аҽшаԥсахыз, аҵаакәкәаларахь, рыуаҩра
аилаҳарахь ишхоу, рҟазшьа аеволиуциа хырхарҭас иамоу шәарҭоуп, иҵарбгагоуп, шьауӷа ус бааԥсык ҟазҵаз
иаҵкыс иеицәамзар иеиӷьым, еиҳа-еиҳа иҵакыдахоит.
Дара зхаҭарнаку, аҭоурых ду змоу ажәлар рҵыхәтәы арӡ­
роуп изызҳәоу. Убри аҟнытә дара рҟазшьа заҟа иԥсыҽхо
аҟара, иӷәӷәахоит Леуан иҟазшьа, уи ихаҿсахьа ажәлар
рышьаҭамырӡра иасимволны ишьақәгылт.
Ихәыҷызаргьы, идузаргьы Леуан дзынио азалымдарақәа
рзы игәы ҵкапуазар, иара итәала, илшо ала, ишеиликаауала
апротест рзыҟаиҵозар, анкьатәи иҩызцәа азалымдарақәа
ирышьцылахьеит дара ирызкны ианымҩаԥыргогьы, рха­
ҭақәа ианыҟарҵогьы, ус иахәҭоуп ҳәа рҳәо аҟынӡа инеихьеит. Знык иадамзаргьы азалымдара ҟазҵаз, ма зцәа
иалазыгӡаз, адугьы дашьцылоит, убри аҟнытә ауаҩы акгьы
давымсыроуп – абри апринцип Леуан иҟазшьа ахыҵхырҭа
хадақәа ируакуп. Уи џьара деиласуа, абри апринцип ҳаракы
џьара ицәеилаго дыҟам. Иаҳгәалаҳаршәап иара дахьҭаҩым
закәандароуп ҳәа иазҳәарц зылшо рзы ирхианы имоу
игәҭахәыцрақәа: «– Азакәан зеилазгозеи сара ара ииз, ара
иааӡаз, сароу?..» (ад. 35). Иаҳгәалаҳаршәап аӡылаҳәа шкәакәа
ԥсны иахькаршәыз, «Иажәит, неихыркәа амамызт» (ад..61)
ҳәа мгәацәа палтыҟсак («имгәацәа иаԥысны») днеины
рыцҳашьарада шьацәԥықәла данагәҭас, Леуан изымычҳакәа,
иԥсахы еилаланы уи дышижәлаз. Иаҳгәалаҳаршәап уажәыуажә протестк аҳасаб ала анкьатәи иҩызцәа амҩа иашахь
икылигарц дшашьҭоу… Иахьа залымдарак ихәыҷуп ҳәа аӡәы,
ма ухы ианаужьыр, уаҵәы даҽакы анаужьыр, уаҵәашьҭахь
даҽакы… егьырҭгьы ус ҟарҵо рҿынархар, нас ари аԥсҭаазара
шԥаҟало, ҵакыс иаиуазеи, ҳабакылнаго? Иахьа уаҩра хәыҷык
амухыр, уаҵәгьы уаҵәашьҭахьгьы ус уҿынаухар, нас уаба-

252

кылнаго? Инықәырԥшшәа акәзаргьы абас иҟоуп Леуан лассы-лассы иҿаԥхьа иқәиргыло ириторикатә зҵаарақәа.
Леуан игәҭахәыцрақәа ртәы зҳәо аҭыԥқәа руак аҿы автор еилыка иаҳирбоит ифырхаҵа дзықәныҟәо даҽа принцип ҵаулакгьы: «Акгьы уҽалаумгалан, аӡәгьы уиламкьысын…ҽырдагәа, ҽмырҳа ҟаҵо… Аквартира заа иахьуоуша,
ухы зланыҟәугаша ҭыԥк, уи узыҟазҵаша игәы ҟаҵа, егьи
узыҟазҵаша игәы ҟауҵахьоу? Избан? Уи фатәыс-гатәыс ҳәа
ирҭама аԥсҭазаара, ауаҩы адунеи аҿы дааит ихәҭоу иоурц,
иагьиоуроуп, иара адунеи азы ихәҭоугьы адунеи иаиҭароуп.
Уи иабдуи иаб иашьеи раамҭаз ирыӡбахьан, шәақьԥынҵа­
ла иргахьан, уажә ара џьара гәамсамқәак бжьанагалеит ҳәа,
ауаҩы иблақәа химҩароуп (ад. 49).
Ари ацитата ианыԥшуа апринцип Леуан иҟазшьа ӷәӷәа
ашьақәгылара, ашәра ауп изызҳәо. Аха маҷк иадамзаргьы
иара изы изажәцәошәа избоит Леуан иабдуцәа – ауаа қьиақәа,
ауаа цқьақәа ршьа ахьилоуи, абжьаратә школ дахьалгахьоуи мацара шьаҭас иҟаҵаны, иара иԥышәа маҷи, иқәреи рзы
иҭлапҟацәоу рзуҳәартә иҟоуп ара хыхь ихәыцрақәа зныԥшуа
ацәаҳәақәа. Ҵабыргуп, ашәҟәыҩҩы иидеиақәа ныҟәызго
иоуп, аха интелектла ашәҟәыҩҩы ихаҭа иаҟара дҳаракума
уҳәартә дахьхәыцуа ыҟоуп. Леуан изы арҭ реиԥш иҟоу
ахәыцра ҵаулақәа маҷк иадамзаргьы иԥсабаратәымшәа избоит.
Ианхәыҷқәаз, ианеицрызҳауаз, Леуан иҩызцәа ргәадура
иман, иеидгылон, иандухалакгьы рыжәҩахыр еибырҭар
абаа хыржәартә амч роуеит ҳәа дгәыӷуан. Иара дкарыжьып ҳәа ихахьгьы изаагомызт. Аха ишнеи-шнеиуаз дара
амарда (абзиа) аҵкыс ахылаӷьара (ацәгьа, ма апринципдара) еиӷьаршьеит. Ара аԥсшьарҭа ҭыԥ аҿы аԥхьа ианааиз
ԥыҭрак иеицныҟәозшәа, ҟазшьалагьы иааибагозшәа иҟан,
аха нас рымҩақәа еивҟьеит, рдунеи еиҟәшахеит. Дара лассы ирцәыӡит рабацәа ирыларааӡахьаз азҩыдара. Аҟазшьа
ӷәӷәа рзаамырԥшит, аԥсыҽрахь иианагеит. Аратәи иҵоурам
аҭагылазаашьа кәараҵарақәа рыҽрымадыриашеит. Ачымазара ҿкы (амц) даргьы ирыхьит, ирыхьит акәым, ирылаҽӡеит.
«Ма ишԥацқьаз, ма дареи иареи рыԥсы шԥеилаз. Уажәы? Ани
аҿкы амаҵ руеит, аусқәа ахьыруагьы, иныгәнысуа агаҿа иахьавоугьы, аплиаж иахьықәугьы» (ад. 23).

253

Леуан акыр аамҭагьы икаижьуамызт ажәытәтәи иҩыз­
цәа зҭанагалаз атымитыша, аган лашьца иҭигарц азы
агәыӷра. Иҩызцәа шизмырхынҳәуа акыр аамҭа агәра изгом. Дгәыӷуан ҩбаҟа шықәса раԥхьанӡа ишыҟаз еиԥш еиҭах
реиҩызарагьы еилшәарак акәымкәа, аӡы рыбжьоуҭәар рыбжьара икылымсуа, рҽеидырӷәӷәаланы, еидгыланы иҟалап
ҳәа. Еиуеиԥшым акыр ҭагылазаашьақәа рҿы иара дӷьаҵәыӷьаҵәуа, дыкьлаҭеиуа иҩызцәа реиқәырхара иҽазикуеит,
наӡаӡа ицәыӡӡаҵәҟьап ҳәа дыҟам, акырынтә уи цәырганы
далацәажәоит. Цқьа ҳазхәыцны ҳахәаԥшып Леуан иҩызцәеи
иареи реизыҟазаашьақәа дахьрылацәажәо рахьтә еиҳа
иҟазшьарбагоу даҽа ҭыԥкгьы. Мариеи иареи реицәажәарақәа
руак аан илеиҳәеит:
«– Сара сҩызцәа мацара, сҩызцәа срылаӡану? Аӡәымкәа,
ҩыџьамкәа сқыҭантә абра ҳааит. Шықәсык ала абра аԥс­
шьар­ҭа ҳаныԥшит, иамаз аҽыхара бааԥсқәа акыр хьаҳәра
рымамкәа рҭыԥ иқәаҳҵеит. Сҩызцәа, ма ажәа брык раҳаны,
ма аӡәы иажәа деижьан, ма дахыԥан, ма дхьаҵны ианарыжьра иҟан. Зегьы реиҳа мчыла еиҵаз Амузыкант иакәын
– убрыгь акаҿы даагыломызт. Уажәы убысҟак иҟәшцәахеит,
иаахбацыԥхьаӡа абыржә ибҳәо еиԥшшәа акы сарҳәоит.
Дара зегьы убарҭ ҳаамҭазтәи аҳ иԥацәа ибжьырхыз роуп,
урҭ рыбзоурала ҭыԥқәак, усурҭақәак роун. Дара рбызшәала
иуҳәозар, мышкы акы ахьрымоу. Роуразороу, рхы инаркны
ршьапаҟынӡа мыцла еибаркуп» (ад. 33).
Егьырҭ ара дзыниақәо ӡәырҩы реиԥш, Леуан анкьатәи
иҩызцәагьы рыԥсҭазара еинҭәыланы, еинҭәылангьы мацара акәым ихышхәыҵәаны имҩасуашәа рбоит, шьҭа
ирызгәаҭаӡом, игәарҭарцгьы рҭахӡам рыуаҩратә хаҭабзиа­
рақәа, рдоуҳатә дунеи заҟа иӷару, заҟа иҵыӡәӡәау, аҵаа­
кәкәаларахь рхы хоу. Шьҭа иԥаҳкуазеи ҳәа иҟоуп. Дара
рматериалтә бзазара ихәажаӡа иҟанаҵазшәа, ишьҭнахызшәа
рбоит, аха еиҳа-еиҳа рыуаҩратә хаҭабзиара ланарҟәуеит
акәымзар, ишьҭнахӡом. Ҳәарас иаҭахузеи, ара ахшыҩҵакқәа
ҳцәеиламԥсароуп. Ауаатәыҩса рматериалтә мышхәбзазара
аиӷьтәразы ақәԥара ашәҟәыҩҩгьы, ифырхаҵа Леуангьы, ҳаргьы мап ацәаҳкӡом, аха уи ушазықәԥо, аагашьас
иҟауҵаз ауп аус злоу. Егьырҭ аӡәырҩы иреиԥшны, Леуан анкьатәи иҩызцәа ринтересс лаҟәқәа рымхабзиоуп, иреигәырӷьоит, арахь рԥынҵа инахыҳәҳәаны, урҭ

254

раҵкыс еиҳаны уаҵәтәи рԥеиԥш ҵызхаауа гәарҭаӡом. Леуан дзышьҭақәо (ауаҩра, ацқьара, доуҳала абеиара…) дара
анахронизмқәак реиԥш ирыхәаԥшуеит. Ирызгәаҭаӡом
ихьыԥшу уааны ишышьақәгылаз, иахьынӡахьыԥшу. Рабацәа
ирымаз иныҟәыргоз атрадициатә ԥагьара бзиа рхаҿгьы
иҟам. Имодоу амаҭәа лыԥшаахқәа кашәкаҷо ирышәҵаны
рҽырхықәымҵаха,
ицқьакәакәараӡа
иклышь-млышьуа
ага иавоуп, аха ани ирбарц ирҭахым аганахьала итҟа-тҟо
аҳәынҵәа илажьуп. Ус акәымкәа маҷк иадамзаргьы, Леуан
иҳәатәы иацныҟәозҭгьы, уи имҩа иеидгыланы иқәлазҭгьы,
иара идгылазҭгьы, рыламысгьы ымфакәа, иагьхьыԥшымкәа
рҽыҟарҵар рылшон. Аха ҟазшьала инамцхәнгьы иуаа
хьысҳақәахеит.
Леуан анкьатәи уи иҩызцәеи реизыҟазаашьақәа акуль­
минациатә кәаԥ аҟынӡа инеит анҭ иаӷацәеи иареи еидысланы иара данҭахаз аламҭала. Уи Леуан иага иҳәаргьы иҩызцәа
шизмырхынҳәуаз нагӡаны агәра анигаз амомент ауп:
«– Сара сҟынтәи шәхы шәақәиҭуп иахьарнахыс.
–Ҳаргьы ухы уақәиҭаҳтәуеит иахьарнахыс, – иҳәеит
Адгьылшәаҩ, деишьхынҩалаӡа, деиқәкостиумха, деиқәгалс­
тукха дахьгылаз» (ад.102–103).
Леуан анҭ аԥсшьаҩцәа рахь изҵысыз агәаӷ ҵакыс иамаз
цқьа иеилымкааӡакәа, анкьатәи иҩызцәагьы иқәыӡбоит.
(Иаҳгәалаҳаршәап Амузыканти Леуани реицәажәарақәа,
насгьы Адгьылшәаҩ ҽыԥныҳәа ҳасабла Леуан иқәкны ииҳәо
иажәақәа: «…дырҩагьых, зыԥсы зшьарц иааз шәрыҵаза
шәрақәԥа…» (ад. 103).
Ҳара Леуан изҵысыз, ихы зықәирӡыз агәаӷи ишьоуратә
цәанырра ҵарқәеи мотивқәас ирымоу цқьа ҳрызхәыцны
иеилаҳкаароуп, анкьатәи иҩызцәа ргәаанагара ҳзаццом. Изакузеи ари, автор иаабац аԥсҭаазараҿгьы алитератураҿгьы
ҳуаажәларра зқәыӡбахьоу ажәытә шьоура ҵас дазышәаҳәома?
Ҳәарас иаҭахузеи, мап. Ари иаабац хатә шьоура мацараӡам.
Леуан ишьоуратә цәанырра ҵары мотивс иамоу хаҭабзиарала,
шьаҭанкыла даҽакӡоуп, даҽакӡа иазҳәоуп, баша ашьоура
аҵкыс акырӡа иӷәӷәоуп, иеиҳауп, апринцип ду змоу акоуп.
Аӡәы игәы иаанагар ҟалоит: митә ҟалама, бзиа иибоз
аԥҳәызба ҷкәынцәа хԥарақәак дрыгәҭылакны ишнеиуаз
ианиба. Леуан уи аҟара дацрамлакәа, ихы рылаимгаланда,
иқәҵа баны ишьапы еиҵихында, рымаршәа кны днарывсын-

255

да ҳәа. Леуан ари ихымҩаԥгашьа иазкны ас еиԥш агәаанагара
шьаҭанкыла ииашам. Арԥыс дзықәшәаз азалымдара хада
дацәхьаҵызҭгьы, иуаҩратә принципқәа мап рыцәкракән
иаанагоз. Леуан ихьамҵра, зхы цәырызгарц зылшо
асоциалтә залымдара ду аҿагылароуп иаанаго. Уи ишьоуратә
хымҩаԥгара хаҭала иара дҭанархазаргьы иуаажәларратә
ҵакы ӷәӷәа змоу амотивировка амоуп. Аҵыхәтәантәи
бӷаҵалатәи, махәҿаеилыхлатәи ақәԥарахь даннеиуаз иара
идыруан азалымдарақәа зегьы уи ала ишизеиҟарамтәуаз.
Аха акы иаԥсаӡам дыҟам. «Уаҳа аҽакы акәым дыздыруа ирбааит нас, џьара хьаҵра ҟамҵакәа ауаҩы иԥсҭазаара ахы
икыр шауа, убри зегьы-зегьы ишрыцку аԥсҭазаара араан
ишаҩызам, знык ушьаҿа еилаганы, нас иԥсахны ишузмыриашо раԥхьаӡатәи ушьаҿа зегьы ишырхыҵхырҭоу… Уи
иазнархәыцыртә ианыҟалалак, иара ахаҭа ишыднарбо, ус
иҟоу шырацәоу, урҭ рыла шакәу аԥсҭазаара ҳәа абас зегьы
ирыцкны изыҟоу, ауаҩы раԥхьатәи ишьаҿеи аҵыхәтәантәии
рыбжьара иҟоу аамҭа» (ад. 115).
Леуан игәы дамжьаӡеит, махәҿалатәи хыцәнымырха
иқәԥараҿы даҵахеит, аиааира изымгеит макьана аԥсҭаазара
иаҟәынҷабло акьаҳәрақәеи иареи реидсылараҿы. Аха иара
дахәызтәызгьы аԥхьаӡакәны рхы иҭаирԥшит, даҽазынгьы
арахь иқәымло иҟаиҵеит, аратәқәагьы аӡәырҩы рхы
иазнархәыцит. Хаҭала, маха-шьахала иара даҵахеит, аха моралла, ацқьарала, доуҳала аиааира игеит. Аԥхьаҩ изы Леуан
дахьаҵахаз акәӡам ихадароу, аус злоу иигаз аморалтә иааира
ҵҩа ахьамам ауп.
Типологиала ус зыхьхьоу, аха зынӡа даҽа ҭагылазаашьақәак
змоу асахьаркыратә хаҿсахьақәа адунеитә литератураҿы
заҟа уҭаху ыҟоуп.
Хыхь-хыхьла Леуан иқәԥарала аԥсҭаазараҿ акагьы изыҟам­
ҵазшәа, акагьы изеиҭамкызшәа, изымԥсахызшәа иахьаабо иллиузиоуп. Даҽакы акәым, ииԥсахыз иеиҭеикыз зегьы
ирыцкуп иара ихаҭа аԥсыҽра иҽахьеимҭаз, иҽахьимҟьа­
шьыз. Уи маҷума? Иара аԥсҭаазара ишьҭа анымҵакәа дымцеит, иҵыхәтәагьы ԥымҵәеит. Иара иҟнытә Мариа лцәа
иалоу аԥшқагьы абиԥарақәа реимадара шнымҵәо ала
агәыӷра ҳаиҭоит. Иқәгылар ҟалоит атипра азҵаара.Иахьатәи
ареалтә бзазараҿы Леуан иалкаау, иаӡәыкны иҟоу иакәу, атипра зуа уаҩу? Ҳәарас иаҭахузеи, ари азҵаара аҭакс хьаҳә-

256

хьачарада иаурц иалшо акы заҵәык ауп: Леуан атипра зуа
сахьаркыратә хаҿсахьоуп. Жәынгьы-ҿангьы аԥсҭаазара
иашаҵәҟьа, аԥсҭаазара ԥшӡаҵәҟьа зда ихәарҭам, излеибарку, ԥсыс иахоу Леуан иеиԥш иҟоу, ма уи изааигәақәоу
ауаа роуп. Шәышықәсала, зқьышықәсала иҟаз атрадициатә
хымҩаԥгашьа бзиақәеи адунеихәаԥшышьақәеи иргәлиааз,
гарас измаз, аха уи агара ишаагарҵыз цқьа анаԥшы-ааԥшы­
ха змоукәа ажәытәра агәхьаа мкыкәа, гәымбылџьбарала,
еилаҟәбаса иқәызҵо, цқьа ишьақәымгылац, еилаҭыруа иҟоу
ацивилизациатә ӡхыҵра иацу аилахәарақәа заҟаҩы ишахәҭоу
рҽырзамынраалакәа илалахәаша ицозеи! Леуан дызлиааз,
дызлааӡаз ауаҩытәыҩсатә хымҩаԥгашьа акырӡа иеизадан
аҵыхәтәан дызланагалаз, дзыдҟьыцылаз, иҵәыр-ҵәыруа
иҟоу, зԥан аԥшаара уадаҩу аахымҩаԥгашьақәа раасҭа.
Аповест аҿы Леуан иаамышьҭахь аинтересс зҵоу ахаҿ­
сахьақәа даарылукаартә дыҟоуп Мариа. Уи илызкны ҳара
иаадыруа уи ауп, қәрала Леуани лареи рацәак еиҩыргом, аха
иара иаҵкыс аԥсҭаазаратә ԥышәа лымоуп. Лара амузыкатә
школ аҿы аус луеит, ахәыҷқәа амузыка длырҵоит. Лзанааҭ
дақәнагоуп ҟазшьалагьы, цәанырралагьы. Лан гәыразк лоуп,
ахәышәтәырҭаҿы аус луеит. Агәцаракреи, аҟәыӷареи, ах­
ӡыӡареи рылжуа иҟоуп Леуани лареи реицәажәарақәа раан
иалҳәақәо агәырыӷәӷәагақәа ажәақәа: «…Иузымдыруагьы
удырып, уара узхьымӡо акгьы ҟалаӡом. Ухшыҩ бзиоуп, угәы
бзиоуп, уцқьоуп, уӷәӷәоуп. Џьара гаӡарак ухьымӡар!» (ад.4142).
Аԥхьа Леуан изкны илызцәырҵыз арыцҳашьаратә цәа­
нырра аҵыхәтәан абзиабара цқьа, абзиабара иашахь ииасит. Леуан ажәала инҭкааны џьаргьы иҳәом, аха иҩашьаӡом
азнык азы уи цқьа дшизеилымкаауа. Лара лцәа ԥырҽхьеит
анҭ Ҳауида дхызхыз арԥарцәа «хазынақәа», шьҭа «аласқәа»
ҳәа иԥхьаӡоу аҭыԥҳацәа рахь ауп «асиа дахьану». Лан ԥҳәы­
с­еибак лоуп. Анҭ арԥарцәа аԥхьа ара ԥсшьараҳәа ианааз Мариа дқәыԥшӡан, дхырхит. Нас закәхи, аԥҳәысеиба лыӡӷаб
дрымазкәадаз (ад. 110). Дара уеизгьы аԥҳәысеиба длыԥҳаны
акәым, дынцәа дыԥҳаны, иԥшьоу аӡә лакәны дыҟазаргьы,
дымҩахырҟьарын уҳәартә иҳәаш-гашқәоуп.
Мариа «лцәа шыԥҽугьы», уаҩрала дҳаракуп, инагӡаны дразуп, Леуан иуаҩратә хаҭабзиарақәа зыԥсоугьы еилылкаауеит, гәык-ԥсык алагьы дизыҟоуп. Рыгәра ҳгоит Леуан иаӷацәа

257

дырҿырԥшны, «урҭ уара унацәхыԥ ихыуссо иаԥсам» (ад. 83)
– ҳәа иалҳәо лажәақәа. Ишаҳҳәахьоу еиԥш, Леуан иаӷацәеи
иареи аԥхьатәи реидыслараан ӷәӷәала данырыпҟа, ицхрааз,
ишьапы дықәзыргылаз Мариа лоуп.
Мариа Леуан иахь илымоу абзиабара шыӷәӷәоу, ишыц­қьоу
лымкаала инагӡаны агәра аагоит иара данҭахалак ашьҭахь
илҳәақәои, лхымҩаԥгашьақәеи рыла. Леуан иҭахара хьаас, гәырҩас изымкыз Ҳауида длықәыӡбо џьара илҳәоит:
«Сара бзиа дызбон, дагьызбоит…аринахысгьы…» (ад.128129). Леуан иԥсҭазара даналҵыз амомент иақәршәаноуп
лара иара иҟынтә аԥшқа лцәа далашәаны дшыҟаз анылдырыз. Длаӷырӡышо, лыԥси-лыԥси еихьымӡо Леуан дызшьыз
зусҭцәоу амилициа иралҳәарц данцоз илнырит ацәанырра
ҷыда, ацәанырра ссир (аилуара, агәеилахынҳәра). Дымҩашьо
илдырт. «Иароуп…– лгәы инҭыҩит Мариа, – иароуп –
аԥсҭаазара ҿыц!!! Зегьы идсырбап, идсырбап, идсырбап уи
бзиа дшызбоз схы аҵкыс, сыԥсы аҵкыс»…Лылаӷырӡ ҭыҩрны
аҿыланахеит, аха уаанӡатәи икалҭәоз алаӷырӡ еиԥш дабылуамызт, еиҳа иҟәандан, даӡәӡәон, лыԥсы лнаргон.
«Иҟалазаап, иҟазаап адунеиаҿ, – лгәы иҭыҩуан иаа­
ҟәымҵӡакәа, – ауаҩытәыҩса игәаҟрақәа зегьы рыԥсас – ус
ашәахеиԥш дықәзмырбо амч… Идсырбап, идсырбап зегьы…
Сара соуп!.. – Леуан актәигьы. Аҩбатәигьы…»(ад. 130).
Мариа арҭ лажәақәа ибашоу агәаӷ иахҟьаз, ибашоу
мақараӡам. Аповест лахьеиқәҵарыла, гәкаҳарыла ин­
ҵәозаап, ашәҟәҩҩы аԥсҭаазараҿ абзиа аиааира азгом ҳәа
шьақәирӷәӷәозаап шаҳҳәо, Мариа арҭ лажәақәеи лҭа­гы­
лазаашьеи ажәабжьҳәара иаразнак иаалырҟьаны, иаа­
қәыр­ҵәиааны зынӡа даҽа ҵакыки хырхарҭаки арҭоит.
Уажәраанӡа Мариа илықәлашьцаны, лара лзы адунеи еилабганы иҟазҭгьы, аԥшқа лцәа дшалаз анпилылкаа, иаразнак
лгәалаҟара аҽаԥсахит, аҽаԥсахит лымчгьы, илызцәырҵит
дызқәымгәыӷуаз агәыӷра дугьы, адунеи амаа зку лара
лакәушәа дҟалеит ҳәаа змам аоптимисттә цәанырра лашақәа
мра лашаны илхаԥеит.
Иааидкыланы ҳахәаԥшуазар, азнык азы А. Гогәуа ҳзых­
цәажәо иповест аҿы ацәгьарақәа, анегативтә цәырҵрақәа
маҷк ирымцхәцәеит, ашәыга еиқәаҵәақәа ирыжәпацәеит,
амч риҭацәеит ҳәа иуԥхьаӡартә иҟоуп. Аха ари еиԥш иҟоу

258

агәаанагара иашам. Леуани Мариеи ргәахәтәы бзиақәа рҿы
изаҵәқәоуп, аха урҭ реиԥш иҟоу ауаа ари амикродунеи
ианыӡааӡеит ҳәа иҳәарц иҭахӡам ашәҟәыҩҩы. Ауаа џьбара­
қәа, аԥаршеиқәа, ацәгьақәа, ахԥарақәа рацәаҩызаргьы, уимоу, иеиҳазаргьы, абзиақәагьы ыҟоуп. Леуан ацәгьарақәа
рыԥсы дарҭазаргьы, дрыҵадырҟьыцызаргьы, даҽа Леуанк
Мариа лцәа далоуп, уаҵәтәи амш уи изыԥшуп.
Хыхь зыӡбахә ҳҳәаз Мариа аҵыхәтәантәи лҭагылазаа­
шьеи, лгәалаҟареи, лажәа зҩыдақәеи лымацара лакәым, ҳара
аԥхьаҩцәагьы агәыӷреи аоптимисттә цәаныррақәеи ҳаз­
дырҵысуеит.
Абас иҟоуп иааркьаҿны аповест атекст иаҳнаҭо уи
лхаҿсахьа ахадаратә моментқәа. Аха сгәы излаанаго ала,
уи аҿы мацара ҳаанҿасыр азхом. Мариа лхаҿсахьа иҵагь
инарҵауланы аилкааразыҳара ҳхәыҭҳәаагьы маҷк иадамзаргьы, аус арутәыс иҳамоуп. Изакәу уи ауп, ашәҟәҩы уи илиҭаз
ахатәы хьӡы баша илимҭеит, еиуеиԥшым ассоциациақәа
ҳазнарҵысыртә иҟоуп. А. Гогәуа уажәадагьы иперсонажцәа
аӡәырҩы рхатәы хьыӡқәеи инарыгӡо афункциақәеи
еиқәшәо, еиқәҿырҭуа, иеишьашәаланы иҟаиҵақәахьеит.
Иаҳгәалаҳаршәап ароман «Аҽыкәаҳа» ахадаратә персонаж
Аџыр ихьӡи инаигӡо афункциеи реизыҟазаашьа заҟа аинтересс аҵоу, заҟа иеиқәшәо.
Аперсонажцәа рыхьӡқәеи рфункциақәеи еиқәшәо рыҟа­
ҵара сахьаркыратә хархәагак аҳасаб ала, ҳәарас иаҭахузеи, А.
Гогәуа изыҳәа мацара иҟазшьарбагам. Уи амҽхак ҭбаа аманы
адунеитә литература иадыруеижьҭеи акыр ааҵуеит, иадыруеит аԥсуа литературагьы. Аха А. Гогә­уа иҿы акыр конкреттә
ҷыдарақәа аманы иаҳԥылоит.
Ара уажәы ҳзыхцәажәо аповест аҿы ахадаратә фырхаҵа
Леуан ихьӡ аҭоурыхтә (ареалтә) хаҿқәа угәаланаршәозар,
уи ибзиабаҩ аԥҳәызба Мариа лыхьӡ ассоциативла ажәытә
Мифологиатә ԥҳәыс хьӡы Мариеи уи лхаҿсахьеи урыз­
дырхәыцуеит. Аԥсуаа рҭоурых аҿы Леуанраа аӡәымкәа,
ҩыџьамкәа ишыҟаз еиԥш, адунеитә мифологиагьы иадыруеит Мариараа аӡәырҩы: Мариа Мысратәи (Египеттәи)
– ақьырсиантә ҳәамҭақәа рҿы аӡәырҩы ахацәа зыԥсахыз,
аҵыхәтәан аԥсахра иахьхуз); Мариа Магдалина, – даҽакала
иаҳҳәозар, Мариа ақалақь Мигдал – Ель аҿы ииз; Мариа –

259

ақьырсиантә мифологиатә ҳәамҭақәа рҿы анцәа ду Иисус
Христос дзыхшаз.
Иеиҿырԥшны ҳрыхәаԥшуазар, арҭ Мариараа зегьы рахьтә
А. Гогәуа и-Мариа ассоциативтәла, функциала Иисус Христос
иан дызлаугәаланыршәақәо дыҟоуп.
Ҳәамҭақәак Христос иан дыцқьан ҳәа дынцәадыртәуеит,
даҽаџьарах дыцқьаӡамызт, дыԥсахҩын рҳәоит. Аҳәамҭақәа
рыла Христос иан аберцәа дреиуан, абер ҭыԥқәа рҿы тәарҭас,
гыларҭас илыман, уи моу, ҳәамҭақәак рҿы Ивериаҟа дааргараны дыҟан, аха амаалықь Афонҟа амҩа лирбан, уахь дцеит.
А. Гогәуа и-Мариа лызгьы џьоукы «алас» ҳәа дрыԥхьаӡоит,
аха аҳара шьҭа иаадыруеит уи лцәа аԥҽра лыласра иша­
хымҟьаз. Лара нхарҭас иахьлымоу ажәытә бер ҭыԥ
Анаҟәаԥиоуп, аповест аҿы аԥхьаӡа данаабогьы ажәытә
қьырсиантә уахәамаҿы дыцәоуп.
Аха зегь реиҳа аинтересс зҵоу даҽа еиԥшыракгьы рымоуп арҭ Мариараа. Изакәу уи ауп, ажәытә қьырсиантә
(мифологиатә) ҳәамҭақәа рҿы Мариа Христос длыхшеит нашанала, ахаҵа длымамкәа, ахаҵа даламырхәкәа, лыӡӷабра
бжьымхкәа. Лара лхаҭагьы иажәхьаз лаби лани – Иоакими
Аннеи нашанала дрыхшеит.
А. Гогәуа и-Мариа лцәа иалоу аԥшқа шьҭа аб (Леуан)
димаӡам, уи данилакь џьоукгьы изакәандоу хшароуп («нашанала ииз») рҳәозар акәхап! Абар шьҭа ҩнызықь шықәса ҵуеит
ақьырсиантә дунеи иаҵанакуа ажәларқәа зегьы ргәыӷрақәа
амифтә Мариа илыхшаз амифтә нцәа Иисус Христос
идырҳәалоижьҭеи. А. Гогәуа и-Мариа агәра ганы дыҟоуп лцәа
иалоу аӡҟы гәыӷырҭа дуны, дфырхаҵаны, дыжәламырӡганы
дшылзыҟало. Ҳара аԥхьаҩцәагьы агәра аагоит уи Христос
иеиԥш дмифтә хаҿны акәымкәа, дреалтәны дҟалоит ҳәа.
Абас ала, уажәраанӡа А. Гогәуа ирҿиамҭаҿы лассы-лассы
ижәлар гәакьа рфольклор акәызҭгьы ихы иаирхәоз, уажә ара
ҳзыхцәажәо аповест аҿы уи инаваргыланы адунеитә мифологиа дазхьаԥшит, ссиршәа ҟазарыла ихы иаирхәеит адунеитә
мифологиа аҟнытә Мариа лыхьӡ.
А. Гогәуа ҳзыхцәажәо иҩымҭаҿы Мариа лхаҿсахьа
иадҳәаланы даҽа згәаҭакгьы ҟаҵатәуп ҳәа исыԥхьаӡоит:
лара милаҭс дзеиуоу иазкны атекст аҿы инҭкааны ажәак иадамзаргьы џьарамзар џьара иҳәаӡам. Аха лцәажәашьақәак
рыла даурысуп уҳәартә дыҟоуп («Леуан» лҳәаӡом, «Лиова»

260

ҳәоуп дышиԥхьо, зынзаҵәык урысшәала иарбоуп «Князь»
шылҳәаз (ад.7). Сгәы излаанаго ала, ари аҵыхәтәантәи аҭа­
гылазаашьагьы ашәҟәыҩҩы баша еиҿимбааит: аиқәыр­хара
аидеиа анс акәу, арс акәу аурыс жәлар ду (аурыс ԥҳәыс, аурыс
ан) ирыдиҳәалеит.
Аповест «Асҟак дузааигәан, аха дузгәамҭеит» аҿы иаҳ­
ԥыло егьырҭ аперсонажқәагьы акыр аинтересс рыҵоуп.
Иналаршә-ҩаларшәны епизодлоуп ишцәыргоу Леуан иан
лықәла, лҩыза Иарна, апианино архиаҩы, аԥсшьарҭа ҩны
аиҳабы, Мариа лан, аха арҭ аԥшьҩыкгьы аԥхьаҩ акыр аамҭа
игәы иҭымҵәо, ихамышҭыртә ауаҩ ибзиабареи агәбылреи,
аҟәымшәышәреи, ататареи, аразреи рыланы, аԥхареи алашареи рхылҵуа иҟаҵоуп. Урҭ реилкаара сзыхцәажәахьоу раҟара
иуадаҩым, убри аҟнытә хаз-хазы сырзааҭгылоит ҳәа салагом. Ҳәарас иаҭахузеи, урҭ зегьы автор баша иалаимгалеит,
акака ирызҳәоуп, акака ирызкуп, Леуан дызҭагылоу алашьцара алашара азыҟарҵои, аԥсҭаазара зынӡа ишеиқәаҵәам,
алашарагьы акылԥхарҭақәа шамоу агәра ҳдыргоит. Аповест
аҿы ацәгьарақәа, анегативтә цәырҵрақәа еиҳазаргьы, абзиара аԥба ҳзымкәа иҟам. А. Гогәуа ишәҟәҩыратә ҟазара
аҷыдарақәа ируакуп ацәгьеи абзиеи рышьхәа еивҵаны,
еихҟьа-еиԥҟьо иахьыҟаиҵо.
Аԥсҭаазара егьи агани арҭ ара уажәы зыӡбахә ҳамоу
ауаа рыӡбахә зҳәо агани контрастра рзеибауа иҟоуп.
Иаҳгәалаҳаршәап аҩымҭаҿы хыԥхьаӡара рацәала иҟоу
рахьтә епизод заҵәык иадамзаргьы. Аԥхьаҩ игәалаҟара
быжьнахуа, иархәашьуа аҟынӡа днанагоит Леуани ани
иԥсны ишьҭаз аӡылаҳәа шьацәԥықәла иагәҭасыз («…алак
еиқәаҵәа цыҩцыҩуа изкәршаз, иҭыԥантә ӡахыраз ишьа­
ҵақәа рԥынҵала» – ад. 61) амгәацәа тыҟи реидыслара
атәы зҳәо асахьа. Аха автор уи анаҩсҵәҟьа Иарна даа­
цәыригоит, ҳаргьы ҳгәалаҟара иаразнак аҽаԥсахуеит, ихааӡа
гәырӷьарак ҳамҽханакуеит, адунеи аҿы агмыгқәагьы ыҟоуп,
аха ауаа хазынақәагьы агымзаап ҳҳәо ҳҟалеит. Иарна Леуан
днымҩахылган, лара аус ахьылуаз акрыфарҭаҿы дналган,
дгәыцхә-гәшьуа, дгәыкәы-ҵәыкәуа акриҿалҵеит, иара иан
лыфатәқәа игәалазыршәо ачыс бзиала длырчеит. Иарна
лхаҭа дшыразу, дшыцқьоу еиԥш, илкуа илышьҭуа цқьоуп,
илҳәо лажәақәа хаауп. Зегь рыла дгәышьҭыхгоуп, ан гәакьа

261

леиԥш дразуп. Леуангьы аҵыхәтәан баша иҳәом: «Аиашаз,
шәа саашәацәажәан санцалак, схы-сгәы ақәыбзиахоит…»
(ад. 65).
Иара убас апианино архиаҩи, аԥсшьарҭа ҩны аиҳаби,
Мариа лани рыӡбахә зҳәо ацәаҳәақәа ҳанрыԥхьалак, Леуан иеиԥш ҳаргьы иҷыдоу, иалкаау ацәанырра ԥхақәа
ҳазҵысуеит.
Егьырҭ акыр иҩымҭақәа рҟны еиԥш, араҟагьы А.
Гогәуа имаҷымкәа, еиуеиԥшымкәа аԥхьаҩ ассоциациақәа
изырҵысыша асимволқәа ҟаиҵоит. Иааҳгап акык-ҩбак
лҿырԥштәқәа.
Иеилабаахьоу, афҩыцәгьақәа зыҩнышәшәо аԥхын театр
акәакь цәыҵлашьцақәа руак аҿы игылоу, зыԥшшәы зҳаҳа­
хьоу, ашәҟәы ианырххьоу» (ад. 71) апианино аклавишқәа
зегьы ҩежьхахьеит, аҳәынаԥқәа рцыфаха ацәыцә рҿаҩҩы
иҟоуп, аха руак мшаҽнеиԥш акаҩ ҳәа абжьы ахылҵуа иҟоуп.
Абригьы, хымԥада, исимволуп, изызҳәақәоу рацәоуп,
сгәанала иунаҭо ассоциациақәа ируакуп Леуани дызлоуи
реизыҟазпашьақәа: зыбжьы цахьоу, ахәажә цәа зхалахьоу
аклавишқәа (егьырҭ), зыбжьы мцац (Леуан)…
Аповест аҿы ҟазарыла иҟаҵоу асимволқәа руак, сгәанала,
апеизаж иадҳәалоуп. (Аԥсабаратә цәырҵрақәа символқәаны
ашәҟәыҩҩы уажәадагьы акырџьара еиуеиԥшымкәа иҟаи­
ҵахьеит. Иаҳгәалаҳаршәап ароман «Аҽыкәаҳа» ахада­
ратә хаҿы Аџыр иашҭа иқәгылоу, иџар-џаруа, итәӷәыр­
ԥсаны ишазҳауа, арахь бӷьыжәымзар акагьы зҿамло аца
ҵла символарс иҟанаҵо зеиԥшроу). Ара ҳзыхцәажәо
аповест аҿы аԥсабара асахьақәа икьаҿ-кьаҿны, ана-ара
иԥсаҟьаны иалаԥсоуп. Ҳәарас иаҭахузеи, баша аԥшӡаразы
акәӡам аԥсабара аӡбахә зҳәоу. Ҿырԥштәыс иааҳгозар, автор џьарамкәа, ҩыџьарамкәа иеиҿирԥшуеит ага ԥшеи
ашьха ԥшеи (ад. 23, 26, 134–135). Иахьабалак ашьха ԥша
азҩы­дара иахыҵхырҭаны, иӡлачны, уаҩ игәалаҟара быжьнахуа иҟоуп. Арҭ аԥшақәа Анаҟәаԥиа иахыкны иеиҿаслоит,
иеиқәԥалоит, бжеиҳан хацәынмырха.
Урҭ реизыҟазаашьақәа еиуеиԥшым иҵоуроу ассоциациақәеи ацәаныррақәеи
уаҩы издырҵысыртә иҟаҵоуп. Икьаҿны, иааигәаны, аповест асиужет хада иадҳәаланы уазхәыцуазар, ахәы (ашьха)
нхыҵынтәи иааз арԥыс Леуани ага иаанагаз аԥсшьаҩцәеи

262

реиҿыхара иасимволуп уҳәартә иҟоуп арҭ аԥшақәа
реизыҟазаашьа. Аха иҵагьы инахараны уазхәыцуазар, урҭ
иуздырҵысуа ассоциациақәа ируакуп ҳәа сгәы иаанагоит
ҭоурыхла амшын ҳажәлар ацәгьарақәа шырзаанагоз (амшын ԥша), абзиара ҳәа акыр ҳаузар аҩадантәи, ашьхақәа
рынхыҵнтәи, Урыстәылантәи ишааз (ашьха ԥша).
Абас ҟазара ҳаракыла иҩу арҿиамҭа аԥсыҽрақәагьы уаҩы
иадибалартә иҟоуп.
Автор маҷк иаҽԥнуҳәартә иҟоуп епизодқәак егьырҭ
иҩымҭақәак иугәаладыршәо иахьыҟоу. Иаҳҳәап, маҷк иадамзаргьы А. Гогәуа акыр шықәса раԥхьа ииҩыз аповест
«Ашәуа иеҵәа» иалоу ахадаратә персонаж, аҷкәын Хәхәни
ара ҳзыхцәажәо аҩымҭа иалоу Леуани злеиԥшқәоу ыҟоуп
(Леуан иеиԥш Хәхәнгьы дыҷкәынӡоуп, иеиқәлацәоума уҳәо
иҟоуп, аԥсҭаазарахь аԥхьатәи ашьаҿа аихгара иазықәԥоит,
ауаа ԥаршеиқәа роуп изланагало. Ажәак ала, шьаҭанкыла
иеиԥшымкәа иӡбазаргьы, Хәхәни Леуани зҭагылоу аситу­
ациақәа акыр еизааигәоуп, излеиқәҿырҭқәо ыҟоуп.
Иара убас Леуан иҩызцәеи иареи реизыҟазаашьа
шьаҭанкыла зынӡа даҽа аспектк ала иӡбазаргьы, маҷк иадамзаргьы уи угәаланаршәоит ажәабжь «Хаха хымш ныҟәа
ахьабжьоу» иалоу Бага иҩызцәеи иареи реизыҟазаашьа. Иара
убас Леуан анкьатәи иҩызцәеи иареи наунагӡа ианеиԥырҵуа
амомент азы ииҳәо иажәақәа – («Ашәыргәындақәа, аҵыҟә­
шәарақәа, шәара аҩызцәа ҳәа шәзыԥхьаӡоз сара еицәоугьы
сықәнагоит, саргьы шәара сшәеиԥшуп»… – ад. 103), аҳаҷаҳәа
иаагәаланаршәоит аповест «Шьха-ԥшӡа» иалоу аперсонаж Мықә иҩызцәа ахьшьцәа данрызгәааӡалак иреиҳәо
иажәақәа («– Шәара! – иҳәеит уи ибжьы изҭымкаауа,–шәара
ацәарӡгақәа, арыцҳақәа, анамӡақәа, ацәыслампырқәа!..
Шәара амӡанрақәа, шәара!» («Шьха-ԥшӡа». Аповестқәеи
ажәабжьқәеи, Аҟәа, 1971 ш., ад. 131).
Иара убас уаҩ игәы еихьнашьуеит аповест аҿы аҟазшьақәа
иахьынӡарыхәҭаҵәҟьоу иҿио иахьыҟам. Ҿырԥштәыс иаагозар, А. Гогәуа иажәабжь неиҵых «Асыс мҟаа» иалоу ахадаратә
хаҿы, аҷкәын Мыта иҟазшьа динамикала ишыҿио аҟара
изыҿиом ара ҳзыхцәажәо аҩымҭа иалоу Леуан ихаҿсахьа. Леуан ихаҿсахьа хыхь иаҳарбазгьы иаҳмырбазгьы абзиарақәа
шамоугьы заанаҵ иӡбаны, ишьақәгыланы иҟоу ҟазшьоуп

263

иамоу. Истатикатәқәоуп Леуан иаӷацәеи егьырҭ аӡәырҩи
рхаҿсахьақәагьы.
Ажәақәак аповест абызшәа иазкны.
Зыӡбахә ҳамоу аповестгьы наваргыланы А. Гогәуа
ирҿиамҭа иазкны иныҵыҩ-ааҵыҩны акәзаргьы аԥхьаҩцәа
абызшәа уадаҩуп, ихьанҭоуп, ашьҭкаара мариам ҳәа рҳәо
иҳаҳахьеит. Ари агәаанагара злаиашақәоу ыҟаҵәҟьоуп.
Ҵабыргынгьы дыҟамзар ҟалап даҽа аԥсуа шәҟәыҩҩык А.
Гогәуа иаҟара иахьа збызшәа уадаҩу. Аха ара ажәа (атермин)
«ауадаҩ» аҵакы ииашаны игәынкылатәуп, иеилкаатәуп аурыс термин «сложный» аҵакы инақәршәаны. Иуадаҩу зегьы
цәгьоуп ҳәа иԥхьаӡатәым. Ашәҟәҩҩы ибызшәа уадаҩуп ҳәа
агәаанагара иаанагаӡом ицқьам, ма ихәанчоуп ҳәа.
Иарбану иуадаҩу? А. Гогәуа ибызшәа зыуадаҩузеи?
А. Гогәуа иҩымҭақәа рҿы абызшәа алексика акәӡам
иуадаҩу. Ашәҟәҩҩы ибызшәа алексика беиоуп акәымзар,
иаҳзымдыруа ма иеилататаны иҟам. Шамахамзар, џьаргьы
иаабом ажәа аҵакы автор цқьа иҽеимкәа иузеилымкаауа,
иахьаҭыԥым џьара ихы иаирхәо. Аповест «Асҟак дузааигәан,
аха дузгәамҭеит» аҿы ажәа заҵәык ауп сгәы еихьнашьыртә
ахархәара зауны сара избаз. Уи «абарҵа» ауп. Автор џьара
«абарҵа» иҳәоит, даҽаџьара «абалкон».
А. Гогәуа ирҿиамҭаҿы акыр иуадаҩу, ма иуадаҩушәа иаабо асинтаксис ауп. Ирацәоуп еиуеиԥшым аҳәоу хыкқәа:
имариоу, иеилоу, имариоу инеиҵыху, иеилоу, иеилоу
ихьыԥшу, ихьыԥшым еилатә ҳәоу. Зны-зынла иҟоуп ҳәоук
аҿы ихыьԥшқәоу акы аҵкыс иеиҳаны. Ари аҵыхәтәантәиқәа
иреиԥшқәоу аконструкциа моу аҳәоуқәа ҳара макьана цқьа
ҳрышьцылам, уи ҳабыз ԥнамҽыц. Ашәҟәҩҩы аилазаашьа
уадаҩ змоу, аҳәоу еиҿимкаар ада ԥсыхәа анимам ҟалалоит,
аха А. Гогәуа иҿы зны-зынла уи аҟара баҩ злам, уи аҟара
арҵәира, еиҭарҵәира, аргьежьра, архынҳәра иаԥсамкәа
ианыҟаиҵақәоугьы ыҟоуп. Аԥсуа литературатә бызшәа
аҿиара амҩа иқәуп, аха макьана зегь рыла, инагӡаны
ишьақәгылаҵәҟьахьеит ҳазҳәом. Аԥсуаа ҳҿы иҟалап макьана
аҩыратә (алитературатә) жәабыжьҳәаратә стили (абызшәеи)
ҿаԥыцлатәи ацәажәаратә стили цқьа рҽеиҟәрымшацзар,
иҟалап макьана арҭ астиль хыкқәа аҩба рыбжьара уеизгьы-уеизгьы ҳәаа дуӡӡак рыбжьамзар. Ари азҵаара макьана

264

ҵарадыррала ишақәнагоу иҭҵааны иҳамам. Ус шакәугьы,
уаҩы иҳәар ҟалоит А. Гогәуа ипрозаҿы арҭ астиль хыкқәа
аҩбагьы шуԥыло. Аиашазы рыуа иарбан аԥызара змоу аҳәара
уадаҩуп. Уи ҷыдала аҭҵаара зҭаху зҵаароуп.
Издыруада А. Гогәуа иҳәоуқәа иуадаҩны реиҿкаарала
есымшатәи ҿаԥыцлатәи ацәажәара иацәыхараитәырц да­
ҿызар? Иага умҳәан, аԥсуаа ҿаԥыцлатәи рцәажәараан
ихьанҭоу, иеиҵыхцәоу аҳәоуқәа, шамахамзар, рхы иадыр­
хәаӡом. Егьырҭ зегьы ҳарҟәаҵуазаргьы, уи ус шакәу агәра
ҳдыргоит ақьаад ианҵаны иҳамоу атрадициатә фольклор
абаҟақәагьы.
А. Гогәуа иҳәоуқәак азныказы акыр аамҭа ацгәы злахә­
мархьоу арахәц хаҽра еиԥш иеилаԥаҭаны иҟоушәа иубоит.
Аха цқьа уанаԥхьалак, ииашамкәа иеиҿкаау, шамахамзар,
иузыԥшаауам. Зегь рыла А. Гогәуа ибызшәа акы агым ҳәа
сҳәом, аха иаҳхаҳмыршҭыроуп ари шпрофессионалтә литературоу, ҿаԥыцлатәи ажәабжьҳәаратә традициа амацара
ишықәмныҟәо.
Ашәҟәҩҩы вбас, ҽыԥныҳәас иуҭашаҵәҟьақәа иреиуоуп,
иаҳҳәап, зны-зынла аҟаҵарба аинфиниттә форма амцхә
«аексплуатациа» ахьазиуа, амцхә аус аирурц дахьаҿу. Иааҳгап
ус иҟоу ҳәоук: «Зыԥсахәага ҭаз ихдыррагьы уаҳа иаламгаӡеит,
абас амца зкны зҽааизырдырыз имаха-шьаха алакьысра, ацхыраараз адырра ҟанаҵарц» (ад. 124–125). Мамзаргьы: «Ани
аҭоурыхаҿ, ажәытәӡатәи ахсаалақәа рҿы инханы иҟоу, аха
иахьазы ибжьаӡӡаз, ҳарҭа-сырҭа, зышьҭа атәым ҩырақәа
рҿы мацара инхаз ажәытәӡатәи аԥсуа ҩырақәа реиԥш, зхаҭа
ыҟам зыхьӡ зхым Анаҟәаԥиатә…» (ад. 138–139).
Арҭ реиԥш иҟоу, уи моу иҵагьы зеилазаашьа уадаҩқәоу
рҿырԥштәқәа заҟа уҭаху уԥшауеит араҟагьы, А. Гогәуа егьырҭ
иҩымҭақәа рҿгьы. Аҟаҵарба аинфиниттә форма ахархәара ҟа­
лаӡом ҳәа са исҳәом, аха уи анымцхәӡахалак аҳәоу аконструкциа амцхә иаруадаҩуеит, ахы ларханы икнаҳаушәа иҟанаҵоит.
Ара иааҳгаз аҳәоуқәа рҿгьы аҟаҵарба аинфиниттә форма маҷк
ибзыԥҵәагоума уҳәартә имыцхәны ахархәара амоуп.
А. Гогәуа адиалогқәа дрызҟазоуп, аха ҽыԥныҳәас иуҭар
ҟалоит иперсонажцәа рцәажәашьа астиль, шамахамзар,
иахьицәеиԥшхо. (Ари аҽыԥныҳәа зуҭаша аԥсуа прозаикцәа
рацәаҩуп. Досу аперсонажцәа рцәажәашьа астиль ҷыда али-

265

каарц даналагогьы, алексикаҿоуп маҷк реиԥшымра ахьаабо акумзар, егьырахьҟа даҽа ҷыдарқәак рыдаабалом. Сара
уажәы исызҳәом, конкретла исыздыррам, иаҳҳәап, Иарна
лцәажәашьала ҷыдарас аиурац иалшо. Аха издыруеит, агәра
ганы сыҟоуп Леуани лареи рцәажәашьа еиԥшхашьа шамам.
Иага умҳәан, иан длықәлоуп, Леуан рацәак интерессс имам
абзазара амҵзура асфераҿы аус луеит, лзанааҭ, лус хазуп…
Иеилкаау усуп досу аперсонажцәа рцәажәашьа астиль
аҷыдарақәа аԥшаара иуадаҩӡоу усуп, аха А. Гогәуа иеиԥш
иҟоу аҟаза уи аганкахьала илшаша рацәоуп. Арҭ реиԥш иҟоу
аҭахырақәа А. Гогәуа изидсыԥхьаӡалогьы ирҿиаратә мҽхак
ахьыҭбаау, ибаҩхатәреи иҟазареи ахьыҳаракәу азоуп.
Абас иҟоуп аҵыхәтәантәи ашықәсқәа рзы аԥсуа проза
иаланагалаз иреиӷьу аҩымҭа ҿыцқәа иреиуоу А. Гогәуа иповест «Асҟаҟ дузааигәан, аха дузгәамҭеит» ахаҭабзиарақәаки
аԥсыҽрақәаки.
1983 ш.

«Евгени Онегин» аԥсышәала
Аурыс поет дуӡӡа А.С. Пушкин адунеи аҿы еицырдыруа
иажәеинрааланы иҩу ироман «Евгени Онегин»» аԥсышәала
иҳауит. Иахьа ари рацәак иџьашьатәым фактушәа иҟалеит,
аха агәра ганы сыҟоуп ҩажәа, ҩажәижәаба шықәса раԥхьа
ас еиԥш иҟоу аурыс классикатә литература ашедевр ишақә­
нагоу аԥсышәала арцәажәара зылшашаз, зҽазызкышаз,
изгәыӷьышаз ауаҩы иԥшаара шымариамыз.
Ҳлитература аизҳареи аҿиареи интересс измоу, иашьк­
лаԥшуа иныҵыҩ-ааҵыҩны ираҳахьан апоет ҿа Мушьни
Лашәриа ари арҿиамҭа ссир, арҿиамҭа ду аԥсшәахь еиҭеигеит
ҳәа.
Мушьни Лашәриа ихатә жәеинраалақәа инарываргыланы еиҭаганы иҭижьит М. Лермонтов иҩымҭа «Мцыри»
(аурысшәахьтә), И. Абашиӡе иҩымҭа «Палестина, Палестина!..» (ақырҭшәахьтә) уҳәа реиԥш иҟоу арҿиамҭақәа. Уажәы
«Евгени Онегин» еиҭаганы, икьыԥхьны ҳаԥхьа инықәиҵеит.
Сгәы излаанаго ала, ари еиԥш иҟоу арҿиаратә усура амҩаԥгара ҳлитературазы ихҭыс маҷым. М. Лашәриа

266

еиҭагамҭа аҭирҭақәа рҟны инеижьҭеи маҷгьы ҵуам,
уажәраанӡагьы ԥхьаҩык, критик уи иазкны игәаанагара
иҳәар ҟалон, аха аӡәгьы акагьы имҳәацт. Хымԥада, ас еиԥш
иҟоу ҳлитература зырбеиаша, ахьӡ ҭызгаша ааарԥшра
ахьынӡаилиршаз, ииҭага ахымцәажәара иашам. Абраҟа
исҳәар сҭахуп сызлацәажәо иазааигәоу даҽа фактк аӡбахә­
гьы. Жәаба-жәохә шықәса раԥхьа аԥсуа сахьаркыратә рҿиам­
ҭақәа зныз ашәҟәқәа (урҭ реиқәԥхьаӡара салагом), шәагаала
имаҷ­қәазгьы, ҵакылеи сахьаркыралеи иԥсыҽқәазгьы бжьа­
мыжькәа ибзианы акәу, ицәгьаны акәу, шамахамзар, зегьы
акьыԥхь рықәҿнаҭуан. Уажәы ҳаазқәылаз ашәҟә дуқәагьы
(ароманқәа, ажәеинраалақәа реизгақәа уҳәа) акьыԥхь аҿы
зыӡбахә ҳәам, игәгәҭажьыз рацәахеит. Еиҭаганы ҳлитература
иаланагало арҿиамҭақәа ракәзар, урҭ ирыхцәажәаша уаҩ
дҟамлацт. Иахьатәи аԥсуа ԥхьаҩ иҭахы-иҭахыму, ихәауоуимыхәауоу ҳәа иазымхәыцӡакәа еиҭаганы иҭрыжьхьоугьы
ыҟоуп, аиашазы.
«Евгени Онегин» еиԥш иҟоу аиҭага арҿиамҭа иахцәажәо
иҿаԥхьа иқәгылоит азҵаарақәа рацәаны. Уи лымкаала
иҭҵаатәуп, аиҭагеи аоригинали еиҿырԥштәуп аиҭагаҿы
аԥсшәа ианыршәаны апоезиатә ҟазара ахьынӡазынхаз, аи­
ҭагеи оригинали рҵакқәа ахьынӡеизааигәоу еилыргатәуп,
еилыргатәуп иара убас аиҭагаҩ ирҿиамҭа иамоу аформа
дақәшәаны аарԥшра ахьынӡаилиршаз, иахьынӡацәимырӡыз
уҳәа убас егьырҭгьы.
Араҟа сара арҭ азҵаарақәа зегьы аиҭагаҿы ишыӡбоу еилкааны аԥхьаҩ ирбара сылсыршап ҳәа иақәыскуам. Аха аиҭага
санаԥхьа, акык-ҩбак сгәаанагарақәа сымҳәар сзымычҳаит,
избан акәзар, М. Лашәриа ибаҩхатәра уаанӡагьы агәра шызгозгьы, имӡакәа исҳәап, аиҭага са сызлақәгәӷуаз аҵкыс
акырӡа еиӷьхеит.
Аиҭага иагьа ибзианы иҟаиҵазаргьы, аҩымҭа злаԥҵоу
абызшәаҟнеиԥшҵәҟьа изыҟалом. Асахьаркыратә еиҭагара
аус атеоретикццәа, шамахамзар, еицҿакны иазгәарҭахьеит:
иреиӷьӡоу аиҭага ҳәа иԥхьаӡоугьы аоригинал иамоу
ахаҭабзиара ҩажәи хәба, ҩажәижәаба процент аиҭагаҿы
иацәыӡуеит. М. Лашәриа и-«Евгени Онегин» изакәызаалакь
џьара хьысҳарак амаӡамкәа, аурысшәа арамкақәа иаар­
ҭыганы, аԥсшәа арамкақәа инырҭаиргылт ҳәа са исҳәом,
ус еиԥш ҟаҵашьа амамызт. Ҟазара дула иҩу ари арҿиамҭа

267

аурысшәаҿы еиԥш даҽа бызшәак аҿы изышәаҳәом. Аха
аиҭагаҩ илиршаз маҷӡам.
Татиана Онегин изылҩыз ашәҟә аҟнытә иааҳгап цыԥ­
ҵәахак, иҟалап, иара абри еиӷьны еиҭагашьа амамзаргьы:
Абар шәа шәахь сгәы иҭоу зегь, аа:
Шьҭа уаҳа исымоузеи ҳәатәыс?
Ари шәшаԥыло здыруеит заа –
Сшәыԥхьаӡашт гәмхашьатәыс,
Аха маҷк еилышәкаар схьаа,
Срыцҳанашьар шәгәбылра,
Сыншәыжьрам усҟан ус шәара.
Ҿымҭроуп раԥхьа схы зызца…

Аиҭага аус адулараан иуадаҩыз аԥықәсыларақәа иреиуан, хымԥада, «Евгени Онегин» иалоу ажәақәа (алексика) беиа иақәнагахаша аԥсуа ажәақәа рзыԥшаара. Ажәак
иадамзаргьы, ииашамкәа аиҭагара аԥхьаҩ ддырҟьалар,
ма ииашам агәаанагара изнарҵысыр ҟалоит. Араҟагьы
аиҭагаҩ зегьынџьара еицеиԥшны иқәмҿиазаргьы ӷәӷәала
иҽанишәеит.
Ҭыԥқәак рҟны аиқәмшаҳаҭреи уаҩ игәы еихьызшьқәашаны
иҟоу рахьтә акык-ҩбак ҵаҟа иаҳарбап, уажәы иааркьаҿӡаны
ҳахәаԥшып формала, шәага-загала аԥсшәа анраалара заҟа
илшаз.
М. Лашәриа аиҭага аҵакы аоригинал иазааигәаны иҟаи­
ҵарц иҽшанишәаз еиԥш, шәага-загалагьы еизааигәаны
аҟаҵара дашьҭан. Ишдыру еиԥш, «Евгени Онегин» злаҩу
астрофа ахатә ҷыдарақәа амоуп, уи онегинтә строфа
ҳәа иашьҭоуп. Иара шьақәгылоуп жәиԥшь цәаҳәа рыла
(х-катренки дистихки). Онегинтә строфа актәи аԥшьцәаҳәак
(актәи акатрен)аҿы арифма еихдоуп (актәии-ахԥатәии,
аҩбатәии-аԥшьбатәии ацәаҳәақәа рифмақәа еиқәшәоит),
астрофа аҩбатәи аԥшьцәаҳәак (аҩбатәи акатрен аҿы
арифмақәа еивоуп актәии-аҩбатәии, ахԥатәии-аԥшьбатәии
ацәаҳәақәа рифмақәа еиқәшәоит), ахԥатәи аԥшьцәаҳәак
(ахԥатәи акатрен) аҿы ауадыхәтә (охватныи) ҳәа изышьҭоу
рифмала иҟаҵоуп (актәии-аԥшьбатәи, аҩбатәии-ахԥа­

268

тәии ацәаҳәақәа рифмала еиқәшәоит). Аиҭагараҿы ас
аиқәыршәара шуадаҩызгьы, М. Лашәриа илиршеит онегинтә
строфа ари аформа аԥсшәаҿы иацәмырӡкуа иқәршәара.
Аиҭагаҩ ихы иаимырхәарц залшомызт атәым ажәақәа
(урҭ иара аоригинал аҿгьы имаҷӡам). Ара иҟоуп афранцыз,
аиталиатә, аурыс ажәақәа, иаҳҳәап, абарҭ реиԥш иҟоу ажәақәа:
акотлет, абалет, абрегет, акулис (ад. 17), анимф (ад. 19), афонар,
акарета (ад. 23), аскрипка (ад. 24), абифштекс (ад. 29), ландыш
(ад. 53), аквас (ад. 61), амадригал (ад.62), аварение (ад. 65), аеклога (ад. 66).
Ҭыԥқәак аԥсуа ԥхьаҩ еиҳа еиликаартә, ираԥсышәаны
иҟандаз ҳәа уаҩ игәы изаанагашақәа ыҟоуп. Иаагап ҿырԥш­
тәыс афбатәи ахы 33-тәи астрофа актәи аԥшьцәаҳәак, урҭ
абас еиҭагоуп:
Игәахәоуп епиграмма шҳамла
Уаӷа гәымха игәы аԥжәара,
Ма асаркьа аҿаԥхьа дгыла,
Итәыҩа ихазала иара.

М. Лашәриа ибзианы иҟаиҵеит ашәҟә азгәаҭақәа рыла
иахьеиқәиршәаз, уимоу урҭ иҵегь еиҵыхзар, егьырҭ зеилкаара уадаҩу ажәақәеи ацәаҳәақәеи азгәаҭақәа рымазҭгьы
имыцхәхомызт. Алатин нбанла иҩу атәым ажәақәа рҿы
агхақәа рыцәцеит (аиҭагаҩгьы аредакторгьы), еиҳараӡак
агхақәа рымоуп урҭ ажәақәа азгәаҭақәа рҿы.
Абарҭ агха ссақәа иаҳарбаз иреиԥшқәоу амамызҭгьы,
ашәҟә акырӡа еиӷьхон. Ус шакәугьы М. Лашәриа иеиҭага
«Евгени Онегин» аԥсуа литература иаланагалахьоу иреиӷьу
аиҭагақәа иреиуоуп.
1969 ш.

Апоет, аҟаза

Мушьни Лашәриа диижьҭеи 65 шықәса аҵра иазкны

Данқәыԥшыз ашкол данҭазтәи ашықәсқәа инадыркны, иԥсҭазаараҿ апоезиатә сахьажәа иааннакылаз аҭыԥ
дазааҭгылуа 1987 шықәсазы иеицырдыруа апоет, аиҭагаҩ,
аҵарауаҩ М. Лашәриа иҩуан:

269

«Амҩаду аҿықәан анышәынҭраҿ иҭааӡа иакыз ацәашьы,
ахәылԥаз иҩыҵхахаз амзаҿа, сгәысҽанӡамкәа ажәҩан
икыдшәаз аеҵәа, аҵх-ҵәца, аҟауар зырцәажәоз ақәаршаҩы,
хара амшын иӡаалоз амра, амшцәгьа ашьҭахь икыдлоз
ацәаҟәа, ааԥын аҿыхара, аӡын ихиаала-хиаала илеиуаз
ас-ԥалақәа, уаха цхыбжьон аҵх иалыхәхәа иааҩуаз ашәа,
икәашо-кәашо зҿаазхоз аҽқәа, аҽырыҩра дуқәа, раԥхьатәи
абзиабара, аицәыхьшәашәара – зегьы акака рхысҳәаар,
срыхцәажәар сҭахын…».
Диит апоет Кәтол ақыҭан, иеицырдыруаз ацәажәаҩҟаза,
аҿаԥыц ӷәӷәа зҿаз ауаҩԥсы, анхаҩ нага Таииа Лашәриа
иҩнаҭаҿы.
Абраҟатәи ихарҭәаам абжьаратәи ашкол даналга ашьҭахь,
1953 шықәсазы Аҟәатәи аԥсуа рҵаҩратә училишьче дҭалеит.
Иҵара аныхиркәша, 1957 шықәса инаркны, А.М. Горки ихьӡ зху Аҟәатәи Аҳәынҭқарратә рҵаҩратә институт
аҿы афилологиатә факультет дҭан, х-курск дрылгеит. Нас,
1960 шықәсазы, дҭалоит А.М. Горки ихьӡ зху Москватәи
алитературатә институт, ари аҵариурҭа далганы, арҿиаратә
диплом «ибзиаӡаны» ҳәа ихьчаны, Аԥсныҟа даны быжьбаҟа
шықәса аус иуан агазеҭ «Аԥсны ҟаԥшьи» ажурнал «Алашареи» редакциақәа рҿы.
1970 шықәсазы М. Лашәриа ҩаԥхьа Москваҟа дцоит,
дҭалоит иахьа Урыстәылатәи анаукақәа Ракадемиа иатәу
Адунеитә литература аинститут аҿтәи аспирантура. Абраҟа
инаҵшьны иҳәатәуп жәашықәса инарзыԥшуа М. Лашәриа
Москва иҟазаара иԥсҭазаараҿ акырӡа аанаго ишыҟалаз:
уи дырзааигәахеит аурыс поетцәа, акритикцәа, аҵарауаа,
дрылахәуп аҳҭнықалақь аҿтәи алитературатә хҭыс хадақәа,
Адунеитә литература аинститут аҟны, Москватәи ауниверситет аҿы, ашәҟәыҩҩцәа Рыҩнаҿы уҳәа имҩаԥысуаз аҵарауаа
реимак-еиҿакқәа, хашҭра зқәымыз аиԥыларақәа, апоезиатә
хәылԥазқәа, ақәгыларақәа; иҩымҭақәа рнылоит тираж
рацәала иҭыҵуаз агазеҭқәеи ажурналқәеи.
Наҟ-ааҟтәи аиҩызара рыбжьалоит иеицырдыруа аҵа­
рауааи, апоетцәеи, акритикцәеи иареи. Убарҭ иреиуоуп Вадим Кожинов, Владимир Соколов, Станислав Кәниаев, Анатоли Передреев, Пиотр Палиевски, Лев Арутиунов, Николаи
Рубцов, Лев Аннински, Игор Шклиаровски, Олег Дмитриев,
Дмитри Стариков уҳәа шьардаҩы. Урҭ рахьтә аӡәырҩы аԥсуа

270

литература, аԥсуа шәҟәыҩҩцәа рҩымҭақәа ирыхцәажәауа,
иеиҭазгауа, Аԥсны, аԥсуа жәлар рыбзырӡы зҳәо ракәхоит.
Урҭ ашықәсқәа раан Лашәриа ихаҭагьы ӷәӷәала ргәыбыл­
ра икуеит аурыс литература, аурыс поезиа ду, еиҳа-еиҳа
ишәуеит, ишьақәгылоит иестетикатә гьама, аҽарҵаулоит,
аҽарҭбаауеит инаԥшааԥшра, идунеихәаԥшра.
Араҟа иҵара даналга инаркны М. Лашәриа Д.И. Гәлиа
ихьӡ зху Аԥсуаҭҵааратә институт дадҳәалоуп, иахьагьы абра
алитературатә рҿиареи анаукатә ҭҵаареи еилагӡо қәҿиарала
аус иуеит, алитература аҟәша деиҳабуп, напхгара азиуеит
ҩ-томкны ишьақәгылахауа аԥсуа литература аҭоурых зыҩуа
авторцәа рколлектив.
Уи зны, акыр шықәса, ашәҟәҭыжьырҭа «Алашараҿ» редактор хадас аус иуан, ашьҭахь быжьба-ааба шықәса Аԥснытәи
ашәҟәыҩҩцәа Реидгыла аусбарҭа дахантәаҩын.
Ашәҟәыҩҩцәа реидгыла анапхгаҩыс даныҟаз аамҭазы
уи илшоз зегьы ҟаиҵон аԥсуа литература аҿиара, аӡыргара
иахәашаз аусқәа реиҿкааразы. Хаҭала иара иџьабаа ду алоуп
раԥхьаӡа акәны Аԥсны 1984 шықәсазы ныҳәа дук аҳасабала
имҩаԥысыз асоветтә литература амшқәа.
Мушьни Лашәриа ибиографиа адәахьала иадубало аха­
даратә моментқәа агәра ҳдыргоит, алитературатә рҿиара мацара инапы шалакым, иусура амҽхак акыр ишыҭбаау: аԥсуа
кьыԥхьажәа арҿиара, аиҵыхра дазыҳаҵҳаҵо дазааԥсахьеит,
арҿиаратә мчқәа реиҿкаара, реизакра аџьа азибахьеит,
аредакциақәеи ашәҟәыҩҩцәа Реидгылеи рҿы аус аниуаз
ашықәсқәа рзы.
Абра ҿырԥштәқәак ирыдамзаргьы сырзааҭгылар сҭахуп.
Мушьни Лашәриа иоуп аԥхьаӡакәны, 1970 шықәсазы ажурнал «Алашара» адаҟьақәа рҿы ажәабжь ажанр аҿиара иазкны
имҩаԥысыз аимак-аиҿак инициаторс иамаз, иагьеиҿызкааз.
Иара ибзоураны ауп арҭ ашықәсқәа раан убас абри ажурнал адаҟьақәа рҿы хазы игоу ашәҟәқәа, аҩымҭақәа,
апроблемақәа ирызкны «ҩ-гәаанагарак», «х-гәаанагарак»
ҳәа иҟаз ақәгыларақәа шеиҿкаахаз. Ари, ацензура џьбара
анаԥыз усҟантәи аамҭазы, имариамыз усын, адырра ҳараки,
азыҟаҵареи, агәыӷьреи зҭахыз акы акәын. Занааҭтә знеишьала урҭ рымҩаԥгара ҳлитературатә процесс зегьы аҿиара, арцых-цыхра акыр иацхрааит, иарлахҿыхит, аинтересс зҵаз ак

271

аиԥш иахьа уажәраанӡагьы иргәалашәоит. Уамашәа иубаша
акоуп, аҵыхәтәантәи 15–20 шықәса рыҩнуҵҟа арҭ иреиԥшу
аԥшьгарақәа, аҽазкрақәа ҳредакциақәа рҿы иахьеиԥххьбаз,
рхабар ахьыбжьаӡыз (насгьы ацензура анаԥыху апериод аан!)
– иҳәатәу, излацәажәатәу иеиқәыланы ианыҟоу аамҭазы.
Хаҭала иара иаԥшьгара, иџьабаа ду, иадгылара рыла ауп
а-60-тәи, а-70-тәи ашықәсқәа раан Москватәи алитературатә
институт аҿы ҩажәаҩык инареиҳаны еидызкылоз аԥсуаа
рҿар рҵара-дырра азырҳаразы алшара шроуз.
Уи ашәҟәыҩҩцәа реидгыла данахагылаз ауп усҟан
иқәыԥшцәаз, иҿарацәаз, иахьа абаҩхатәра хлоу шәҟәы­ҩҩ­
цәаны иеиҵагылаз шьардаҩы Аидгылахь ианрыдыркылаз,
раԥхьатәи рышәҟәқәа ҭыҵуа ианалагаз, нхарала-нҵырала
ианеиқәыршәахаз.
«Ерцахә иқәиааӡом ашьац!..»
Мушьни Лашәриа иагьа усхк инапы рылакызаргьы,
ирҿиаратә мҩаҿы,ҳәарас иаҭахузеи,ихадоуп,зегь ҳәаақәызҵо
ак акәны иҟоуп ипоезиа. Уи ажәеинраалақәа рыҩра далагеит жәаха-жиԥшь шықәса анихыҵуаз инаркны, аԥхьаӡатәи
иҩымҭа акьыԥхь абеит 1955 шықәсазы. Уи аахыс лассы-лассы дцәырҵуан апериодикатә кьыԥхь аҿы, 60-тәи ашықәсқәа
инадыркны аԥхьаҩцәагьы деицгәарҭеит абаҩхатәра злоу,
аҿыц аҳәара-аԥҵара зылшоз апоет ишизҳауаз.
Иахьа Мушьни Лашәриа авторс дрымоуп ҩажәихәба
инареиҳаны ашәҟәқәа: ихатә жәеинраалақәа реизгақәа,
аиҭагақәа, амонографиа, алитературатә-критикатә статиақәа
еидызкыло аҭыжьымҭақәа. Урҭ изныкымкәа инарҭбаан
ирыхцәажәахьеит, еилдыргахьеит. Сара абраҟа иамҩаны
исыԥхьаӡоит иааркьаҿны изыԥсоу, ирыҵаркуа рзааҭгылара.
Апоет ихатә рҿиамҭақәа анаҳҳәо, зегь раԥхьаӡагьы
ҳҽазаҳкыроуп урҭ зеиԥш ҟазшьа ҷыдас ирымоу алкаара,
лагалас иҟарҵаз зеиԥшроу, иахьынӡаҿыцу. Араҟа иажәа
мыцхәны иҟаларым ҳәа исыԥхьаӡоит М. Лашәриа ипоезиа
иҿыцу ажәаны аԥсуа литература иаланагалеит сҳәар. Уи ус
шакәу агәра ҳгаразы аҵыхәтәантәи ҩажәижәаба, ҩынҩеижәа
шықәса рыҩнуҵҟа аԥсуа литература азеиԥш ҿиара иадҳәа­
лан иахәаԥштәуп.
Иаразнак акәымзаргьы, М. Лашәриа еиҳа-еиҳа иҽадица­
лон аԥсуа поезиаҿы ҿыцла алирикатә лагамҭа ашҟа ихатәы

272

мҩа алхра, арӷәӷәара. Анаҩстәи иусура иарҵабыргит ари
амҩа иара ихаҭара акыр ишаманшәалаз, ишанаалоз. «Сара»
ҳәа иҟоу аформала аҩра еиҳа-еиҳа ихы иаирхәон, ирҭбаауан.
Асубиективтә цәаныррақәа раарԥшрала ицәыригон иабиԥара
иеиуоу ауаҩ ҿа идунеихәаԥшышьа, ибзиабара, ипатриотизм,
игәыӷрақәа, илахьеиқәҵарақәа, игәырҩақәа.
Убарҭқәа рнаҩсгьы Лашәриа ипоезиа азеиԥш ҟазшьақәа
ируакуп ҳәа сгәы иаанагоит аханатәгьы иара хаҭала ибзианы иидыруаз, ицәа-ижьы ианыруаз, игәеибафара
иахылҵуаз азҵаарақәеи атемақәеи дахьрызхьаԥшуаз, имодоуп, иактуалтәуп ҳәа цқьа изааигәамыз, изгәакьамыз ате­
мақәа, аформақәа дахьрыхьнымҳалоз. Апоет иҩымҭақәа
рхыԥхьаӡара арацәарагьы дыхнахуамызт. Аҳәатәы анимоу, аҳәашьагьы аԥшаара анилшо ауп иҽанишәо. Еснагь
ажәа еизадақәеи ахшыҩҵак гәаҩақәеи иҽырцәихьчоит.
Иара убас дызлаҟам ала, ицмааиуа, дызмарам мчыла
исымпыҵасхалоит ҳәа дашьҭам. Ирҿиамҭеи ихаҭареи здыруа ауаҩы игәеимҭарц залшом дара шеишьашәалоу. Ари
– апоезиаҿ, ҳәарада, акраҵанакуеит, зегь ҳәаақәнаҵоит, –
ауаҩы дзыԥхьо агәрагара иатәуп, нарха амоуп.
Иԥсабаратәуп
ақәыԥшра
иадҳәалоу, ауаҩытәыҩса
ицәанырра цқьақәеи игәыӷрақәеи рхатә ҷыдара рыманы
М. Лашәриа заатәи ипоезиа иахьаныԥшыз. Апоет дызлиааз ижәлар гәакьеи, иԥсадгьыл Аԥсни, арԥызбеи аԥҳәызбеи
рыб­зиабара уҳәа атемақәа ирызкны ажәеинраала ҟаимаҭқәа
аԥиҵоит. Аха илирика атематика иагьа еиуеиԥшымзаргьы,
иагьа иеилаԥсазаргьы, аамҭа цацыԥхьаӡа зегь реиҳа
аԥыжәара рыманы иҟалеит ауаатәыҩса иеицырзеиԥшу
амотивқәа. Иахьа уаҩы иҳәар ҟалоит Мушьни Лашәриа ипоезиа гәыцәс иамоу, ихаадараны иагәылганы игоу аԥсуа жәлар
ржәытә ҭоурыхи, ҳаамҭазтәи ауаҩԥсы идоуҳаи, уаҵәтәи
илахьынҵеи рызхәыцра ауп ҳәа.
Аҭоурых темақәа ирызку М. Лашәриа иажәеинраалақәа
ирныԥшуеит ҳажәлар рфырхаҵаратәи ргәымшәаратәи ҟаз­
шьақәа, иара убас ара иаҳԥылоит ирхыргахьоу атрагедиатә
хҭысқәа ирызкны агәынқьбжьы. Ҿырԥштәыс иаагозар, шамахамзар, ҳашәҟәыҩҩцәа зегьы азеижәтәи ашәышықәсазы
аԥсуаа зықәшәаз арыцҳара – амҳаџьыра – иазкны акака
рыҩхьеит, акака рҳәахьеит. Абри ахҭыс гәыҿкааганы, ажәа

273

рацәа ақәмырӡкәа иаарԥшуп М. Лашәриа инапы иҵижьхьоу
иаԥҵамҭақәа иреиӷьу рахь иԥхьаӡатәу ажәеинраала
«Сҭампылтәи аџьармыкьаҿ». Араҟа емоциатә цәанырра
ӷәӷәала апоет иааирԥшуеит харада-барада зыԥсадгьыл
иахыркәкәааз аԥсуа мҳаџьырцәа зықәшәаз ахлымӡаах. Ан
лԥа заҵә дылҭирц Сҭампылтәи аџьармыкьаҿ дымнеир ада
ԥсыхәа лымамкәа дҟалеит. Аха араҟа ииашаны еилкаатәуп
ан-хгәаша лԥа ихә аҵхра дшашьҭамыз, уи дылҭиуан
ԥсымшьҭыга чаӷьак ахьиоушаз дазгәыӷны.
Апоет иреиӷьу иажәеинраалақәа рҿы еизадоу, ус баша
ҵак дук адәахьала изныԥшуа ацәажәарақәа дрышьҭам,
иҩымҭақәа иҵарны ицәеижь ишаныруа рныԥшуеит, ахҭыс
маҷ, ахҭыс еизада аҵак ду аҭаны, цәаныррала ирԥханы
ахцәажәара илшоит. Иаҳԥылоит аԥхьаҩцәа инарҵауланы
изырхәыцша, ҳахдырраҿ еиуеиԥшым ассоциациақәа ҳазыр­
ҵысуа, аԥсҭазаара еснагь иагым аҟыба-ӡыбарақәа, ауа­
даҩрақәа ртәы ҳазҳәо ажәеинраалақәагьы. Урҭ ара акакала
еиқәысыԥхьаӡоит ҳәа салагом. Иҟазшьарбагоу, аԥхьаҩцәагьы
акыр ирылаҵәахьоу ажәеинраала «Ахаҳә аԥсра» аӡбахә маҷк
иадамзаргьы сазааҭгылоит.
Ари ажәеинраалаҿы ссиршәа иӡбоуп наџьнатә аахысгьы
ауаатәыҩса рзы ипроблема дуӡӡоу аԥсреи абзареи, аҟазаа­
реи аҟамзаареи рызҵаара. Аԥсыуа жәаԥҟак ыҟоуп, уи абас
аҳәоит: «Ахаҳәгьы уршыр иԥжәоит». М. Лашәриа ара зыӡбахә
ҳамоу иажәеинраалаҿы ахаҳә азҵаара, уи «алахьынҵа» зынӡа
ҳазқәымгәыӷуа, ҳазлазымхәыцуа даҽа ганкала иӡбоуп. Аԥсра
ашьҭахь акгьы ыҟамзаап, уи иахылҵуа ашәарҭа-рыцҳарагьы
ҳәаак амамзаап, уи аҿаԥхьа имчыдазаап зегьы, зыԥсы ҭоугьы
иҭамгьы: «Аԥсра иацәшәозаап ахаҳәгьы! Ибӷалан иахьцоз
иҵәаауан…икыдҟьон, иҟәаҟәон, игәаҟуан, ианкыдҟьоз –
иҵәыуан, иқьуан, ианкыдҟьоз – иԥыхха ицауан!».
Апоет ирҿиамҭақәа рҿы иналкаау аҭыԥ ааныркылоит абзиабара иазку ажәеинраалақәа. Иуадаҩуп, шамахамзар, М. Лашәриа иаҟара ҳпоезиаҿ инарҭбааны абри атема
иазааҭгылахьоу даҽаӡә иӡбахә аҳәара. Абри агәыԥ иаҵанак­
уа апоет иреиӷьу иҩымҭақәа аԥсуа бзиабаратә лирика дырбеиоит, иара иитәу, ихаҭара зныԥшуа ак акәны, уи ахаҿра
хадырҭәаауеит, иԥсҭазаарартәуеит.
Араҟа иналкааны рыхцәажәара сзаламгозаргьы, аҩада
исгәаласыршәахьоу рнаҩсан, рыӡбахә сҳәар сҭахуп апоет

274

ирҿиаратә мҩаҿы, илирикаҿ акыр зҵазкуа ажәеинраалақәа:
«Ҭагалан», «Алуқәа», «Агәыӷрақәа», «Ерцахә иқәиааӡом
ашьац», «Схьаԥшит сышьҭахь», «Уи сара сакәын», «Акаҳуа
еиқәа­ҵәа», «Аӡы аҳра», «Аҵыхәтәантәи агәыӡра», «Аҳаскьын
аныҟәара», «Ажәлаҟьаҩ», «Абырфын ҩны», «Схала, са схала», «Алашә еиниҟьон», «Амабаҟынтәи амбаҟынӡа» уҳәа
егьырҭгьы.
Абрахь иаҵанакуеит ақырҭуа-аԥсуа еибашьра атематика иазку акымкәа-ҩбамкәа ажәеинраалақәа, урҭ иры­
лыҳәҳәо «Уԥа соуп, Ҟабарда», «Аӡӡеи лгарашәа», иара убас
аҵыхәтәантәи ашықәсқәа рзы адунеи збаз, ҩаԥхьа апоет ибаҩхатәреи инапҟазареи рыгәра ҳзыргаз аҩымҭа
лыԥшаахқәа.
Апоет-алирик М. Лашәриа иажәа – иахьатәи аԥсуа
жәеинраала аҩаӡара – аҵакы, аформа ралхра, апоезиатә
бызшәа аԥҵара – арҵаулара, амилаҭтә поезиа атрадициа
ҟаимаҭқәа рырҿиара-реизҳара иузырҟәымыҭхо ирыдҳәа­
лоуп – рхатә хаҿра, рхатә дунеи рыманы.
Уи иҩымҭақәа рҿы, ииашаҵәҟьаны, аҵаки аформеи
еицнаргоит, урҭ ӷәӷәала еимадоуп, аклассикатә традициа
рдац-ԥашә ала иҳәаақәҵоуп, ргармониатә дунеи уныруеит.
Абри аамҭазгьы Лашәриа илирика, ипоезиатә бжьы аԥсуа
поетцәа рҭаацәараҿы ҽаӡә иламҩашьо ритмла, интонациаала иалкаауп, урҭ ирныԥшуеит апоезиатә цәаҳәа, иааидкылан
алирикатә ҩымҭа зегьы зҵоу аҵакы азнеишьа, архиашьаацәыргашьа апоет дшақәшәо, дшазҟазоу.
Ҳәарада, абри аамҭазгьы, иара абри аҵакы, аҩымҭа
аидеиатә ган ауп зегьы зырныҟәо, ипоезиатә интонациа,
ицәаҳәашьҭыбжь агәалашәара марианы, аԥшӡара, аҵаулара,
аҩычара уҳәа шьақәзыргыло.
М. Лашәриа илирика ахцәажәараан иналкааны иазгәаҭа­
тәу: уи иажәеинраалақәа ласуп, еихышәшәоит, уҿаҟны иааиуеит, ргәынкылара мариоуп, ҳаԥхьаҩцәа рыҩнуҵҟагьы
еснагь иаӡәымкәа иҩыџьамкәа иуԥылоит уи ицәаҳәа ҟаимаҭ­
қәа ҿырҳәала изгәалашәо, издыруа. Ахәҭакахьала иара абригьы ишьақәнарӷәӷәоит уи ҳаԥхьаҩцәа рыбжьара а-60-тәи
ашықәсқәа инадыркны еиҳа анырра змоу, аҿар зызҿлымҳау,
зҩымҭақәа бзиа ирбо аӡә шиакәу.
Изааӡарызеи, ари – апоетцәа зегьы ирлахьынҵам,
ирқәашьым, иҟоуп, шамахамзар, зцәаҳәақәак уаҩы игәа­

275

ламшәо, зҩымҭақәак ухахьы имааиуа, аҿар рыҩнуҵҟагьы
ныра змам, абаҩхатәра злоу апоетцәа, ҳара ҳҟны аиԥш ҳара
ҳанҭыҵгьы.
Сара сгәаанагарала М. Лашәриа ихәҭаа ҟаимаҭ алеигалт иара убас ҳаамҭазтәи аԥсуа поема аҿиара. Ишдыру, абри ажанр акәша-мыкәша алитература ҭызҵаауа
акритикцәа, аҵарауаа дуқәа, атеоретикцәа рыбжьара
аимак-аиҿак ӷәӷәақәа мҩаԥысхьеит: иҟоуп апоема а-20тәи ашәышықәсазы иԥсит, иқәҵит, ажәеинраалала иаԥҵоу
ажәабжьҳәарахь ииасит ҳәа зҳәо, иҟоуп абри агәаанагара
иазыразым, иаҿагыло. Иара Пушкин ихаҭа иҩуан: «Умчался
век эпических поэм».
Ари ажанр ԥхьаҟатәи аразҟы, аԥеиԥш иадгыланы
ицәажәауа аргумент хадас иалыркаауеит ҳаамҭазтәи апое­
маҿ алирикатә лагамҭа, азеижәтәи ашәышықәсазы аасҭа,
еиҳа иӷәӷәаны ахы ахьаанарԥшуа, еиҳа-еиҳа убри ала
иҳәаақәҵахо иахьалагаз.
Сара стәала М. Лашәриагьы абри алирикатә цәаҳәа
аԥшаара, ашьҭа ахылара дақәшәеит, насгьы игәы-иԥсы
аҭаны аус аируит, ҩнуҵҟала ихҭигеит, ирҿиараитәит. Сара
сызҿу, ҳәарада, уи ипоема «Ахьтәы-уасцәа» ауп.
Абарҭқәа зегьы, ииашаны аҩымҭаҟны лирикатәла иҳәаа­
қәҵоуп, зхаҿсахьа аамҭақәа иргәылсуа ауаҩԥсы, аԥсуа, имонологны, иԥсадгьыл абзиабареи ақәԥареи иртәу ажәа цаҳәцаҳәны ицәыргоуп, араҟа амифологиеи аҭоурыхи еиларсуп,
абри аамҭазгьы ҳабла ихгылоит Иазон, Медеиа, Аԥсырҭ
уҳәа рхаҿсахьақәа, ҳажәлари ҳадгьыли рҭоурых ареалтә
хҭысқәа, ауаҩытәыҩса уаҵәтәи илахьынҵазы, иԥеиԥш азы
хамеигӡаралатәи иқәԥара, ихҩахара.
Абри ауп «Ахьтәы-уасцәа» аидеиа хада, апроблема, апафос. Урҭқәа раарԥшраҿы гха-ԥхақәак, еиҵыхрақәак уаҩы
иԥылозаргьы, сара сгәаанагарала, ари аҩымҭа аҵыхәтәантәи
20-30 шықәса рыҩнуҵҟа ицәырҵыз апоемақәа, абри аганахьала иҟаз аихьӡарақәа ирылыҳәҳәоит, еихнашьалоит: араҟа
ҟазарала алирикатә лагамҭеи аепикатә дунеиаарԥшышьеи
иеиласоуп, иеицнаргоит.
«Онегин, сгәыраз, сҩыза гәакьа…»
Аханатә иузеиҟәымҭхо еидҳәалоуп Лашәриа-апоети Ла­
шәриа-аиҭагаҩи. Уи данқәыԥшызтәи ашықәсқәа инадыр-

276

кны аиҭагара аус инапы алакуп. Ирацәоуп уи иеиҭагақәа
– изанааҭтә напҟазара, ипоезиатә бызшәа – исахьаркыратә
хәыцшьа
изларнырыз,
изладырбеиаз,
иажәеинраала
аритм, уи ацәаҳәа, ашьҭыбжьтә шьапкышьа изларныԥшыз,
излашьақәдыргылаз, изладраӡаз – «абырҵкал» излакылырхыз…
Мушьни Лашәриа аԥсшәахь иеиҭаганы иикьыԥхьхьоу
зегьы, сара сгәаанагарала, ҳмилаҭ литература дырбеиартә,
ҳрылаҽхәартә иҟақәоу роуп, гьама ҳаракылагьы иалыԥшаауп
акәымзар, абри иеиҭагатәымзт, иабаҳҭахыз, иабаҭыԥыз ҳәа
зуҳәаша уаҩ акгьы ибом. Уимоу, аԥхьа ианикьыԥхьуазгьы,
иахьа ҿыц санеиҭарыԥхьагьы иџьасшьоит А.С. Пушкин
жәеираалала иҩу ироман «Евгени Онегини», Ш. Русҭавели
ипоема «Абжьас-цәа зшәуи», америкатәи алитература аклассик Г. Лонгфелло иеицырдыруа ипоема «Гаиавата изы ашәеи»
игәаӷьны реиҭагара инапы злаалеикызеи ҳәа! Аха абаҩхатә
ра ҟаимаҭ змоу апоет-аиҭагаҩ ихы агәра игон, аԥсуа литература аԥышәа ду, ҳбызшәа абеиара дрықәгәыӷуан, игәгьы дамеижьеит.
Ишаабо, апоет ирҿиаратә усура абжакы аиҭагақәа иааныркылоит, убри аҟнытә иамҩаны избоит, иахьынӡауа ала,
убарҭ рыхцәажәара, рзааҭгылара.
М. Лашәриа раԥхьатәи иеиҭага дуқәа ируакуп А. С. Пушкин иажәеинраалоу ироман «Евгени Онегин».
Ари аиҭага иара ианаамҭаз иналукааша аԥсуа ҵарауааи
ашәҟәыҩҩцәеи изныкымкәа иахцәажәахьеит, иеицҿакны
ахәшьара ҳарак арҭахьеит.
Урҭ ргәаанагарақәа рыцеиҩшауа 1969 шықәсазы «Литературнаиа газета» адаҟьақәа рҿы Гьаргь Гәлиа иҩуан:
Аинтересс аҵоуп абри иазкны иеицырдыруа аурыс
шәҟәыҩҩы-асатирик Л. Ленч ииҳәо, зегь раԥхьаӡагьы аԥс­

277

шәа зымдыруаз ауаҩԥсы «Евгени Онегин» илымҳа ишҭаҩыз,
ишидикылаз аганахьала. Ленч иҩуеит:
– иҩуан урҭ ашықәсқәа раан
«Евгени Онегин» аԥсуа иеиҭагазы зыхьӡ налкаау аурыс
литературатә критик, аҵарауаҩ В. Кожинов..
Абас аиԥш иҟоу ахәшьарақәа заухьоу акоуп апоет
ақырҭшәахьтә иеиҭаигаз Ш. Русҭавели ипоема «Абжьас-цәа
зшху». Ари аиҭага абзырӡы ҳәаны, иазааҭгыланы иахцәа­
жәахьеит Б. Шьынқәба, Ш. Инал-иԥа, Қь. Ломҭаҭиӡе, И.
Ҭарба, Ш. Салаҟаиа, В. Аҵнариа, Р. Қапба, Б. Гәыргәлиа, арҭ
ацәаҳәақәа равтор уҳәа аӡәырҩы. Уи аԥсшәахь аиҭагаразы
апоет-аиҭагаҩ иаҭәашьахоит Ш. Русҭавели ихьӡ зху апремиа, абри апоема аурыс, иара убас аукраин бызшәақәа
рахь иеиҭазгаз Н. Заболоцки, М. Бажан абри аҩыза апремиа
шраҭәашьахаз аиԥш.
Ҳаԥхьаҩ игәалашәараҿ хашҭра амыхьуа иаанхеит аурыс поезиа ахьӡырҳәагатә баҟақәа, М. Лермонтов ипое­
мақәа «Мцири», «Аԥсы-ҳарам» реиҭага, урҭ ридеиатә
ҵакы, рыҵаулара, рдоуҳа, ритмикатә шәага-загақәа иа­
хьынӡазалшоз ала аԥсышәала еиқәырханы, ирцәажәаны.
М. Лашәриа иеиҭагақәа рҿы аҭыԥ ҷыда аанызкыло иреиуоуп иара убас Џь. Баирон ԥсра зқәым ишедевр «Шилонтәи
атҟәа».
Ари аиҭага аҭыҵра иазкны А. Гогәуа иҩуан;
«Аҩымҭа дуӡӡақәа аҽа бызшәак ахь ианеиҭарго азҵаара
аҭахӡам – уи аҭахума иаҭахымума ҳәа. Аха иҟоуп урҭ знымҩыц
абызшәаҿы рыбжьы аргара мыцхәы иаамҭаны ианыҟало.

278

Убас аԥсшәахь аиҭагара иаамҭан, иаҭахны иҟан ҳәа азуҳәар
ҟалоит Баирон ипоема «Шилонтәи атҟәа». Баирон еиҳарак
дызлардыруа ипоемақәа акы иадамзаргьы, уеизгьы-уеизгьы
иеиҭагатәын аԥсшәахь, уи апоет ду имчыз ҳаԥхьаҩ идыруазарц азы: адауы имахашьаха мацаралагьы дудыруеит рҳәоит,
уи имч поемак алагьы агәра угартә иҟоуп… Аиҭагаҩгьы,
ҳәарада, урҭ зегьы ибеит, уи азоуп, аҽазны акәымкәа аиҭага­
разы уажә хыла ари апоема залихыз. М. Лашәриа поетк
иаҳасабала дшеицырдыруа аиԥш, иеиҭагаҩык иаҳасабалагьы
деицырдыруеит. Абри аиҭагаҿгьы иааԥшит иара иеиҭагаратә
баҩхатәра ҟаимаҭ, шаҟа дацклаԥшны, аҭакԥхықәра ду
ихы иадҵаны уи аус даҿу, шаҟа иеиликаауа аиҭага бзиа
ҳлитература аиԥш иҟоу алитература аҿиараҿы иаҵанакуа…
Ажәакала, аԥсуа еиҭагатә литература иааланагалеит аҩымҭа
ду, ари рыдныҳәалазароуп иара аиҭагаҩгьы ҳаԥхьаҩгьы».
Америкатәи аконтинент ашьагәыҭ жәлар ирызку Г. Лонгфелло ипоема «Гаиавата изы ашәа» акәзар, уи аиҭагаҩ,
идыру амзызқәа ирыхҟьаны, иџьабаа ду («Евгени Онегин»
иаҟароу аепикатә ԥҵамҭа!) нагӡаны хаз шәҟәны иҭыжьым.
Икьыԥхьуп атекст абжеиҳарак ажурнал «Алашара» адаҟьақәа
рҿы. Ари – шамахамзар адунеи алитературатә бызшәақәа
зегь рахь иеиҭагоу, зыӡбахә ахара игахьоу рҿиамҭоуп. Уи
хашҭра ақәымкәа аурыс бызшәахьы иеиҭазгаз аурыс литература аклассик И. Бунин иеиҭагазы иаҭәашьан Пушкин ихьӡ
зху апремиа. Лашәриа иусураан, ҳәарас иаҭахузеи, ганкахьала
абри апоема аурыс еиҭагагьы дацлабуан, «Абжьас-цәа зшәу»
аиҭагараан Н. Заболоцки иеиҭагамҭа ссир дшацлабуаз аиԥш.
Инарҭбааны икьыԥхьу уи ацыԥҵәахақәа агәра ҳдыргоит
апоет ари иеиҭагагьы уаанӡатәиқәа рыҩаӡараҿы ишгылоу,
уи злаҩу ашәага-зага, ажәеинраала шкәакәа ҳәа изышьҭоу,
уамашәа иубартә аиԥш иԥсабаратәны, аԥсуа бызшәа иатәныиамааны ишырцәажәоу, ишеиқәырхоу.
Апоет-аиҭагаҩ аԥсуа поезиа ирбеиеит иара убас Ф. Шиллер, Г. Геине, Ш. Петефи, А. Исаакиан, И. Абаашиӡе, Ш. Ниш­
нианиӡе, Р. Гамзатов уҳәа аӡәырҩы раԥҵамҭақәа рыла.
Ҳазҭа­гылоу аамҭазы уи иҩыга стол ихианы, иеиҭаганы иқәуп
абашкир жәлар репикатә ҳәамҭақәа иреиҳау абаҟа, еицырдыруа аепос «Урол батыр», иара убас ажәытәӡатәи абырзен
поет А. Родостәи ипоема «Аргонавтаа» – Иазони Медеиеи
ирызку инарҭбаау ацыԥҵәахақәа.

279

Хазы ацәажәара-аҭҵаара зҭаххаша акы акәхоит М.
Лашәриа акыр шықәса раахыс аус здиулоз аиҭага «Ауасиаҭ
ҿыц» – Анцәа иажәа, Абиблиа аҩбатәи ахәҭа. Уи аҭыҵра
гәы-хыҭ-хыҭрала иазыԥшуп аԥсуа уахәама, инарҭбаау
ҳаԥхьаҩцәа, ҳауаажәлар.
Абас ирацәоуп, аиашаз, аԥсуа литература аизҳаратә мҩа­
ҿы, ҳауаажәлар рдоуҳатә ԥсҭазаара арбеиараҿ М. Лашә­
риа аиҭагара ус аҿы иибахьоу аџьабаа. Абри аамҭазгьы,
абарҭқәа рганахьала ҳаԥхьаҩ идыруазарц исҭаху: аҩада
зыӡбахә ҳәоу, изааҭгылоу адунеитә литература ашедеврқәа,
иара убас ақьырсиантә литература абаҟа «Ауасиаҭ ҿыц» уҳәа,
ҳәарас иаҭахузеи, аханатә иеиуеиԥшым абызшәақәа рахь
иеиҭаргахьеит, насгьы знык аиԥш акырынтәгьы. Аха, шамахамзар, аиҭагара аҭоурых иаздыррам убарҭ зегьы аӡәы
икалам ԥынҵа иҵыҵыз, аӡә ихала иеиҭеигаз, иџьабаа зду
ракәны амилаҭ литератураҿ рцәырҵра. Саӡәыкны ус аиԥш
иҟоу аҿырԥштәы сгәалашәом.
Изныкымкәа апоет-аиҭагаҩ ихаҭа дызлахәыз аиҭагаҩцәа
рфорум дуқәа, рфестивальқәа рҿы абри аус азҟазацәа акы­
рынтә ҳаҭыр дула иазгәарҭахьан абас еиԥш иҟоу, ауни­калтә
ҟазшьа змоу аԥсуа еиҭагаҩ иџьабаатә, иалагалатә.
Ҳәарада, ас зымҽхак ҭбаау апоет-аиҭагаҩ иусура гхаԥха амамкәа, џьара гәеихьшьра узҭо ак адумбалауа иҟам,
аиҭагара ус аҿгьы «азна каҭәаны азна узышьҭыхуам» ҳәа
шырҳәало аиԥш, аоригинал аҟны иҟоу аиҭага ианаламӡо
рацәоуп, ас шакәу иарбан поезиатә еиҭагазаалакь анс ма арс
ианымԥшыр ауам, аиҭагаҩ имоу ақәҿиарақәагьы иеиҭага
ишаныԥшуа, иҿырԥшыганы ишаанхауа аиԥшҵәҟьа (урҭ
иреиӷьу, ираԥызго, дара ухазыршҭуа аиҭагақәа цәырҵаанӡа!).
Абраҟа иазгәаҭатәуп М. Лашәриа иара иҩымҭақәа иреиӷь­
қәоугьы еиҭаганы иеиуеиԥшым абызшәақәа рыла ишҭыҵ­
хьоу, изныкымкәагьы бзырӡыла ишрыхцәажәахьоу.
Аҵарауаҩ
М. Лашәриа ирҿиара даҽа ган дукгьы амоуп. Уи – акритика ажанри алитератураҭҵаареи рҿы иҟаиҵо ауп. Маҷк згәы
иалсуа дҟалозаргьы, абра исымҳәар сгәы иауам ҳашәҟәы­
ҩҩцәа рӷьырак аӡәи-аӡәи раԥҵамҭақәа ишырхымцәажәо.
Еиуеиԥшым аизарақәа рҿы акырынтә ирҳәақәахьеит, аха
иналаршә-ааларшәны акәымзар, ҳара ҳҿы макьанагьы

280

итрадицианы изыҟамлеит акьыԥхь аҿы аӡәы ирҿиамҭа
даҽаӡәы дахцәажәо, ибзиагьы шыбзиоу, игхагьы шыгхоу
мӡакәа, обиективтәла игәаанаагара хтны ицәыриго. Знызынла цәашьыркылагьы иузыԥшаауам ари ашәҟәыҩҩы егьи
ашәҟәыҩҩы иҩымҭақәа рзы ииҳәаз, иҿыҵшәаз акы. Жәашықәсала наҟ-ааҟ еивагыланы аус еицызуа ауаа рыбжьараҿ,
рыԥсҭазааратә мҩаҿы!..
М. Лашәриа иакәзар, аханатәгьы зыԥсы ӡаны, «усыламкьысын сулакьысуам», «Сурҽхәар – усырҽхәап» ҳәа литература иалахәу уаҩым: ихатә ҩымҭақәа раԥҵареи аиҭагара уси
инарываргыланы, лассы-лассы арецензиақәеи акритикатә
статиақәеи икьыԥхьуеит, аилыргарақәеи аиԥыларақәеи раан
енагь игәаанагара хтны ицәыригоит, иӡыргатәны, ихьчатәны
иибо ӡыригоит, ихьчоит.
Ашәҟәыҩҩцәа реизара дуқәа рҿы, аиубилеиқәа, анаукатә
сессиақәа рҟны, аимак-аиҿакқәа раан ииҳәо ажәа – азы­
ҟа­ҵареи аҩаӡара ҳараки рныԥшуеит, аинтересс рыҵоуп,
абарҭқәа рылагьы иалукаауеит.
Аԥсуа литература ауасхыршьҭаҵаҩ Д. Гәлиа инаиркны
уи дрыхцәажәахьеит И. Коӷониа, М. Лакрба, Ш. Ҵәыџьба, Б.
Шьынқәба, И. Ҭарба, Ҷ. Џьонуа, А. Џьонуа, А. Гогәуа, Ш. Ҷкадуа,
Н. Ҭарԥҳа, М. Миқаиа, Т. Аџьба уҳәа аӡәырҩы рырҿиамҭ­
ақәа, алитературатә процесс ицәырнаго еиуеиԥшым апроб­
лемақәа. Урҭ рҿы ана-ара узықәшаҳаҭым хшыҩҵакқәак
уԥылозаргьы, инеиԥынкылан, автор иҟаиҵо анализ агыдра
ҳаракуп, дыррала иҩуп, иҵаулоуп, ашәҟәыҩҩы ишиҩыз
убарҭаны илахҿыхуп, иҵаруп.
Хаз шәҟәқәаны иҭыҵхьоу иусумҭақәа рыбжьара иналкааны аӡбахә ҳәатәуп М. Лашәриа урысшәала ииҩыз имонографиа «И. Коӷониа иаԥҵамҭақәеи аԥсуа советтә поезиаҿы
аепикатә жанрқәа рыҿиареи». Уи аҟны акыр инарҭбааны
иаарԥшуп Иуа Коӷониа ипоезиа амҽхак, асахьаркыратә
ҷыдарақәа, аԥсуа поезиаҿы уи рольс инеигӡаз, ҭыԥс иааникыло, иара убас уи ишьҭахьтәи аԥсуа поема знысыз,
иаанарԥшыз аҷыдарақәа.
Рыцҳарас иҟалаз, апоет-аҵарауаҩ акыр шықәса раахыс
ҳашәҟәыҩҩцәа рҩымҭақәа, ҳлитературатә процесс инарҭ­
бааны ирзикхьоу истатиақәа, иқәгыларақәа уҳәа шәыҟә­қәаны
иҭыжьым, апериодикатә кьыԥхь ианхало иаауеит: алитература ҭызҵаауа, иахцәажәо ауаа еиҳа-еиҳа ирцәыхарахоит,

281

рхархәара рцәыуадаҩхоит. Ари, ҳәарада, изалымдароуп,
зҭыԥ иқәҵатәу акоуп, авторгьы абри аганахьала ацххыраара
иҭатәуп, урҭ зыԥсоу, ирыҵаркуа ҳасабс иҟаҵаны.
Аибашьрашьҭахьтәи иусураан апоет-аҵарауаҩ акыр
аџьабаа ихы иаирбеит абжьаратәи аԥсуа школ (5–11-тәи
аклассқәа) иаҵанакуа аԥсуа сахьаркыратә литература апрограммеи арҵага шәҟәқәеи реиқәршәара рус аҿы, аханатә ари
апроблема знапы алакыз аҵарауаа, иҩызцәа-иколлегацәа
днарывагыланы.
Апоет-аҵарауаҩ абри апериод аантәи иқәҿиара хадақәа
ируакуп ҩ-томкны иҟоу а-20-тәи ашәышықәсазтәи аԥсуа
поезиа антологиа аиқәыршәара, акьыԥхь азырхиара. Изаа­
ӡарызеи, М. Лашәриа абри аус ада даҽак ихьӡ адҳәалам­
заргьы, уи иааирԥшыз ахамеигӡара, иџьабаа аҵакы енагь
ҳауаажәлар рыҩнуҵҟа аҳаҭыр ду ақәны иаанхон. Антологиа
иазкны ари аҭыжьымҭа аԥсыуа ҩнаҭацыԥхьаӡа иҟазароуп
ҳәа иҳәаз ажәагьы баша иҳәамызт, абри амҩаҿ иҟаҵоу аус
ду аӡбахә ҳанаҳәоит. Убас акраҵанакуеит уи аԥсуа уахәа­маҿ
иахьақәныҳәаз, иахьырыԥшьаз ахҭысгьы.
М. Лашәриа ирҿиаратә, иуаажәларратә усурала енагь
ижәлар дрылагылоуп, илшо алагьы урҭ дырзааԥсоит,
рымаҵ иуеит, ҳаԥсуа литература иреиӷьу ахаҭарнакцәа,
ҳашәҟәыҩҩцәа-апатриотцәа илырххьоу амҩа, ишьҭарҵаз
атрадициа иҽрымаданы, урҭ иара имҭоу, иитәу ак рыцҵара,
џьара акала рхарҭәаара, реихаҳара ҳасабс иҟаҵаны.
Арҿиаҩы абри иџьабаа, иааԥсара азгәаҭоуп еиуеиԥшым
аҳамҭақәа, амедалқәа рыла, иаҭәашьоуп Аҳаҭыртә Дырга
аорден.
Абас амҽхак ҭбаауп, аган рацәа аҵанакуа иҟоуп апоет,
аиҭагаҩ, аҵарауаҩ дызнысхьоу аԥсҭазааратә, арҿиаратә
мҩа. Уи, ҳәаарас иаҭахузеи, гха-ԥхак адумбало иҟам, иеилкаау ак ауп – арҿиаҩы иаԥҵамҭақәа зегьы неибеиԥшны
изеиҟарахом, ус ауп М. Лашәриа иҿгьы ишыҟоу. Аха сара
абраҟа, апоет ишықәсхыҵра иазку сажәаҿ сазааҭгылар
сҭахын уи ибаҩхатәра хадарала иалнаршаз, ҳлитература
аҿиара иаланагалаз, излацхрааз, қәҿиарак аҳасабала ҳаԥхьаҩ
идиныҳәалараны иҟоу.
Иеицырдыру аурыс поет, аиҭагаҩ ҟаза Константин Бальмонт ирҿиаратә мҩа, иеиҭагаратә ус аҿы иԥылоз ауадаҩ­

282

рақәа, иалихуаз амҩақәа данрыхцәажәауаз, игәарԥханы
игәалаиршәалон ажәытәтәи аиспанцәа ражәаԥҟак: «Бзиа избоит иуадаҩу аиканра, иуадаҩу аиааира».
М. Лашәриа иԥсҭазааратә, ирҿиаратә мҩа, иҿаԥхьа
иқәиргылоз ауснагӡатәқәа ҳанрызхәыцуа аамҭазы, ҳарҭгьы
иаҳҳәар ҳалшоит уи енагь знагӡара уадаҩу аусқәа напрылакра, реиканра, риааира бзиа избауа дышреиуоу, абри
амҩаҿгьы ақәҿиара ҟаимаҭқәа змоу, иԥышәоу аӡә шиакәу.
1995 шықәсазы иаԥиҵаз: «Шықәс ҩынҩеижәа суцуп, аԥсуа
жәеинраала» захьӡу аҿы М. Лашәриа иҩуеит: «Иахьакәым,
иацакәам уашҭа санҭала, усҟан шьыжьын: хәылԥазынӡа
сҵаҳәа! Шықәс ҩынҩеижәа суцуп, аԥсуа жәеинраала,
саныҟамгьы суцуп, Дырмит ицәаҳәа!..».
Ҳарҭ апоет иҩызцәа-иколлегацәа, иаԥхьаҩцәа, абри аам­
ҭа ду аҩнуҵҟа уи иаԥиҵахьоу аҳаҭыр ду ақәызҵо, бзиа избо,
гәыкалагьы изыҟоу ауаа, иаҳҭахуп уи ԥхьаҟагьы деибгадеизҩыда Дырмит ду ицәаҳәа амаҵ иуларц, иаԥҵамҭақәа
рыла ҳиргәырӷьаларц, шьардаамҭа имазарц!
Агазеҭ «Аԥсны», 2003 ш., февраль 6, № 9–10

Алыԥшаах
Аԥсуа поезиа, абар, шәышықәса амҩа ианысит, уи аҿиа­
рамҩаҿ иналкаау аҭыԥ аанызкылаз апоетцәа Д. Гәлиа, И.
Коӷониа инадыркны, реиҳараҩык рдунеи рыԥсаххьеит.
Рыԥсҭазааратә мҩа хдыркәшеит ирылшараны иҟаз руаажә­
лар ирызныжьны, ражәа рымаданы. Аха, рыцҳарас иҟалаз,
абри аамҭа ду аҩнуҵҟала, иантологианы акәымкәа, иара ус,
инарҭбаау, поезиатә еизгак аҳасабалагьы, иахьа уажәраанӡа
аԥсышәала ҭыжьымҭак алыршамызт. Убри аҟнытә, иеицырдыруа апоет-аҵарауаҩ М. Лашәриа абри аус аҿы илиршаз, инаигӡаз, сара сгәаанагарала, даараӡа акыр зҵазкуа,
аҭоурыхтә ҵак змоу хҭыск аҳасабала иахәаԥштәуп. Насгьы,
иахьатәи, аибашьра ашьҭахьтәи аамҭазы, иаҳҭагылазаашьоу
уазхәыцыр, уаҩы ихахьы имааир алшом изаамҭаҵәҟьаны
иҟоу антологиа шҳауз. Ииашаҵәҟьаны, ҳара ҳаҟара уи иахьа изҭахны, иазгәаҟуаны иҟадаз, ҳзықәшәақәаз зегьы
рышьҭахь!..

283

Аҭыжьымҭа иацуп инарҭбаау аԥхьажәа. Абри аԥхьажәа
аума, иара антологиа ахаҭа аума, уанрыԥхьо аамҭазы иубоит М. Лашәриа абри аҭыжьымҭа акьыԥхь азырхиаразы ҳара ҳанҭыҵ иҟоу аԥышәа нарҭбааны ихы ишаирхәаз,
рҿиаратәлагьы дшазнеиз.
Хадара змоу азҵаара: ишԥалыԥшаау аизгаҿ апоезиатә
рҿиамҭақәа, иарбан принципқәоу изларызнеиуа, излалкаау, Лашәриа аҭыжьымҭа иациҵо аԥхьажәаҿ абри азҵаара
акыр инарҭбааны дазааҭгылоит, иара уиадагьы антологиа
иаԥхьауа ибарҭоуп араҟа аҵарауаҩ хадара зиуа аҩымҭақәа,
сахьаркыратә аԥҵамҭақәак раҳасабала изыԥсоу, ирыҵаркуа
шакәу зегьы раԥхьа иргыло, излаликаауа. Атематикатә принцип, актуалратә ган уҳәа, асовет аамҭазы еснагь аԥыжәара
змақәаны иҟаз, аиқәыршәаҩ дрывсуеит, дҿарҳәом, иахьа,
аофициалтә цензура ахьаԥыхугьы, ҳәарада, ари аҭагы­ла­
заашьа иацхраауан.
Уаҩы ибоит аҭыжьымҭаҿ хадара змоу, Д.Гәлиа, И.
Коӷониа, Б. Шьынқәба реиԥш иҟоу, убас иналукааша егьырҭ
аԥсуа поетцәа заҟа игәцараку, ҭакԥхықәрала ирызнеиу:
аиқәыршәаҩ ииашаны иҟаиҵоит урҭ раԥҵамҭақәа инарҭбаау
аҭыԥ ахьырзаликаауа, иҭәы-иԥха иахьцәыриго, алитература аҭоурых аҿы хадара змоу арҿиаҩцәеи хадара змам
авторцәеи ахьеилаимырҩашьо. Ари, ҳәарада, аҭыжьымҭаҿ
акыр зҵазкуа, антологиа ахаҿра шьақәзыргыло иреиуоуп.
Иҩашьом убарҭ авторцәа рҟны ишалху иахьагьы уаҵәгьы
аԥхьаҩ изгәакьаны, акыр иазҳәараны иаанхо аҩымҭақәа.
Аиқәыршәаҩ иахәҭаны иҟаиҵеит авторцәа реишь­ҭар­
гылашьаҿ ахронологиатә принцип ахьалихуа (ари, аха­
натә аахыс иԥышәоу мҩоуп), иара убас доусы ирҿиамҭа
анаԥҵоутәи ашықәс ахьаирбо, – абарҭқәагьы аус иацхраауа иреиуоуп, аԥхьаҩ иоума, аҩымҭа ҭызҵаауа иоума, арманшәалоит, арҿиаҩы дызнысуаз амҩақәа, уи
идунеихәаԥшышьа иаиоуаз аиҭакрақәа рныԥшуеит.
Антологиа иацу абиблиографиатә рбага акәзар, уи абри
аҭыжьымҭа аҵакы ишаҭәоу аиԥш ала ишьҭнахуеит, ара
иааркьаҿ-ркьаҿны иарбоуп атомқәа ирну авторцәа рхы ха­
дара змоу адырраҭарақәа – доусы даниз (ма иԥсыз даныԥсыз),
ҵарас дзылгаз, аус ахьиуаз, алитератураҿ данцәырҵыз,
иҭижьхьоу апоезиатә еизгақәа уҳәа рыӡбахә.

284

Ҷыдала акыр иалкааны ирзааҭгылоуп Д. Гәлиа иԥсҭа­
зааратә, ирҿиаратә мҩа. Сара иахьынӡаздыруа, Д. Гәлиа изку
алитература зегьы аҿы абраҟа аиԥш уи ибиографиа, шықәсшықәсы дызнысуаз амҩа, убас икалам ԥынҵа иҵыҵхьоу
ишәҟәқәа ахьеиқәыԥхьаӡоу џьаргьы иубарҭам. Иҩашьом
антологиа аиқәыршәаҩ абри аус аҿгьы акыр иналкааны ихы
аџьабаа шаирбаз, архивтә материалқәа хархәара шырзуз.
Ишаабо, антологиа ашьапы куп, ирыцҳаны, анацәа иадых­
ҵәаланы акәымкәаа, инарҭбааны, ҩ-томкны, абри иабзоураны аиқәыршәаҩ алшара иман иахьынӡауаз ала апоетцәа
рырҿиаратә мҩа инарҭбааны ацәыргара, аԥхьаҩ изнагара.
Убри аҟнытә, иуҳәар ауеит араҟа аԥсуа поезиа аҿиарамҩа
зныԥшуа библиотекак иаҩызоу аҭыжьымҭа шырхиоу, иш­
ҭыжьу. Абри аганахьалагь, ҳәарада, уи иуникалтәу, раԥхьаӡа
кәны абас аиԥш ала аԥсуа ԥхьаҩ иоуа шәҟәуп.
Абри аамҭазгьы уаҩы иазгәеиҭар алшоит, 78 милаҭтә
сахьажәа еидызкылоз асоветтә литература ахьыҿиоз
иахьатәи ареспубликақәа рҿы, сара иахьынӡаздыруа, абас
аиԥш иҟоу антологиа џьаргьы ишҭымҵыц. Ҳәарас иаҭахузеи,
дук хара имгакәа адунеи рбашт аурыс, аерман, ақырҭуа,
аҭаџьықь, Нхыҵ-Квказаа, убас егьырҭ ажәларқәа аҩажәатәи
ашәышықәсазтәи рпоезиа иазку рмилаҭтә антологиақәа,
аха, иахьазы, иџьоушьаша, акырӡагьы уаҩ дзеигәырӷьаша:
уажә ари алыршахеит Аԥсны – еиҳа иахьазыԥшымыз,
иахьақәымгәыӷуаз, еиҳа зҭагылазаашьа уадаҩу атәылаҿ!..
Аха ари машәырнгьы иҟалаз акы акәым: ҳара иҳашьашәалоу
ажәларқәа рлитературақәа рыбжьара аԥсуа литература еиҳа
аизҳа-зыӷьара зауз, ахара зыӡбахә наҩыз ашәҟәыҩҩцәа
дуқәа ықәзыргылаз алитературақәа иреиуоуп.
Абасала, иааидкыланы уахәаԥшуазар, иҟаҵоуп амилаҭтә
ҵакы змоу, ҳсахьаҩыра зегьы ҽаԥара ԥхьаҟа изгаша ашьаҿа,
анарха змоу аус ду.
Иҳәатәуп, аполиграафиа аганахьалагьы, иахьа уажәраанӡа
иҭыҵхьоу аԥсыуа шәҟәык иаламҩашьауа, ишырҳәало аиԥш,
уарӷьа нап иакызар, уарма нап иузамыркуа ишҭыжьу.
Антологиа аԥхьажәаҿ М. Лашәриа иҭабуп ҳәа раҳәауа
иеиқәиԥхьаӡоит аҭыжьымҭа зџьабаа аду аредакторцәа А.
Гогәуа (азеиԥш редакциа(, П. Бебиа, Т. Ҷаниа, В. Бигәаа,
асахьаҭыхҩцәа Л. Евмаа (Евменов), В. Коршунов. Иҩашьом

285

урҭ рахьтә доус илшоз гәыбылрала, занааҭтә дыррала
ишадиҵаз, дшазааԥсаз.
Ҷыдала иналкааны иҭабуп ҳәа раҳәатәуп абри аҭыжьымҭа
адунеи абара алзыршаз, аџьа ӷәӷәа адызбалаз хбы-уаак:
Аԥсуа-абаза жәлар реидгыла апрезидент, аиуристтә наукақәа
рдоктор, академик Тарас Шамба, Алеқсандр Анқәаб, Онери Бебиа – амилаҭ ус ду назыгӡаз, шәышықәса рахь знык
ирыҩуа-ицәырҵуа ашәҟәы амҩа азылызхыз, аҭыжьра иадгылаз ауаа.
Ҳаԥхьаҩцәагьы ҳаргьы ҳҿаԥхьа ҳхырхәоит.
Агазеҭ «Аԥсны», 2002 ш., ианвар 10, № 12

Џьума Аҳәба
иԥсҭазаареи ирҿиаратә мҩеи
Иаҳхысыз аҩажәатәи ашәышықәса ҩынҩажәижәабатәи
ашықәсқәа рзы иааиҵагылаз аԥсуа шәҟәыҩҩцәа дыруаӡәкуп
Џьума Басариан-иԥа Аҳәба.
Џьума Аҳәба диит 1927 шықәса март 12 аҽны Очамчыра
араион Аҭара ақыҭан. Абжьаратәи аҵара аиуразы Аԥснытәи
акыр школқәа дырҭан. 1955–1959 шықәсқәа рзы аҵара иҵон
Аҟәатәи Аҳәынҭқарратә арҵаҩратә училишьче аҿы. Уи даналга ашьҭахь (1959 шықәсазы) Аҟәатәи Аҳәынҭқарратә ар­
ҵаҩратә институт дҭалеит, аха шықәсык ааҵхьаны еиԥш,
ари аҵараиурҭа ааныжьны Москваҟа дцан, уа А. М. Горки
ихьӡ зху Алитераутратә институт дҭалеит. Уи аахыс еиуеиԥ­
шым ашықәсқәа рзы еиуеиԥшым арҿиаратә наплакқәеи
акьыԥхьтә органқәеи рҿы аус иухьеит. Аԥсны ашәҟәыҩҩцәа
реидгылаҿы, Аԥсны аинтеллигенциа рассоциациа ахадас,
Аԥсны алитературатә фонд еиҳабыс. 1979 шықәсазы аҭыҵра
иалагаз аԥсуа журнал «Аԥсны аҟазара» (уажәтәи «Аҟазара»)
иааиԥмырҟьаӡакәа иахьа уажәраанӡагьы аредактор хадас дамоуп.
Алитература арҿиара аус ақтивла далахәуп, акыр
анаплакқәа рҿы аус ахьиуа анаҩсгьы, Џьума Аҳәба дан­
қәыԥшыз аахысгьы аԥсуа жәлар рмилаҭтәи рсоциалтәи
хақәиҭразы ақәԥара далахәын. Уи азы акыр ахынҭа-ҩын­
ҭарақәа дрықәшәахьеит.

286

Џьума Аҳәба амҽхак ҭбаа змоу шәҟәыҩҩуп. Иара ирҿиаратә
баҩхатәра ааирԥшит апрозаҿгьы, адраматургиаҿгьы. Иҽ­
ԥи­­шәахьеит алитература ажанр хадақәа зегьы рҿы. Дан­
қәыԥшыз ажәеинраалақәа иҩуан, урҭ акымкәа-ҩбамкәа
икьыԥхьхьан. Аха иара аԥхьаҩцәа еиҳараӡак дызлардыруа
ипрозатәи, идраматәи, ипублицистикатәи рҿиамҭақәа рылоуп, иара инапы иҵыҵхьеит акиносценариақәагьы.
Џьума Аҳәба аԥсуа ԥхьаҩцәа дырдыруеит еиҭагаҩык
иаҳасабалагьы. Аԥсшәахь еиҭеигахьеит ашотландцәа рлакә
«Адау Дрегли Хонги», Леонардо да Винчи иновелла «Апҟа»
уҳәа реиԥш иҟоу акымкәа-ҩбамкәа аԥҵамҭа лыԥшаахқәа.
Еиуеиԥшым ашықәсқәа рзы еиуеиԥшым ақтуалтә зҵаарақәа
ирызкны, ицаҳә-цаҳәо иҩу апублицистикатә статиақәа (урҭ
рахьынтә аимак-аиҿак зхылҿиаақәазгьы ыҟоуп) иԥсаҟьаны
агазеҭқәеи ажурналқәеи ирнылахьеит. Урҭ рӷьырак еидыркылеит иҭижьыз аизгақәа: «Аамҭа ахаҿсахьақәа» (1966),
«Игәакьоу адацқәа рҟынтә» (1997, урысшәала).
Ашәҟәыҩҩы иикьыԥхьхьоу хыԥхьаӡара рацәала ажәабжь­
қәа, акымкәа-ҩбамкәа аповестқәа, ароманқәа аԥхьаҩцәа
ирылаҵәахьеит, еицырдыруа иҟалахьеит. Џьума Аҳәба
ирҿиамҭа лыԥшаахқәа еиҭаганы аурысшәеи аҳәаанырцәтәи
акыр бызшәақәеи рыла иҭрыжьхьеит, аԥсуаа ҳҟны мацара акәым, аурыс ԥхьаҩ иҟынтәигьы ахәшьара ҳаракы роухьеит. Идеиатә ҵакылагьы, сахьаркыратә ҟазаралагьы
иажәабжьқәа иаарылукаартә иҟоуп: «Ҭуӷан», «Ақәыџьма
ҟьала», «Ахьча иҳаҭхәыжә, «Аԥшәма ишьҭашуан ала», «Акәаш
мца». Аԥхьаҩцәа акыр ирылаҵәахьеит аповестқәа: «Аибашьра еилгахьан», «Бзоу», ироманқәа: «Асқьала», «Амҩасҩы»,
«Ахамышҭыхә», идрамақәа: «Ашьхақәа рылԥха», «Ес-ииуа
ирыциуа». Аинтересс ду рыманы, акыр ихәарҭаны иҩуп
1992-1993 шықәсқәа рызтәи Аԥсны жәлар Рџьынџьтәылатә
еибашьра иазку апублицистикатә статиақәеи имшынҵақәеи.
Џьума Аҳәба иҩымҭақәа ҳанрыԥхьо, ҳанрыхцәажәо, ирҿ­
иаратә ҷыдарақәа ҳанрызхәыцуа, иазгәаҭатәуп иахьатәи
аԥсуа шәҟәыҩҩцәа аӡәырҩы дызлареиԥшым, иара изы
иҟазшьарбагоу ҭагылазаашьак: асахьаркыратә рҿиамҭақәа
ихатәы бызшәала иҩуеит, ипублицстикатәқәа ракәзар,
аԥсышәалеиԥш, урысшәалагьы иҩуеит.
Ашәҟәыҩҩы иаԥҵамҭақәа ртематика иага иҭбаазаргьы,
иага еиуеиԥшымзаргьы, еидызкыло, еицырзеиԥшугьы

287

ыҟоуп: анс акәу, арс акәу, иара дызлиааз аԥсуа жәлар
ржәытәи, рҿатәи, раԥхьатәи рԥеиԥши азхәыцра, ахӡыӡаара
иазкуп дара зегьы.
Џьума Аҳәба ирҿиаратә баҩхатәра аҷыдарақәа ируакуп акырџьара иқәҿианы, ҟазарала аԥсабара аԥсы ахаҵаны
аарԥшра ахьилшо, бжеиҳангьы аԥстәқәаҵәҟьа «дрыӷраланы»
«рыԥсихологиа» аарԥшра илиршоит, аԥстәқәагьы, ауаа реиԥш,
ихәыцуа, игәырҩо, игәырӷьо, аԥсҭазааразы иқәԥо, ацәгьеи
абзиеи реиҩдырраара рылшо, агәымбылџьбарареи ақьиареи
рыланы иаҳирбоит. Иааидкыланы Џьума Аҳәба ирҿиамҭа
еизыркәкәаны ҳазхәыцуазар, идеиа хадас иамоу ауаҩи
аԥсабареи реицыҟазаароуп, реизакроуп, ауаҩи аԥсабареи
еизаагәазароуп, еиҿамгылароуп, урҭ рыбжьара гармониала
еиқәшәо, иҭибаго аизыҟазаашьақәа анрымоу ауп аԥсҭазаара
анылашоу, аҵакы анамоу, ианыԥшӡоу. Абра иҳәоу акык-ҩбак
азеиԥш хшыҩҵакқәа зырҵабыргуа аԥҵамҭақәа иреиуоуп
хыхь зыӡбахә ҳҳәаз ажәабжьқәа «Ҭуӷан», «Ақәыџьма ҟьала»,
«аповест «Бзоу» уҳәа убас иҵегьы.
Џьума Аҳәба ирҿиамҭақәа рҿы ишьҭихуеит иахьа ҳаԥс­
ҭазаараҿы еиҳа иақтуалтәуп, иҵарны иқәгылоуп зуҳәаша
акыр зҵаара уадаҩқәа, абзазараҿы иҟоу ауадаҩрақәа,
аиҿыхарақәа, аибарххарақәа. Ара уажәы ашәҟәыҩҩы иаԥ­
ҵамҭақәа зегьы ҳамҽхакны ишрыхәҭоу иҭҵааны, инҭкааааҭкааны рыхцәажәара, реилыргара ҳзалыршом. Уи хазы
монографиа неиҵыхк уаҩы иазикыртә иҟоуп. Убри аҟнытә,
еиҳа иҟазшьарбагоуп ҳәа иаҳаԥхьаӡақәо акык-ҩбак налкҩалкны ҳҽырзааигәатәны конкретла игәаҳҭап.
Иахьа аԥсуаа ҳҿы акырӡа зҵазкуа, зыӡбара мариам,
иуадаҩу зҵаарақәаны иҟоуп абзазараҿы шәышықәсала,
зқьы­шықәсала ишьақәгыланы иҟаз ауаҩытәыҩсатә еизыҟа­
заашьақәеи аҵыхәтәантәи аамҭақәа рзы ихышхыҵәаны
иҳажәлаз аҿыц ԥсҭазаара, ацивилизациа ацәқәырԥа­
қәеи реизыҟазаашьақәа, ақыҭеи ақалақьи, аби ани, ахшареи, аҵара змоуи измами реизыҟазаашьақәа. Арҭ реиԥш
иҟоу азҵаарақәа аԥсҭазаара ахаҭаҿгьы, алитератураҿгьы
рыӡбара уадаҩхеит. Ацивилизациа абзиа шаанаго еиԥш,
ҳажәлар традициала ирымоу рҵас бзиақәа, рҟазшьа
бзиақәа еилазхәо, иқәызхуа, ирхазыршҭуа ацәгьарақәагьы
маҷымкәа иацрыԥсса иацуп. Ацивилизациа мап ацәкны

288

шьҭахьҟа ҳхьаҵны, ҳара ҳжәытә ҵасқәа рымацара ныҟәго
тәашьа ҳамам. Ажәытәи аҿатәи иахьынӡауала еиныршәаны,
ацәгьарақәа наҟ инкажьны, ажәытәгьы, аҿатәгьы ирымоу абзиарақәа алԥшааны иҳадкыланы, ҳмилаҭтә хаҿра
амырӡшьа мҩақәак ҳзыԥшаауазароуп ҳзышьҭалаша. Абри
ауп изышьҭоу Џьума Аҳәба иреиӷьу, еиҳа зхаҿсахьақәа
хаҭәаау иперсонажцәагьы.
Ара маҷк ҳналасны зыӡбахә ҳҳәаз азҵаара уадаҩқәа
егьырҭ адунеи иқәынхо ажәларқәа аӡәырҩы рзынгьы иқә­гы­
лоуп, ӡбатәыс ирымоуп, аха ҳара ҳҿы урҭ азҵаарақәа рхатә
ҷыдарақәеи ауадаҩрақәеи рымоуп. Џьума Аҳәба идагьы
егьырҭ аԥсуа шәҟәыҩҩцәагьы абарҭ азҵаарақәа еиуеиԥ­шым
рганқәа ирызкны асахьаркыратә ҩымҭақәа аԥырҵахьеит.
Абарҭ аилазаашьа уадаҩ змоу азҵаарақәеи атемақәеи
ирызку Џьума Аҳәба иҩымҭақәа еицырзеиԥшу ҟазшьак
азгәаҭатәуп. Изакәу уи ауп, аҵыхәтәантәи ҩынҩажәа,
ҩынҩажәи жәаба шықәса раахыс (лымкаалагты шәҟәыҩҩык
иаҳасабала Алықәса Гогәуа данаашьақәгыла аахыс) аӡәырҩы
ҳашәҟәыҩҩцәв аԥсихологизм ҳәа изышьҭоу ажәабжьҳәа­
ратә стиль иқәныҟәоит. Убас иҟақәоу дыруаӡәкуп Џьума
Аҳәбагьы. Иара ирҿиамҭаҿы аԥсихологизм акыр аҷыдарақәа
амоуп, егьырҭ ҳашәҟәыҩҩцәа рырҿиамҭақәа рҿы ишыҟоу
иалаҩашьом. Иара илитературатә персонажцәа жәпаҩык
адәахьала ирыдаабало, ирныԥшуа, иҟарҵо, ируа, ирҳәо мацара акәӡам аус злоу, ихадароу. Бжеиҳан ашәҟәыҩҩы ииҳәарц
ииҭаху аидеиа хада ахьыҵәаху аперсонажцәа рыҩнуҵҟатәи
рыԥсихологиатә ҭагылазаашьақәа рҿоуп. Ара аперсонажцәа
рхаҿсахьақәа еиҳа ихарҭәааны иаҳзырбо адәахьала ирныԥш­
уа рхымҩаԥгашьақәа рымацара ракәӡам, абжьааԥны ҳара
ауаа ирыдҳамбаало, аха ашәҟәыҩҩы иҵарны еиликаауа,
иазгәеиҭо урҭ рыҩнуҵҟатәи рыԥсихологиа ауп.
Абра ажәа еизадала ҳара иаҳҳәаз ахшыҩҵакқәа ашәҟәы­
ҩҩы ирҿиаратә практикаҿы ихы иахьынӡаирхәаз, сахьаркырала иахьынӡеиҿибаауа цқьа еилаҳкаарц, ҳахдырраҿы
иааҳгарц, игәнаҳкыларц азы, ҿырԥштәы ҳасабла иааҳгап
ажәабжь «Аԥшәма ишьҭашуан ала», уи цқьа игәцаракны,
ҳахшыҩ азышьҭны ҳаԥхьап. Автор ари ажәабжь иҩит 1983
шықәсазы, аԥхьаӡа акьыԥхь абеит ажурнал «Алашара» (№1,
1985 ш.) адаҟьақәа рҿы. Ҳаргьы уажәы ацитатақәа зегьы уи
ажәабжь аҟынтә иааҳгоит.

289

Иҟалазеи, ҵакыс иамоузеи ажәабжь «Аԥшәма ишьҭашуеит
ала», насгьы автор абри аҩымҭала ииҳәарц ииҭаху, идеиас
имоу закәузеи?
Митәык ҟамлаӡеит, хҭыс дукгьы ыҟам, еизадак ауп уҳәартә
ауп ишыҟоу, асиужетгьы аилазаашьа уадаҩым. Ари ажәабжь
аҵакы иааркьаҿӡаны иаҳҳәозар абас иҟоуп.
Ажәабжь хадаратә хаҿыс иамоу аԥсуа арԥыс заманак иоуп,
Адамыр ихьӡуп (ижәла џьаргьы иҳәам), қәрала ҩынҩыжәа
шықәса дырҭалахьеит. Уи ҳара аԥхьаҩцәа ҳихҭыгәлоит мҩа
харак ахьынтә данаауаз (дахьынтәаауа конкретла инҭкааны
аҩымҭаҿы иҳәам, аха иҩашьаӡом Урыстәыла ихароу дгьылк,
қалақьк шакәу), иқыҭа Аԥсара данналалоз аамҭазы.
Адамыр имҩа ныхны, дааԥса-дкараха, уф гәышьаҳәа
дахьиз, дахьааӡаз иани иаби рашҭаҿы даннеи, агәашә
ыҵарбаҟа, аҵәымӷ аарханы иаркын, аҩнгьы еиқәыхьшәашәа
игәгәаӡа игылан. Аӡәгьы дыҩнаӡамызт, аҩны иахыз ала мацара акәын. Адамыр иани иаби рыҩны дмааижьҭеи хышықәса
ҵуан, дазымдырӡакәа аху-хуҳәа иеишуа иалагаз алагьы иара
иидыруаз ала Хага акәӡамызт. Аанда дхыҵны, ашҭа дҭалт ала
шишьҭашуаз, аԥенџьыр дкылсны аҩны дыҩналт. Адырҩаҽ­
ны ианааша, акәытқәагьы фатәык нарымҵалыԥсарц, ашҭа
иқәыԥсаз абӷьыжәқәагьы нхьалыԥссарц адыӷаҷа амахәҭа
ссақәа зыдҳәалаз алаба кны иааиз агәыла ԥҳәыс Шьыдгәа
лыла Адамыр иеиликааит иаб Дигәа дычмазаҩхан, Аҟәа
дганы ахәышәтәырҭаҿы дшышьҭарҵаз, иангьы уахь дцаны
ачымазаҩ дышидтәалаз, рыҩны, ргәара гәылацәақәак рыда
хлаԥшы дамамкәа ишаанхаз.
Адамыр ас еиԥш аниаҳа, ҳәарас иаҭахузеи, хьаас иҟаиҵеит, даргәамҵит, абӷьааҳәа деихан, дышзахәоз
ахәышәтәырҭахь дцеит. Иаб Дигәа акагьы имыхькәа
деиқәхеит, жәохәмышҟа рышьҭахь дыбзиахан, дылырҩаан,
аҩныҟа дгьежьит. Адамыргьы иҿҳәара анааи, дгьежьны аус
ахьиуа, дахьынхо, аҭаацәара ахьимоу атәылахь дцеит. Уа
иԥҳәыси, ихбыџқәахьоу иԥеи иԥҳаи ыҟоуп.
Абри ауп ажәабжь «Аԥшәма ишьҭашуан ала» сиужет
хадас иамоу. Аха абри иеизадоушәа иаабо асиужет кьаҿ
иа­лаг­ӡаны ашәҟәыҩҩы иаҳирбеит акыр ҳзырхәыцша
асахьақәа, ицәыригеит иахьа ауаҩы деибархханы дызку,
ицрыхо аԥсҭазааратә зҵаарақәа жәпакы. Араҟа акымкәа-

290

ҩбамкәа атемақәеи азҵаарақәеи рхы еилышьуп. Урҭ иреиуоуп ани, аби, ахшареи реизыҟазаашьа, аҭаацәара аизакра, аҳәатәеиқәшәара азҵаара, атрадициеи иахьатәи
аам­ҭеи реизыҟазаашьеи аҵара зҵаз аԥсуа арԥыс иԥсҭазаара
ашьақәгылашьеи ирыдҳәалоу азҵаарақәа. Урҭ зегьы ҳнар­
гәы­лаԥшны ҳара иеилаҳкаауеит Адамыр ихәыцрақәа рыла.
Адамыр ицәажәашьеи ихәыцрақәеи зеиԥшроу ала, башамаша уаҩ гәаҩак иакәӡам. Аҵара змоу (дынџьныруп, амҩа­
қәа, ацҳақәа ҟаиҵоит), еиқәҷаб иҟоу, еиҿкаау, агәыбылрагьы
згым уаҩуп. Уаанӡагьы дазымхәыцуа дҟаларымызт, аха
ашәҟәыҩҩы ҳара уи данаҳирдыруаз аухоуп иаб иҩнаҭеи,
иқыҭеи, иареи еицәыхҟьаны иахьыҟоу иҵарны, ицәа-ижьы,
ихдырра иананырыз. Аҟәа аҳаирплан данҭыҵ, атакси аанкыланы дақәтәеит, аха ашьха қыҭа Аԥсара даналалоз, амҩан
ацҳа ҭабганы иҟазаарын, амашьына зықәсуамызт. Уи нахыс
шьапыла акыр ныҟәатәыс иоуит. Иаби иани рзы иааигаз
аҳамҭақәа зҭаз ачамадангьы даҵан. «Ақыҭа абжеиҳарак далсыр акәын Адамыр, иҩны днеирц азыҳәан. Ичамадан иаҳаиаҳа ихьанҭахон. Агәыр аԥынҵеиԥш игәы акы налакшоз­
шәа ибеит. «Зегьы азеилалеит сгәы. Ари амҩа, ари аҳауа,
агәалашәарақәа…» Иԥҳәыс дылзаӷьит ичамадан иааҭаз зегь
ҭазҵаз лара лакәызшәа. «Илбаз зегь ҭалыџьгәеит, саби сани,
уаӷеимшхара, аҭыҩра иҭахазшәа. Асҟак шьапыла аныҟәара
шсықәшәоз здыруазҭгьы, аҩсҭаа ихәхароуп уи ацҳа… Сара
саамҭазы ишԥабгеи… Саамҭаз акәу, аҟаҵара иаҿижьҭеи
шықәсқәак ҵуоу, анцәа идырп. Ацҳа ҳагьнадгылеит, ари нахыс цашьа амаӡам ҳәа иаразнак иааҿахиҵәеит атаксист»
(ад. 57).
Адамыр ихаҿсахьеи иԥсҭазааратә ҭагылазаашьеи зеиԥш­
роу цқьа еилаҳкаарц азы ҳрызхәыцып, игәаҳҭап абри
аҵх азы шьапыла дныгәнысуа амҩа дахьықәу изҵысуа,
ихышхьыҵәаны иажәлах ахәыцрақәа зеиԥшроу.
«Аҵх агәы еиҩнашахьан Адамыр дахьиз, ихәыҷреи
иқәыԥшреи ахьымҩаԥысыз Аԥсара ақыҭа данналалоз»
(ад. 53). Абас ихациркит автор ари иажәабжь. Ари алагамҭа
аԥхьаҩ агәаҽанызаара инаҭоит, игәы хыҭ-хыҭуа дыԥшуп
анаҩсҟа иҟаларызеишь ҳәа.
Адамыр ихи иареи рымацара иеизырханы дынкахәыцуа
амҩа дахьықәу даҽазны еиԥшымкәа игәалаашәараҿы иаан-

291

хауеит ихәыҷра ашықәсқәа, иаби, иани, иқыҭеи рахь имоу
игәыбылра. Ҭаҳара-ҭысрацыԥхьаӡа, ҟәаԥара-ҿаԥарацыԥхьа­
ӡа дгәыкы-ҵәыкуа ихәыҷра, ма иқәыԥшра иадҳәалаз хҭыск
аҳаҷаҳәа иааигәалаашәон. Иқыҭа аԥшӡара ҿыцбарах ибаны
иԥсы алахеит. Аҽазны еиԥшымкәа убысҟан иаҳа инырит
иқыҭа ҽынлакәым, уахынлагьы ишыԥшӡаз, ишгәазырҳагаз.
Уи азоуп игәы дҭахәыцуа изиҳәо: «Шьхатәылан уахынлоуп ианыԥшӡоу ажәҩан, уахынла. Уи уахынла изымбац,
ажәҩан даҵамԥшӡац» (ад. 54). Аратәи ажәҩан, аратәи амза,
аратәи аеҵәақәа иара изааигәоуп, изгәакьоуп, дрышьцылоуп, даҽаџьара иибахьо иреиԥшӡам. Адамыр иаҳа-иаҳа
игәы ԥшаауеит. Иқыҭа аԥсабара романтикала ишьҭыхны,
иҳаракны иахьадикылауеи, дацәыхҟьаны дгьыл ҳарак
ахь дахьыҟоуи издырҵысуа ацәалашәарақәа еилаԥсоит,
еилаҩынтуеит игәырӷьареи игәырҩеи. Аҵых иалыҩны зыбжьы иаҳаз арбаӷьҵәҟьагьы деигәырӷьеит, игәы арҿыхеит,
игәакьаӡоу бжьы хаак, ашәа ссирк иаҳазшәа. «Амҩа аҿықәан
нхаҩык иашҭа иқәгылаз аҵла аҟнытә абжьы ҩеиҵыхны
ҿнаҭит арбаӷь. Уи абжьы убасҟак илахҿыхын, убасҟак агәамч
аҵан, адунеи зегьы иара иатәызшәа. Адамыр дааҭгылан,
арбаӷь абжьы ахьгоз аҵлахь днаԥшит. Гәырӷьаҿҳәашак
иаҳазшәа, уи аҿыҭбжьы деигәырӷьеит. Дааԥышәарччан,
имҩахь иҿанынеихоз, ахы иара иқәкны ҿнаҭуазшәа, еиҭах
абжьы ҩҭнацеит арбаӷь» (ад. 58).
Адамыр игәы иалоуп нахьхьи џьара, адгьыл хараҿы иҟоу
иԥеи иԥҳаи аратәи иара ижәҩан гәакьа иахьаҵамԥшуа, ара­
тәи аԥсабара ахаара, аԥшӡара цқьа ирзеилкаауамызт. Адамыр иқыҭа уахынлатәи аԥшӡара зымбац иҩеидасхьоу иԥеи
иԥҳаи дрызхәыцуа ихазы иҳәоит: «Знык иадамзаргьы абри
амҩа уахынла ианысхьазҭгьы, ахаан ирхашҭуамызт. О, закәу
жәҩанузеи, изакәытхә еҵәа еилаџьџьароузеи? Шаҟантә ихьаазгахьаз ари аҵх? Ҳазшаз наунагӡа иҳаҭәеишьоума ари адунеи аԥшӡара, мамзаргьы шәаԥсам ҳәа ҳаԥсахуоу ауаатәыҩса?
Ирбароуп сыҷкәыни сыӡӷаби раб ишьха қыҭа иахагылоу
ажәҩан аҩыза даҽаџьара ишыҟам. Сыԥҳәыс уи лырбаны лгәы
ахыхра аҭахӡам. Уи, анцәа диныҳәартә, ақыҭахь ҳақәҵны
ҳцап уҳәар, еиҳагьы еиӷьалшьоит» (ад. 54).
Адамыр игәы дҭахәыцуа ииҳәо абарҭ ажәақәа азнык
азы агәыӷра ҳарҭошәа иҟоуп иқыҭахь дхынҳәып ҳәа,

292

аха анаҩсҟа ажәабжьҳәара зламҩаԥысуа ала, иара дара
иҭаххаӡаргьы, уи илзыршо аԥсҭазааратә ҭагылазаашьақәа
рацәоуп, имч дырхом.
Адамыр иԥсҭазаараҿ ихигахьоу, бзиарамзар изакәызаа­
лак цәгьарак ҟаимҵац, џьара вба дук злаиуҭаша акагьы
далаҟам, ихаҭагьы иламыс џьара хәашьрак, шәытарак амоуп ҳәа иԥхьаӡаӡом. «Сзыхьхәыша, слаӷырӡашо сзыртәаша
акы ҟасымҵеит» (ад. 59) – ҳәа ииҳәо иажәақәагьы рыгәра
аагоит. Иара дазгәдуп иҟаиҵахьоу амҩақәеи ацҳақәеи
ауаа иахьрыхәо. Иаб иҩнаҭагьы дахьазхәыцуа игәалаҟара
шьҭнахуеит, днеины аӡәгьы дшахым ибаанӡа. «Абарҭ зегьы сымоуп, избанзар, иххәажаӡа еиқәуп саб ихәышҭаара,
иҟьаҟьаӡа иаартуп саб игәашә… Игәалаҟара шьҭнахуан, ичамадангьы иаҳа иласхон Адамыр» (ад. 59). Адамыр тәымџьара
дахьыҟоу мыцхәы ихьааиго даналагаз иҩны даннеи, иаби
иани анимба ашьҭахь ауп. Абри аҵх азы шьапыла амҩа
дахьықәлаз романтикала ишьҭыхны, иҳаракны идикылоз, дзызхәыцуаз иқыҭа асахьақәа, игәалашәарақәа зегьы
ныҵаба ицеит иҩны дахьнеиз иаби иани анимба. Уи зынӡа
даҽа хәыцрақәак, даҽа цәалашәарақәак, цәаныррақәак
изнарҵысит. Уимоу, рашҭа иҭагылаз ахыбрақәаҵәҟьагьы
гәырҩак иаҵан, еиҵаӷәӷәа, ҿымҭ-ԥсымшь еиқәпата игылан, уаанӡа иибахьаз ракәӡамызшәа. Адамыр уажәы иҩны
дагьаԥшәымамкәа, дагьсасымкәа абжьара дабжьаханы ихы
ибо дҟалеит. Ихәыцрақәагьы уажәы-уажә рҽеиҭнырԥсахлоит,
уажәы ихаҿы иааиуа ахшыҩҵак, уашьҭантәи ихнарбгалоит, дыбжьажьоит, инагӡаны дзыдгылаша, дзықәныҟәаша
издыррам. Анс иҳәаргьы амуашәа, арс иҳәаргьы амуашәа
ибоит. «Хыбрас дназхәаԥшлакгьы, аҵх алашьцара рцәы­
хьанҭазшәа, игәалашәараҿы инханы ишыҟаз еиԥш акәым­
кәа, иаҳа иеихасыҟәхазшәа, иаҳа еиҵалазшәа ибеит»
(ад. 60). Ара излаабо ала, хымԥада, ашәҟәыҩҩы ҟазарыла
инҭкааны иазгәеиҭеит иперсонаж иԥсихологиатә ниуансқәа,
иԥсихологиатә ҭагылазаашьа аиҭасра. Алаҵәҟьа аԥшәмацәа
аҩны иахьахым хьаас иҟаҵаны, амла ишакәуагьы, акрыфара агәы ахым. Агәыла ԥҳәыс Шьыдгәа уи иалҭо афатә иаразы гьама амам, арахь лара иԥагьоуп ҳәа илыԥхьаӡахуеит,
«Изакә ла ԥагьоу уздыррам! – ала днаҵаҟьеит Шьыдгәа. –
Абра иааганы акраҿаумҵакәа, уахь инеины акрыфара ахы
иаҭәанашьом» (ад. 65).

293

Аҩнқәа гәгәаӡа иахьгылаз, шьҭыбжьы ҳәа ахьырнымыҩ­
уаз, рԥенџьырқәа алашара ахьыркылымԥхоз, аҭынчра ахаҳә
еиԥш ихьанҭыџьӡа иахьрықәыӷәӷәоз – абарҭ зегьы еилалан Адамыр игәалаҟара бжьырхуан. Уаанӡа ианакәызаалак
иԥимшәацыз агәалашәарақәа дрымҽхаркуан. Уи усҟантәи
ицәаныррақәа автор сахьаркырала ирҵабыргны, дақәшәаны,
аԥхьаҩгьы ибла иаахгылартә иҟаиҵеит. Адамыр абри ауха
аҟара иаб иашҭа, иҩны иара изы изыԥсаз дазымхәыцӡацызт.
«Аҵх иалагылаз ахыбрақәа дрыхәаԥшуан. Иахьынӡамчу
иарлашарц, ирықәыԥхон амза. Аха амза иарлашоз рхыб
мацарақәа ракәын. Ишәыта-шәытаӡа, иҭалашьцан рԥен­
џьыр­қәа. «Иараби, абыржәада игәасымҭацызт, уахынла
ахыб­рақәа адгьыл ахь иаҳа ишылаҟәуа. Аҵх рықәыӷәӷәо­
заап, аҵлаҳәысҭа ишықәыӷәӷәо еиԥш ишықәсқәа». Адамыр
уажәы, иҭәымҭа данҭагыло аамҭаз акәым, даныхәыҷызгьы,
имацара шаҟантә абри ашҭа дҭалахьааз аҵх еилаҳаны ианылашьцоугьы. Еснагь цәаныррак акәын изцәырҵуаз ашҭа
данааҭалалак – ихы дақәгәыӷуа, агәымшәара. Игәырӷәӷәаган,
имч-илшара иахыҵхырҭан ари ашҭа иара изыҳәан. Ашҭа
дҭыҵны данцогьы, даахьаԥшны, алҩаҵә хәхәаӡа иахьҩеиуа
амаҵурҭа, илахҿыхӡа, зԥенџьырқәа, зышәқәа аарту акәас­
қьа… Абыржәада дазымхәыцыцызт Адамыр, ауаҩы раԥхьа
ишьапы ахьеихигаз иаб иашҭа иманаҵы, имҩа ырлашо, ишицу мра шәахәак. Иҟаиҵара, дахьцара изымдыруа, агәашәаҿы
дахьгылаз, хыбрас дназхәаԥшлак зегьы иара изыҳәан
ахьшәашәара акәын ирыцрыҵуаз» (ад. 62).
Адамыр уажәы-уажә ихы ирқьиоит ҳәа даҿуп, аӡә
диҿагыланы гәыбӷан ииҭошәа, аӡбарҭаҿы дгылоушәа, иаби
иани дахьрыцнымхо, рыҩнаҭа даҟәыганы дахьыҟоу шҽеим,
бзиарак ишазҳәам ауизымдырхуа. Цәгьарак ҟасымҵац бзиарамзар ҳәа ииҳәақәо зегьы хнаҩоит уи. Аха рыцҳарас иҟалаз,
аԥсҭазаара ацашьа злаҟоу ала, ақыҭахь, иаб иҩнрахьы нхаранҵыра ҳәа ус аламала аашьа изамҭо, уахь џьара дгьыл харак ахь дахьыҟоу дҿаҳәаны дызмоу аҭагылазаашьагьы ахы
инардыруеит. Иқәыԥшразтәи ашықәсқәеи имчи ақәырӡны,
иани иаби иаадрыхуаз рыҟәрышьқәа ныхны аҵара ииҵаз,
имоу ари азанааҭ ала ари ақыҭан аус изуам, махәҿала даарыхуазар (дцәаӷәозар, драшәозар), ииҵаз зиҭахыз, аамҭеи,
амчи, ахарџьи зақәирӡуазеи? Нахьхьи, џьара атәым уаа рзы

294

амҩақәеи, ацҳақәеи ҟаиҵоит, ара, иара иаб иҩныҟа машьынала дызнеиуам, ацҳа хәыҷык ҭабган, игәыгәҭажьны инхеит. Иҟазҵода? Абыргцәа рымч ақәхом. Иааиҵагылаз аҿар
абаҟоу?
Адамыр ашкол ицалгаз иҩызцәагьы иаргьы рқыҭа иалҵ­
ны ицеит, аӡәгьы дыхнымҳәӡеит. Уи игәаларашәаны, иара
игәҭахәыцрақәа руак аҿы абас иҳәоит: «Аибашьра анеилга
(1941–1945 рышықәсқәа рызтәи Аџьынџьтәылатә еибашьра
дуӡӡа шакәу ҩашьаӡом – С.З.), адырҩашықәсан, уаҳа ақыҭахь
ҳшымхынҳәуаз аадыруазшәа, ҳҽеибаркны ҳцеит ҳашкол аш­ҭа
ҳанҭыбӷьыжәаа» (ад.55). Уи нахыс дара аӡәи-аӡәи рымҩақәа
ааиԥымлаӡеит, еихдамхаӡеит. Адамыр игәалаиршәоит класск
аҿы ицтәаз, ажәеинраалақәа зыҩуаз иҩыза Иона иажәақәа:
«Мҩахәасҭак ала ҳналҵит ҳқыҭа, ҳамҩадуқәа царц хаз-хазы»
(ад. 55). Иара убас игәалаиршәоит «Аԥсараа ҳпоет» ҳәа ирониала изиҳәоз, уи Иона, ашкол ианалгаз ауха, дзыԥхьаз
ажәеинраала аҟынтә даҽа цәаҳәақәакгьы: «Уԥсадгьыл ду
бзиа иузбом, бзиа иумбозар уаб ихәышҭаара!» (ад. 55).
Уаб ихәышҭаареи уԥсадгьыли ишрыхәҭоу, ишрықәнагоу
рымаҵ аура, рныҟәгара ус аламала ишымариам еиликаахьеит, иҵарны ицәа-ижьы, ихдырра ирныруеит Адамыр. Уи азоуп усҟантәи иҩыза (апоет Иона) деицеикуашәа уи иажәақәа
дызрықәыӡбо, ихгьы аҽԥныҳәа зеиҭо: «Иажәақәа ҭлапҟаӡа…
Укьатеиах ԥҵәап. «Уԥсадгьыл ду, уаб ихәышҭаара!..» Ажәа
ҳаракқәа… Уԥсадгьыл ду амҩадуқәа шазыҟауҵо, уаб ихәыш­
ҭаараҿы усасхар…» (ад. 56).
Адамыр иаби иани гәхьааимго дыҟаӡам, избанда, рыла
сынҭаԥшында ҳәа дыццакуеит. «Игәаҵан иҵәахыз агә­
хьаагара зегьы аҿыхара иаҿын» (ад. 58). Даҽа ҭыԥк аҿы
ихаҭа иҳәоит лассы-лассы арахь даалар шиҭаху, аха
даазмышьҭуа аҭагылазаашьақәа ыҟоуп. Игәы дҭацәажәо
урҭ аҭагылазаашьақәа рзы ииҳәо иажәақәа рыгәра ҳамгартә
иҟаӡам: «Сара исҭахӡами лассы-лассы саалар? Дара абыргцәа
ахьызбо аамышьҭахьгьы, абраҟа сааны мчыбжьык иадамзаргьы сыԥсы анысшьалак, цәала-жьыла мацара акәым, гәылаԥсылагьы сҽеиҭаскуеит. Иабаҟагәышьоу! Уара угәы иаҭаху
анцәа иуаҭәеишьозароуп».
Хыхь-хыхьла мацара ҳахәаԥшуазар, Адамыр ибаргәу­зеи,
аԥсҭазаараҿы ҵабыргны акыр дрыхьӡахьеит, дшьақәгы­

295

лахьеит, иаби иани ыҟоуп, аеҳәшьагьы димоуп, уи хаҵа дцахьеит. Иара иԥҳәыс, иԥа, иԥҳа, анцәа ишиҳәара иҟоуп. Иҵа­
кыра иаиуоу аӡәгьы гәаҟра имам, аӡәгьы исфо изжәуа сымам
ҳәа ихы дахашшаауа дыҟам. Аха дҭышәынтәаланы, игәы
рҭынчны дыҟам, ихадароу акы даргәамҵуеит, даргәамҵуеит
мацара акәым, ҭаха имҭо, ицрымҵуа даргәжәажәоит. Избан,
иараби, зықәрахь инеихьоу иани иаби қәықәма-шәықәмаха
рымацара игәрыҟәҟәо рыҩны изахузеи, иара хышықәса
рахьынтә знык ада дара рҿы дзымаауа хара дзыҟоузеи? Иареи дареи еихҟьа-еиԥҟьа еиҟәыҭханы, хаз-хазы изыҟоузеи?
Ас еиҟәыҭханы иахьыҟоу шҽеим, абзиа ишазҳәам идыруеит.
Иаби иани адунеи иақәлахома, ихырфаауама? Урҭ аныҟам­ло
аамҭазы рыҵәҩаншьап мырӡшьас иамоу еилкаам.
Адамыр ҭаха имҭо уажәы-уажәы ихы иҭагьежьуеит зҭак
аҟаҵара уадаҩхаз зҵаарак: «Изхрада?» Иара иоума, иаб иоума, аԥсҭазаара еснагь иацу, иара дызымиааиз аҭагылазаашьа
џьбарақәа роума? Сеидроу. Адамыр абри ҭаха изымҭо
азҵаара риторикатәуп акәымзар, конкретла изызирхаша,
изқәикыша ҳәа аӡәгьы далкааны диздыррам. Ари азҵаара
конкретла Адамыр изы иқәгылоуп ҳаамҭазтәи аԥсуаа
рыбзазараҿы ахы шаанарԥшуа иашьашәаланы, аха уи имацара иакәӡам иаргәамҵуа, ҭаха знамҭо. Ҳажәлар рӷьыраӡак
зыргәамҵуа, зҭак аҟаҵара досу зегьы ҳзы иуадаҩу акоуп.
Аԥсуаа ҳамацарагьы ҳакәым, аҭоурых ду еиуеиԥшым аетапқәа
рҿы ауаатәыҩса жәынгьы-ҿангьы ирзықәгылоу, иҵаулоу
философиатә зҵаара дуӡӡоуп. Ауаатәыҩса рыбзазараҿы
ианагь иҟоу аиҿыхара џьбарақәа, аилибамкаарақәа изхароу ҳәа аӡәи ҩыџьеи унацәа нарықәкны конкретла ианузымдыруа рацәоуп. Еиуеиԥшым аамҭақәа рзы ари азҵаара
аҭак аҟаҵара аӡәырҩы ашәҟәыҩҩцәа дуқәа, аҵарауаа,
афилософцәа рҽаныршәахьеит, аха абри ауп ҳәа иаахҵәаны
акаҿы изкылымсыцт. Егьырҭ зегьы рыӡбахә ҳамҳәозаргьы,
иаҳгәалаҳаршәап XIX ашәышықәсазтәи аурыс шәҟәыҩҩы ду,
афилософ А.И. Герцен ироман «Изхарада?»
Адамыр ихаҭа дызлахәаԥшуала, дызҭагылоу, деимырхха дызмоу аҭагылазаашьақәа рҿы хаҭала иара ихароу, ихы
иавибо егьыҟам. Аԥсҭазаара шцо даццеит аҟароуп. «Изхарада?» – иҳәеит ибжьы ҩҭыганы. Дызыԥшӡамыз, зҭак
дазымхәыцӡацыз ари азҵаара знык ианҿыха, егьараан

296

суҵәаххьазаргьы, уажәшьҭа сузыхәаҽуам аҳәозшәа, уаҳа
иааиқәымтәаӡакәа, амҩа дахьынӡақәызгьы, ауха дахьнеишаз даннеигьы, абамба иалашәаз акәиц еиԥш, уажәы-уажәы
ихәыҵҟьон. Знык аҭак ҟаиҵон ҽхырцәажәарала, ихы нахга-аахго. Даҽазны иҳәарц далагон иаахтны. Аха инагӡаны
аҭак ҳәамкәа иаанхозар акәхарын, абамба зегьы былны
иалгаанӡа акәиц шмыцәо еиԥш, еиҭах ахы ааӡырнагон. «Изхарада?» Сара акагьы схарам. Сара сызқәылаз амҩагьы ииашаны сықәлеит, сызҿу аусгьы ламысла инагӡо сааиуеит.
Сықәлацәа зегьы реиԥш, саргьы ара сыҟан. Аҳамҭақәа рыла,
ҳаҭырқәҵара дула ара саналга, аҵара сҭалеит. Салгеит. Исҵаз
Аԥсара иамыхәозар, сара исхарагәышьоузеи! Сара исҭахума
гәыла-ԥсыла, уахгьы-ҽынгьы абарҭ ашьхақәа сахьырҿоу,
сахьыркыду, сыԥхыӡ иахьалоу?!» Иаармҽыӷны ажәақәак
наҳәаны, наҟ инаиҟәицон уи азҵаара» (ад. 54).
Адамыр ҭаха изымҭо абри азҵаара аӡбахә аҽаџьарагьы
абас иҳәоуп: «Сара акагьы схарам, изхароугьы дсыздыррам,
ҳәа ихы ширқьиозгьы, гәыԥхашьарак зцыз, аара дук ихы
инадиԥхьаӡалеит. Ихароу акыр ыҟазаргьы, Адамыр идыруан ишианаршьауаз, ииашаны дшеилыркаауаз, абри ашҭаҿы
инижьыз иани иаби. «Изхарада… Изхарада… Баша агәашә
дахоит, уҭасыжьлом ҳәа иаапкны ишуан ала» (ад. 60).
Адамыр иани иаби аҩны иахьаххалаз хьаас иҟаҵаны, иа­
ра акагьы ихарам ҳәа иԥхьаӡоит аҵх далхәхәа, дынкахәыцуа
амҩа дахьықәу. Иара аҵара иҵарц, ауаа рахь дкылсырц,
рхы, рыԥсы иагырханы иара изы ирылшоз акы иамеигӡакәа
дшырааӡаз ихаиршҭӡом, идыруеит: «Рхы, рыԥсы иагдырхон. Сара сзыҳәан амҩа ианықәырҵоз ироуаз аҟәрышьқәа.
Сылабара дара рзыҳәан жәҩангәашәԥхьароуп, ныҳәак
иаҩызоуп. Сара? Сара сзыҳәан ныҳәак иаҩызаӡами? Ныҳәак
иаҩызазар… Уи сара исхарам. Рымацара аҩны иааххалеит.
Саҳәшьа, саб иҳәашьала, дсасын, дызтәыз рахь дцеит. Аҩныҟа
ухынҳәуазар, суцхраауеит ҳәа акәӡам саб аҵара шысирҵаз.
Аҵара ҵа, уаҩха, ҳара хьаас ҳҟаумҵан, угәы ҭынчны уҟаз ҳәа
зҳәаз иара иакәӡамыз?! Дсырԥхашьама? Мап. Сынџьнырхеит.
Ԥсҭазаарак азхом иҟасҵахьоу амҩақәа рнысра. Унеишь, шьапыла амҩа уқәлеишь, шаҟаамҭа амҩа уқәхо, насгьы ишыҟаҵоу
убап, сара снапхгарала иҟаҵоу амҩақәа… Уиакәым ихьааугаша, уаҩы дзызхәыцша даҽакуп. Избан, абарҭ ахәадақәа, абанҭ

297

ажәҩан иаҵасуа ашьхақәа, абри еиԥш зеиԥшроу даҽаџьара
иҟам ажәҩан, абарҭ зегьы анаасгәалашәалак, зыда ԥсыхәа
имамыз акы зцәыӡыз ауаҩы сиеиԥшха, сгәаҵәахы ҭыблаауа,
изсыӷрыхозеи хьаа цәгьак? Исгәалашәоит, мҩадук, трассак
ашьҭаҵара ҳаҿын. Еимаадарц егьҳагмызт. Уахык аҩны сахьааиз, сааԥсазар акәхап, хьаа цәгьак ауаҩы ианизҵысуа еиԥш,
сгәаҵа иҵалеит Аԥсара. Иуҭахызар, уара уаҳаҭыраз, сара зегьы лкажьны, иахьуҳәо сцоит лҳәеит сыԥҳәыс. Уи лымҳәар
иаҳа еиӷьын. Иаҳагьы ихьанҭахеит сгәаҵа иҭахаз аидара. Аашьас исымаз? Исҵаз, схы зыскыз абазгари? Араҟа нхашьаснҵышьас иҟасҵарызеи? Сзыцәаӷәом, сзырашәом» (ад. 58).
Ари ажәабжь «Аԥшәма ишьҭашуан ала» ҳәа хыс иахьамоу
асимволтә ҵакы амоуп. Трагедиоуп уҳәартә иҟоуп изыхҟьазыԥҟьалак ауаҩы дахьиз, дахьааӡаз иҩны дагьаԥшәымам­
кәа, дагьсасымкәа, аҭагылазаашьа џьбарақәа, илаҵәҟьа
дазымдырыкәа иеишуа аҟынӡа даннаргалак. Асимволтә
ҵакы рымоуп ажәабжь злахыркәшоу ацәаҳәақәагьы: «Иеишра иаҟәыҵхьаз ала, агәашә дхыҵны дышцоз ангәанаҭа, еиҭах
иеишра иалагеит – раԥхьа ашҭа даныҭнабааз еиԥшҵәҟьа.
Агәарабжьара дыбжьысны акыр днаскьаанӡагьы, зны
игәыбзыӷ-хыбзыӷуа, ҽазны игәааны ишьҭашуан ала» (ад.65).
Ала аԥхьа Адамыр данабаз дтәымыз џьышьа иеишуан.
Аха иҩны ааныжьны данцоз «агәарабжьара дыбжьысны акыр
днаскьаанӡагьы, зны игәыбзыӷ-хыбзыӷуа, ҽазны игәааны»
иахишьҭашуа «умцан уара, уаби уани рхала иааныжьны,
уқыҭа, ужәлар урылҵны, уалыхәхәа тәымџьара узцозеи?» –
ҳәа аҳәоушәа аԥхьаҩ илымҳа иҭыҩуеит.
Адамыр дзыргәжәажәо азҵаара «Изхарада?» акәзар, уи
аҭак иара ишизымдыруа еиԥш, авторгьы иҳаимҳәеит. Иааидкыланы абри ажәабжь ала иҳаиҳәаз, ари азҵаара ианагь
ишазхәыцтәу, аҭакгьы аԥхьаҩцәа дасу рхазы ирыԥшааларц
ауп.
Ажәабжь «Аԥшәма ишьҭашуан ала» зызку атемеи
азҵаарақәеи ирзааигәоуп ажәабжь «Акәаш-мца» зызкугьы,
аха ари аҵыхәтәантәи аҩымҭаҿы урҭ азҵаарақәа зынӡа даҽа
ганқәак рыла иӡбоуп.
«Акәаш-мца»
аамҭас
иаҵанакуеит
аҩажәатәи
ашәышықәса аҩбатәи азыбжа. Араҟа ахҭысқәа мҩаԥысуеит
Аԥсара захьӡу ԥсыуа қыҭак аҿы. (Иаҳгәалаҳаршәап ажәабжь

298

«Аԥшәма ишьҭашуан ала» ахадаратә персонаж дахьиз,
дахьааӡаз иқыҭагьы Аԥсара шахьӡу). Изызку азҵаарақәа
рахьынтә аколлеқтив (ауаажәларреи) реизыҟазаашьа, ақыҭеи
ақалақьи, атрадициеи иахьатәи ҳаамҭеи реизыҟазаашьа.
Џьума Аҳәба егьырҭ акыр ирҿиамҭақәа рҿгьы ишиҟаз­
шьоу еиԥш, абри иажәабжь аҿгьы акрызҵазкуа атемақәеи
ауаажәларратә зҵаарақәеи рхы еилышьны, аки-аки еидҳәа­
ланы, еихьырԥшны иаҳирбоит.
Ажәабжь «Акәаш-мца» иалоу аперсонажцәа хыԥхьаӡарала
ирацәам: анхаҩы Ныгә Шьааб, уи иԥҳәыс Ҭакәына, ицәырҟьацәырасуа зыӡбахә ҳәоу Шьааб иԥа Дыгә, зхатәы хьыӡқәа
ҳзымдыруа (урҭ автор иҳамҳәеит) ақыҭа асҭаршын, аписар,
насгьы цхыраагӡа ҳасабла зыӡбахә ҳәоу аӡәык-ҩыџьак Шьааб
игәылацәа.
Абарҭ аперсонажцәа рахьынтә зегь реиҳа ихаҭәааны
иҟаҵоу Шьааб ихаҿсахьоуп. Уи иоуп аҩымҭа аидеиа хада
ныҟәызго, автор дзыдгыло аԥсҭазааратә позициа ныҟәыз­
гогьы. Убриаҟынтә, ҳаргьы зегь реиҳа игәцаракны, хшыҩ­
зышьҭра аҭаны, иалкааны Шьааб ихаҿсахьа зеиԥшроу
ҳахәаԥшып.
Дызусҭада Шьааб?
Шьааб иаабац, иҳаҳац аԥсуа традициатә нхаҩуп. Ишаанагара иҟоу анхара еиҿкааны имоуп, дыҟәба-ҟәшәо дынхоит, иабацәа рыдгьыл дықәынхоит дбаӷьаӡа, иқыҭауаа зегьы
дреиԥшуп, иҩны анеи-иааи дамазар иҭахуп, асас изы игәы
аартуп, еилых-еилаҵа имаӡам, харантәи иааԥшуагьы ибартә
илҩаҵә хәхәаӡа иааиԥмырҟьаӡакәа иҩеиуеит, акәаш-мца
агирхом.
Ҭакәына агәамҵра лыздыруам, иареи лареи рыԥсҭазаара
ҟыҟ-ҿыҟда, ҳәатәеиқәшәарала еицырхыргеит. «Лқәыԥшра
ашәымҭаз иҩны ашәхымс ихыҵыз иԥҳәыс Ҭакәына, абар
уажәшьҭа, лыԥсҭазаара аиҳарак иара иааигәара имҩасит.
Ианакәызаалак ибла аԥыџь ҵысаанӡа игәы иҭаз лдыруан…»
(ад. 592). *
Шьааб ҩныҵҟала аҟазшьа ӷәӷәа змоу, деиԥхьытта
акәымкәа, иеиҿкаау уаҩуп, ԥшак ахьасуа ихьынаауа иакәӡам,
* Абраҟагьы, анаҩсгьы ажәабжь «Акәаш-мца» аҟынтә ацитатақәа зегьы аагоуп
абри ашәҟәы аҟынтә: «Аԥсуа литература». Ахрестоматиа. 11-тәи акласс азы.
Аҟәа.2002, ад.592–621.

299

аԥсыҽра иҽеиҭом. Иаарыхны, аҳапаҳәа акрыфарада хьаа
змақәам дреиԥшӡам. Уи иҟазшьа ӷәӷәа еиҳа-еиҳа иааԥшуеит
иқәрахь днеиуа даналага нахыс. Сара саныԥслак, саныҟам
нахыс аҭахызаргьы аӡы ҩеиааит ҳәа ихәыцқәо дреиуам, акыр
хара дыԥшуеит.
Ажәабжь аиҿыхара хада зыбжьоу, измоу Шьааб иԥа заҵә
Дыгәи иареи роуп. Ажәабжь атекст аҿы цқьа инҭкааны
иҳәам, аха Дыгә ҵара хәыҷыкгьы имоуп уҳәаратәгьы
дыҟоуп, данқәыԥшыз рқыҭаҿы аиҳабыра дрыдҳәалан, ҽыхь­
шьырҭас иҟаиҵеит, аконтораҿы маҵуракгьы иман. Аха
дымҵақьақьоума уҳәартә аҟынӡа аиҳабыраа рҳәатәык ииашамзаргьы, ииашазаргьы, анхацәа рзы ихырҵәагазаргьы,
иацирӷызуан акәымзар дахыԥаӡомызт, аиҳабыра иарҳәааз
тәыс иҽеиҭеит, уи набыцрада анагӡара мҩас илихит. Дыгә
иаб даниашоугьы иҿаирхьуеит, аиҳабыра дыбжьырхыр, ддыр­
ӡыр ҳәа дшәаны ихы заҵәык ахьчароуп дзышьҭоу. Аиҳабы­
реи иаби дрыбжьахеит. Урҭ рыуа дарбаныз еиҳа иҵаураз,
аперспеқтива змаз изалымԥшааит Дыгә, иеиликаарцгьы
дашьҭамлеит, аханатәгьы, заанаҵгьы аԥсыҽра датәнатәит.
Шьааб изҩыданы ихәыцуа уаҩуп. Ианиааз ауаажәларратә
усгьы ихы алаирхәуан. Ииашоуп, ихәарҭоуп ҳәа зыгәра
игоз дадгылаҩын, аха хыхь аиҳабыра ирҳәеит азы мацара
ихәарҭам ҳәа ииԥхьаӡоз дақәшаҳаҭхомызт. «Аколнхарақәа
рышьақәыргылара ианалагоз, уи аиҿкааҩцәа дрылан Шьааб. Иҭәымҭа дҭагылан, дыӷәӷәан, аҵхи амши неиԥшьуа дрылан ақыҭа. Аӡәы дыргәыбзыӷтәын, даҽаӡәы дыршәатәын.
Иара ихаҭа уӷәк ацәқәа, акәаҭан нарыцраҳәаны, аколнхара иалеиҵеит» (ад. 612–613). Шьааб аиҳабыра дрыдгыланы
акулакцәа ҳәа иԥхьаӡаз рмал анрымырхуазгьы, аицынхара
азыҳәангьы дрыцықәԥон. Аха ииашам ҳәа ииԥхьаӡоз ҟарҵо
ианалагалак, ирҿаирхьуан, иеиҿанагалон.
Аԥсҭазааратә ҵабырг аҟынтә иаагоуп зуҳәақәаша ахҭыс­
қәа, асахьақәа рацәоуп ари ажәабжь аҿы. Ҵабыргынгьы,
анхацәа рыԥсҭазаараҿы ихырҵәаганы, иҵарбганы иҟалаз
(усҟан ус уҳәар ҟалозма, аха…) аколнхарақәа, азалымдарақәа,
абзамыҟәрақәа рацәаӡан. Аԥсҭазаараҿы ҵабыргынгьы иҟа­
лақәахьаз ирышьашәалоуп уҳәартә иҟоуп анкьа изтәыз,
еиҭазҳаз дҭауадын ҳәа иқыҭантәи аиҳабыра Басланӷәыр
иқәаҵа ақәхра ахьаԥшьыргаз. Иҟазшьарбагоуп, аамҭа акыр

300

анца, ианеиқәтәақәа, маҷк алиберализациа ҳәа изышьҭоу
ахь ианиасқәа, уи атәы ргәаларшәаны асҭаршыни Шьааби реиҿцәажәарақәа руак аан ажәеи ажәеи шеихырҳәаауаз
иеибырҳәақәаз. Уа иеилыхха иаабоит Шьааб заҟа диашаз,
абиурократизм заҟа игмыграз:
«– Уара, Шьааб, иухашҭма, уара уакәӡамыз, иарӷьажәҩаны
иҳадгылаз акулакцәа рмал анрымаҳхуаз? Уара уакәӡамыз,
аицынхара азыҳәан иқәԥоз? Ашьҭахь ҳара иаҳҳәо аҿагылара
узалагазеи?
– Иаԥсам уи алацәажәара, –иҳәан, инахига-аахигарц далагеит Шьааб. Асҭаршын имуӡеит.
– Сыргәааны сызқәыӡша сурҳәарц уаҿызаргьы, исҳәоит.
Шәиашамызт. Сыҷкәынгьы диашамызт, уаргьы. Шәҩы­
џьагьы изҭахыз ишиҭахыз шәимӷаиҵон. Ибзиоуп, арахә
рныхра шәыдырҵазааит, аха сызуазҵаауа даҽакуп. Усҟан
сыҷкәынгьы исымеикын, наԥхыцла ҳааимырхит. Хы­
хьынтә аӡәыр ишәидиҵама, лбаа, Аӡӷара аԥшаҳәаҿы
иҟаз Басланӷәыр имал сара снапала имысхит, ихаҭагьы
иахьиҭыԥыз амҩа дықәаҳҵеит. Иугәаламшәои, уҟамзи
уара ухаҭагьы. Изаҟаразаалак сгәы дрыцҳанамшьеит. Уара
анхаҩы уиԥоуп, аха, угәы иалымсын, сыҷкәын иеиԥш,
адгьыл иқәгылоу зыԥсоу уздыррам. Егьџьашьатәӡам ус
уахьыҟоу. Унапала тама шьапык ыҵоумыркьакьацт. Сара
иахьагьы иџьасшьоит, излеигәаӷьызеи саҳәараҵәҟьа,
сара исыхшаз сыҷкәын, аиха сыманы сцаны, аӡахәа зқәыз
аҵлақәа ԥысҟарц. Сшьаргәацәқәа, ихауҵару, абарҭ, абарҭ
сшьаргәацәқәа сыҵаԥырҟазшәа збон, аӡахәа ақәҵәиаашо
изқәу ал рыцҳашьарада, аӡахәагьы иаргьы хырԥаны ианкарыжьлак.
– Шәиашам ҳәа уқәԥандаз, аӡәыр уикызма?
– Ианшәымаск шәышԥасызныҟәеи? Аправление салышә­
цеит.
– Исумырҳәар умуазаап иаахьа!
– Сара иуҳәар ҳәа сзыцәшәо ҳәа акагь сымам.
– Сара сакәымзар, абахҭа уҭадырбаахьазаарын.
Арҭ ажәақәа, изаҟаразаалак, иара изыҳәан ҿыцрак рыланы,
иџьашьаны ихы-иҿы ианымԥшит Шьааб. Дааԥышәарччан:
– Акәхап. Акы заҵәык иуасҳәо, абахҭа сҭаԥсыргьы, сыш­
уаҩыз сыԥсуан. Аӡәгьы ишьапы сагәӡуамызт…» (ад. 603–604).

301

Асҭаршыни Шьааби реицәажәараҟынтә ари иааҳгаз
ацыԥҵәаха мацарагьы иаҳнарбоит Шьааб иҟазшьа зеиԥшраз,
иахьынӡаҵаураз.
Иара убас Шьааб ақыҭа аиҳабыра дырҿагылеит Ездора
иааԥҭра иахьықәгылаз ахәаҿы аҭаҭын ыҵхны ача лаҳҵоит
ҳәа ианалагозгьы. Имч дмырхеит. Усҟангьы иара дышиашаз, иҵоураз, изҩыдаз ажәа шрабжьеигоз атәы иҳәоит иԥа
Ды­гәи иареи реимакқәа руак аан:
«– Урыдызгалазеи, – иҳәеит Дыгә, уажәы иаҳа иҽырҭынч­
ны, – изрымоукызеи?
– Исҳәазеи уиаҟара?
– Ездора иааԥҭра ахьықәгылаз ахәаҿы ача лаҳҵоит
анырҳәа, уаапкны урҿагылеит…
– Мцызма, нас, исҳәаз?! Зхы зтәу ауаҩы абнаҟа, аҭаҭын
ыҵхны ача лаиҵома? Ачакакал ақәа илықәыӡәӡәаан иама
ицеит, аҭаҭын усгьы иҵышәххьан. Уигьы шәымамкәа, егьигьы шәымамкәа, сара иахьысҳәаз аҟны шәаанагеит. Апрсадатл иӡбеит уҳәеит. Уи иӡбазааит, аха уара узидтәалоузеи
ҩызас уаҟа? Ииашам акы иҳәар, дуриашарц акәӡами?
– Сара уажәоуп аарлаҳәа уаҟа саннеи, санықәкьакьаз,
ирҳәо саҿаӷьаӷьо, уара уеиԥш рымакра салагарыма?
– Ахырқьиаразоуп, дад, изуҳәо. Уажәы шԥыкәу уаҟа уаннеиз. Сынтәа ԥшьышықәса мҵуеи? Шықәсык, ҩы-шықәса,
уқәра, уԥышәа иаԥшны иуанарыжьуа џьумшьан ажәлар.
– Ажәлар рҟны сҿы сзеихыхуа сыҟазар умдыруеи? –
иҳәеит Дыгә.
– Иухьзеи, умаҳагьоума уҿы узеихымхуа?
– Уара уаасаҽԥнырҳәалоит, уара, зегьы сумырҳәар умуазар. Аԥшаҳәаҿы, ажәытә ақәаҵа ахьыҟаз аӷдара хтны
амхы лаҳҵоит ҳәа ианалага иумуит, уеиҳа кны урҿагылеит,
еиҭауасҳәахуеит, ача алаҵараан ус ҟауҵазар, нас шаҟа
уҭахузеи? Унеины аӡәы ак иаҳәишь, иуеиҳәо уаҳап. Уцаны
уаб дыбжьала, ҳара ҳакәым, аха ҳәа аасаҽԥнырҳәо сҟауҵеит.
– Ажәлар рҿынтә усеиԥш аӡәгьы иуеиҳәом. Ажәлар
ракәым, аха абарҭ рҵыхәа кны узышьҭоу аӡә лахь уиҭар ҳәа
ушәаны уԥсуеит.
– Алахь аҟны сыҟам, уара уҵыхәала, амхра аҿынӡа снар­
цахьеит. Уи зегьы иазаауазеи, уахь ихьаршшо сааиуеит, –
иажәа аҿагәыбзыӷрахь ииаигеит Дыгә» (ад. 595).

302

Аби аԥеи Шьааби Дыгәи абри реицәажәара ацыԥҵәаха
аҟынтәигьы иеилаҳкаауа маҷӡам. Шьааб ихаҿсахьа акыр
ахьханарҭәаауа анаҩсгьы, Дыгә ихымҩаԥгашьа мотивқәас
иамақәоу, ҵаҵӷәыс иамақәоугьы ҳнардыруеит.
Аҭыԥантәи аиҳабыра имҩаԥыргоз ахамакәачрақәа, аза­
лым­дарақәа рымацара ракәмызт аус злаз. Иҵегь еиҳау,
хыхьынтәи иаарышьҭуаз адҵақәагьы анхацәа ирзеи­
цәақәаз, бӷеиҵыхра рызымҭоз рацәан, аполитика џьбара
иаҵадырҟьацуан. Асовет мчра ахаан аамҭақәак ыҟан
(ҩажәижәабатәи-ҩынҩажәижәабатәи ашықәсқәа) анхаҩы
хыжәки жәохә џьмаки иреиҳаны рынкылара, рааӡара
азин анимамыз. Ара ҳзыхцәажәо ажәабжь автор, ҳәарас
иаҭахузеи, диашоуп, уи аамҭа зеиԥшраз далацәажәо абас
ахьиҳәо: «Ирҳәоит иахьагьы, убысҟан, аамҭала зны арахә
рацәаны ранҵара азин аныҟамыз, уаха аҵхыбжьон, арахә
ангәарлалак, ауаагьы анышьҭалахьоу иақәыршәаны, икы­
лыԥш-кылӡырҩуа иаакылсуазаарын аусҳәарҭа аҟынтәи.
Аԥшәма дыԥсны, имал-иҷан шәҟәыла ишьҭыхтәызшәа,
ацәашьқәа аркны игәеигәеиуа аборақәа инарҭалон. Аҭакра
аҟынӡа днарцон, азин ирымоу аамышьҭахь, ишьамаҟаз,
иԥсасаз, хык иадамхаргьы, имыцхәны издырбалоз» (ад. 596).
Аиҳабыра анхацәа арахә рацәаны ранҵара азин анрымырхызгьы Шьааб даҿаԥеит, изымбатәбарахеит, иԥеи иареи
еимактәыс ироуит. Анхаҩы арахә ранҵара азин ахьимыр­хыз
ишзалымдара дуз ауимдырхуаз!
Аԥхьаӡа ари изакәандараз азакәан аӡбахә Шьааб иазҳәаз
иԥа Дыгә иоуп. Ақыҭа аправление (анапхгара) аилатәараҿы
уи ианалацәажәоз Шьааб даладмырхәӡеит, заанаҵгьы ирдыруан дшырҿаԥоз, имч ақәхозар ус еиԥш иҟаз азакәан
шидимкылоз. Дыгә уи аизараҟынтәи данааи, иаби иареи
ахьеицәажәоз иаацәыригеит. Аби аԥеи абри реицәажәара
ҳзыхцәажәо ажәабжь аҵаки аидеиеи реилкааразы ап­рин­
циптә ҟазшьа амоуп, насгьы абри ала иеилаҳкаауеит ари
азакәан ас иахьаԥырҵаз ҽыҵгас иарҭазгьы. Убарҭқәа рҟынтә
маҷк идуцәазаргьы, ацыԥҵәаха агәылҩааны, цқьа ҳахшыҩ
азышьҭны ҳаԥхьап:
«Аҵәыцак аҩы ааижәын, акрыфо, иҽырҭынч дналагеит
Дыгә.
– Иахьа аизара ҳаман, иудыруеит.

303

– Уи здыруеит, аха исзымдыруа, сара иахьсашәымҳәаз
зыхҟьаз ауп. Аправление салан, сышәгәамԥхакәа сал­шәым­
хызар.
– Ҳазлацәажәоз уасҳәар, нас изуарымҳәаз ухалагьы иудыруеит. Наҟынтәи ашәҟәы ааит арахә рныхразы…
– Ишԥоуҳәеи уара?! – иаҳаз изхамҵакәа дҵааит Шьааб.
– Арахә анхара-анҵыраҿы иԥырхага дуп…
– Ухы утәу уара?! Аԥсаатә ажәҩан иаԥырхагоуп зҳәаз
иеиԥш, арахә ракәхуп нхамҩас иҟоу.
– Уаанҿас, аҳәаха сыҭ. Арахә рацәаны анхаҩы ианимоу,
ашьжьымҭан даныҩагылалак, амра ҩхашылаанӡа урҭ дрыдхалоит. Ахәылԥаз аусураҟынтә цәыкьанаҵ аҩныҟа деихоит. Арахә шаҟа имаҷны ирзану аҟара, азеиԥш ус иазеиӷьуп.
Аиҳабыра рҟнытә иҳадырҵеит, ҳаргьы иҳаӡбеит: хы-жәхьаки
жәохә џьмеи рыда анҵара шәақәиҭым иахьарнахыс. Мызкы
аҿҳәара шәымоуп. Ишәшьы, ишәҭии, шәхы иашәырхәа, мызкы нахыс, шәеимдара иалагоит. Амцхә здырбалаз, иакәым
уақәшәар, ухы иавбагәышьа… Уажәыҵәҟьа аизара ҟаҵаны
ишәылаҳҳәоит.
– Шәыхҵәа ҳәоума иҳашәҳәо?
– Умбо ирҳәо ушаҿаԥо? Ус иузынагӡозар, ара уҟоуп. Сара
уара узы схы сзырӡгәышьом. Мызкы аҿҳәара умоуп» (ад.596).
Абраҟагьы Шьааб даабоит атипра зуа аԥсуа нхаҩы зҩыда
иԥсихологиа ныҟәызго аӡәы шиакәу. Ҵабыргуп, аиҳабыра
дырҿагыланы дзымықәԥеит, заанаҵгьы идыруан дшырзымиааиуаз, дгылаҩ ҳәа аӡәгьы димуот, иԥа инаиркны зегьы хыхьынтә иаарышьҭыз адҵа хьаҳәа-ԥаҳәада инарыгӡар
акәын, аҿҳәара иҟарҵаз амызк анаанҵәа анхацәа арахә
рацәаны издырбалаз бааԥсык рыдрыԥхьаӡалозшәа гәыбӷан
ду рырҭо иалагеит, рырахә «амцхәгьы» рымырхуа иалагеит.
«Амцхә» змаз иршьыр, инырхыр акәын. «Арахә рныхра
азыҳәан мызкы аҿҳәара ирымаз анца:
– Шаҟа хы рыгурхозеи? – ҿааиҭит Шьааб иҷкәын.
– Аџьырмыкьаҿ уцеи, азакәациа рзыҟалазшәа, изакә
рахәу убап икылыргаз, уаҩы иааихәом. Акәац џьаргьы
ирыдыркылом. Ишԥаҟасҵари, саарысуа арахә сызшьуам, –
иҳәеит Шьааб.
– Уара хәдула иуҭир уҭахуп, имарианы ируҭар иргоит.
Ирымгар, иушьыроуп.

304

– Иагьысшьуам, иагьысҭиуам. Уцаны убас раҳәа
аконтораҿы!
– Аконтораҿынтә уара сузаарышьҭлап, уара сырхынҳәны
уахь сырзышьҭла, мпылҵас сеигәыдышәҵала!» (ад. 598).
Ари ажәабжь иахьа ҳанаԥхьо иччархәны, акомедиа ҟазшьа
аманы иаабоит Шьааб ирахә (иџьмақәа) реиқәырхаразы
«аҩсҭаарақәа» иҟаиҵо, ақыҭа аиҳабыреи иареи уи аҵыхәала
реизыҟазаашьақәа. Зныкымкәа, ҩынтәымкәа маӡа-аргама
аиҳабыра неины иџьмақәа рыԥхьаӡоит. Инеицыԥхьаӡа
шьтәак, шьтәак, ма қыжәк рзишьуеит, арахь уԥшыр, иџьмақәа
рхыԥхьаӡара иагхаӡом, иагьацлом – азин заҟа имоу аҟара
(жәохә хы) ыҟоуп. Аиҳабыра акы шрыҵаигалоз гәҩарас ирыман, аха изакәыҵәҟьаз аҵыхәтәанынӡагьы ирзеилымкааит, дырзаҿамкит, жәохә акыр инеиҳаны аџьмақәа шимаз
иқәԥырҽыртә афақт рзымԥшааит. «Иахьагьы ажәабжьны
ирҳәоит аԥсараа Шьааби арахә ԥхьаӡаҩцәеи ирзеибауз
ҳәа. Игәам-гәамуа, рцәашьқәа аркуа-ирцәо инанырра, ма
иџьмаҭра ишҭоу ианибалак, иқьышә аччаԥшь ықәыҳәҳә,
игәанала: «Шәара, амҟәыба хы зхагылоу, уаҳа шәзеилкаауам
акәымзар, шәара ахшыҩ аншәырҳауаз, сара аҟәыд сыпҟоз
џьышәшьома?! –иҳәон» (ад.596–597).
Аҵыхәтәан, аамҭа анца, ианеихсыӷьқәа, иара ихаҭа
дазгәдушәа, дахлафаауашәа иҳәоит иџьмақәа злеиқәирхаз
– амцхә имаз шаны имаҷны измаз игәылацәа ириҭазаап
аиҳабыра рахь имырзаӡакәа! «–Ажәытәан ишыҟарҵоз. Ирыхшоз ҳзеилан, рхаҭақәа сара истәын» (ад. 603), – иҳәоит Шьааб аҵыхәтаән, иџьмақәа зиҭаз игәылацәеи иареи шеилаӡаз
аӡбахә далацәажәо.
Арахь хыхь Шьааб изы иаҳҳәахьоу зегьы иаҩиххьоу,
дызхысхьоу роуп. Аҩымҭа автор Шьааби ҳара аԥхьаҩцәеи
ҳанеибадыруа аамҭазы иҭагылазаашьа даҽакӡоуп. Шьааб урҭ
ихигақәахьоу шьҭа хьаас имам, ирониала дырзыҟоушәоуп
дышрылацәажәо, зныхгьы дрыхлафуеит. Иара ииашара
аамҭа иахьарҵабыргыз игәы азыгәдуп, ихы игәанарԥхоит.
Аха ҭаха изымҭо, иӷрыхо, зыӡбашьа уадаҩхаз аус иаԥхьа
ишьҭоуп.
Уи закәу инҭкааны ҳара иаабоит ихаҭа игәалаиршәо
игәыла Хабыгәи иареи реицәажәарак аҟынтә: «Иара Шьааб
ус ҿааиҭит:

305

– Сара еиҳараӡак сзыцәшәо аԥсра акәӡам, сыԥсы шҭоу
абри жәытәнатә аахыс сабацәа рынхара, рџьынџь аҳәира
ахиаар ҳәоуп. Саныҷкәыназ, сымч ахьынӡаӷәӷәаз, сымхырҭа
аҵыхәан, алҿарақәа ҟато иҩагылар, амаӷ ҩеир, еигәышәла
снасны иаахысҵәон. Иазҳар зуамызт. Уажәы акы ықәиаан
избар, сгәахы ԥнажәоит, сыԥсы шҭоу абна схыҵәеит ҳәа,
аԥашә ааҵсымхыкәа сзаԥырҵуам.
– Абри уара уеиԥш, – инаиаҭеикит Шьааб ибзианы дыздыруаз Хабыгә, – зегь раб иџьынџь иахыбаауа бзиа ирбондаз,
умбои!
– Сахьықәынхо, сџьынџь дгьыл, сара саныҟамло сыҷкәын
ишимырӡуа аныздыр – џьанаҭ гыларҭас исоуит ауп, аха
усеиԥш сылахь ианымызт. Усҟан араҟа аусқәа аныцәгьаха,
саб усгьы ддырӡуеит, саргьы араҟа сыбаҩ ықәӡуеит иҳәазар
акәхап, деиханы дцеит ахныҟәгарҭа ахьибаз. Ауаҩы дахьиз,
да­хьааӡаз ихатәы дгьыл аҟны иԥсҭазаара мҩасроуп, – иҳәеит
Шьааб» (ад.614). Убысҟан, еиҳа даныӷәӷәаз иԥеи иареи ироуз аимак-аиҿакқәа ирыхҟьаны иеиҿыҵит, уимоу, еиҳа
ииашоуп иеилыҵит ҳҳәаргьы. Иааҳгап аби ԥеи усҟан­тәи
реицәажәарақәа рҟынтәи реиҳа иҟазшьарбагоу цәаҳәақәак.
Дыгә иаб иџьмақәа рҵыххәала аиҳабыра гәыбӷан ширҭоз
атәы абас иҳәеит:
«– Сара уаҳа сахәагәышьом. Ари зныкым, ари ҩынтәым.
Уажәшьҭа сахәаҵәҟьом. Ҳаиуаныжәқәак сыҽсызрықәырӡ­
уам. Уара, уара иҟауҵо уара уагааит» (ад. 598).
Аб Шьаабгьы аҭак ҟаиҵоит иаарџьбараны, иԥа
днаиқәымчны:
«– Уца, ухы уахә, уҭасырхаанӡа! – иҳәеит аҵәы налаҵаны
Шьааб. – иҳәеит аҵәы налаҵаны Шьааб. –Дугарц узышьҭоу
аԥҳәыс усгьы ақалақь аҟны дынхоит, капеик азыҳәан уара
амшын уалаԥалоит, уи амал лымоуп, уцаны улхатәа! Уара
уанымиӡацызгьы сара сыԥсы ҭан» (ад. 598).
Шьааб иҷкәын заҵәы иҵәҩаншьап ирӡрым ҳәа дангәыӷуаз
аамҭа цеит. Аҽыҵгақәа ԥшааны Дыгә ақалақь ахь дцаны
дынхоит, аԥҳәыс димоуп,, ақыҭахь иҿы хам, шықәсык ахь
знык, ҩынтә иаби иани рҿы данааилогьы, заҵа арахь саауеит
имҳәара, шәаргьы уахь шәаала, млакы, хьҭакы шәасыркуам
ҳәа реиҳәоит. Абасала Шьааб иԥа ишиҵаирҟәалазгьы, иара
агәкаҳара иҽаиҭом, аҟазшьа ӷәӷәа аарԥшны, иабацәа рыд-

306

гьыл дахыҵуам. Уимоу, даазқәылаз аҟазшьа ҷыда ҵигеит –
иааиԥмырҟьаӡакәа акәаш-мца еиқәиҵоит. «Иара даазқәылаз
амца амҿы убриаҟара еиқәиҵо далагеит, аихатәы хчныза
абӷа ҭахәало аҟынӡа инеицон. Уахынла ианышьҭалозгьы,
аџьтә кәашқәа, реиҳа акраамҭа имблыша ааганы иақәижьуан.
Аҵх агәазы, ҽынла иимбац акыр ибозшәа, амӡырха
днықәлан, даанаԥшы-ааԥшуан. Дааҭгылан, акраамҭа дыԥш­
уан иган ҩны ахықәцәахь. «Иҩеиуеит, сылҩаҵә, ихәхәаӡа
иҩеиуеит! Џьоукы рцас аҟынтәгьы иҩеилааит. Акәаш-мца
арцәара мариам!» – иҳәон ибжьы ҩҭыганы. Ирахә ибжьы
рхашҭыр ҳәа дшәошәа, ибжьы ҩарыларганы, атрышә дласҩасуан» (ад. 594).
Уажәы-уажә амца ирҿыцуеит, амҿы шәпақәа азмырхакәа
акәаш-сса-мыссақәагьы нақәиҵоит Шьааб. Уи дахьарԥхо,
аҩны ахьарлашо мацара акәӡам аус злоу, уи аиҳагьы дзыз­
хәыцуа ибзианы ирныԥшуеит абарҭ иара иажәақәа: «Еиқәы­
зааит! Аӡәы дымҩасны дышцо дааԥшыр, ауаҩы дшынхо
идыроуп» (ад. 672).
Ара ҷыдала иалкааны иазгәаҭатәуп ашәҟәыҩҩы ари
ажәабжь «Акәаш-мца» ахьахьӡиҵазгьы, уи аӡбахә шҳәоугьы,
иҵаулоу асимволтә ҵакы шамоу. Автор амцеи анхаҩы иҩны
алҩаҵә аҩеиреи рыӡбахә иманшәаланы ҟазарыла, дақәшәа­
ны ихы иаирхәеит. Уи машәыршақә иҟаимҵеит. Избанзар
идыруеит аԥсуаа рҿы ауаҩы (анхаҩы) иҩны амца хәажажаӡа
ианеиқәу заҟа ҵак ду рзамоу, ҳаҭыр рзақәу. Жәытәнатә аахысгьы традициала аԥсуаа амца (ахәышҭаара) акульт рыман,
уи моу амца (ахәышҭаара) анцәахәгьы дрыман. Традициала амца иадҳәалоу ашәирақәеи аныҳәарақәагьы акымкәа,
ҩбамкәа иҟоуп, досу имцахә ыҟоуп ҳәа ирыԥхьаӡон. «Умцахә
мыцәааит» – ныҳәара дуӡӡоуп, «Умцахә ыцәааит», «Уӡи умцеи еиқәуҭәааит», – шәира дуӡӡоуп.
Шьааб иааиԥмырҟьаӡакәа, уахгьы-ҽынгьы акәаш-мца
ахьеиқәиҵо иаанаго, изызҳәоу, изсимволу, иабацәа рдоу­
ҳа, рҵыхәтәа амырӡроуп, абиԥарақәа реилибакаара, реид­
ҳәалароуп, урҭ злеиԥшьу арахәыцқәа ҿахымҵәарц ауп.
Шьааб шьҭа иқәрахь днеихьеит. Адунеи шхимфаауа идыруеит, идыруеит Дыгә иара иахь, ақыҭахь ихынҳәырц иҟоу
аӡәы шиакәым. Шьааб гәырҩас имоу, дышьҭарӷәӷәаны дызмоу абра иқыҭантәи иҵәҩаншьап ыӡырҳәа дахьшәо ауп.

307

Ҽнак игәылацәақәак аннеиз, ажәеи ажәеи шеихырҳәаауаз,
иахьцәажәоз, иҷкәын ақалақь ахь дцаны дахьыҟоу гәыр­
ҩаганы ус иҳәоит:
«– Ҩыџьа, хҩык ахшара зылахь ианыз аӡәы дицәцаргьы,
ҽаӡәы дизынхон, аха сара сеиԥш, аӡәы дызмоу ишԥаиԥсы­
хәоу? Ишә-гәашә аркроуп иаанаго» (ад. 607). Абри дшацә­
шәогьы игәыӷрақәа мыӡыц. Аԥсҭазаара гәыӷрада изыҟалом.
Уи нагӡахауоу, инагӡамхауоу цқьа иҳаздыррам, аха аԥхьаҩгьы
дгәыӷуеит, Шьааабгьы имаҭа (Дыгә иԥа) Шьаадаҭ иҵара далгар (уи агроном ҵара дҭоуп), иқыҭахь даап ҳәа дахьгәыӷуа
амч ҷыда инаҭоит. Уимоу, игәыӷра ҵаҵӷәыдам ҳҳәартә
иҳанаҳәоит уи имаҭа иӡбахә ала игәыла Хабыгәи иареи
иеибырҳәоз ҳанаԥхьалак:
«– Шьаадаҭ ара апрақтика азыҳәан дыҟан данцоз, аҵара
сшалгалак сшаауа ҳәа зегь ажәа ҳаҭаны дцеит. Зажәа еижьо
арԥысым иара, – иҳәеит агәылацәа аӡәы.
– Убри схәышҭаара имырцәар ҟалап, – еиҭа иҳәахт Шьааб.
Ахәышҭаара амца аахәыҵшьшьаан, усгьы нациҵеит: –Иара
даныхәыҷыз аахыс ҳара дҳадҳәалоуп.
– Шәара шәами дзааӡаз. Ара дышшәымаз дшәымаӡан, –
иҳәеит Хыгә.
– Сара сышҟа иҿы хагәышьоуп. Саауеит иҳәеит, агрономс
арахь, аҵара дшалгалак. Даҽазнык даны дсымԥыхьашәар,
нас имариан, уаҳа дсышьҭуамызт. Аӡын ԥсшьара ҳәа иаурыжьуеит иаарласны.
– Дшоурыжьлак даауеит, – лҳәеит, уаанӡа ахацәа рцәа­
жәара лхы аламырхәӡо итәаз Ҭакәына» (ад. 607–608).
Ажәабжь «Акәаш-мца» ҳаԥхьо ҳашнеиуа, анҵәамҭахь
ҳнаскьацыԥхьаӡа Шьааб гәыӷырҭас имоу имаҭа Шьаадаҭ
иӡбахә лассы-лассы иҳаҳауеит. Шьааб игәы дҭахәыцуа
зны абас иҳәоит: «Аӡәы заҵәык ԥсеивгагас исымоу, сыз­
кәыхшаша смаҭа иоуп. Аҭакәажә излалеиҳәаз ала, аа, абарҭ
аҩымш-хымш рыла аԥсшьара мшқәа иоуеит, даараны
дыҟоуп. Уи сара сышҟа ихы хоуп» (ад.618). Шьааб абынҳәа
ишьырц данашьҭаз аҽынгьы ари ахшыҩҵак игәалаиршәоит:
«Исцәыхәлоит. Аҩныҟа ирласны сгьыжьыроуп. Акәаш-мца
еиқәысҵаз ианбанӡа мыцәаришь? Аҭакәажә излалҳәаз ала,
сызкәыхшаша с-Шьаадаҭ уаҵәи уаҵәашьҭахьи руакы даароуп. Даауеит, хымԥада, даауеит. Уи зажәа иахыԥо дреиуам»
(ад.620).

308

Излаабо ала, ажәабжь «Акәаш-мца» иқәнаргыло азҵаа­
рақәа рылагьы, изызку атема алагьы, ҵакылагьы, идеиалагьы, сахьаркыратә ҟазарылагьы, акыр ҳзырхәыцша ҩымҭоуп,
автор иреиӷьу ирҿиамҭақәа ируакуп.
Џьума Аҳәба ирҿиара азеиԥш хҳәаа иагьа иркьаҿны
иҟаҳҵап ҳҳәаргьы, иҩымҭақәа акыр ҳзырхымцәажәакәа
ибжьаҳажьыргьы, ироман «Ахамышҭыхә» иазкны ажәақәак
ҳамҳәакәа авсшьа ҳамам.
Зынӡа даҽа зҵаарақәоуп изызку, даҽа стильк ала иҩуп,
иҷыдоу акомпозициа амоуп, Џьума Аҳәба ирҿиамҭаҿы лымкаала иҟоу аҭыԥ аанызкыло «Ахамашҭыхә» (Аҟәа. Ашәҟә­
ҭыжьырҭа «Алашара», 1999 ш.).
Ари аҩымҭа иаху, иаҵыхәоу маҷк иаадамзаргьы иеилаҳ­
каарц азы ҳхьаҵны автор ибиографиаҟнытә итрагедиатәу
хҭысқәак ҳгәалаҳаршәароуп. Урҭ ахҭысқәа ҳәа зыӡбахә
ҳамоу 1992 шықәса, нанҳәа 14 аҽны ақырҭуа окупантцәа
иҳаздырҵысыз, ишьаарҵәыроу аибашьра хлымӡаах иад­
ҳәа­лақәоу роуп. Уи аибашьра иазкны ажурналистцәа,
ашәҟәыҩҩцәа, аҵарауаа…хыԥхьаӡара рацәала астатиақәеи
ашәҟәқеи рыҩхьеит аԥсуаагьы, иаԥсыуамгьы аӡәырҩы,
аԥсышәала, урыс бызшәала, егьырҭ акыр бызшәақәа рылагьы, иркьыԥхьхьеит Аԥсынгьы, уи анҭыҵгьы.
Џьума Аҳәба зыӡбахә ҳамоу ироман «Ахамышҭыхә»
акәзар, ирацәоуп уи злаҟоу, иамоу аҷыдараақәа. Зегь раԥхьа
иазгәаҭатәуп ари аҩымҭа аԥсҭазаараҿы ҵабыргны, реалла иҟалаз ахҭысқәа шьаҭас ишрымоу. Ара аԥсҭазааратә
ҵабырги автор исахьаркыратә хыҭҳәааи реизыҟазаашьақәа
егьырҭ ипрозатә ҩымҭақәа рыҟны еиԥш иҟам. Хымԥада диашоуп, ибзианы ииашаны иазгәеиҭоит ари ароман иазкны
ҷыдала астатиа неиҵых зҩыз, иақәнагаз ахәшьара ҳаракы
азҭаз акритик Руслан Қапба абас анииҩуа: ««Ахамышҭыхә»
иаҳнарбо иҟалаҵәҟьаз ауп, ихыҭҳәаау, ихәыцу ҳәа акыҟам,
исахьаркны иахьцо ада» (Руслан Қапба. Аамҭеикәшара зегьы
азылагом. Алитературатә-критикатә статиақәа, арҿиаратә
портретқәа, апублицистикатә нҵамҭақәа. Аҟәа. 2004, ад.126).
«Ахамышҭыхә» аҿы автор наԥшыхақә иибаз, џьоукы
ирҳәоны иаҳаз, ма шәҟәыла ииҵаз акәӡам дызлацәажәо,
хаҭала дызлагылаз, ихигаз аҟаҭ ауп. 1992–1993 шықәсқәа
рызтәи Аԥсны жәлар Рџьынџьтәылатә еибашьраан ҳажәлар

309

зықәшәаз, изҭагылаз атрагедиа ду аганқәак раарԥшра иазкуп.
Ари аибашьра гәаҟра иақәнамыршәаз, изхьымсыз, рыц­
ҳарак, хьаак зыннамыжьыз аԥсуа ҭаацәаракгьы ыҟам.
Џьума Аҳәба иара ихаҭагьы иуацәа, иҭынхацәа, изааигәаз
ауаа рахьынтә аӡәырҩы Рыԥсадгьыл рхы ақәырҵеит, даҽа
џьоукгьы рхәит, иашьа гәакьа ишьапы хырҵәеит… Ианагь
асасцәа дахьқәа згымыз, ирзымдырӡоз мҩасҩык даам­
ҩахыҵыргьы, гәыҭбаарала, рчеиџьыка рнапы иқәыр­гыланы
иахьиԥылоз, убла хызкуа Аԥсны аԥсабара ԥшӡа иалагылаз, Аԥсны аӡиасқәа зегьы иреиҳау Кәыдры ахықәан (Аҭара
ақыҭан) игылаз, Џьума дахьиз, дахьааӡаз, иеихачаԥа игылаз
иаб иҩны нықәыццышәаа иргеит ҳаӷа хәымгақәа… Урҭқәа
рымацара ракәым, иара ихаҭа ақырҭуа ар ркомандаҟаҵаҩцәа
дрыман ҩажәифба мшы Очамыра. Уи уа ихигаз, дзықәшәаз,
дызлаԥшыз идамздам аҽаӡәы изыхгарымызт. Аԥсра ала
заҟантә дҭаԥшхьаз ҳәашьа амам. Аҭӡамц дадыргыланы автомат шьхәала исуан, иара усгьы згәабзиара уашәшәыраз
ашәҟәыҩҩы. Дзыхдырҟьазеи? Дахьаԥсыуаз азы мацара, наасгьы ддырҳәацәар, дара ирҭахыз ателехәаԥшрала, акьыԥхь
ала длықәгыланы иҳәар рҭахын. Аԥсуаа рхада В. Г. Арӡынба
диашам, уи идгылоугьы иашам, ақырҭқәа ҳаҽраҳҭап, ҳар­
ҿагыларым иҳәарц рҭахын. Аха Џьума Аҳәба ихы идыруа
дааҟалазар аахысгьы ижәлари иԥсадгьыл хазына Аԥсни
рыбзиабара илаҽхьан. Аԥсҭазаара имырхыргьы, уи абзиабара имхны ирызгомызт ақсақ ҳәа ишуа, ҳажәлар шьуа, рмал
рӷәыҵәуа иааҳалалаз ахыхҵәацәа. Ҳашәҟәыҩҩы абас иҟаз
ахамышҭыхә данақәшәагьы аҟазшьа ӷәӷәа аарԥшны игәы
мыҭрысит.
Аԥсҭазаара ианагь акәтаӷь былгьо, икашырран иҟам.
Ианыџьбароу аамҭазоуп ауаҩы иҟазшьаҵәҟьа анаарԥшхо.
Иааигәыдҵаны душьыр аҵкыс еицәоу аҭагылазаашьақәа,
аеқстремалтә ситуациақәа ҳәа изышьҭоу данрықәшәо ыҟоуп.
Џьума Аҳәба изакәызаалак харак имаӡамкәа, уаԥсуоуп ҳәа
мацара дбаандаҩтәны, ахьҭа аныҟаз, асы ҩамгылах анышьҭаз
абахҭа ҵәыԥсы дҭакны, ақырҭуа мпыҵахалаҩцәа данрымаз иԥсихологиатә ҭагылазаашьа, ихәыцрақәа зеиԥшраз
ибзианы, инагӡаны агәра ҳдыргоит «Ахамышҭыхә» аҿы
ииҳәақәо. Уи ус шакәу гәаҳҭарц азы иааҳгап акык-ҩбак

310

ацыԥҵәахақәа. Ашәҟәыҩҩы иԥсы ахәц ишакызгьы ихы мацара дазхәыцуамызт.
«Дарбан баандаҩызаалакгьы, абаандаҩы итәы аҳәара,
аҩра уадаҩуп, ҳәашьа, ҩышьа шамам еиԥш игәыдҵаны
дыршьырц, аӷацәа аҭӡамц иаддыргылаз. Аха ҩынтәгьы,
хынтәгьы еиҳаны аҳәара уадаҩуп, иԥсадгьыл аҿы дшыҟаз
идырбаандаҩыз. Ухатә гәаҟрақәа инарыцлоит, ахәҭак
акәзаргьы, аӷацәа ирымпыҵахалан ирымоу уԥсадгьыл. Зегьы убоит, еилукаауеит, арахь акгьы улшаӡом. Еиҳарак ухы
иузанамыжьуа, уԥсы ҭаны, умаха-ушьаха еибганы, ухгьы
аҭыԥ иқәны, аӷа инапаҿы уахьыҟалазоуп…»
Ароман «Ахамышҭыхә» аҿы иалкаатәуп ихадароу
ҩ-цәаҳәак, мамзаргьы иаҳҳәар ҟалоит, ҩ-дунеик. Ганкахьала автор иаҳирбоит аӷацәа рыхәымгарақәа, даҽа ганкахьала
акыр игәылырҭәааны иҟаиҵеит зхы зхаршҭны зыԥсадгьыл
зыхьчоз жәпаҩык аԥсуа рԥарцәеи аҭыԥҳацәеи рхырҿсахьа­
қәа. Аӷацәа рыхәымгарақәа, ргәымбылџьбарарақәа автор
днакәша-аакәшо акәымкәа, ихтны иаҳирбоит, рсабрада
рҿихуеит. Аӷацәа иеибырҳәақәо, дара-дара, аӡәи-аӡәигьы
реизыҟазаашьақәа шҽеим, рцәажәашьа астиль аҷыдарақәа,
рлеқсика уҳәа ишыҟаҵәҟьаз, ишуаа лаҟәқәаз, доуҳала
иӷарқәаз шракәыз асахьаркыратә ажәала ирҵабыргны
иаарԥшуп. Аӷацәеи аԥсадгьыл ахьчацәеи рдунеиқәа еиҿа­
гыло, ааибышьа змам, ихаз-хазӡоу дунеиқәоуп. Аб­џьарлеи
хыԥхьаӡаралеи аӷацәа акырӡа ишеиҳазгьы аԥсуаа зегь реиҳа
рымч зырӷәӷәоз риашареи рџьынџь аиқәырхаразы иахьеибашьуази ракәын.
Ашәҟәыҩҩы абри ироман ала аӷа ицәымӷра аԥхьаҩ заҟа
илаиааӡо аҟара, Аԥсадгьыл ахьчацәа рыбзиабара илаиааӡоит,
урҭ рфырхаҵарақәа дырзышәаҳәоит.

Ақыҭеи ақалақьи реизыҟазаашьақәа
аԥсуаа рыбзазареи асахьаркыратә
литературеи рҿы
Иахьа адунеи иахьабалак атәылақәа зегьы рҿы аҭышәын­
тәалара аныҟам, уажәы-уажәы аилаҩ-еиласрақәа, ана, ара
аиҿыхара ӷәӷәақәа анымҩаԥысуа, асоциалтә-политикатә

311

еизыҟазаашьақәа аныгазҽазуа аамҭазы цқьа изызхәыцны,
иӡбам ауаажәларратә зҵаарақәа арымӡаа ҟалеит. Убас иалкаау тәылаки жәларыки рымацара рзы акәым, ауаатәыҩса
зегьы рзы рыбзазараҿы акырӡа зҵазкуа акәны иқәгылоуп
ақыҭеи ақалақьи реизыҟазаашьа азҵаара. Уи атәылақәа зегьы рҿы, ажәларқәа зегьы рзы иӡбатәны иҟоуп, аха ҳара
аԥсуаа ҳзы акырӡа аҷыдарақәа аманы, иҵарны иқәгылоуп.
Убас шакәугьы, цқьа игәцаракны, ҳҽазҵәылхны иҭаҳҵаап,
еиҳа аперспектива змоу амҩа хадак алԥшааны убри ҳақәлап
ҳәа ҳаҿым, акыр игәыгәҭажьны иҳамоуп, иахьынӡахәҭоу
ҭакԥхықәрала ҳазыҟам. Ҵабыргуп, ҳамчқәа шмаҷу еилкаауп, аха иҳалшогьы цқьа иҟаҳҵом. Иналаршә-ҩаларшәны,
инацрас-ҩацрасны ари атема ду иалацәажәақәо газеҭтә, ма
журналтә статиақәак ракәымзар, инҭырҳәацааны аӡәгьы
иҭимҵаац.
Иарбан ҳәынҭқаразаалакгьы ихадароу ахырхарҭақәа ҩба
рыла иҿиоит. Акы – адәныҟатәи аусқәа рҭыԥ рықәҵара,
агәыларатәи аҳәынҭқаррақәа ааигәатәқәеи ахаратәқәеи иареи реизыҟазаашьақәа рышьақәгылара; ҩба – аҩнуҵҟатәи
аусқәа реиҿкаара. Иахьа Аԥсны аҳәынҭқарра азеиԥш
ҭагылазаашьа зеиԥшроу ала, адәныҟатәи аусқәа рҭыԥ рықә­
ҵара иаҳа иуадаҩуп, иаҳа ишәарҭоуп, избанзар ҳпара рбозар аказы иаҳмеигӡо, ҳаԥсадгьыл ҳамҵԥаа иазышәарыцо
аӷацәа ҳамоуп. Адәахьтәи ҳаусқәа еиҿкааны, уи аганахь
шәарҭа ҳамамкәа, ҳгәы каршәны ҳаныҟало сеидру. Убарҭқәа
ирыхҟьаны ҳаҩнуҵҟа ҳазлаҟоу аиҿымкаарақәа ахьгәыгәҭажьу
акыр ичҳауа ҳааиуеит. Убас шакәугьы, зны адәныҟатәи
аусқәа рҭыԥ иқәҵаны, нас аҩныҵҟатәиқәа гәцараҳкып ҳәа
узалагом. Иага иуадаҩзаргьы, арҭ ахырхарҭақәа аҩбагьы
рҿы аусқәа еидбалатәуп, паралелла еицыҟаҵалатәуп,
еицымҩаԥгалатәуп. Насгьы арҭ ахырхарҭақәа аҩбагьы зынӡа
ихаз-хазны, абаагәара рыбжьаны иҟам, аки-аки злеидҳәалоу,
излеиԥшьу, излеимадоу рацәоуп. Ара ҳазлацәажәарц
исҭаху аҳәынҭқарра аҩнуҵҟатәи аусқәа ируакуп, ианагь
иааиԥмырҟьаӡакәа изхылаԥшлатәу, хшыҩзышьҭра зыхәҭоу
акоуп, адәныҟатәи аусқәа изларыдҳәалақәоугьы маҷӡам.
Ақыҭеи ақалақьи реизыҟазаашьақәа иҽеины, аки-аки
хеибарҭәаауа, иҭибаго, еицхыраауа рышьақәыргыларазы
имҩаԥгатәқәоу рацәоуп. Арҭ аизыҟазаашьақәа инарҭбааны,

312

ҳәынҭқаратә масштабла изҩыдоу напхгарак, хырхарҭак
рымҭакәа, ус баша рхы иақәиҭтәны, стихиала, дасу
ишааигәаԥхо мацарала амаа риҭо, аӷәра рҿамкӡакәа иҿио
иҟалар, бзиарак аҿы ҳкылыргом. Ари аӡәи ҩыџьеи ирусым,
рымч ақәхом, жәпаҩык аҳәынҭқарра аусзуҩцәеи, аинтеллигенциеи, ажәлар ааидгыланы, рҳәоу еиқәршәаны џьара
иҵоуроу хырхарҭак иазкылсроуп.
Зыԥсҭазаратә мышхәыбзазара ҳараку, аҿиара бзиа змоу
ажәларқәеи атәылақәеи рԥышәа азгәаҭаны, ҳара ҳгео­
политикатә ҭагылазаашьа иауаршәаны иӡбалатәуп ақыҭеи
ақалақьи реизыҟазаашьақәа. Ари аус аҭҵаара, аӡбара рхы
аладырхәыроуп еиуеиԥшым аҵарауаа: аҭоурыхҭҵааҩцәа,
афилософцәа, аекономистцәа, аполитикцәа. Ари акырӡа иду,
зымҽхак ҭбаау, зеилазаашьа уадаҩу зҵаароуп. Инықәҵааақәҵо, инахга-аахго, уаҵәынӡагь иахьа ҳәа уназвысуа
акәӡам. Аамҭа цацыԥхьаӡа еиҳа-еиҳа иуадаҩхоит, иҵархоит.
Ҳара ҳтәылеи ҳажәлари ишрышьашәалоу ҳара иаҳмыӡбар,
атәым уаа иаҳзырыӡбо иҟам. Атәым уаа ирыӡбо ҳҽамаҳдар,
ҳҽанаҳраалоит ҳәа ҳалагар, иаҳзеицәоу алҵшәақәа рҿы
ҳкылыргар алшоит. Уи ус шакәу зегьы иаҳбарҭоуп.
Рыцҳарас иҟалаз, ҳҵарауаа, еиҳараӡакгьы ҳфилософцәа
(урҭ иахьа, анцәа иҟынтә, аҭҵаарадыррақәа ркандидатцәа
жәаҩык инареиҳаны иҳамоуп) аӡәгьы игәцаракны далам­
цәажәаӡац. Изаламцәажәо иҟалап иахьуадаҩу акәзар. Иҟалап
аӡәгьы ихы ауадаҩ иалеиҵарц ахьиҭахым иахҟьазар. Досу
игәаанагара иашамзаргьы, агхақәа ҟаиҵаргьы, иҳәарауазеи,
инеимҵаҳк-ҩеимҵаҳкыр еиӷьӡами? Аха иааг, аӡәгьы акагьы
иҳәом.
Ас статиак аҩрала ари азҵаара ду сыӡбоит ҳәа аҭакԥхықә­
ра сызгом, аха иара иазкны сгәаанагарақәак сҳәар сҭахуп.
Ақыҭеи ақалақьи злеиԥшым рацәоуп. Ақыҭа абзазара еиҳа иконсервативтәуп. Ақалақь аҿы ауаа рыбзазара
уажәы-уажә аиҭакрақәа аиуеит, атәым хҭысқәагьы еиҳа
лассы ианыԥшуеит. Иааркьаҿны, ирмариаӡаны иаҳҳәозар,
ақыҭа ҳәа ҳзышьҭоу иаланхо ауаа рхыԥхьаӡара еиҳа имаҷуп,
рыжәпара рацәам, насгьы ихадароу, ара зегьы нхацәоуп,
ақыҭа администрациеи ашкол арҵаҩцәеи уҳәа аӡәык,
ҩыџьак алаҳамҵозар. Ара инхо адгьыл иқәаарыхуа, убри ала
зхы ныҟәызго роуп. Ақыҭаҿ ауаа реиланхашьа аформақәагьы

313

атәылақәа зегьы рҿы еиуеиԥшым. Акры аҵанакуеит аҳауа
(аклимат), арелиеф зеиԥшроугьы. Ҿырԥштәыс иааҳгозар,
аурысқәа традициала «деревниа» ҳәа изҿу аҭыԥ аҿы ауаа акыр
еидыӷәӷәаланы, еидгәыԥланы еиланхоит. Урыстәылан ашьхара ҭыԥқәа, аҟәаԥа-ҿаԥарақәа раасҭа акаршәрақәа акырӡа
еиҳауп. Ҳара аԥсуаа ҳадгьылқәа еиҳараӡак ҟәаԥа-ҿаԥароуп.
Анхацәа ара еидгәыԥланы акәымкәа иԥсаҟьаны, хара-бӷьара,
ана, ара инхоит. Џьара еицырзеиԥшу шәага-загак рыбжьаны, рынхарҭа ҭыԥқәа ралхраҿы, ралԥшаараҿы симметриак ыҟаны иубаӡом. Досу иманшәалоуп ҳәа иахьиԥхьаӡо,
еиҳараӡакгьы аӡыхь ахьыҟоу азааигәара анхарҭа ҭыԥ ылихуеит. Агәылеи агәылеи бжеиҳан еизааигәаҵәҟьаны иҟам,
аӡәи-аӡәи акыр еицәыхароуп. Уимоу аӡәы иахьынӡаилшо
ибжьы ҩыҭцаны ҿиҭыргьы, ибжьы игәыла иҟынӡа инамҩуа
аҟынӡа еицәыхарақәоугьы убап.
Аԥсуаа ҳҿы традицила аижәлантәқәа роуп еиҳа еизааи­
гәаны аиланхара иашьҭоу. Аижәлантәқәа, шьҭрала аиҭын­
хацәа еизааигәаны реиланхара традициала еиҳа иҟаз­
шьарбагоуп, еиҳа типра зуа акоуп аԥсуаа ҳзы.
Ауаа жәпаны иахьеиланхо, хыԥхьаӡаралагьы зықьҩыла
иахьыҟоу, административтәи, ахәаахәҭратәи, акультуратәи
усқәа уҳәа ахьынарыгӡо, иахьымҩаԥырго ауп ақалақь
ҳәа заҳҳәо ахьыҟоу. Ақалақь еиднакылоит зықьҩыла,
миллионҩыла ауаа. Иахьатәи ҳаамҭазы адунеи аҿы иҟоуп
жәаба, жәохә миллион рҟынӡа зланхо мегаполисқәа ҳәа
изышьҭоу ақалақь дуқәа, ақалақь гигантқәа (Москва, СанктПетербург, Ниу-Иорк, Сҭампыл, Пекин, Дели, Бомбеи, Буенос-Аирес уҳәа).
Ажәытәӡа, аԥхьаӡатәи шьҭралатәи ауаажәларра анеиҿ­
каазтәи аепохазы ақалақьқәа ыҟамызт, ауаатәыҩса
ақалақьқәа дыргыло, уа ирыланхо иалагеит ауаажәларра
социалтә классла аҽеиҩнашо ианалага инааркны. Ааглыхреи
адгьылқәаарыхреи ҳәа анхамҩатә формақәа рҽанеиҩырша,
хшыҩла аусуреи махәҿала аусуреи анеиҟәыҭхаха ашьҭахь
ауп ақыҭеи ақалақьи ҳәа хаз-хазы анхашьатә формақәа
анцәырҵыз, ианеиҟәҭхахаз.
Ақыҭа аасҭа ақалақь ԥсҭазаара аилазаашьа еиҳа иуа­
даҩуп, хкы рацәала еилаԥсоуп. Ақалақь аҿы хшыҩла аусура еиҳа иазааигәоуп, аԥызара амоуп махәҿала аусура аасҭа.

314

Ақыҭа ԥсҭазара еиҳараӡак изыдҳәалоу махәҿала ахандеироуп. Ҳәарас иаҭахузеи, иахьабалак еиԥш, аԥсуаа ҳҿгьы
махәҿала аусура аасҭа хшыҩла аусура еиҳа пату ақәуп. Асовет аамҭазы маахәҿала аусурагьы ҳаҭыр ақәуп ҳәа иԥхьа­
ӡан, иахьабалак апропаганда азыруан, аха уажәы ҳаазқәылаз
уаҩы ибарҭоуп иҩеидасуа аҿар уи рҽахьадмыршьцыло, рҽа­
хьацәхьаркуа, ажәытә ҭауади-аамсҭеи ишыҟарҵоз еиԥш,
иҵкьыҵкьазшьақәогьы маҷӡам.
Еиуеиԥшым атәылақәа рҿы еиуеиԥшым аепохақәа рзы
ақыҭеи ақалақьи реизыҟазаашьақәа еиуеиԥшымызт, иахьагьы еиуеиԥшым, досу аҷыдарақәа маҷымкәа ирымоуп.
Аԥсуаа ҳҿы антикатәи аепохеи абжьаратәи ашәышықәса­
қәеи рзы қыҭеи ақалақьи реизыҟазаашьақәа зеиԥшраз
цқьа иҳаздыррам, иҭҵааны иҳамам. Урҭ ҭҵаарадыррала
инҭкааны реилкааразы ирызхаша, зыгәра угартә иҟоу
ахыҵхырҭақәа ҳамам. Урҭ аепохақәа рызгьы Аԥснытәи
агаҿа ақалақьқәа агӡамызт. Ҳәарас иаҭахузеи, аԥсуаа урҭ
ирылхәданы иҟаларамызт, аха изыхҟьа-зыԥҟьалак XVIII–
XIX ашәышықәсақәа рзы ақыҭатә бзазаракәын ара аԥызара
змаз. Хыц-ҩыцк ракәын аԥсуаа рахьынтә ақалақьқәа ирыланхоз. Аҳра зуаз, амчра знапаҿы иҟаз ҳәа иԥхьаӡаз ҭауади
аамысҭеигьы амҽхак ахьрымаз ақыҭаҿ акәын. Аԥсны аҳгьы
иаҳҭынра ахьыҟаз ақыҭаҿ (Лыхны) акәын.
Ҳҭоурыхҭҵааҩцәа рӷьырак еицҿакны изларҳәо ала, абри
аамҭазы Аԥсны афеодалтә еизыҟазаашьақәа шьақәгыланы
иҟан. Урҭ VII–VIII ашәышықәсақәа рзы ршьапы ркхьан.
Ара уажәы ишақәнагоу, иахьынӡақәнагоу ҵаарадыррала
инҭкааны аҵаҵӷәы аҭаны исзымҳәаргьы, сара саӡәыкны
убыс сгәы иаанагоит егьырҭ акыр тәылақәа рҿы ишыҟаз
еиԥшҵәҟьа ҳара ҳҿы афеодализм аҿиара амоуӡеит ҳәа. Обиективла цқьа инҭҵааны иҳамам акәымзар, ҳара ҳфеодалцәеи
ҳанхацәеи реизыҟазаашьақәа акыр аҷыдарақәа рыман.
Ганкахьала уахәаԥшуазар, аԥсуа уаажәларра аҩнуҵҟа
еиӷа­цәаз, хацәнамырха еиҿагылаз асоциалтә классқәа ыҟаӡа­
мызшәа, иҟазгьы аӡәи-аӡәи гармониала еиқәышаҳаҭны,
ус баша еиқәышьшьы иҟазшәа зҳәақәо ыҟоуп уажә ҳааз­
қәылаз аамҭазы, еиҳараӡакгьы Асовет мчра анеилаҳаз аахыс. Ари еиԥш ахшыҩҵак, агәаанагара, ҳәарас иаҭахузеи,
инагӡаны ииашам. Аԥсуаа уаажәларраҿы еиԥшымыз, еиҿа­

315

гылоз, еиӷацәаз, ажәак ала аексплуататорцәеи аексплуатациа зыруази шԥаҟамыз. Социалла аиҟарамра ыҟамызт ҳәа
ҳәашьа амам. Аҭауади, аамысҭеи, анхаҩи, атәи, атәитәыхи,
ашьнаҟмеи, агыруеи… рсоциалтә статусқәа еиԥшхарц, еиҟа­
рахарц залшозма? Урҭ аӡәи-аӡәи ӷанџь рыбжьамкәа, рнапы еикәыршаны, бӷьыцк еицықәтәауа иауҟахыз. Аха зынӡа
даҽакуп европатәи акыр тәылақәа рҟны еиԥш аԥсуаа ҳҿы
XVII–XIX ашәышықәсақәа рзы асоциалтә-класстә қәԥара
усҟак иҵарны, иџьбараны иҟамызт ҳҳәар.
Аԥсуаа ҳҿы аексплуататортә классқәеи аексплуатациа зыруаз аклассқәеи атәым уаа (иаԥсуам) изы зеилкаара уадаҩыз, хыхь-хыхьла мацара уаҩ илаԥш иҵамшәоз
аизыҟазаашьақәа рыман. Урҭ аизыҟазаашьақәа хыхь ихаланы, ихыҽҽаны рацәак иубарҭамызт. Наҟ акыр иҵаулан,
рышьаҭақәа наԥшыхақә иахьубарҭамыз акыр иҭалаҳан,
амилаҭтә традициа ҷыдақәеи дареи еилышьын, еимадан. Ҿырԥштәыс иааҳгозар, Урыстәыла иҟаз афеодалтә
еизыҟазаашьақәа раҟара иџьбарамызт ари аформациа ҳара
ҳҿы. Аԥсуа нхацәеи аҭауадцәеи реизыҟазаашьақәа акыр
аамысҭашәала ишьақәгылан, аӡәи-аӡәи акыр еибачҳауан,
антагонисттә еиҿыхарақәа рҟынӡаҵәҟьа инеибагомызт. Арҭ
аиҿыхарақәа ҟалозаргьы, уарла-шәарлан, амассатә ҟазшьа
рымамызт. Урҭ раасҭа аибачҳарақәа анрымазгьы маҷӡамызт.
Аԥсуа уаажәларраҿы аҭауад иҭауадра ҳаҭыр ақәын
иара ишиаҭәаз аамысҭашәала ихы мҩаԥигонаҵы, анхацәа
ирықәнагаз аҳаҭыр рықәиҵонаҵы. Абжьарак ианаагәаԥхоз,
ишигәаԥхоз ала анхаҩы дихыкәласуа, иааиҭаххалак,
иши­ҭаххалак, иқьаф ишаанагоз зегь илаигӡо дыҟамызт.
Анхаҩгьы иман ихатә зинқәа. Ҳәарас иаҭахузеи, диашамызт,
иаҩицацәеит ашәҟәыҩҩы Иван Папасқьыр иажәабжь «Акаруал шәақь» аҿы аҭауадцәеи анхацәеи реизыҟазаашьақәа
иреиқәаҵәаӡаны иахьааирԥшыз, аҭауад анхаҩы цәҟьарас
дҟаҵаны диеихсны дишьызшәа иахьыҟаиҵаз. Ус ҟазҵоз, зхы
зымаԥагьаз ҭауадк дҟалаӡазаргьы, акькьыҳәа дшәышәуа дызцомызт аԥсуаа рҿы. Еилагак, зхы зкәачраз аӡәы иакәымзар,
аԥсуа ҭауад ус ҟаиҵар азин имамызт, зхаҿы зхы ыҟаз ус еиԥш
аус хәымга ихгьы иҭашәмызт. Аԥсуа ҭауадцәа жәытәнатә аахысгьы ҳажәлар напхгарас, абзазараҿы мҩақәҵагас ирымаз,
ишьақәгыланы иҟаз аԥсуара иқәныҟәон. Аҭауад иҵанакуаз
анхацәа рҿаԥхьа аҭакԥхықәра иман. Анхаҩы цәҟьарас

316

дҟаҵаны мышгашақә, қьафшақә ишьра аԥсуаразы атипра
ауа иҟамызт, уи аилагара, ацәхьаҵракәын иаанагоз.
Аԥсуаа традициала аԥсуараҳәа ҳзышьҭоу злашьақәгылоу
арымӡаа аԥҟарақәа анхацәа рзы мацара иҟамызт, хьаҳәаԥаҳәада афеодалцәагьы аҵанакуан. Аԥсуара зынӡакгьы
иаҵанакӡомызт аҭауад анхаҩы цәҟьарас дкыдҵаны алажә
еиԥш иааигәыдҵаны ишьра. Ус еиԥш И. Гь. Папасқьыр
иажәабжь «Акаруал шәақь» аҿы иаабеит, иҳаҳаит акәымзар,
аԥсуаа реалтә бзазараҿы знымзар зны, џьарамзар џьара
иҟалахьеит ҳәа иаҳмаҳац, иҳамбац. Ус ҭауадк иҟаиҵаӡазаргьы,
дахьҭауадыз азы акәӡам изыҟаиҵаз, дуаҩы хәымган, дыгмыгын, аԥсуара зынӡак иламызт, ма ихы итәымызт, атипра зуа
аӡә иакәмызт, ма аҩы дашьны ихы изымдыруа дыҟан.
Ҭауади-аамысҭеи
ишаарҭахыз,
рхы
ишааҭашәаз
еиԥшҵәҟьа анхацәа ишырзымныҟәоз еилыхха агәра
ҳзырго иреиуоуп Салуман Бӷажәбеи Ҳаџьараҭ Кьахьбеи
рхымҩаԥгашьагьы. Ҭауади-аамысҭеи анхацәа неиды­
ҳәҳәаланы рхәура иҭацаланы ирымазшәа агәаанагара шиашам агәра ҳзырго арымӡаа афактқәа ыҟоуп. Ҿырԥштәыс
иааҳ­гозар, сара абарҭ ацәаҳәақәа зыҩуа сани саби нхацәан,
афеодализм ҳәа ҳазҿу иахаанын, аха сымаҵ жәуроуп
ҳәа аӡә­гьы иқәцаланы имамызт. Аџьамаӷәа анырхыргоз
аколнхарақәа анышьақәдыргылоз ауп. Ҳқыҭан (Очамчыра араион Гәыԥ ақыҭа) саб ихаан, иҿара ашықәсқәа рзы
Маршьан Дырмит ҳәа анырра змаз аҭауад дыҟан, аха
саб излеиҳәоз ала, ҽнак шьыбжьаанӡагьы уи имаҵ утәыс
имоуӡеит, ныҳәа мшык азгьы арбаӷькгьы уи изнагатәыс
иқәымшәаӡеит. Аԥс­уа нхацәа ракәым, аԥсуаа рымхқәа
рырашәаразы Гыртәылан­тәи иаауаз агырқәагьы тәцәаны
иҟарҵомызт.
Иҵагь наҟ инаскьаганы ажәытә аамҭақәа рзы афеодализм иасакьаҳәымҭаҵәҟьаны ианыҟаз, иаҳҳәап, аԥхьаӡа­
тәи аԥсуа феодалтә жәлареи аҳәынҭқарреи анышьақәгылаз
VIII ашәышықәса инаркны XV-XVIашәышықәсақәа рҟын­
ӡа аԥсуаа ҳҿгьы ари аформациа иҵагь иџьбаразар акә­
харын ҳәарада. Уи аҩныҵҟатәи ауаажәларраҿы аиҿыхара
ӷәӷәақәагьы ыҟан хымԥада. Аха инықәырԥшшәа акә­
заргьы XVIII ашәышықәса инаркны Аԥсны Асовет
мчра анышьақәгылоз аламҭаланӡа акыр иԥсыҽхахьан,

317

еволиуциатә мҩала, акыр адемократиатә ҟазшьақәа
аанахәоит уҳәартә атрансформациа ахьхьан. Анхацәагьы
маҷ-маҷ акәзаргьы рсоциалтә хдырра ашьҭыҵра иаҿын,
аҵарадырра ашәахәа лашагьы нарылаԥхахьан.
Ҵабыргуп, иара убасҟангьы, аԥсуаа ҳҿгьы аҭауадцәеи
аамысҭцәеи апривилегиақәа шԥарымамыз, махәҿала аусура раҭәаршьомызт, амхы иҭагыланы, амра рықәцеиуа,
аԥхӡы наԥхьаҳәо ицәаӷәомызт, аҭәақь, аҭәақь ҳәа ира­
шәомызт. Урҭқәа ҟазҵоз анхацәа ракәын. Аха досу аҭауади
аамысҭеи ирхьыԥшыз анхацәа рзинқәа акыр ирыхьчон,
ирхылаԥш­уан, даҽаӡәы, тәым уаҩык иҟынтә залымдара дук иақәшәар руамызт. Ҳәарас иаҭахузеи, аҭауадцәеи
аамысҭцәеи раасҭа анхацәа рзинқәа еиҳа иҭшәан, аха
еиҭасҳәахуеит, афеодалцәеи анхацәеи рыхәдацәақәа ҵиба­
кааны аиқәԥараҟынӡа шамахамзар инеибагомызт. Ус еиԥш
аидысларақәа рыҩганкгьы акыр рҽырцәырыхьчон. Уимоу, аҩганкгьы – афеодалцәагьы, анхацәагьы – рыбжьара
аӷыӷеибагара аасҭа аиуарақәа рыбжьан, убарҭ аиуарақәа рыла
еибаркын, еимадан. Уи азы акәын лассы-лассы афеодалцәа
рхәыҷқәа анхацәа изырааӡоз, ахәыԥҳарееи аӡӡеиреи
зрыбжьарҵоз. Аҭҵаарадырраҿы аталычество ҳәа изышьҭоу
ари аинститут аԥсуаа рҿы амч ду аманы, акыр ирылаҵәаны
иҟан XX ашәышықәса алагамҭанӡагьы.
Иҳҳәатәуп иара убас даҽакгьы – афеодалтә еизыҟа­
заашьақәа ақыҭазы еиҳа иҟазшьарбагоуп, акапитализм
еиҳараӡак аҿиара аиуа иахьалагаз, ахы ахьыҵнахыз ақа­
лақьқәа рҿоуп. XIX–XX ашәышықәсақәа рзы, ҳара аԥсуаа
ҳҿы акапитализм аелементқәак уԥылозаргьы, акырӡа има­
ҷын, анырра ӷәӷәа азыҟамҵаӡеит, европатәи акыр тәылақәа
рҟнеиԥш изымҿиаӡеит, изышьақәымгылаӡеит. Ҳара ҳҿы акапитализм шьаҿақәак ааихнагазаргьы, цқьа ишьақәгылаанӡа,
амҽхак аиуаанӡа Асовет мчра ахьӡан, уи аиааира агеит.
Акапитализм заанаҵ аҿиара ахьаиуз европатәи атәыла­
қәа рҿы ақалақь уаа рхыԥхьаӡара еиҳа-еиҳа интенсивла
иазҳауа иалагеит. Ақыҭа уаа ақалақьқәа рахь ицаны анхара
ҵыргеит. Абас ала, аҵыхәтәантәи ҩба, хԥа шәышықәса раахыс урбанизациа (ауааԥсыра еизыҵәаны ақалақьқәа рыланхара) ҳәа изышьҭоу абри апроцесс еиҳа-еиҳа амҽхак
ҭбаахеит. Иахьагьы адунеи шамахамзар атәылақәа зегьы

318

рҿы интенсивла имҩаԥысуеит ари апроцесс. Тәылақәак рҿы
уи убысҟак амҽхак дуп, ақалақьқәа ирыланхо ауааԥсыра
рхыԥхьаӡара акырӡа еиҳахеит ақыҭақәа ирыланхо раасҭа.
Иҟоуп жәаба, жәохә процент иреиҳамкәа ауааԥсыра ақыҭа
иахьазынхаз, егьырҭ ԥшьынҩажәи хәба, ԥшьынҩажәижәаба
инареиҳаны процент ақалақьқәа рахь ицаны ирыланхахьеит. Уимоу, атәыла иаланхо ауааԥсыра зегьы рахьынтә
ԥшьынҩажәи жәохә процент ақалақьқәа иахьрыланхо, хәыпроцентк рыда ақыҭа иахьазнымхақәазгьы убап. Урбанизациа акыр иамҽхакны иҟоуп Урыстәылагьы. Урыстәылан
ари апроцесс аҵыхәтәантәи 50–60 шықәса рыҩнуҵҟала
активла имҩаԥысуеит. Иахьа уа ауааԥсыра ақыҭа иазынхаз ҩажәижәаба процент иреиҳам, егьырҭ хынҩажәижәаба
процент ақалақьқәа ирыланхоит. Иахьагьы уи апроцесс
Урыстәылан ишаҿыц иаҿуп.
Ақалақьқәа рахь зуаажәлар реиҳараҩык цаз тәылақәак
рҿы ибзианы, ихәарҭаны иахьеиҿкаақәоу ыҟоуп. Тәыла­
қәак ирыланхо ауааԥсыра рахьынтә жәаба, жәохә процент иреиҳаны ақыҭа иазнымхазаргьы, ԥшьынҩажәи хәба,
ԥшьынҩажәижәаба процент ақалақьқәа рахь ицазаргьы,
реизыҟазаашьақәа гармониала ишьақәдыргылт, ԥхьаҟа
ацареи амышхәыбзазареи ирызҳәахартә, иҭаҳҭыӷьаны
иҿиалартә иҟарҵеит. Ақыҭеи ақалақьи рыбзазарақәа хаҭа­
бзиарала еизааигәартәит, ақыҭа бзазара ақалақь бзазара
аҟынӡа ихаргалама уҳәо ашьҭыхра рылдыршеит. Ақалақьқәа
рҿы ауааԥсыра ақыҭа уаа адгьыл излақәаарыхша техника
ҳаракыла еибырҭеит, ақыҭаҿ инхо фермерк (аӡәы) зықьҩыла
ақалақь уаа ирызхаша, ирҭаххша афатә (ача, ашәыр, ауҭ­
р­а­ҭых, акәац уҳәа) ааирыхыр ахьилшо, иагьахьааирыхқәо
ыҟоуп. Ҳара ҳҿы ус изыҟамлац. Ааигәа-сигәа ус аҟаҵара
ҳалҳаршартә амҩа ҳақәуп ҳәа сгәы иаанагом.
Ҳара аусуцәа рклассгьы иахьынӡахәҭоу ирҿианы иҳа­ма­
ӡам. Аусуцәа (урысшәала «рабочие» ҳәа изышьҭоу) рклассгьы, апролетарцәа рклассгьы еиҳараӡак аҿиара ахьроуз,
иахьышьақәгылаз ақалақь дуқәа ахьыҟаз атәылақәа рҿоуп.
Егьырҭ акыр тәылақәа рҟнеиԥш ҳара ҳҿы аусуцәа ркласс
заанаҵ ишьақәымгылаӡеит. Убри инақәыршәаны обиектив­
ла аиаша ҳҳәозар, акоммунистцәа апролетарцәа ҳәа изышь­
ҭаз асоциалтә класс аԥсуаа ҳҿы ишьақәгыланы, иҿианы

319

иҟамлаӡеит. Аусуцәа реиԥш, апролетарцәагьы ахьыҟалаз
ааглыхратә қалақьқәа ахьырацәаз атәылақәа рҿы акәын.
Аԥсны ааглыхратә қалақь Тҟәарчал аргылара иалагаанӡа (уи
иалагеит Асовет мчра ахаан XX ашәышықәса ҩажәижәабатәи
ашықәсқәа рзы) аԥсуа усуцәа рхыԥхьаӡара маҷӡан, хыц-ҩыцк
ракәын иҟаз.
Асовет мчра Аԥсны ианышьақәгыла ашьҭахьгьы акыр
аамҭа аԥсуа нхаҩы идгьыл дадҳәалан, уи ақәаарыхра
иеиӷьеишьоз акагьы ыҟамызт. Азнык азы асовет еиҳабыра
анхаҩы адгьыл иауеит ҳәа дандыргәыӷ, уи иқәаарыхуа итәуп
анырҳәа, анхацәагьы уи акәын зегь реиҳа ирҭахыз, зегь
реиҳа гәаҳәарас ирымаз, акәыз џьыршьеит. Аха анаҩсан адгьыл аҳәынҭқарра иатәны ианыҟарҵа, национализациа ҳәа
изышьҭоу аназыру, аҭагылазаашьа зынӡа даҽакхеит.
Аколнхарақәа реиҿкаараҳәа аҳәынҭқарра имҩаԥнагаз
апо­­литика ҳанхаҩы ицәтәымын, акыр залымдарала изны­
ҟәеит, ишьара дықәнаҟьеит, иҟар хнаҽит. Аколнхарақәа
реиҿкаара Асовет Еидгыла ҳәа ҳзышьҭаз атәыла дуӡӡа
иаҵанакуаз ажәларқәа зегьы рзы иҽеимызт, излаҵарбгагаз,
излахырҵәагаз рацәан, аха аԥсуа нхаҩы уи заҟа деиҵанаҟьаз,
заҟа дшьақәнаҟьаз, дахьынӡамырӷьацаз, иԥсы злаз, хныҟә­
гагас имаз идгьыл гәакьа ақәаарыхра игәамԥхо, игәы
изақәымкуа, даԥырҵны ихы ахьынахо дцартә дацәтәымны
заҟа даҟәнаҟьаз цқьа иҭҵааны иҳамам. Убас шакәугьы, акы
уеизгьы хьаҳәа-ԥаҳәада еилкаауп – асовет аамҭазы анхаҩы
идгьыл гәакьеи иареи еицәтәымны, идгьыл ақәаарыхра игәы
ахымло, игәы изақәымкуа, ицәымӷны дҟарҵеит. Анхаҩы
аколнхараҿы тәыс дҟалеит. Ауаҩы иусура даргәырӷьозароуп,
деилаҳауазароуп, игәы ақәыбзиазароуп. Еилкаау усуп – ус
дҟалоит иусура алҵшәа аныбзиоу, иара данаԥшәымоу. Аха
Асовет мчра ахаан анхаҩы аколнхараҿы аусура игәаԥхартә
иабаҟахыз!
Аԥсны дгьыл аҿы инкауршәыз зегь ҟалоит ҳәа има­
риоушәа ирҳәақәоу зегьы мцуп. Акагьы мариаӡам. Аџьабаа
адумбалакәа, аԥхӡы каумҭәакәа, иааиԥмырҟьаӡакәа напы
адумкылакәа акагьы ахала иҟалаӡом. Насгьы иалымшогьы,
иалшогьы ықәааҳхрыхуеит ҳәа ишаҿыз анышә бжьырххьеит, ацәа ахырххьеит, ажәытә еиԥш иԥсылаӡам. Ажәытә
анхаҩы дааҟәымҵӡакәа қыҭанхамҩатә культурак, иаҳҳәап
аԥш, џьарак мацара икаиԥсомызт, илаиҵомызт. Хԥа, ԥшьба

320

шықәса иахьлеиҵаз азирхон, нас аҭыԥ иԥсахуан, анышә
«аԥсаиршьон». Ахимиатә уацқәа (аселитра уҳәа) арҭо ианалага, иқәаадрыхуагьы гьамадахеит. Уажәшьҭа анышәгьы
«ашьцылан» аселитра аумҭакәа иҟалаӡом аҽаҩра, аха аселитра зҭаны иааурыхыз аԥш агьамагьы ҽеихом, ауаҩы
игәабзиарагьа иазеиӷьым.
Анхаҩы ашәыр-ҵлақәа реиҭаҳарагьы игәы ахдыршәа­
хьеит. Хыц-ҩыцк изгылазар дрылаӡоит, изирхоит. Аԥсны ахи
аҵыхәеи, ладеи ҩадеи иахьабалак еимыжәдеи ашәыр хыкқәа
еиҵааӡаны, ирацәаны измоу дыжәбозар! Уаҳа умԥсит. Уимоу
зынӡа аныӡаара иаҿқәоугьы ыҟоуп. Ҿырԥштәыс иааҳгозар,
иабаҟоу аӡынҵәа(аԥсуа ҵәа ҳәа) изышьҭаз, згьама ссирыз
аҵәа жәла? Заҟа шьапы ҟаларызеи уи иахьа Аԥсны? Аԥсны
аҟара иабакәыз акакан (ара ҵла) ахьыҟаз, иахьанаалоз?
Уажәы иабаҟоу араҵлақәа? Иара убас атамаҭра (атама баҳча)
бзианы измоу ҳәа заҟаҩ ҟаларыда ҳтәылаҿы?
Ишдыру еиԥш, асовет аамҭазы интенсивла, акатаҳәа атәым
уаа (еиҳараӡак ақырҭқәа, агырқәа, ашәанцәа) ааганы Аԥсны
иаландырхон. Адгьыл, атәыла изыԥсадгьылу дынықәынхо
ауп данеиҷаҳауа, данахӡыӡо, атәы дырны, даԥырхагамхакәа,
ибжьымхкәа данықәаарыхуа, сара снаҩсгьы сԥацәа, урҭ
рԥацәагьы ирыхәалароуп ҳәа хара данхәыцуа. Анҭ иааганы иқәындырхаз ус иаухәыцхуаз, Аԥсны дгьыли аԥсабареи
ус иауазныҟәахуаз. Урҭ зышьҭаз иахьа иалшо алҳаршап ҳәа
акәын. Уаҵәтәи усс ирымазма? Абнагьы хыршьаауан, афаунагьы агәхьаа рука иҟазма? Ажәакала, Аԥсны иргәакьоу
атәыла ишазныҟәаша, ишазыҟалаша акәымкәа, атәым уаҩ
атәым дгьыл, атәым тәыла дшазыҟалаша иазыҟан, досу ихы
иахәашаз заҟа изалцәцәаауаз акәын дзышьҭаз (урысшәала
«потребительское отношение»
Ҳәа изышьҭоу). Маҷ-саҷк зылшоны иҟаз аԥсуаагьы
урҭ атәым уаа ирацлабны ржәытә ԥсадгьыл дгьылк еиԥш
иазыҟалеит.
Анхаҩы идгьыл аҿы дшыҟоу даԥшәыма бжатаны, уимоу,
дтәымны ихы ибо дҟалар инапқәа иваҳауеит. Уаанӡа аҵла
ԥиҟозаргьы, абна хишьаауамызт, ашәарах ишьуазаргьы,
иҿоу, иқәыԥшу ишьуамызт, арыц зқәааирыхуаз адгьылгьы
аԥсаиршьон. Уажәы урҭқәа зегьы абаҟоу?
Аиаша ҳҳәозар, аколнхарақәа Аԥсны ишеиҿкааз, ишы­
шьақә­дыргылаз апроцесс, аҭоурых иазку аҭҵаарадырратә

321

усумҭақәа, асахьаркыратә ҩымҭақәагьы, шамахамзар, зегьы аобиективра рыцәмаҷуп, аҭоурых акыр иреицакноуп
ишаадырԥшуа. Авторцәа урҭ рҩит аԥсҭазаараҿы ишыҟаҵә­
ҟьаз акәымкәа, акыр инахыкәша-аахыкәшаны, усҟан аҳра зуаз
акоммунисттә идеологиа инақәыршәаны, уи ишаҵанакуаз
ала, усҟантәи астереотипқәа ирыхмыжькәа. Аиашаҵәҟьа
аҳәара рылшомызт, азин рымамызт, усҟантәи аполитикатә
кониунктура инақәыршәаны ирымҩыр ҟаломызт.
Аколнхарақәа реиҿкаара аԥсуа нхаҩы насыԥс иԥхьаӡаны,
инапқәа рӷаӷаны даԥылозшәа, деигәрӷьаны идикылазшәа
шьақәзырӷәӷәо аҭҵаамҭақәа зегьы ирҳәо шьаҭанкыла имцуп. Аҭоурыхтә ҵабырг зынӡа даҽакала акәын ишыҟаз. Ах
уи ихазу тема дуп, аполитикатә кониунктура иахьырԥшны
акәымкәа ҷыдала цқьа игәцаракны, ирҿыцны, обиективла
аҭҵаареи ахәшьареи хҭаху акоуп.
Даҽакы акәым, ҩажәижәабатәи ашықәсқәа рзы акулакцәа
рықәхрақәа аҳәынҭқарраа (абольшевикцәа) имҩаԥыргоз
аполитика заҟа ихырҵәагаз ажәак, ҩажәак рыла аҳәара
уадаҩуп, ҿык, бзык иазҳәом. Акулакцәа ҳәа изышьҭаз цқьа
еилымкааӡакәа, маҷк иадамзаргьы зыԥсы зланы иҟаз, зхы
иахәоны, ихандеиуаны иҟаз, ибаӷьаӡа (усҟантәи аамҭала)
инхоз ауаа рмазара (еиҳараӡак арахә: ажә, акамбашь,
аџьма, ауаса уҳәа) рхыкәкәааны аҳәынҭқарра иарҭон, дара
рхаҭақәа мчыла аколнхара иаларҵон. Ухаҵоуп уара, уи
аамҭазы имҩаԥыргоз ари аполитика џьбара узаҿагылозҭгьы.
Арҩаш еиԥш ихышхыҵәаны Москватәи, Қарҭынтәи иааиуаз ари аус маҷӡак иадамзаргьы игәаӷьны иаҿагылоз аӡәы
дҟалазаргьы, абӷьааҳәа дырбаандаҩтәны ҿааҳәыра имауа
ддырӡуан. Аԥсны аԥсабареи аԥсуа нхаҩы традициала имаз
ибзазареи рҷыдараақәа аӡәыр иазгәеиҭо, игәцареикуа,
рыгәхьаа икуа дыҟазма? Зегьы еиларҟәыҿны иамҽханакуан.
Москва иаԥырҵоз азакәан Урыстәыла зегьы, Аԥсны назлаз
егьырҭ асоветтә республикагьы еицырзеиԥшны ианыҟала,
иҵарбгагахеит. Аҵыхәтәан алҵшәақәагьы шыҟалаз уи ауп,
ажәларқәа еиҳа-еиҳа иӷархон, рџьабааи рҭагылазаашьеи
еицәахон, аҳәынҭқарра ӷәӷәахон, ибеиахон.
С.И. Ожегов еиқәиршәаз «Аурыс бызшәа ажәар» излаҳәо
ала, акулак зырҳәоз ахатә мал змаз, ибеиаз, аӷарцәеи,
ананамгацәеи аексплуатациа рзызуз аанхаҩы иакәын. Нас

322

ҳара аԥсуаа ус еиԥш иҟаз анхацәа рацәаҩны иҳамазма XX
ашәышықәса актәи ажәашықәсақәа рзы? Иҳамаӡамызт.
Аӡәык, ҩыџьак ыҟаӡазаргьы, урҭ ҳауаажәларраҿы ныра дук,
лшара дук рымамызт. Ус еиԥш иҟаз рацәаҩны иҳамазҭгьы,
ирҭынхаз аҩны еихагылақәа еихҳәа-еиҵҳәа, абаагәарақәа
уҳәа ҳамбарыз. Аха иабаҟоу? Ус егьыҟам. Ӷәы-еихасала
иҟаҵаз мыҿтәы кәаскьақәак, џьаргәал ҩынқәак ракәын
анхацәа моу, ҭауади аамысҭеигьы ирымаз, жәқәак, џьмақәак,
уасақәак, ҽқәак змақәаз ракәхарын. Убас иҟаз мал уаан, еихбаала инхон ҳәа иумыԥхьаӡозар, даҽа мазара дук еидкыланы иалатәаз ҳәа аӡәгьы дыҟамызт. Хьыӡҳәала уаҳа малс
ирымахарыз? Аԥсуа нхацәа ахәаахәҭреи алагаҩагеи усгьы
ирылахәымызт, рнапы алакымызт.
Асовет аамҭахь ҳаиасны ҳахәаԥшуазар, аколнхарақәа
анеиҿыркааз инаркны ҩынҩәажәижәабатәи ашықәсқәа
рҽеи­ҩыршаанӡа анхаҩы изинқәа даара иҭшәан. Асовет мчра
анхаҩы аханатә дзықәнаргәыӷыз амышхәыбзазара имоу­
ӡеит, инамҭаӡеит. Инаҭаз аасҭа имнахыз акырӡа еиҳахеит,
афеодализм ахаантәи атәы иаҵкысгьы изинқәа ахьҿахҵәахаз
ҟалеит. Ақалақь уаҩ диҿырԥшны уихәаԥшуазаргьы, уи
диаҟарамызт. Усҟантәи ашықәсқәа рзы ақалақьтә бзазарагьы даарак уеилаҳартә иҟамызт, уаҟагьы ауадаҩрақәа
рацәан, аха анхаҩы иҭагылазаашьа еиҳа иџьбаран. Ақалақь
уаҩ ма апаспорт иман, уи исоциалтә статус маҷк иадамзаргьы ишьҭнахуан. Анхаҩы иакәзар, апаспортгьы имамызт
ҩажәижәабатәи ашықәсқәа инадыркны ҩынҩәажәижәаба­
тәи ашықәсқәа рыбжанӡа, ақыҭа далҵны ақалақь ахь дцаны,
уа анхара, аусура азин имамызт. Ус еиԥш маҷ-маҷ зинқәак
иауа даныҟалаз Сталин иԥсҭазара даналҵ, Бериа данықәырга
ашьҭахь ауп. Еиҳараӡакгьы аԥсуа нхацәа назлаз асовет нхацәа
маҷ-маҷ аԥсгарақәа рауа иалагеит Никита Хрушьчов ихаан,
лымкаалагьы КПСС XX аизара ду анымҩаԥыс (1956 ) ашьҭахь.
Урҭ ашықәсқәа инаркны ақалақь уаа реиԥш, ақыҭа уаагьы
(аколнхацәа) апаспортқәа рауа иҟалеит, акырӡа имаҷзаргьы
(мызкахьы жәаҩа мааҭ) апенсиагьы рырҭо иалагеит. Убарҭ
ашықәсқәа инадыркны ақыҭа уаа ақалақьқәа рахь нхара ҳәа,
усураҳәа ацара хҭаркит.
Усҟангьы, иахьагьы аԥсуаа ақыҭа ныжьны ақалақь ахь
ацара, уа аланхара ҩбашәа иазыҟоуп: џьоукы ақәыӡбоит, ус

323

ҟазҵо ирџьыршьом, ҽыԥныҳәас, вбас ирырҭоит шәабацәа
рыдгьыл кажьны шәцеит ҳәа. Даҽа џьоукы ирымадырҽхәоит
ақалақь ахь ицаны анхара алахтра, абзиара иазҳәоуп ҳәа
иԥхьаӡаны. Иҟоуп уи престижуп, насгьы ақалақь аҿы абзазара акырӡа еиӷьуп, маншәалоуп, ақьафурҭақәагьы, рацәак
џьабаа мбакәа ахныҟәгарақәагьы уа иаҳа уаҩы иауеит ҳәа
изыԥхьаӡақәогьы.
Аԥсуа нхацәа рахьтә имаҷӡам зыхшара ақалақь ахь ица­ны
иахьынхо, уа аус ахьыруа ахьӡ амоуп, ихьӡуп ҳәа иԥхьаӡаны
иахыҽхәо. Сыҷкәын (сыԥҳа) Аҟәа дыҟоуп, уа аус иуеит (луеит)
иҳәар, изеиҳәо рҿаԥхьа исоциалтә статус џьара акала иаразнак иазҳазшәа, ишьҭыҵызшәа збақәо маҷӡам. Ҵабыргынгьы,
зԥа (зыԥҳа) ақалақь аҿы дыҟоу, уа џьара хьмыӡӷ дук имгазар (лымгазар), маҵура дук дахагыламзаргьы, еиҳа пату
иқәуп (лықәуп). Нхара-нҵырала дыҭбааны дыҟамзаргьы,
акыр дыҭшәазаргьы, амахәқәа рыбжьара зыҭра ҟазҵаз аҵыс
еиԥш, џьара кҿаҟәыҟәырҭак изыԥшаар, уа иҽаниршәоит,
аамҭалаҳәа акәзаргьы иҽанираалоит, мышкы зны еиӷьу перспективак иоуп ҳәа агәыӷра ирӡуам.
Аԥснытәи ақалақьқәа рахьынтә зегь реиҳа ипрестижуп
ҳәа ирыԥхьаӡоит Аҟәеи Гагреи рыланхара. Ҳәарас иаҭахузеи,
егьырҭ акыр тәылақәа рҿгьы ус еиԥш иҟоу атенденциа уаҩ
илаԥш иҵашәартә иҟоуп, ауаа аҳҭны қалақьқәеи акурорт
ҭыԥқәеи рыланхара еиӷьаршьоит: урыстәылаа Москва аланхара зегь реиҳа престижс ирыԥхьаӡоит, афранцызцәа Париж
еиӷьаршьоит, англызцәа Лондон еиӷьаршьоит, китаиаа Пекин еиӷьаршьоит…
Аҟәа аамышьҭахь аԥсуаа Гагра залыркаауа, изеиӷьаршьо
аҷыдарақәа рацәоуп. (Аԥсуаа ракәым тәымџьарантәи дааны знык иадамзаргьы Гагра иналаԥшыз зыԥсы аламхода?).
Аратәи агаҿа, аҳауа зҩыда, амра, ажәҩан, ашьхақәа… Лымкаалагьы Асовет мчра ахаан Гагра иреиӷьу акурорт ҭыԥуп ҳәа
иԥхьаӡаны аӡбахә акыр хара инаҩит, есышықәса Асовет Еидгыла акәакьқәа зегьы рҟынтә зықьҩыла аԥсшьаҩцәа акатаҳәа
иаҭаауан. Абарҭқәа рҟынтә ауаҩы ақыҭаҿ дынхоит рҳәар (уи
ақыҭа иага ибзиазаргьы) аасҭа Аҟәа дынхоит, Гагра дынхоит
зырҳәо исоциалтә статус еиҳа иҳаракуп аԥсуаа рыхдырраҿы.
Аха, хыхь ишысҳәаз еиԥш, ҩынҩажәижәабатәи ашықәсқәа
инадыркны алиберализациа маҷк ашьапы шакызгьы, аԥсуа

324

қыҭақәа рҟынтә ақалақьқәа рахь ииасны урҭ рыланхара
рцәуадаҩын Аԥсны инхо егьырҭ амилаҭқәа аӡәырҩы раасҭа.
Ақалақь ахь зҿыназхоз аԥсуаа акымкәа, ҩбамкәа иҷыдаз
аԥықәсыларақәа рауан. Уԥсадгьыл аҩнуҵҟа унеиҭаҵны
(аҳәаа нырцәҟа сцоит ҳәа иақәукыр акы иамусуп!). Ҭыԥк
аҟынтә даҽа ҭыԥк ахь уиасны анхара азин умамзар, уи закә
демократиоузеи, аха усҟан ус иҟан.
Аԥсуаа ақалақь аҿы иахьнеиуаз акымкәа, ҩбамкәа
аԥықәсыларақәа рауан. Ақалақь аҿы иахьнеиуаз анхарҭа ҭыԥ
аԥшаара аламала ирзымариамызт, ауадақәа риура рзыцәгьан,
аҩны сыргылоит ҳәа аӡәы иақәикыргьы, аргыларҭа аҭыԥ
ирҭомызт. Иахьнеилакгьы амаҵурақәа рҿы итәаз, азакәанқәа
знапы ианыз еиҳараӡак милаҭла иақырҭқәаз (иагырқәаз)
ракәын, Қырҭтәылантәи иаауаз ақырҭқәа ракәын ԥкыра
змамыз, агәашәқәа зегьы заадыртуаз, зегь реиҳа анхаразы иахьыманшәалаз, еиҳа еиӷьыз агаҿатәи аҭыԥ бзиақәа
рықәынхара, Аҟәеи Гагреи рыланхаразы апривилегиақәа
змаз. Урҭ рзы урҭ апривилегиақәа ақьаад ианымызт, аха
ареалтә ԥсҭазараҿы ус иҟан.
Ақалақь даланхарц иақәызкуаз аԥсуа аҽаӡәы диеиԥ­
шымкәа абиурократиатә бызкаҭаҳа жәпа дналаҳауан: асо­
циалисттә қыҭахь ҳҿы хазароуп, икаҳажьыр ҟалома ҳәа хы­
хьынтәи, ацентр аҟнытә илбаашьҭыз алозунг амамырџьагә
еиԥш инеиԥыраркуан. Ақалақь аҿы аҽҭаҩра («прописка»
ҳәа изышьҭоу) уадаҩын, аусурҭеи ихы назҵеикша анхарҭеи
изыԥшаауамызт. Џьашьатәшәа, дахьнеилак ашәқәа адыркуан, имҩа ҿахырҵәон: дҭаҩымзар, аусурҭа иауамызт, аус
имуазар, дҭарыҩуамызт. Аҩсҭаа иикыз диеиԥшын. Анс иҳәар
ауамызт, арс иҳәар ауамызт.
Иага ус акәзаргьы, ҩынҩажәижәабатәи ашықәсқәа ина­
дыркны аԥсуаа ԥыҭҩык абиурократиатә ԥықәсылара џьба­
рақәа ириааины ақыҭақәа рахьынтә ақалақьқәа рахь ицаны
ирыланхо, уа хкыдкыларҭақәак, усурҭақәак рыԥшаара рылдыршо иалагеит. Аус ахьыруаз даараӡак ҳаҭыр зқәыз, мал
дук ахьдырҳауаз, уалафахә дук ахьрауаз ҭыԥқәамзаргьы, уа
рҽаадырбуан. Урҭ еиҳараӡак хықәкыс ирымаз игәыԥҵәагаз,
аџьабаа ду зцыз, бзабаа дара рзы излымҵуаз аколнхаратә
бзазара џьбара ацәцаракәын.
Урҭ ашықәсқәа рзы ақыҭақәа рҟынтә ицаны аԥсуаа зегь
реиҳа изланхаз ааглыхратә қалақь Тҟәарчал акәын. Уа

325

иахьнеиуаз еиҳараӡак махәҿалакәын аусура шрықәшәоз.
Аӡәырҩы рыԥсҭазара ашәарҭа иҭаргыланы ашахта ихәы­
ҵаланы арацәа ыҵырхуан. Руалафахәы маҷзаргьы, рын­
хар­ҭақәа ҭшәазаргьы (еиҳараҩӡак еилаҟы абаракқәа
ирыҩнан, рсанитартә ҭагылазаашьаақәагьы анҽеимыз
ыҟан) рхы аларкӡон, избанзар, иага умҳәан, ирауаз ауала­
фахәи рынхарҭеи ста­бильтәқәан. Абри аҵыхәтаәнтәи
аҭагылазаашьа акыр ихнахуан, ақалақь иаднаԥхьалон.
Аԥсуаа ҳҿы урбанизациа апроцесс зынӡак аҽеиҭанакит
ақырҭуа окупантцәа Аԥсны ианалцахаз 1993 шықәса цәыбб­
ра мза 30 аҽны инаркны. Уаанӡа ақыҭақәа рахьынтә ақалақь­
қәа рахь иналк-ҩалкны, уарла-шәарла акәызҭгьы ишцоз,
абри аҽны инаркны еижәыланы, «уаха-сахаҳәа» идәықәлеит.
Аибашьра хлымӡаах анцоз зыҩнқәа рыблыз, ихнарҵәаз,
еиуеиԥшым азалымдарақәа, агәаҟрақәа ирықәшәаз (ари аибашьра анс акәу, арс акәу изхьымсыз, цәгьарак заанамгаз
аԥсыуа ҭаацәара усгьы иҟамызт) аԥсуаа аӡәырҩы ақалақьқәа
рахь ицаны ирыланхеит урҭ рыҿгьы еилаҟәаҟәоу, еилаблу аҩнқәа арымӡаа шыҟоугьы. Уи апроцесс мҩаԥысуан
изакәызаалак еиҿкаарак амаӡамкәа, ӷәрак аҿакӡамкәа, стихиала, хаосла, «ҭәа збаз, ҭәа иҳәҳәеит» апринцип ала. Убри
иахҟьаны аԥсуа қыҭақәа жәпакы зынӡа иҭамцәызаргьы,
уааԥсырала акыр иӷархеит. Ҿырԥштәыс иааҳгозар, Тамшьи
Кындыӷи ақыҭақәа ирыланхоз анхацәа шамахамзар зегьы
рыҩнқәа рыблит аибашьраан аокупантцәа. Ирымшьыкәа
еиқәхаз уаатәи ҳауаажәлар аибашьра ашьҭахь иабацарыз,
зыԥсы еиқәхаз адәы иаақәхеит, иаалырҟьаны аҩн ҿыцқәа
рыргылара рылшозма? Ус еиԥш алшарақәа абаҟаз? Гәыбӷанс
ируҭозеи аӡәырҩы ақалақьқәа рахь еиханы, имблыз аҩнқәа
ирыҩналазар? Аха уи ҳқыҭақәа рзы ибзиоу усны иҟамлеит.
Еиҳараӡак иахьа ҳқыҭақәа ирзынхаз абыргцәа роуп,
аҿар рӷьырак ақалақьқәа рахь ицан ирыланхеит. Ус
иахьыҟалаз ҳажәлар раԥхьатәи рԥеиԥш азы ибзиоу, ицәгьоу
ҭҵаарадыррала цқьа игәцаракны еилкааны, ҳәынҭқаратә
масштабла иахьынӡақәнагоу ахылаԥшреи амҩақәҵареи
амам. Иџьоушьаша, ҳажәлар рыԥсҭазаараҿы иаалырҟьаны,
аамҭа кьаҿк иалагӡаны ихҭыс дуны иҟалаз абри апроцесс ԥсабаратәушәа, митәык акәӡамшәа иҳадаҳкылан,
гәамҵра дук ҳнымԥшӡакәа, ҭынч ҿымҭрала ҳазыҟоуп. Ҳгәы

326

еизыҟароуп, ҳаиқәышьшьы ҳаҟоуп. Алҵшәақәа зеиԥшхара­
ны иҟоу гәааҳакӡаӡом.
Ари башаӡам, уаҵәтәи ҳлахьынҵа ҳәаақәызҵо хҭысуп.
Ақыҭа акыр иҭанарцәит. Аригьы, иага исырԥшӡоит ҳәа уалагаргьы, хҵәароуп. Хҵәара бзиа ҟамлаӡац.
Есымшатәи ацәажәарақәа раан, ҩыџьа, хҩык ракәзаргьы
аԥсуаа ахьааидгыло, ақыҭа уаа асҟаҩык ирацәаҩны ақа­
лақьқәа рахь нхара иахьцаз иақәыӡбо дубап, ақыҭақәа уааԥ­
сырала иахьӷархаз гәалас, хьаас измоу дубап. Насгьы, ихадароу, ақалақь бзазара иашьашәалақәоугьы, зхы еиҿкааны
ианызраалаша, уа аперспектива зауша инарываргыланы, уи
иашьашәалақәамгьы уахь еихақәазгьы рацәаҩхеит. Аибашьра зыҩнқәа аламблызгьы аӡәырҩы ақалақь бзазара рҭаххеит.
Ақалақь ахь ицеит уа иахьнеиз иҟарҵои, нхашьа-нҵышьас
ирымоуи ауп иуҳәаша. Анхарҭа ҭыԥқәа – аҩнқәа, ауадақәа ааныркылт, аха урҭ абарызхо, урҭ мацара ԥсҭазароума? Ақалақь
аҿы ауаҩы занааҭк имамзар, џьара акы дазҟазамзар, ҟазара
дук зҭахым аусурҭа еизадақәа, акрырҳарҭақәа абеиԥшаауеи?
Иацы инхаҩыз иахьа иаалырҟьаны ақалақь аҿы иҟаиҵои,
ихы здикылари? Ҳара ҳақалақьқәа рҿы Асовет мчра ахаангьы
аквалификациа зҭахымыз аусурҭақәа маҷын, акык, ҩбак иҟаз
азауадқәеи, афабрикақәеи, егьырҭ ааглыхратә наплакқәеи
аибашьра иахҟьаны еилаԥыххааны икажьуп, ма аус рымуа
еиқәыхьшәашәа игылоуп. Еиуеиԥшым азанааҭқәа рыла аквалификациа змоу аусуцәа зынӡа имаҷноуп ишҳамоу.
Ауадаҩрақәа, аиҿыхара ҿыцқәа цәырҵит, ганкахьала уахәаԥшуазар, ҳақалақьқәа ҳажәлар рыланымхозар,
атәым уаа иаҳцәыргазар ҳашԥаҟало? Ҳақалақьқәа тәым
уаақәак ирымхны, иалцаны, даҽа тәым уаақәак ираҳҭарц,
ирыланҳархарц азоума ҳажәлар иреиӷьыз рҵеицәа ршьа
акаҭәарала изеиқәдырхаз? Ҳәарас иаҭахузеи, ҳақалақьқәа
иахьа аԥсуаа маҷымкәа иахьрыланхо ԥсабаратәуп, иахәҭам
узҳәом. Аха уаҩ дамыргәамҵырц залшом ҳқыҭақәа уааԥ­
сырала иахьӷархаз. Абри зегьы зыхҟьо, ихадоу ҳрыцҳара,
хыԥхьаӡарала ҳахьмаҷу ауп. Аԥсны ҳмилаҭ иаиуоу ауааԥсыра
рыла аҭырҭәаара ҳҽанаҳамшәар, ақыҭаҿ аума, ақалақь аҿы
аума, анхарҭа ҭыԥ хазынақәа (Аԥсны анхарҭа ахьыбзиам
ҳәа ҭыԥ ыҟоума!) ҭацәны, иҭыка инхом, егьырҭ амилаҭқәа
иреиуоу ауаа иаҳцәыргоит мышкы ахы, мышкы аҵыхәа.

327

Иргахьоугьы маҷӡам. Ҳара ҳакәым, аурысқәа ацәшәоит
рыԥсадгьыл акәакьқәа зегьы рҿы, иахьабалак ирыжәпаны
ақәынхара, ақәаарыхра рылымшар, атәым уаа ирцәыргар
ҳәа. Иааиԥмырҟьаӡакәа аинформациа амассатә хархәагақәа
рҿы аҳәара иаҿуп Урыстәыла азиатәи ахәҭа, лымкаалагьы Урал ашьхақәа рынхыҵ, Сибра аурысқәа ирыжәпаны
ирзыҟамҵар, китаиаа пылпылуа ихышхыҵәаны иааны ари
атәыла еихҳәа-еиҵҳәа ду рымпыҵархаларц шалшо. Иахьа
акәымзаргьы, уаҵәы. Абри шшәарҭоу рбоит аурысқәа, убри
аҟнытә Сибра аланхареи ақәаарыхреи акыр игәцаракны
ирымоуп, акыр аусмҩаԥгатәқәа еиҿыркаауеит. Ҳара Аԥсны
хәыҷы ҳазҭырҭәаауам.
Аамҭа кьаҿк иалагӡаны аԥсуаа рацәаҩны ақыҭақәа ныжьны ақалақьқәа рахь иахьцаз ԥсабаратәуп уҳәартә ишыҟоугьы,
ҳмилаҭ ахаҿра аиқәырхаразы уи акыр ишәарҭоуп ҳара
ҳхыԥхьаӡара зламаҷу ала. Еиҳараӡак ишәарҭоуп аҿар. Урҭ
рыԥсҭазара иҵоураны ашьақәыргылара ақалақь аҿы еиҳа
ауадаҩрақәа ацуп. Ара амҩахҟьарҭақәа еиҳа ирацәоуп.
Здунеиқәыԥшылара мшәыц ауаҩ қәыԥш ҵараиурҭак
дҭамзар, ишьашәалоу, дызшьашәалоу усурҭак изымԥшаар,
ихы зланыҟәигарызеи? Ақыҭаҿы усда дынхаӡомызт, уа ианагь аутәы ыҟоуп. Аԥсҭаазаратә ԥықәсылара уадаҩқәа риааира рылшартә ԥсабарала аҟазшьа ӷәӷәа зегьы ирзаарԥшуама?
Иҟарҵарызеи нас, аӷьычра, арҳәра, егьырҭ еиуеиԥшым
ацәгьаурақәа ирыламгозар? Ауаҩ қәыԥш дахьынаԥшааԥш­
уа, ауаажәлаара дахьналаԥшуа џьоукы амалгьы рыманы,
рацәакгьы џьабаа мбакәа, иԥшӡаны, аԥсҭаазара рзыласны инхошәа ибоит. Ҳәарас иаҭахузеи, иаргьы иоуеит убыс
сынхондаз ҳәа агәаҳәара. Ирласны дбеиахар иҭаххоит.
Амал арҳаразы иҟоу арымӡаа амҩақәа еилиԥшаарц далагом. Ицәгьа-ибзиа зегьы изеиԥшуп - ӷьычралоума,
қәыларалоума, рҳәралоума, ҵарҭышагаралоума. Аус ирласны дызбеиахо­зар ауп дзышьҭоу. Иҵоуроу амҩа дықәызҵаша,
дымҩахымҟьартә анапы имоур, абарҭ роуп абеиахаразы
мҩас иҟоу ҳәа алкаа ҟаиҵар алшоит.
Иҳәатәуп даҽакгьы. Ҵабыргуп, ԥыхьагьы, уажәгьы
ақыҭа иалҵны усураҳәа, нхараҳәа ақалақьқәа рахь ицо аԥс­
уаа, шамахамзар ақыҭа изладҳәалоу, изламадоу рдацқәа
зегьыҵәҟьа ҿахырҵәаӡом. Урҭ рӷьырак ақыҭан ирымоу

328

рыҩнқәа, ргәарақәа рҭиӡом, атәым уаа ираадырхәаӡом,
абыргцәа (аби, ани, абдуи, андуи, аешьеи злоу уҳәа) ирзынрыжьуеит. Урҭ лассы-лассы ирҭаауеит, анхараҿы (аҽаҩра
аарыхраҿы, ацәаӷәара, арашәара, амх ҭагалара уҳәа) ирыцхраауеит, ақыҭантәи руацәеи, рҭынхацәеи (ааигәатәқәа,
ахаратәқәа), дареи реимадарақәа зынӡаҵәҟьа иԥыркуам,
аиҭанеиааирақәа, аицхыраарақәа рыбжьоуп, рыцәгьа, рыбзиа еилоуп, рыԥсрақәа, рчарақәа ирылахәуп. Насыԥшәа ҳара
ҳақалақьқәеи ҳқыҭақәеи еицәыхарам, иахьатәи атранспорттә
хархәагақәа (еиҳараӡак амашьынақәа) зеиԥшроу ала, ҩба,
хԥа сааҭ рыла уахьыбжьымсуа ыҟаӡам. Урыстәыла еиԥш
иауеицәыхараху.
Ақалақь иаланхо аԥсуа иԥсҭазара далҵыр, ақыҭахь дганы иабацәа, иҭынхацәа анышә иахьамадоу анышәынҭра­
ҿы дрываржуеит. Ҵабыргуп, иахьа шьҭа ақалақьқәа рҿы
иржқәоугьы ыҟоуп, аха аԥсы ақыҭахь дганы ижра аԥсуаа ҳҿы
итрадициахеит, уи еиҳа иҟазшьарбагоуп, макьана ус ала иааиуеит.
Абас ала, ақалақь аҿы анхара ҳаҭыр зқәу, престижс
изыԥхьаӡо шырацәоугьы, еиҭасҳәахуеит, имаҷӡам уи
иақәыӡбақәогьы, аҵыхәтәантәиқәа, хымԥада излаиашоу
рацәоуп. Ақалақь ахь ицаны уа иаангылаз дара маҵура дук
иахагылоу, ажәлар рус дук мҩаԥызго, ҵара дук змоу, ма
ҟазара уск знапы алаку, баҩхатәра ҷыдак злоу иакәымзар,
иабацәа рхәышҭаара ирцәеит, ирӡит ҳәа ирыԥхьаӡоит.
Ара зыӡбахә ҳҳәаз аԥснытәи ақалақьқәа рахь ицо роуп. Ус
акәымкәа Аԥсны иалҵны егьырҭ атәылақәеи ақалақьқәеи
рахь ицақәазгьы ыҟоуп. Урҭ еиҳагьы ирықәыӡбоит. Аԥс­
ны иалҵны ицаз дахьнеиз ихазы мышхәыбзазара дук
имаӡамзаргьы, мала деихбаала дынхозаргьы, урҭқәа рганахьала иӡбахә бзианы иааҩуазаргьы, ижәлар рзы, имилаҭ
азы, итәыла гәакьазы иӡыз, иҟам аӡә иакәны дыԥхьаӡоуп.
Ҵоуп, урҭгьы зегь еидкыланы шәага-загак, аршьынк ала
хәшьара узрыҭом. Аӡә дубап Аԥсны анҭыҵ дгьыл харак аҿы
дыҟазаргьы, аҭҵаарадырраҿоума, аԥсҭаазара даҽа ганк аҿы
аума, уантәи ацхыраара зылшо, иҟазҵо. Здыруада ус иҟоу
Аԥсны аҽҟьарҭа имауазар, Аԥсны дынхозар, аус иуазар аасҭа
уахь тәым џьара дахьыҟоу иауа аҭагылазаашьа маншәалақәа
еиҳа алшарақәа ирҭозар. Убас иҟақәоу иреиуоуп иахьа Моск­

329

ва инхо, уа аус зуа аԥсуа ҵарауаа, аҭҵаарадыррақәа рдоқтор­
цәа Тарас Шамбеи, Виачеслав Бигәааи, Џьулетта Адлеи-ԥҳаи.
Урҭ иахьа маха-шьахала Аԥсны ишацәыхароугьы, аԥсуаа
иҳахәо акыр усқәа ҟарҵахьеит, ари нахысгьы ирылдыршаша
рацәоуп ҳәа ҳгәыӷуеит. Аха урҭ иреиԥшқәоу маҷҩуп.
Аҵыхәтәантәи аамҭақәа рзы иҵоурам, инегативтәу
цәырҵрак аҳасаб ала улаԥш иҵашәартә иҟоуп аҵара ԥыҭк
змоу, Аҳәынҭқарратә ауаажәларратәи усурақәа зҽырзызкқәо
ԥыҭҩык аԥсуаа рхымҩаԥгашьақәа. Урҭ гедонистцәоуп ҳәа
иуԥхьаӡартә иҟақәоу роуп. Еиуеиԥшым акрырҳарҭа ҭыԥқәа,
амаҵурақәа рыманаҵы Аԥсны иҟоуп, аха агхақәа анроулак, ма рнапы злаку аус иҽеины ианырзынамыгӡалак, ма
аҵарҭышагара анрықәԥҽлак (ҳаазқәылаз аҵарҭыша згақәо,
шамахамзар, абахҭа иҭаркӡом!!!), рмаҵурақәа ишаарымырхыз еиԥш, еиҵоу аҭыԥқәа ара ираҭәамшьакәа, Аԥсны
иалҵны, хәаа-заа инылабга ицоит. Дара амаҵура ҳаракы
азыҳәа мацара ишаны иҟоу џьушьап. Даҽакала иаҳҳәозар,
ус еиԥш иҟоу ҳџьынџьуаа дара ишырҭаху ала Аԥсны
иныҟәнагозар, ара иҟоуп, ус акәымкәа иара иаҭаху азы мацара иаангылом, иалҵны рыхныҟәгара ахьеиӷьхаша џьара ицоит. Ҳәарас иаҭахузеи, ус аҟаҵара шьауӷатә усым, ауаҩы иара
иахьиҭаху дцоит, дынхоит, уи азы дахьсырхәуеит ҳәа узалагом. Аха ара аус злоу аморальтә ган ауп, моральла ақәыӡбара
игхом ҳуаажәларра аҟнытә.
Даҽа усуп аԥсҭаазараҿы занааҭк алԥшааны измоу, убри
азанааҭ ала аҵареи аквалификациа бзиеи змоу уи ахархәарҭа
Аԥсны имоукәа, далҵны дымцар ада ԥсыхәа имоур. Аԥсны
саангылоит ҳәа иреиӷьу иԥсҭазаратә аамҭа (иқәыԥшра)
зқәырӡны ииҵаз изанааҭ изкамыжьуазар, уи ала аус ахьиуша
дцозар, гәыбӷанс иуҭагәышьозеи?
Асовет мчра анеилаҳаз аахыс заҟаҩы аԥсуаа Аԥсны
иалҵны егьырҭ еиуеиԥшым атәылақәа рахь (еиҳараӡак
Урстәылаҟа) ицазеи? Ирацәамзаргьы, иара Қырҭтәыла
иалахақәазгьы ыҟами (еиҳараӡак ақырҭуа хацәа змаз, ақырҭуа
ҭаацәарақәа ирыланагалахьаз аԥсуа ҳәсақәа рхәыҷқәеи дареи уҳәа). Швеицариеи Зеландиа ҿыци инанагақәаз рыбзазара еиқәышәшәа иҟазар акәхап, аха Аԥсназы имыӡи
урҭгьы егьырҭгьы! Зныкыр ихынҳәырц иҟоума? Урҭ рҵеира
шьҭа иаԥсацәахараны иҟоума, ара Аԥсны иҟоугьы аԥсуара

330

ҳцәыӡыр ҳәа ҳшәоите. Ус ицақәаз зусҭцәада, мчымхарақәак,
лымшадақәак, хымхәақәак ракәу, агәамчи, ахшыҩи, аҵареи
згым, арҿиарагьы зылшо, аха иахьа Аԥсны иҟоу абзазаратә
ҭагылазаашьа уадаҩрақәа ирнымшәаз, ианымаалаз ракәу?
Здыруада Л. Гумилиов апасионарцәа ҳәа зиҳәаз, амилаҭ
аиқәырхаразы амчи абаҩхатәреи змақәоу ракәзар? Иахьа урҭ
рыжәлар гәакьа рзы акәымкәа, атәым тәылақәа иԥсаҟьаны
иахьрылаԥсоу, атәым жәларқәа рзы ихандеиуеит ауп иаанаго. Ҳәынҭқаратә масштабла урҭ Аԥсны иазыхынҳәыртә
усқәак мҩаԥгатәӡами?
Асҟатәи аԥсуааа ԥсаҟьаны хара-бӷьара адунеи еиуеиԥ­
шым атәылақәа иахьрылаԥсоу акәым, анхаҩ бзиа џьма цыркьык уаха абна ицәылахаргьы игәырҩаигоит, ҭынч ииарҭа
дылаианы дзыцәом! Ҳаԥсаҟьаны ҳаҟазароуп ҳаӷацәагьы
ирҭаху. Иахьа Аԥсны анҭыҵ инхо аԥсуаа лассы ихнымҳәыр,
уа иахьыҟоу иадхалар, аамҭа аныбжьыслак ишԥаҟало? Уи
азыԥхьагәаҭара уадҩума? Ишаԥсацәоу изынхома, рхылҵрԥылҵ уҳәа икосмополитцәахоит аҟароуп, уаҳа акгьы.
Атәымџьыра инхо ракәым, аԥснытәи ақалақьқәа ирыланхогьы космополитцәахар ҟалоит ҳәа ашәарҭа ыҟоуп! Уигьы
ҳамбаӡошәа зыҟаҳҵари ҳлахьынҵа зыркьаҿуа акоуп!
Аамҭақәа ааимлысыр, Аԥсынгьы еиқәханы ԥсҭазара бзиак ҟалар (ус иара ахала иҟалома, аха…) ԥыҭҩык уеизгьы
иҿабыӷ-ҿабыӷӡа ара ҳаҟами ҳәа икылеибаҳәа, еиԥхаҟәҟәа иаакылсышт. Аибашьра ашьҭахь аҩнқәа аанкыланы, рышәқәа
ыҵаарбаҟа иаркны иҟақәазгьы ыҟами! Иахьцаз аҵкыс абзазара Аԥсны еиӷьхар иаашт!
Ҳәарас иаҭахузеи, Аԥсны иалҵны ицақәаз зегьыҵәҟьа
еидкыланы, инеихшьаланы, иџьбараны рықәыӡбара иаԥ­
самзар ҟалап, досу ианиашьа ихаҵашьоуп, аха обиективла
иуҳәозар, урҭ уа иахьнеиз иаламӡҩахакәа рмилаҭтә хаҿра
аиқәырхара рцәуадаҩхоит.
Анс акәу, арс акәу аабыкьа Аԥсны иалҵны аԥсуаа аӡәыр­
ҩы егьырҭ атәылақәа рахь иахьцаз (урҭ заҟаҩы ыҟоу статистикала инҭкааны иҳаздыррам), иахьа Аԥсны иахьыҟам,
хымԥада, иара усгьы иуашәшәыроу ҳдемографиа негативла
ианыԥшуеит.
Ақыҭа аҟынтәи ақалақь ахь ицазгьы, Аԥсны иалҵны
ицазгьы рыбзазараҿы бзиарақәак ахьроуроуп еиҳараӡак
игәарҭо, ацәгьарақәа изықәшәақәо ангәаармыгӡо ыҟоуп.

331

Абиԥара еиҳабы иаҵанакуа аԥсуа нхацәа ақалақь ашьцылара ҷыдала ирцәуадаҩуп, лымкаалагьы аурыс бызшәа цқьа
изымдыруа. Насгьы ақалақь аҿтәи ауада ҭшәақәа рыԥсы
рзыҩнакуам, ирыцәтәымуп, иашьцылам. Абарҭ ацәаҳәақәа
зыҩуа схаҭагьы заҟаҩы аԥсуа быргцәа срықәшәахьоузеи
ақалақь уадақәа рыҩнатәара, рыҩнахара абахҭ еиԥш изыԥ­
хьаӡақәо. Уи моу зԥацәа, зыԥҳацәа ақалақь иаланхо, ма
иргәакьоу даҽаӡәы дырбарц исасцәаны ақыҭахьтә ианнеилак,
мышкы, ҩымш иреиҳаны рхы рзыҩнакуам ақалақьтә уадаҿы,
иага аныҟәгара бзиа рымазаргьы, лассы ргәы ҩнаҿыӷьуеит.
Традициала аԥсуа аԥсабара дазааигәоуп, ацәа имнахуада егьи аамҭа зегьы аԥсабараҿ ихигоит, мартаӷ-чартаӷа
дыҭбааны анхара дашьцылоуп, иаарту аԥсабареи иареи еилышьуп, еимадоуп. Ҳаскьын иаҵәала ихҟьоу, ухәы ықәҵаны
иуфартә ицқьоу, иԥшӡоу иашҭа ҭбааҭыцә анҭаԥшра игәы
азнарҳауеит, имхы, ибаҳча, иҩны, игәара рҿы дбаӷьаӡа
ихы дақәгәырӷьо, ихы имабзианы даԥшәыманы дҟарҵоит.
Агәабзиаразы, ақәра рацәа анҵразы анхаҩра еиӷьу даҽа
занааҭк ыҟам ҳәа иҩуан иналукааша америкатәи ашәҟәыҩҩы
Сомерсет Моем.
Анхаҩы чмазара бааԥсык ихьны аиарҭа данымхалозар,
ареалтә бзазараҿы ԥсраҽнынӡа апенсиахь дцаӡом, сыԥсцәа­
ҳа данбаауеи ҳәа иҿи инапи еиқәыԥсаны, дагәрыҟәҟәо, ихы
имагәыхьха дтәаӡом. Ианагь уск даҿуп, иусқәа нҵәаӡом, имч
зықәхо аутәы имоуп, иҭаацәа ирыхәаша, ихы иахәаша, дызлоу иуаажәлар ирыххәаша уск инапы алакуп, ихәыҷы, иду.
Дхьыԥшны ихы ибом. Ажәак ала, анхаҩы ианагь аԥсҭаазара
активла дазыҟоуп, ихы мыцхәны ибом. Иааирыхуа
деигәырӷьоит, еиҭеиҳаз, еихеиҳаз ашәыр-ҵлақәа анышәҭуа,
ианҿио, ирахә ииааӡо, ианҿио деигәырӷьоит. Иара изы урҭ
ианагь иҿыцбарахуп, игәы ҭыргоит, игәалаҟара бзиартәуеит,
игәыӷрақәа рыцуп, аоптимисттә гәалаҟара ирҭоит. Аԥсуа
нхаҩы амҿтәы ҩны аҩнанхара агәабзиаразы ибзиоуп, еиӷьуп,
ахаҳәи ацементи ирылху аҭӡамцқәа, аҭуанқәа, адашьмақәа
змоу аҩнқәа раасҭа ҳәа иԥхьаӡоит.
Иҟоуп атәылақәа ақыҭа уааи ақалақь уааи аиҿыхарақәа,
аимакеиҿакрақәа ахьрымоу, ақалақь уаа ақыҭа уаа тәам­
башақә иахьрызныҟәо, еиҵахоуп ҳәа иԥхьаӡаны ира­
ҭәамшьакәа иларҟәны иахьрыхцәажәо. Иҟоуп ашьха уааи
ага уааи (агаҿа иаванхо) аӡәи аӡәи тәамбашақә иахьеизыҟоу.

332

Аҿырԥштәқәа арымӡаа уаҩы иааигар ҟалоит, аха аки ҩбеи
ааҳгар, иазҳархап.
Ҳаамҭазтәи апериодикатә кьыԥхь аҿы уаҩы иԥылоит
амегаполисқәа Москвеи Санкт-Петербурги ирыланхо ауаа
ақыҭа уаа тәамбашақә иахьрызныҟәало, иахьрыхцәажәало
иахҟьаны абзазаратә ҩаӡараҿы аӡәи аӡәи рыбжьара аидыс­
ларақәагьы ҟалалозаап. Ақыҭа уаагьы ақалақь уаа рыбзазара еиҳа иахьеиқәшәоу (аҩн ԥхақәа иахьрыҩнатәоу уҳәа),
еиҳа иахьымариоу, махәҿала аусурагьы рҽацәырхьчо, еиҳа
ақьафура ахьрымоу ирықәыӡбалоит. Иааҳгап акы иадамзаргьы абри аганахьала иҟазшьарбагоу ҿырԥштәык. Иахьатәи
урыстәылатәи алибералцәа ақыҭа гәыгәҭажьны иахьрымоу дахашшаауа, ақыҭа аҿар рџьабаа шырацәоу, рыбзазара аиҿкааразы аиҳабыра иҟарҵо маҷшьаны, авторцәа
руаӡәк абас иҩуеит:
Ара ҳазлацәажәо азҵаара аганахьала аинтересс агым кавказтәи ажәларқәа
рҿы ашьхарԥқәа ирықәынхози акаршәрақәа рҿы инхози
тәамбашақә иахьеи­зыҟақәазгьы. XIX ашәышықәсазтәи аурыс аруаҩ, офицер Иоганн Бларамберг излаиҩуаз ала, еиҳа
ипримитивуп ҳәа иԥхьаӡаз акаршәрақәа рҿы инхоз адыгқәа
(ачерқьесқәа) тәамбашақә ирзыҟан ашьхарԥқәа, аҟәаԥаҿаԥарақәа рахь инхоз рџьынџьуаа.

Ақалақь иаланхауеи ақыҭа иаланхуеи рыбжьара аиҿы­
харақәа ыҟазаарын уажәы ааигәагьы ҩнуҵҟалатәи асоциум
аҿы акыр аидгылареи аилаҵәареи змоу ачеченцәа рҿгьы.
Абар уи аӡбахә далацәажәауа абызшәадырҩы М. Р. Овхадов ииҩуа:
Насыԥшәа асеиԥш иҟоу атенденциақәа ҳара ҳҿы
аҭыԥ рымам. Ақалақь аҿы инхо аԥсуаа (еиҳараӡакгьы
Аҟәеи Гагреи ирыланхақәо маҷк иазԥагьақәоу, уи иаҵа­
ҽырбақәо маҷҩымзаргьы, адәахьы ула ихгылартә рацәак
ирындырԥшуам, ҳқыҭауаа тәамбашақә ирзыҟам. Цқьа иҳаз­
гәаҭом, игәцараҳкуам акәымзар, аԥсуаа ҳҿы ақыҭауааи,
ақалақьуааи, ашьхауааи архауааи (агауааи) ҳәа реихшарақәа
ыҟам. Урҭ зегьы реизыҟазаашьақәа ссиршәа ибзианы изеиҿ­
каақәоу, излеибаркқәоу ыҟоуп, арымӡаа ибеиоу, иҵоуроу
аҷыдарақәа рымоуп.
Аԥсуаа ҳҿы ақалақь иаланхауеи ақыҭа иаланхауеи хыхьхыхьла, наԥшыхақә уахьынарылаԥшуагьы иубартә иҟоуп
еиҿыхара дук шҳабжьам. Аӡәи-аӡәи ҳҵәылибахуа, ҳӷыӷеибаго
ҳаҟам. Уимоу, ақалақь аҿы анхара еиҳа излапрестижу ала,
уа иаланхо дызлаҟоу ихаҭабзиарақәа акыр инарыцҵаны
данаҳаԥхьаӡо ҳанихцәажәогьы убап. Ақалақь аҿы дынхозар,
еиҳа ахшыҩ имоуп, еиҳа акры ибахьеит, днаԥшы-ааԥшхьеит,
еиҳа дуаҩ нагоуп, адунеи анахь, арахь иҟоу, иану еиҳа идыруеит ҳәа агәаанагара анҳамоугьы убап.
Ақыҭаҿ инхо ақалақьуаҩ даниҭаалак, сас дахьк еиԥш
ҳаҭыр иқәҵаны дидикылоит. Иара убас ақалақь аҿы инхо
ақыҭауаҩ диҭаааргьы, илшо ала, ҳаҭырқәҵарала дидикылоит. Ачарақәаа, аԥсрақәа, еиуеиԥшым аизарақәа рҿы уҳәа
ақалақьуааи ақыҭауааи анеиԥыло, ианеиқәшәо, ианеицәа­
жәо уамашәа иубартә ҳаҭырқәҵарала, аамысҭашәала ишеи­
зыҟоу аныԥшуеит рыԥсшәаҳәашьа.
Абраҟа ибжьагаланы иҳәатәуп ҳәа сгәы иаанагоит ианагь ҳазхыҽхәо, традициала иҳамоу асасдкылара аҵас акыр
адеформациа шахьхьоу, ақыҭеи ақалақьи рҿы аивыгарақәа
шамоу. Ганкахьала уахәаԥшуазар, ҳашьцылан ҳахыҽхәо
ҳааиуеит акәымзар, асасдкылара мыцхәы аҵас акультура
ҳаракы иазҳәаӡам. Ҳара ҳасасдкылара еизада иахьҳахәақәаз
ыҟоуп, аха иахьаҳԥырхагахақәазгьы маҷӡам. Ҳаӷацәа уи дара
рхы иадырхәеит. Иахьа ари аҵас ажәатә иамаз аизадара акыр
иацәыӡхьеит, ауаҩы (ачиновник, џьара маҵурак змоу, џьара
дҳахәап ҳәа ирыԥхьаӡо) ихыхратә функциа анагӡарахь ахы ар-

334

хахьеит. Насгьы ақалақь аҿы инхо реиԥш алшарақәа рымаӡам
асасдкыларазы. Ақыҭаҿы ҩбаны еихагыло аҩнқәа зызгылоу
(иахьа усеиԥш аҩнқәазмоу рацәаҩуп) аҩбатәи аихагылараҿы
ҷыдала уаҭахк иадамзаргьы (еиҳа еиӷьу) алхны имоуп уаха
асас диҭаар хазы дахьышьҭеиҵаша. Уа ианагь цқьа иҟаҵаны
иҟоуп (иубап ҩба, хԥа иарҭа ахьыҟаҵоугьы). Шамахамзар
уа аԥшәмацәа аӡәгьы дышьҭалаӡом. Убас шакәугьы, шьҭа
ажәытә еиԥш, сасра анеира-ааирақәа ирҟәаҵхьеит, анхаҩы
игәиҽанӡамкәа, аӡәымкәа, ҩыџьамкәа асасцәа еиԥхаҟәҟәа
изнеины ианиҭаауаз, мчыбжьык, жәохә мыш иҭатәо ианыҟаз
аамҭа цахьеит.
Ақалақь аҿы анхара хықәкыс, идеалс измоу шыҟоу
еиԥш, ақыҭаҿы анхара еилаҳауагьы, игәхьаазгогьы маҷӡам.
ԥсуа ақалақь даланхоижьҭеи акыр шықәса ҵуазаргьы,
иқыҭатә ԥсихологиа нагӡаны икаимыжьӡац, ишьа, ида, ихдырра иалоуп, ақыҭа гәхьааигоит. Уа анхара иацу аџьабаа
ҷыдарақәа зеиԥшроу шидыруагьы, романтикатәла дазыҟоуп.
Ҳәарас иаҭахузеи, идыруеит, ақалақь аҿы аасҭа ақыҭаҿ
аҳауа шыцқьоу, ишызҩыдоу. Аамҭала зын ақалақьқәа
рахь ицаны инхаз, аха аҵыхәтәан, акыр шықәса аныбжьыс ашьҭахь зқыҭа иазыхынҳәқәазгьы уаҩы иԥылоит,
аха урҭ рхыԥхьаӡара макьана еиҵоуп ақалақь ианахаз
раасҭа. Ақыҭа иага ргәы азыбылуазаргьы, рықалақь бзазара ақыҭа бзазара аҭныԥсахлара рцәуадаҩуп. Аиашаҵәҟьа
ҳҽазааигәатәны иаҳҳәозар, иахьатәи ҳҭагылазаашьа зеиԥ­
шроу ала, аԥсуаа макьана инагӡаны иқалақь уаамхац,
иаҳҳәап, аурысқәа «традиционные горожане» ҳәа зырҳәо
ҳакәны ҳҟамлаӡац, ҳшьақәымгылац. Ҳажәлар традициала
акыр ишьақәыргыланы ирымаз ҳқыҭатә бзазаратә культура
ҳампыҵӡаара иаҿуп (акыргьы иҳампыҵӡаахьеит), ҳмилаҭра
зныԥшуа ақалақьтә бзазаратә культура ҳзеиҿымкааӡеит,
ҳаилахәеилапашьаны, анахьгьы ҳаиуамкәа, арахьгьы
ҳаиуамкәа, ахаостә ҭагылазаашьа ҳаманоуп ҳшыҟоу. Ақалақь
аҿы атәымуаа иаҳзааргаз, иҳадыргалаз, иҳаладырҵәаз
абзазаратә культуроуп еиҳараӡак иаҳныԥшуа, ҳара
иаҳтәны атәымуаа иҳаланхо ирылаҳарҵәаз даара имаҷуп, ҳара
ҳкультура дара ирныԥшыртә ирныруа иаҳзыҟамҵеит.
Маха-шьахала, цәала-жьыла аԥсуа ақалақь даланхозаргьы, ихы, иԥсы макьана уа ақыҭа иазынханы иҟоуп. Ақалақь
аҿы дахьнеиз ибзазара уаҩҵас изышьақәмыргыларгьы,

335

ицәхыбгаларгьы, иқыҭа абаагәареиԥш дақәгәыӷуеит. Иаму­
ӡаргьы уахь дгьежьыр хеиқәырхарҭас иԥхьаӡоит. Даҽа­кала
иаҳҳәозар, аԥсуа макьана изшьапык ақалақь иалагылазаргьы, егьи ишьапы ақыҭа иаларсуп. Ақалақь аҿы идырҳауа
(аулафахәы) ахныҟәгаразы изымхо рацәаҩуп. Убри аҟнытә
макьанагьы иҟоуп економикалагьы ақыҭа иахьыԥшу,
цхыраагӡас измоу. Уа иаадрыхуа афатә, ажәтә (аԥш, аҟәыд,
еиуеиԥшым ашәырқәа, ауҭраҭых, иҭарҭәо аҩы, идыршуа ауатка уҳәа) ицхыраагӡа дуны измоу маҷӡам.
Традициала иқыҭауаҩу ақалақь аҿы дахьнеиуа уи
инаҭақәо абзиарақәа акымкәа, ҩбамкәа иҟоуп хымԥада, аха
имнахқәогьы рацәоуп.
Акультура аганахьалагьы, економикалагьы ақыҭеи
ақалақьи реиԥшымрақәа анырхырц, еиԥшны, еиҟараны
иҟаҳҵоит ҳәа иаҿын Асовет мчра ахаан. Ақыҭауаҩгьы
(анхаҩы) ақалақьуаҩгьы (аусуҩы) рыбзазара еиԥшны, еиҟа­
ратәны ишьақәҳаргылоит ҳәа изҿыз залыршамхеит, акыр
иуадаҩхеит. Ҵабыргуп, ақыҭақәа рҿы акырџьара инаргеит
афымцалашара, акыр иаладырҵәеит адгьылқәаарыхразы
рхы иадырхәаша атехника. Урыстәылатәи акыр ақыҭақәа
рҿы инаргеит аԥсабаратә газ. Убас шакәугьы, уа зқьыла
ақыҭақәа ҭацәит, анхацәа рыҩнқәа еибакәеибаха иааныжьны, ихҵәаны ақалақьқәа рахь ицеит ҳәа хьаас ирымоуп
ажәларгьы аҳәынҭқаррагьы. Урыстәылан асҟак хыԥхьаӡара
рацәала иҭацәыз ақыҭақәа уааԥсырала нхамҩалеи реиҭа­
шьақәыргыларазы акыр рҽыршәоит, аха иахьагьы
ирзымыӡбац абри аганахьала аперспектива злоу стратегиатә
политикак. Ҳара аԥсуаа ҳҿы акәзар, Асовет Еидгыла
ахьеилаҳауаз аума, уи инашьҭаххны ақырҭуа окупантцәа
иҳаздырҵысыз аибашьра аума, изыхҟьа-зыԥҟьазаалак
ҳқыҭақәа аиҵахара дуқәа рауит аԥсҭаазара аганқәа зегьы
рҿы. Урҭ реиҭашьақәыргылара зыласымхеит, ауадаҩрақәа
аки-аки еицылеит, аибашьра ирыннаҵаз ахәрақәа макьанагьы ӷәӷәала ирныԥшуеит.
Ақыҭеи ақалақьи руаажәларратә еилазаашьақәа злеиԥ­
шым акымкәа, ҩбамкәа иҟоуп. Ақыҭауаҩ ақалақь аҿы дахьнеиуа уаатәи абзазара инарықәыршәаны уаанӡатәи акыр
иқыҭатә ҟазшьақәа мап рыцәкны икаижьыр акәхоит. Ақыҭаҿ
дызлааӡаз, дзышьцылаз ахымҩааԥгашьа бзиақәа ԥыҭк
еиқәирхаргьы, дышнеи-шнеиуа ақалақь датәнатәуеит, нас-

336

гьы, ихадароу, ихылҵшьҭра ақыҭатә традициатә хымҩаԥ­
гашьеи аҟазшьақәеи рылааӡара ицәыуадаҩхоит. Хыԥхьаӡара
рацәала аԥсуара иамоу, излашьақәгылоу акәама­ҵамарақәа
рынагӡара илнаршом шәкы, зқьы рыла еилышьу, еилаԥсоу,
уажәы-уажә зҽеиҭазкуа ақалақь бзазара. Уимоу, ақалақь бзазара иҟанаҵо анырра иалҵшәаны ақыҭантә иаагаз ижәытә
хымҩаԥгашьақәа ажәит, анахранизмқәоуп ҳәа иԥхьаӡо
аҟынӡагьы днанагоит.
Ақыҭахьтә ақалақь ахь нхара ицаз ауаҩы адаптациа ҳәа
изышьҭоу дахысроуп. Уи иаалырҟьаны мышкы, ҩымш рыла
изыҟалом, ауаҩы ихдырра аҵаҟа џьара иҭаҵәаху иқыҭатә
ԥсихологиа лассы иӡуам.
Аԥсуа ақыҭаҿы абзазара еиҳа изҭынчроуп, еиҳа изыц­
қьарҭоуп. Иабацәа рнышәынҭрақәа инадыркны ара зегьы
изгәакьоуп, ихы, иԥсы, илаԥшҳәаа рышьцылахьеит, ибзазарагьы ара еиҳа истабильтәуп, лассы-лассы аҽахьамԥсахуа,
акыр ишьақәгыланы иахьыҟоу игәы азҭынчуп. Аԥсҭаазара
изакәызаалак иҿыцу акы аланагалар, амаршәа кноуп аԥсуа
қыҭауаҩ ишидикыло, иаразнак, цқьа иԥымшәакәа, абӷьааҳәа
дамҵасуам. Аԥсуа ианакәызаалак аҿыц гәрамгарҭаас
имоуп. Ҿырԥштәыс иааҳгозар, аԥсуа хаҵа традициала
ишьаиҵоз аиқәа анапқәа ҭшәаны, еиқәҟаца ишьамхы лахыс ишьаргәацәқәа ирыдшәало иҟаҵан. Уи аԥсуа еиқәа
ҳәа иашьҭан. Ауаҩы иҭеиҭԥш еиҿнакаауан, дныҟәозаргьы,
ыҩтәыс иоургьы изыманшәалан. Исгәалашәоит иҳаҩсыз
аҩажәатәи ашәышықәса ҩынҩажәатәи ашықәсқәа рзы
уажәы иҳашьаҳҵо аиқәа форма ҳалаҵәо ианалагаз. Уи аԥсуаа
ҳзы акыр иҿыцбарахын, изшьазҵо иалагақәаз ргәамԥхакәа,
рқьышә иқәҵаны, «иоурыс еиқәа анапы ҭбаа дынҭаԥало», ҳәа анырзырҳәозгьы ыҟан.
Даҽа ҿырԥштәыкгьы.
Ибзианы исгәалашәоит дара убарҭ ашықәсқәа рзы
агәаҭан ацмыхәрас атрактор ақыҭаҿ ианнанага, ахацәа
цқьа ишыргәамԥхаз, амцхә иҵаулацәаны анышә ажуеит,
уи аҽаҩра беиа аарыхра иаԥырхагоуп, адгьыл бжьнахуеит
анырҳәоз.
Даҽа ҿырԥштәыкгьы.
Ишдыру еиԥш, аԥсуа ҭыԥҳацәа традициала ахцә ау акәын
иныҟәыргоз. Ахцә ау аҭыԥҳа, аԥҳәыс дзырԥшӡоз акомпо­нент
хадақәа ируакын. Аҭыԥҳа ԥшӡаҳәа ирԥхьаӡоз дызлаԥшӡоу

337

анеиқәырыԥхьаӡоз «ҩбаны иԥаны илықәу лыхцәы дашьа­
ҳауеит», – рҳәон. Аха ишааиуаз, аамҭақәа рҽанеиҭарк,
ақалақь иаланхоз аԥсуа ҭыԥҳацәа иналк-ҩалкны атәымуаа
ирҿырԥшны рхахәы ҵдырффо иалагеит ҩынҩажәижәабатәи
ашықәсқәа инадыркны. Ҳәарас иаҭахузеи, уи ргәамԥхеит
ҳуажәлараҿы. Ибзианы исгәалашәоит аԥхьаӡа зхы ҵырффаны
Аҟәа ақалақь аҿы иаацәырҵыз аӡәык, ҩыџьак аԥсуа ҭыԥҳацәа
ҵәылхны, иԥшӡам, аԥсуара иаҵанакуам ҳәа иԥхьаӡаны урҭ
заҟа ирықәыӡбаны ирыхцәажәоз.
Аԥсуа нхаҩы ауаа рыжәпара дашьцылам. Иахьеи уахеи дахьынҭыҵуа дызԥыло, иԥыло, дызланхо, аус зциуа,
дзыҿцәажәо, дзыҿцаауа зегьы дыздыруа, иидыруа роуп. Досу
риндивидуалтә ҟазшьақәа, рбиографиақәа, рыԥсихологиа
аҷыдарақәа идыруеит, жьрацәарала изааигәамзаргьы, еиуара ҷыдак рыбжьамзаргьы иареи дареи еишьцылахьеит.
Уимоу, шамахамзар, досу рышьҭрагьы акыр инаскьаганы
дызхаанугьы идыруеит, дызхаанымгьы ӡбахәыла еилкааны
имоуп (раб, рабду, ранду, руацәа, рҭынхацәа, ааигәатәқәа,
ахаратәқәа уҳәа). Иареи дареи рыцәгьа, рыбзиа еилоуп, аӡәиаӡәи злеидҳхалоу, злеимадоу маҷӡам. Ажәытә еиԥшҵәҟьа
иҟамзаргьы, уажәы акыр еиҟәызҭхақәо аҭагылазаашьа­
қәа ыҟазаргьы, агәеизыбылрақәа акыр имаҷхахьазаргьы,
аӡәи-аӡәи аицхыраара рыбжьоуп, ацәгьеи абзиеи рҿы
еибарԥшӡоит, рымаҵ еибауеит. Ауаҩы рыцҳарак дақәшәар
(иаҳҳәап, ҳаӷеиҭа, алыԥсаа диоур), дызлоу ауаа ицеиҩыршоит,
игәырҩеи иареи рхала еизынрыжьуам. Иара убас гәырӷьара
дук имазаргьы, иаҳҳәап, ачара иуазар, уи аиҿкаареи, иаҭаху
рыла аиқәыршәареи, амҩаԥгареи налаҵаны ацхыраара игдырхом.
Ақыҭаҿы ауаҩы, иаҳҳәап, иуацәа, иҭынхацәа иваӷӷа
инхо имамзаргьы, иага умҳәан, имилаҭ еиуоу ауаа дрыланхозар, еиҳа игәы ҭынчуп, дгәыгәҭажьны, дзаҵәны ихы
ибартә, уаатәи ауаажәларра далхәданы дҟарҵом. Аԥсуа
дҭынхаданы, дзаҵәны дықәхаргьы, дҳәыркьиуа ауаа дрылаломызт. Аҳәыркьи (аурысқәа «нищий» ҳәа изышьҭоу)
аԥсуа социум даздырӡом жәынгьы ҿангьы. Ҭынхада иқәхаз
ауаҩы хлаԥшрада дынрыжьуамызт игәылацәа, иқыҭауаа,
аӡәы амаҭәа ииҭон, аӡәы афатә изнеигон, аӡәы амҿы изнеигон, дычмазаҩхаргьы ирылшоз ала ицхраауан, дырбон,

338

дыԥсыргьы уаҩҵас дыржуан, ҳаҭырқәҵарала, рыцҳашьарала,
гәбылрала. Шамахамзар иахьагьы ус иҟоуп.
Ақалақь аҿы аҭагылазаашьа зынӡа даҽакуп. Уа аԥсҭаазара
еиҳа лассы-лассы аҽеиҭанакуеит, еиҳа интенсивла имҩа­
ԥысуеит, досу ауаа изҿу акыр ихаз-хазуп. Занааҭла
еиуеиԥшым, зыԥсҭазаратә интерессқәа зынӡа ихазхазу, культуралагьы еиҟарам, милаҭлагьы еиуеиԥшым еигәылацәазар,
еиланхозар ҟалоит. Узыднагало, иуднагало дызусҭоу сеидроу,
ихы, иҵыхәа зеиԥшроу сеидроу.
Ишдыру еиԥш, аԥснытәи ақалақьқәа рҿы ауаажәларра
моноетносла акәӡам аилазаашьа шамоу, полиетнослоуп. Иаҳҭахы, иаҳҭахым изыхҟьа-зыԥҟьалак ҭоурыхла ус
ишьақәгылт. Уа аԥсуа дахьнеиуа шамахамзар иахьабалак
амилаҭ еилаԥса дрыланхоит, зхы, зҵыхәа, збиографиа изымдыруа рацәаҩуп. Ақалақь аҿы иеиванхо (ҭӡамцк ада зыбжьамгьы) еибамдырӡакәа инеидажәла ицақәо рацәаҩуп. Ари
абзазаратә деталь ақалақь азы иҟазшьарбагоуп. Аԥсуа қыҭаҿ
ус ҟалашьа амам. Ивараҿыҵәҟьа инхозаргьы, бжеиҳангьы
(ауада акәзар дзыҩноу), ҭӡамц ада рыбжьамзаргьы, иага
иуаа бзиақәазаргьы, досу рхатә милаҭтә ҷыдарақәа рмоур
залшом рыбзазараҿгьы, есымшатәи рхымҩаԥгашьаҿгьы.
Урҭ рҷыдарақәеи ҳара ҳҷыдаарақәеи ааибышьа рымамкәа
ианеиԥшқәам, ианхаз-хазқәоу рацәоуп. Аҿырԥштәқәа
арымӡаа иҟоу рахьынтә азнык азы уиаҟара зҵазымкуашәа
иубо акызаҵәык иадамзаргьы иааҳгап. Иаҳҳәап, иҟоуп ауаа
аӡәи-аӡәи реихаҵгылара ҵасс измам амилаҭқәа. Традициала
урҭ рмилаҭтә ҵасқәа злаҟоу ала, ауаҩи ауаҩи реихамҵгылара
изакәызаалак цәгьарак аҵам. Аԥсуаа ҳҿы акәзар, ишдыру еиԥш, аихаҵгылара аҵас инеибеиԥшны хәыҷгьы, дугьы,
ҳәсагьы, хацәагьы – зегьы амҽханакуеит. Қәрала еиҳабугьы,
еиҵбугьы, аӡәи-аӡәи реихаҵгылара еилагара зқәым ԥҟароуп.
Ауаҩы уихамҵгылар, алаба иааурхар еиԥшуп, дуаҭәаумшьеит,
ма аԥсуара еилоугеит, иныҟәумгеит ауп иаанаго.
Ақыҭауаҩ ақалақь аҿы дахьнеиз аҟазшьа ӷәӷәа изаа­
мырԥшыр, дызлааӡаз, дзышьцылаз аҵасқәа, ахымҩаԥгашьа
бзиақәа ԥыҭк еиқәирхар ҟалоит, аха аԥсуара иацу
акәамаҵамарақәа неиҩымсрада еиԥкааны рынагӡара илнаршом еилаҩ-еиласуа ақалақь бзазара. Насгьы аамҭа акыр
анцалак, дызланхо атәым милаҭ рҵасқәа ииааины, иныр-

339

ны иара ихатә милаҭ хаҿра ицәыӡыр ҳәа ашәарҭа ду ыҟоуп.
Насгьы ихадароу, ихылҵуа ихшара атрадициатә ҵасқәеи
ахымҩаԥгашьеи рылааӡара ицәуадаҩхоит.
Араҟа азнык азы имаҷушәа, рацәак рыҵарымкуашәа
иубо аниуансқәа рҵакы акыр ианаҳәоу ыҟоуп. Шәазхәыци,
игәашәҭи даба амц сҳәозар. Иахьа ақалақь аҿы абжьаратә
чиновник ҭыԥқәа аанкыланы зкабинетқәа ирыҩнатәоу аԥсуа
ҿар (уахьрыхәаԥшуа угәы азҳап, арԥарцәа заманақәа, аҭыԥҳа
ԥшӡақәа рыԥшра ыҟоуп, рсахьа ыҟоуп, еилаҳәа-еилацоуп,
рыԥсынҵры духааит!) рхымҩаԥгашьа шәахәаԥши, ишыҟоу
жәбап. Ркабинетқәа рҿы уск азы шәаныҩнало заҟаҩы
шәхаҵгыло гәашәҭи даба. Агәра шәсыргоит: урҭ аӡәырҩы
уск рнапы ианны ркабинетқәа иахьрыҩнатәоу убра неитәыс
изауа ауаа зегьы дара ирхьыԥшушәа, ахаҵгыларагьы
рыхә­ҭамшәа, иаԥсамшәа, адунеи амаа дара иркушәа рбо
аҟынӡа инеиқәахьоу ыҟоуп. Урҭ ус иҟазҵаз рааӡара хыбжаҿыбжаны иахьыҟоу ауп. Аԥсуа традициатә аамысҭашәара
инақәыршәаны иааӡазҭгьы, ауаҩы ихаҵгылара џьабаас
ирыԥхьаӡо иҟаломызт.
Ақалақь аҿы ауаҩы дыздыруа, иидыруа рхыԥхьаӡара
иага ирацәазаргьы, дахьынхо ауада (аҭахызаргьы ихатәы
ҩны имазааит) дшындәылҵыз еиԥш атәымуаа (изымдыруа, дызымдыруа) днарылагылоит. Уа ауаа шырацәоугьы,
урҭ рыжәпара дшалагылоугьы, ақыҭаҿ ауаа ахьмаҷу аасҭа
акыр дзаҵәуп, гәцарактәыс аӡәгьы димам. Икәша-мыкәша
иҟоу, дызланхо игәылацәеи иареи еидызкыло маҷуп, шамахамзар аӡәы акала дихьыԥшым, иҟоуп, дыҟоуп, «иуал
сықәым, суал иқәым!» – апринцип ала. Уимоу, ақалақь аҿы
дара аԥсуаа еибадырқәогьы, еиҳараӡакгьы аинтеллигенциа
еиуақәоу, еигәылацәаҵәҟьоугьы акыр еиҟәыҭхоуп, ажәытә
аԥсуа қыҭаҿтәи аигәылацәа реиԥшҵәҟьа аиҭанеиааирақәа
рымаӡам, акыр ирцәмаҷуп. Иахьааиқәшәо аԥсышәақәак
ааибырҳәоит аҟароуп. Бжеиҳан занааҭлагьы еиқәшәом
аигәылацәа, удыр, сдыр. Иаҳҳәап, ақалақь аҿтәи аигәылацәа
руаӡәк дмашьынаныҟәцаҩуп, аҽаӡәы дхәаахәҭҩуп, ахԥатәи
деимааӡахҩуп, аԥшьбатәи дырҵаҩуп, ахәбатәи дҵарауаҩуп.
Аӡә даԥсуоуп, егьи даурысуп, ахԥатәи дермануп… Занааҭлеи,
милаҭлеи, иахьеи уахеи иахьынҭыҵуа иааиқәшәаргьы
«Шьыжьбзиа!», «Мшыбзиа!», «Хәлыбзиа!» – ҳәа дәы-

340

ԥсышәақәак ааибырҳәаргьы, еицырзеиԥшу, еидызкыло
аинтерессқәа рацәам, аӡәи-аӡәи гәыблыра дук рыбжьам.
Абзазараҿы досу ихатәы мҩа имоуп, ихатәы ҟыба-ӡыба далоуп, деимырхха дызку ихатә ҭахырақәа рацәоуп.
Ақыҭаҿы ауаҩы ихатә индивидуалтә ҟазшьақәеи ихаҭареи
(урысшәала «личность» ҳәа изышьҭоу) рышьақәырхара,
ауаажәларра аҽалкаара еиҳа илшоит. Џьоукы дырҭаххоит,
џьара акала дрыхәоит, иаргьы џьоукы иҭаххоит, ихәоит. Дызлоу ауаажәларреи иареи абас активла реимадара иҵоураны,
изҩыданы игәалаҟара ианыԥшуеит. Аӡә дуҭахӡамкәа,
џьара акала думыцхраауа, џьара акала уихьыԥшӡамкәа,
аӡәы уиҭахӡамкәа, џьара акала уимыцхраауа, џьара акала духьыԥшӡамкәа, аӡәы уимыхәо, ухы мыцхәны иубозар
ушԥаҟало? Ақалақь аҿы даара иҽимшәар, гәабзиаралагьы,
хшыҩлагьы, ҵаралагьы, занааҭлагьы ӷәӷәак иакәымзар,
далаӡҩахоит, ихаҭара цәышҳабихоит, ашьақәыргылара,
аҽалкаара акырӡа ицәуадаҩхоит, дыбжьаратәхоит, ихы изалкаауам, еилаҳәысымысуа ақалақь иалоу ауаа рыжәпара
далаӡуеит.
Зхы-зҵыхәа ҽеины иузымдыруа ауаа уанрыланхо,
есымша адәахьы иунымԥшуазаргьы ухдырра аҵаҟа џьара
агәҽанызаара уауеит. Иаҳҳәа-иааӡа урҭ ауаа џьара акала
гәрамгарҭас иумкырц залшом.Иахьа дҿаԥха-ҿаччо,дҽеиушәа,
уаҩы заманак иакәушәа дубоит уахьынеигәыдыԥшыло,
аха уаҵәы иҵиго, иуҵеигало сеидроу. Ауаа зегьы хәаԥсоуп,
гәрамгарҭас икы ҳәа акәым исҳәарц исҭаху. Аха уеизгьы,
зеиԥш ҟамло агьыҟам, зегьы иреиӷьуп ианагь агәаҽанызаара
умазар, «зхы зыхьчо, анцәагьы дихьчоит» –абри апринцип ухоумыршҭлар. Укәа дҭаланы умаӷра икылсуа атәым
иаасҭа уара умилаҭ еиуоу ианагь уара узы еиҳа деиӷьуп
зынӡа ауаҩра зцәыӡхьоу лыԥсаак иакәымзар. Ҳгәы аартны
иҭаҳмырԥшуази ҳгәылацәа «хазынақәа» ақырҭқәа, агыр­
қәа! Еиԥхарсны, еибарҳәага иааны иреиӷьыз ҳадгьыл­қәа
ианрықәынхоз, бабараа шәабатәиқәоу, шәықәҵны шәца ҳәа
аӡәыр ираҳҳәама? Аиашазы усҟантәи аполитика џьбарагьы
иҳалнаршомызт ус аҳәара, аха иахьтәымуааз азы тәамбашақә
ҳрызныҟәап ҳәа ҳхахьгьы иааиуамызт. Хыхь маҷк зыӡбахә
сҳәахьоу ҳасасдкылара аҵасгьы заҟа рхы иадырхәазеи, заҟа
рхы иадырхәазеи имыцхәу ҳаизадара? Атәым рбаӷь ааин

341

аҩнатә рбаӷь канацеит ҳәа, аҵыхәтәан Аԥсны ишысысцәаз,
Қырҭтәылантәи, Гыртәылантәи ишааз рхаршҭны ара иаԥ­
шәымацәоу ҳа ҳауп ҳәа рҽышьҭарбаӷьаны ишаҳҿагылаз,
ҳасасдкыларазы заҟа «ҳаҭыр ҳақәырҵаз» ижәдыруоуп.
Ақыҭаҿ инхо зегьы маалықьцәоуп, гха рымаӡам сҳәом, аха
атрадициа иаҿырԥшны урыхәаԥшуазар, иахьа ақалақь иаланхо ауаа еиҳа лассы ибжьысуеит, адеформациа рыхьуеит,
егоистцәахоит, досу ицәа дҭалоит, даркхоит, даартӡам. «Хи
ԥсиуп иҟоу!» – абри апринцип еиҳа аус ауеит аҵыхәтәантәи
ашықәсқәа рзы. Аибашьра еилгар, аиааира ҳазгар, аӡәи-аӡәи
бзиа ҳаибабо, ҳгәы еизыбылуа, аҭаҷкәым еиԥш ҳаилаҵәаны
ҳҟалоз џьысшьон. Аха ус акәымхеит.
Еиҭасҳәахуеит: ақыҭа зегь рыла итаташьуп ҳәа
ашьақәырӷәӷәара сҽазыскуам, аха ауаа рыбжьысрақәа,
моральла реилаҳарақәа еиҳараӡак хыҵхырҭас ирымоу
ақалақьқәа роуп. Урҭ ақыҭа бзазара акыр негативла анырра
ҟарҵоит. Ҿырԥштәыс иааҳгозар, шықәсқәак раԥхьа зынӡа
иаҳзымдырӡоз, уажәы иҿыкха иҳалаҵәаз анаркотикқәа
ақалақьқәа рҟынтәи ауп иахьааз.
Еиҳараӡак
зыхшыҩ
мшәыц,
здунеихәаԥшышьа
шьақәымгылац аҿар иҷыдоу ахылаԥшреи агәцаракреи
абиԥара еиҳабы иаҵанакуа ауаа рҟынтә ирмоур, иахьатәи
ақалақь аҿы рымҩахҟьара еиҳа имариоуп. Аҿар рааӡара
зегь реиҳа аҭакԥхықәра змоу аҭаацәа роуп, аха аҭаацәа рымацара ишырусымгьы еилкаауп. Асовет мчра ахаан апионера ҳәа акы ыҟан, акомҿареидгыла ҳәа акы ыҟан, иҟан
акоммунисттә партиа. Урҭ зегьы ауаҩ ҿа идунеихәаԥшышьа
ашьақәыргылаларазы, иҵоуроу ахырхарҭа аҭаразы ирылдыршоз маҷӡамызт абзазара аҩаӡараҿы. Ҳуаажәларраҿы
аӡәырҩы ааӡара аус ипримитивноуп ишеилыркаауа. Рыхшара
амла иадмыркыр, маҭәа-ҩыҭәала еиқәдыршәар, абзиа ааӡара
убри ауп ҳәа ирыԥхьаӡоит, иаздырхоит, аҵареи аусуреи рыбзиабара неиԥымкрада ишрылааӡалатәу, ишаршьцылалатәу
ианаамҭоу агәааркӡом. «Макьана дхәыҷуп, ддухар аус иулап», –апринцип иқәныҟәоит.
Иахьа аҿар рӷьырак махәҿала аусуреи ашәҟәыԥхьареи
ракәӡам рдунеихәаԥшышьа шьақәзыргыло. Рӷьыраӡак
рды­ррақәа хыҵхырҭас ирымоу ателевизор ирнаҭо ауп.
Уи иранаҳәо, иднарбо заҟа иҽеиу, заҟа иааӡагоу, заҟа амҩа

342

иаша иқәнаҵо шәара шәазхәыц. Ашәҟәы аԥхьара џьабаауп
(адыррақәа рырҳаразы уи аҵкыс еиӷьу даҽакы макьана
ауаатәыҩса ирзымыӡбац), махәҿала аусура гәыԥҵәагоуп
дышхәыҷу иамышьцылаз изы. Амч иҭахуп, аамҭеи ачҳареи
иҭахуп, ахәыцра иҭахуп. Ауаҩ қәыԥш џьабаа мбаӡакәа,
ԥхӡык илымхӡакәа, ахәхәаҳәа дҿырҳасуа адиван дықәтәаны
асериалқәа дахьрыхәаԥшуа адырра ҵаулақәа ирҳаз џьишьоит,
уи изирхоит. Ари аҭагылазаашьагьы ӷәӷәала иаҳԥырхагоуп.
Аҵара нагӡа ыҟаӡам. Аха аҵара хыбжа-ҿыбжа акыр
ишәарҭоуп. Аҩреи (анбанқәа) аԥхьареи здыруа зегьы аҵа­
ра рымоуп ҳәа иузыԥхьаӡом. Бжеиҳан игәаҳҭаӡом, игәаа­
ҳагӡаӡом иахьатәи аамҭа уадаҩ, шәкы, зықьрыла аилазаашьа змоу аԥсҭаазара аилкааразы аҵара иҳамоу шаҳзымхо,
ишыԥсыҽу. Аҵарагьы иакуп, иҩбоуп. Арзаҳал аҩышьа здыруаз ауаҩы аҵара имоуп ҳәа данырыԥхьаӡоз аамҭа цахьеит.
Изеиԥшра ҵароузеи иумоу ауп иуҳәааша, иабанӡаҵаулоу
удыррақәа? Аки, ҩбеи, хԥеи (жәабагьы, жәохәгьы ракәзааит)
шәҟәы урыԥхьахьеит ҳәа иузхома? Иааиԥмырҟьаӡакәа есымша уквалификациа ҳароуклароуп. Иахьа аԥсуаа рахьынтәи
аҵара ҳамоуп ҳәа зхы зыԥхьаӡақәо маҷҩӡам. Аха аиаша
ҳҳәозар, иахьатәи аамҭа иашьашәалоу, иацназго, иҵауланы
аҵара змоу даара имаҷуп. Азеиԥш культурагьы ҳагуп.
Ишакәхалакь (ҵарҭышаҭирала, уала, ҭахыла уҳәа) аиҳабыра
аҵараиурҭақәа ирылго зегьы аҵара рымоуп ҳәа иузыԥхьаӡо
иҟам, урҭ рдыррақәеи дареи рыгәра ганы аҭакзыԥхықәра
змоу аусқәа рнапы анҵара гәаӷьуацәоуп.
Иҵаулам ҳдыррақәа, ҳҵара хыбжа-ҿыбжарақәа уажәыуажә шьаҿацыԥхьаӡа иаҳԥышьклаҳауеит, ҳрыхҟьашаны
ҳкаҳауеит бжеиҳан иҳамбаӡакәа, иҳазгәамҭаӡакәа. Абазатә
ҵара ҳәа изышьҭоу абжьаратә школ иԥсыҽны иалгаз, уа
зышьаҭа ӷәӷәамаз аиҳабыра ҵараиурҭаҿгьы дыԥсыҽхоит,
иаликааз изанааҭгьы ишахәҭоу инапаҿы изаагом. Насгьы ҳзинқәеи ҭакԥхықәрақәаси иҳамоу цқьа еилкааны иҳамам. Даҽак акәым, шәазхәыци, заҟа ҳрыцҳартәуа
ахақәиҭреи ахьыԥшымреи захьӡу цқьа иахьаҳзымдыруа,
цқьа ҳхаҿы иааганы, игәынкыланы иахьҳамам. Ахақәиҭреи
ахьыԥшымреи ҳрызгәаҟуан, ҳарзықәԥон. Макьанагьы
иуашәшәыразаргьы, урҭ иахьа иҳамоуп ҳәа ҳгәырӷьаҵәа
ҳаҟоуп. Аха урҭ ишрыхәҭоу ҳхархәашьа ҳақәшәома? Агәра

343

ганы сыҟоуп ҳуаажәларраҿы аҿар ракәым, ауаа наӡақәагьы
ахақәиҭреи ахьыԥшымреи захьӡу цқьа иҽеины еилкааны
изымдыруа ҳрацәаҩны ҳшыҟоу. Досу ихы иааҭашәаз, иқьаф
иҵанаҳәаз ҟаиҵозар, убри ауп ахақәиҭреи ахьыԥшымреи
захьӡу ҳәа ирыԥхьаӡоит аӡәырҩы. Ахақәиҭреи ахьыԥшымреи
аҭакԥхықәра ду ишадҳәалоу гәаарыгӡаӡом. Насгьы ихадароу,
иҵарадоу, ҵаралеи доуҳалеи ибжатоу, зхатә зинқәеи зхатә
ҭакԥхықәреи зымдыруа, ахақәиҭреи ахьыԥшымреи рыхьчашьа дақәшхом, иоурангьы дыҟам.
Иага умҳәан, ақалақь аҿы аԥсҭаазара ԥсабаратәым. Ара
ауаҩы еиҿибааз, иԥсабаратәым абзазароуп аԥызара змоу,
шәышықәсала ишьақәгыланы иҟаз атрадициа бзиа мчым­
хоуп, матаӷа-чатаӷа аҽырҭбааны, аҽеиҵыхны аус азуам.
Аԥсуа қыҭауаа традициала ҟазшьа хаданы ирымаз аизадара ара аҵыхәтәа ԥҵәоит. «Уаҵәы адунеизегьтәи аӡхыҵра
ҟалозаргьы, сара сус алам, аус злоу иахьа қьафурҭак ахьсоушоуп!» – иаҳҳәа-иааӡа абри ауп иҩеидасуа аҿар рахьынтә
аӡәырҩы зышьҭоу. Ари аӷьцәаны, амцхә иреиқәаҵәаны
исҳәоит ҳәа згәы иаанагогьы дҟалашт. Аха ҳаблақәа хаҳам­
ҩозар, ареалтә ҵабырг абра ишысҳәаз ахь ахы хоуп. Даҽакала,
имцу оптимизмла иага исырԥшӡоит, ихызҩоит ҳәа уалагаргьы, узацәцом. Иага иашазаргьы аҵабырг уҽазааигәоутәыр
еиҳа еиӷьуп. Ауаа зегьы бжьысит, ауаҩра рцәыӡит, рыламыс,
рмораль еилаҳаит узҳәом, аха ахырхарҭақәа, аориентирқәа
рҽеиҭаркит аҵыхәтәантәи жәохә, ҩажәа шықәса рзы, уаан­
ӡа ҳзышьцыламыз амҩа ҿыцқәа ылырхит. Ауаа уаанӡатәи
рхымҩаԥгашьатә стереотипқәа наҟ иԥхьарыҳәҳәахьеит. Иахьа дҟәыӷоуп, аҵара имоуп, дуаҩ нагоуп ҳәа иԥхьаӡоу аԥара
рҳашьа зҵаз иоуп. Иширҳауа атәы (иӷьычма, дқәыланы
игама, аҵарҭыша агарала еизигама!..) шәаламцәажәан, уи
шәара шәус алам! Иабантәааугеи ҳәа аӡәгьы диазҵааӡом. Аус
злоу, аԥара, амал ирҳҳауеит. Егьырҭ иуаҩратә хаҭабзиарақәа
зеиԥшроу гәцаразкуада? Хьаас измада? Ирласны, иаарласны аамҭа кьаҿк иалагӡаны амал арҳароуп ихадарахаз!
Убри ауп насыԥ хадас ииԥхьаӡо. Аԥсҭаазараҿы ақьафурҭа
хықәкы, гәыхәтәы змам иқьаф иҵанаҳәо аҭахырақәа
ишакә­халакь нагӡашьак роур, ааҟ, абри ауп иара изы ана­
сыԥгьы, ахақәиҭрагьы, ахьыԥшымрагьы захьӡу. Абжьарак
изакәызаалак ҭакзыԥхықәрак идны ибом.

344

Анасыԥи анасыԥдареи ҳзеиҩымдырраауа заҟаҩ ыҟада
ҳуаажәлаараҿы? Арымӡаа! Анасыԥи анасыԥдареи реиҩ­
дырраара ус аламала имариам, уи ахдырра ҳаракы аҭахуп.
Бжеиҳан ауаҩы, аа, абыржәы, абри аминуҭ азы, асааҭ азы
ақьаф изҭо зегьы насыԥу џьишьоит, ихдырра ҳаракымзар.
Иааҳгап зегьы еицырдыруа акык, ҩбак аҿырԥштәқәа:
арыжәтә џьбара иашьцылоу, ижәны даныҟоу иара изы кашыроуп, иаҟара насыԥ змоу аӡәгьы дыҟам; анаркотикқәа
ирышьцылаз, урҭ анидикылалакь, аамҭала ақьаф ирҭо ауп
дзызхәыцуа, насыԥс ииԥхьаӡо. Арыжәтә џьбареи анаркотики
здызкыло дахьынӡанасыԥдоу изеилкаауам, еиликааӡаргьы,
ашьцылара гмыг, аҵарбгага ииааиуеит, иҟар хнаҽуеит. Иахьа
аԥсҭаазараҿы ауаа (еиҳараӡак аҿар) зҿыԥшыша афырхаҵа
дыҟам. Традициала дфырхаҵоуп ҳәа иаҳәшьоз моральла ицқьаз, ламысла аусураҿы аԥхьагылара змаз, аиашазы
иқәԥоз, иаамысҭашәаз…ҳаҭыр иқәӡам. Аиашазы ақәԥара
бзамыҟәроуп ҳҳәо аҟынӡа ҳнеирц рацәак ҳагым. Ахәаахәҭҩы,
алага-ҩага иалоу, абизнесмен, аӷьыч, ақәылаҩ, арҳәҩы,
аҵарҭышагаҩы фырхацәоуп ҳәа иҳаԥхьаӡарыма, ҿырԥшыгас
иҟаҳҵарыма?
Аԥара (амал) ианакәызаалакгьы амч аман, аха иахьа ауа­
ҩы егьырҭ ихаҭабзиарақәа зегьы наҟ инаԥхьаҳәҳәаны аԥара
акульт зегьы иреиҳахеит, аԥхьатәи аҭыԥ ааннакылеит. Аԥа­
ра (акапитал) нцәас иҟазҵаз аламыси ауаҩреи ҳәа ак илам­
кәа илнацәцәаауеит, ихаҭабзиарақәа зегьы ҵнашәаауеит
иара изгәаҭаргьы, изгәамҭаргьы. Бжеиҳан изгәаҭаӡом,
аԥара (амал) дарлашәуеит, ила аш хнаҵоит. Аԥара акульт,
ауаҩра иаҵанакуа хаҭабзиарақәеи, аламыси ааибышьа рымам, рнапы еикәыршаны изеибахьчом, изеинышәом. Аԥара
акульт заҟа аԥызара амоу аҟара ауаҩреи аламыси наскьоит,
имаҷхоит, илаҟәуеит.
Ишдыру еиԥш, ҳара иахьа имаҷҩымкәа аӷацәа ҳамоуп.
Аԥхьаҩ дсыршәоит, мистикатә дунеик дҭазгалоит, дала­
сырԥшуеит ҳәа саҿым, аха ишәарҭоу иацәымшәо алыг иоуп.
Ҳара ихтны аргама иаадыруа рнаҩсгьы, урҭ иреицәоугьы
аӷацәа ҳамоуп, иҳаздыррам, иҳазгәаҭом, гәҩарас иҳамаӡам,
ус наԥшыхақә иаҳбарҭам акәымзар. Урҭ бџьаршьҭыхлатәи
еибашьрала акәымкәа, маанала, гызмалрала, ҳаг-ҳҿы
иамыр­ҳәаӡакәа, хшыҩла, ҵарала иҳаҵаланы, иаҳмырбаӡакәа

345

ҳҵыржаауеит, ҳмилаҭ хаҿра дырӡуеит, ҳауаҩра дырӡуеит,
ҳагәбылра дырӡуеит, аӡәи-аӡәи бзиа ҳаибамбо, лахә-лахәы
ҳаишьклаԥшуа, агәеизыбылра ҳамамкәа ҳҟарҵоит. Убас
ала иаҳмырбаӡакәа ҳалбаардоит. Конкретла дара зусҭқәоу
ҷыдала астатиа неиҵых рызкны изҩып ҳәа сгәы иҭоуп
ҳаԥхьаҟа, сахьӡозар…
Иахьазы, са сгәанала, иҿкны иҳалалаз аԥара (амал) арҳара
акульт еиҳау аӷа дҳамамзар ҟалап. Уи ҳауаажәлар рыҩнуҵҟа
аԥсуа социум еиҟәнашоит. Уи даара ҳазымхәыцыр,
игәцараҳамкыр, иҳамшәар, иҳамзар, ҳмилаҭ ахаҿра еиқәыр­
харазы ӷәӷәала иаҳԥырхагоуп. Ҳӷарны ҳанхозар ҳмилаҭ
аиқәырхаразы еиӷьуп сҳәошәа иҟамлааит. Малла, економикала ҳбеианы ҳанхозар, ҳабзазара зегь рыла еиҿкаазар
шԥацәгьоу, аха ари адунеи аҿы малрҳарада акгьы ыҟам ҳәа
ҳаиханы баагьы, ԥсгьы ҳдәықәлар, егьырҭ ауаҩытәыҩсатә
хаҭабзиарақәа каҳажьуа ҳҿынаҳхар ауп иҵарбгагоу. Иахьа уи
амҩа ҳақәлазшәа збоит.
Аԥара акульт даҽа аамҭанык еиԥшымкәа аџьырмыкьатә
економикеи аџьырмыкьатә еизыҟазаашьақәеи ҳәа иҟоу
иаҳзааргеит. Урҭ злаҟоу, ирыцу ацәгьеи абзиеи зхәыцрала
реилыԥшаара, реиҩдырраара аҭахуп. Абарҭ ҳазҭагылоу
аамҭақәа азгәаҭаноуп ашәҟәыҩҩы Никәала Ҳашыг ииашаны изазгәеиҭаз: «Иахьа аҭоурых еиҩшара аамҭа ҳҭагылоуп.
Ҳашьҭахьҟа инҳажьит хынҩажәи жәохә шықәса иаркыирцә ҳәа иҟаз асовет социалисттә система; ҳаԥхьаҟа
иаҳзыԥшуп иаҳзымдыруа даҽа дунеик. Убри адунеи ҿыц ахь
ҳазго амҩа иқәгылоуп еилаԥыххаауа Аԥсны ибжамҽамхаз
Аԥсуареи (шәахә.: Ҳашыг Никәала. Аԥсуара ашьаҭақәа. Аҟәа.
Ашәҟәҭыжьырҭа «Алашара», 2002, ад.5).
Ҳара аџьырмыкьатә економика, аџьырмыкьатә еизыҟа­
заашьақәа захьӡу ҵарадырралагьы, ԥсҭазаратә практи­кала­
гьы цқьа иҳаздыррам, ааигәоуп ианҳаларгалаз. Ҳар­мышь­
цылац, ишеибгоу, еидкыланы ҳазрызхәыцӡом, ишеибгоу
ҳалаԥш ҳазрыхгом, рыхәҭа хәыҷқәа роуп иаабо, иаҳбарҭоу.
Зныхгьы џьоукы аџьырмыкь захьӡу абазар акәу џьыршьоит.
Аҩны шеибгоу иумбозар, излаҟаҵоу, аҭӡамцқәа злаҩагоу
ақьырмытқәа убозар еиԥш ауп ҳара аџьырмыкь ҳшазыҟоу
иахьа. Аҭӡамцқәа злаҩагоу ақьырмытқәа рыда акгьы умбозар, урҭ рымацара рыла иааидкыланы аҩны зеиԥшроу уха­ҿы

346

иузаагом. Иара убасҵәҟьа аџьырмыкь ахәҭаҷқәа убеит ҳәа
уи шеибгоу изеиԥшроу, иаҵанакуа, иамҽханакуа ухаҿы иузаагом. Амала хьаҳәа-ԥаҳәада идыртәуп акы: аџьырмыкьатә
еизыҟазаашьақәа амилаҭ ҷыдарақәа реиқәырхаразы ихәар­ҭа
акәым, иҵарбгагоуп, иԥырнахуеит акәымзар, еиқәнархом.
Аџьырмыкьатә еизыҟазаашьақәа закәыҵәҟьоу реилкааразы ҷыдала аҭҵаара аҭахуп, иазыҟаҵоу ауаа адгалатәуп.
Арҩаш анхыҵлак иабантәааи, изаҟароузеи, ҳабагои ҳәа
азхәыцха змада, досу ахеиқәырхаразы ишилшо ала днап­
ҟьа-шьапҟьоит. Аџьырмыкь иамҽханакыз ауаа еидгаланы, азеиԥш гәҭакы ҳаракы рыманы, убри азеиԥш гәҭакы
анагӡаразы еицхыраауа изыҟалаӡом. Ара амонополиоуп
аҳра зуа, иааиуа, иҵеиуа ианагь еибарххоит. Досу ихатә бзазара ашьақәыргылара дашьҭалоит, уи дзынахыҳәҳәаӡом,
акаҭа иҭахаз аԥсыӡ еиԥш дԥаҟь-ԥаҟьуеит. Ҳара аԥсуаа
зеиԥш гәҭакыс иҳамоу (иҳамазарц иҳахәҭоу), ианагь
иааиԥмырҟьаӡакәа ҳзызхәыцлаша, ҳазықәԥаша акызаҵәык
ауп: ҳмилаҭ аиқәырхара, уи ахаҿра амырӡра, адунеи
аетностә хсаала ианымӡаартә аҟаҵара. Ақалақьтә бзазареи
аџьырмыкьатә еизыҟазаашьақәеи неицыланы, инеилаланы,
рҽынеиԥшьны амилаҭтә хдырра дырцагәуеит, ишнеи-шнеиуа арӡраҟынӡа инаргоит. Урҭ рҿы уаа милаҭла реидгылара
рацәак акгьы аанагаӡом, уа еиҳа акрызҵазкуа, аԥызара змоу
занааҭла аҽеидкылароуп, азанааҭ ауп еиҳа еидызкыло.
Ицәгьа, ибзиа, иага ахынҭаҩынҭарақәа, агәаҟрақәа
ирықәшәазаргьы, ирцәыӡыз, аамҭа џьбарақәа ирцәыргаз иага
ирацәазаргьы, ҳажәлар рхаҿра мырӡкәа, рбызшәеи рҵасқәеи
камыжькәа иахьанӡа иааргеит. Убарҭқәа ирыбзоуроуп ҳара
иахьагьы ихаз милаҭу жәларуп ҳәа иԥхьаӡо ҳахьыҟоу. Уажәы
аџьырмыкь иаҳзаанагаз ахынҭаҩынҭарақәа, аҭагылазаашьа
ҿыцқәа рҿы хеиқәырхашьас иҳамоузеи?
Аџьырмыкь анаҳҳәо, уи базарӡам, аха аӡбахә анаацәырааго,
аҟаԥыҳәа зегь раԥхьа ҳхаҿы иааиуа ахәаахәҭроуп. Аџьырмыкь
азы зегь реиҳа иҟазшьарбагоу хәаахәҭроуп. Асовет мчра
ахаан занааҭс иҟоу зегьы ҳаҭыр рықәуп ҳәа иԥхьаӡан.
Аколнхараҿы аԥхьагылара зманы ачаи ҿызхуаз, аԥш аазрыхуаз, ашахҭ ихәыҵаланы арацәа ыҵызхуаз, егьырҭ еиуеиԥшым
ааглыхратә наплакқәа рҿы аԥхьагылара зманы аус зуаз
ихзыртәалашаз аулафахәы рмоуазаргьы, аҳәынҭқарра ага-

347

нахьала аҿраԥшразы акәзаргьы, аҳаҭыр рықәырҵон, рыхьӡ
ҭыргон. Уимоу, афермақәа рҿы ажәхьацәеи аҳәахьчацәеи
зус иазҟазаз алкааны ирыхцәажәон, аинформациа амассатә
хархәагақәа уажәы-уажә урҭ рыӡбахә бзианы ирҳәон. Уажәы
урҭқәа уаажәларратә хдырраҿы ашьҭахьҟа инаскьагахеит.
Акыр илаҟәит аҵарауааи ашәҟәыҩҩцәеи иааидкыланы аинтеллигенциа зегьы рпрестиж. Ауаатәыҩса реизыҟазаашьақәа
рҿы ахәаахәҭра милаҭ еилых дамаӡам: милаҭс узеиуазаалакгьы, сара исҭахуп иахьынӡасылшо ала ужьаны (амц ҳәаны)
исҭаху атауар ахә ырмарианы иумсхырц; уара иуҭахуп сара
милаҭс сызиуаалакгьы сжьаны (амц ҳәаны), уара ахашәала
уауртә исааурхәарц. Ҳаизыҟазаашьақәа асеиԥш ианыҟалалак,
апрагматикра анҳалаҽлак, досу милаҭс ҳзеиуоу ҵакыдахоит,
уи ахаршҭрахь амҩа ҳақәлоит. Амилаҭ ҷыдарақәа рыхьчара
ус ҳаракуп, изеиԥштәуп, ҳахдырра уаанӡа изхалом, уи ахагьы
ҳауам.
Ахәаахәҭра аԥсуаа ҳзы акыр иҿыцуп. Уи иацырԥсса
иацу акәамаҵамарақәа арымӡаа, «агызмалрақәа» цқьа
иҳаздыррам. Аԥсуаа хадаратә милаҭтә ҟазшьақәас ирымақәоу
ируакуп аизадара. Аизадареи ахәаахәҭреи ааибышьа рымам.
Насгьы традициала аԥсуаа бзиа ирымбоз, уимоу, ирцәымӷыз,
ираҭәарымшьоз, иҵкьыҵкьаршьоз, иԥхаршьоз усын ахәаа­
хәҭра. Уи ус шакәу аҵарауаа аӡәырҩы иазгәарҭахьеит XIX
ашәышықәса аахыс. Ҿырԥштәыс иааҳгозар, агазеҭ «Кавказ»
1867 шықәсазы иҭыҵыз аномерқәа руак ианыз астатиаҿы
иаабоит абас иҟоу ацәаҳәақәа:
Ақалақь бзазареи аџьырмыкьатә еизыҟазаашьақәеи еилаланы амилаҭ хаҿра аиқәырхара ӷәӷәала иаԥырхагоуп,
ишьақәырҟьоит, амилаҭ хаҿыдартәуеит. Урҭ инарыцлоит
аԥсуа ақалақь аҿы амилаҭ еилаԥса дахьрыланхо.
Ҳара ақыҭаҿ иҳалаз ҳжәытә традициатә культура арӡра,
акажьра ҳаҿуп, ақалақьтә бзазаратә культура ҳзаԥымҵаӡеит.

348

Ҳара ари атәым иашьагәыҭу ҳкультура акәымкәа ҩыџьараны
иааны иҳаланхаз егьырҭ амилаҭқәа ркультура аԥызара агеит,
иҳалаҵәеит.
Шәазхәыц шәара, игәаҳамҭаӡакәа, ҳагәнымҩрала, ҳми­
лаҭтә хдырра ырцагәны иҳахьқәаз шырацәоу, атәымуаа
иҳадыргалаз ҳаҽшамаҳдаз. Аҭагылазаашьақәа иҳалдмыршо,
ҳамч зқәымхо аҽакуп, аха иҳалшогьы гәцаракны, ҳхы
ҳаиҷаҳаны иҟаҳҵоме! Ҿырԥштәыс иааҳгозар, иахьа аԥсуа
дызлоу амилаҭ еилаԥса ишәу амаҭәала дузрылкаауам. Ҳми­
лаҭтә традициатә маҭәа каҳажьхьеит, мап ацәаҳкхьеит, зегьы еицырзеиԥшу европатәи амаҭәоуп иныҟхаҳго. Ҳатра­
дициатә маҭәа убысҟак иаҳхашҭхьеит, уи иахьа аӡәы
ишәҵаны длеиҩеиуа Аԥсны аҳҭнықалақь Аҟәа амҩақәа
днарнылар, егьырҭ амилаҭқәа иреиуоу ауаа ракәым, ҳара
аԥсуаа ҳхаҭақәагьы аумашәа дбаны, дабаанагеи, ихы
аҭыԥ иқәҟьазаап рыцҳа ҳҳәо аҟынӡа ҳнеихьеит. Избан, ус
ҳзыҟоузеи?
Ҳара ҳатрадициатә милаҭтә маҭәа аҵак ду иамаз
ианаамҭаз игәаҳамҭаӡеит. Уи аныҟәгара ахьыманшәалаз,
иахьыԥшӡаз анаҩсгьы ҳмилаҭтә хдырра ашьақәырхаразы
акыр ихәарҭан. «Дарбан аԥсуазаалакгьы иаԥсуа маҭәа
акыр изаԥсан, изааигәан, милаҭтә гәадурас иԥхьаӡон, даҽа
џьоукы дрыламҩашьо дҟазҵақәо ируакуп ҳәа дахәаԥшуан.
Уажәы аабыкьанӡагьы гәыԥҩык ааидтәаланы акрахьырфоз,
акрахьыржәуаз, насгьы ачарақәа рҿы иҟан, «аԥсуа кәымжәы
зшәу, аԥсуа хылԥа зхоу» ҳәа лымкаала аныҳәаҿа. Аԥсуа маҭәа
иазкны ажәа наак аӡәы иҳәар, ихьмыӡӷыршьон. Аамҭала зны
акәымжәы акалҭ ахҵәара шьоурак еиԥш ирыԥхьаӡон». (Малиа Елена. Аԥсуа маҭәа. Аҟәа. 2003 ш., ад. 4–5).
Ибзианы исгәалашәоит апоет, аҵарауаҩ Владимир
Ан­қәаб зны-зынла, аныҳәа мышқәа рзы аԥсуа маҭәа
ишәҵаны данаацәырҵлак, имадырҽхәарц ацымхәрас аԥс­
уаа џьоукы дҵәылхны ишцәыҵеибаччоз. Исгәалашәоит
1970 шықәсазы Москва акандидаттә диссертациа анихьча ашьҭахь, ахәылԥаз аресторан «Прага» аҿы еиҿикааз
абанкет ахь аԥсуа маҭәала иҽеилаҳәаны даннеи, дызбаз
атәымуаа иргәаԥханы, рылаԥш идхаланы дшеибадырбоз, абанкет ахь инеиԥхьаз москватәи аҵарауаагьы ус
ахьыҟаиҵаз шиџьыршьаз.

349

Сызааирц исҭаху: уажәы аумашәа избақәо ҟалозаргьы,
изалыршамхарызеи аԥсуа традициатә маҭәа ирҿыцны
аиҭашьақәыргылара, уи аӡахырҭақәа ҳақалақьқәа рҿы
аиҿкаара? Есымша инеиԥынкыланы зегьы иршәырым­ҵо­
заргьы, еиуеиԥшым аныҳәақәа раан (иаҳҳәап, цәыбб­рамза 30
аҽны) ма иаҳшәаҳҵалар. Ишәгәалашәыршәар сҭахуп амаҭәа
заҟа аҵакы амоу ҳзырбо адунеи аҿы еицырдыруа иҟоу, насгьы сызлацәажәо аконтекст аҿы иҟазшьарбагоу фактк.
Ишдыру еиԥш, азиатәи аҳәынҭқарра дуӡӡа Индиа (иаланхо ауааԥсыра рхыԥхьаӡара адунеи аҿы акитаицәа
раамышьҭахь аҩбатәи аҭыԥ ааныркылоит) аамҭала зны
европатәи аҳәынҭқарра Англиа (адгьылбжьаха кәамҟьак
иқәтәоу) адоминоинс иҟан. Индиа Англиа иахьыԥшымкәа
ахақәиҭра аиурц ақәԥацәа рхада Махатма Ганди аиндусаа
рмилаҭтә хдырра арҿыхаразы атәыла иахьабалак аштатқәа
рҿы (22 штат ыҟоуп) амилаҭтә традициатә маҭәа аӡахырҭақәа
еиҿыркаартә иҟарҵеит. Уи итрадициала еихеиҳаит анаҩсан
акыр шықәса инеиԥынкыланы Индиа аԥыза министрс иҟаз
Аҳәынҭқарратә усзуҩ ду Џьавахарлал Неру, хаҭала уи иаргьы
уи амаҭәа акәын ишәиҵоз.
Ара амилаҭ маҭәа шҳарӡыз, ишаҳхаҳаршҭыз ҳәа исҳәаз
еиԥшқәоу рацәоуп.
Хыхь маҷк салацәажәеит аԥареи, ахатә малрҳареи ркульт
заҟа иаҳԥырхагоу амилаҭ ҷыдарақәа реиқәырхаразы.
Абзиаҵәҟьа убар иудырып. Ауаҩы малла дбеиазар, иацназго доуҳалагьы дбеиазароуп абзиаҵәҟьа. Аха ҳара
ҳауаажәларраҿы иахьа амал еизыҳәҳәаны хәдацәахьы
иалатәоу (аӡәырҩы иацы игәыҳәқәаз ракәын!) реиҳараӡаҩык
доуҳала иӷару, интеллеқтлагьы иҵакәкәалақәоу, аӷбыб
зымдырӡақәо роуп иага рыҽдырбабаргьы. Уи ауп рыцҳарас
иҟалазгьы. Дара аӡәи-аӡәи ахьааиқәшәо темақәас излацәажәо
(еиҳараӡак аҿарацәа) ауп иуҳәаша. Уи дара ирҟазшьарбагоуп:
заҟа аҩы ржәыз, аресторан аҿы иштәаз, аԥара заҟа дырҳаз…
Изыԥхьаз аԥсуа шәҟәык аӡбахә иалацәажәо иубар ҳәа
умшәан, угәгьы иаанамган! Уи рҟәыблаауп!
Аԥсҭаазара аҵакы бзиа аҭаны анысра амҩа хара иқәу
аныҟәаҩ иҿурԥшыр ҟалоит. Аныҟәаҩ дахьынтәаауа идыруазароуп дахьцогьы, дзышьҭоугьы, гәҭакыс имоугьы
заанаҵ еилырганы дазхәыцроуп. Убысҟан ауп иныҟәара

350

аҵакы анаиуа. Ус анакәымха, иныҟәара ҵакыдахоит, «ахыдара шьапы арааԥсоит» акәхоит. Ауаҩы данқәыԥшу инаркны аԥсҭаазараҿы ихы зқәикша амҩа хада алиԥшааруп.
Уи алԥшааразы ицхраауа, аԥышәа змоу (аб, ан, аеҳәшьа,
аҭынха, арҵаҩы…) димазароуп. Аха акоммунистцәа заҟа
ҳдырблаҟьаз еицәамзар еиӷьымкәа ҳамҩахырҟьеит иахьатәи
адемократцәагьы. Ари нахысгьы ҳахькылырго седроу. Арҭ
аҵыхәтәантәиқәагьы ҳазқәырҵо амҩагьы зегьы иреиӷьуп
узҳәом, избанзар ахатә малрҳароуп иалкаахаз, ихадарахаз.
Ҵакыс иамоузеи аԥсҭаазара? Хықәкы хадас иҟаиҵарызеи
ауаҩы, имч, илша, ибаҩхатәра зықәирӡрызеи? Аханатә
ихы зикуа, иԥсҭазараҿы мҩа хадас иалихуа акыр иаԥсоу,
иаԥсаму? Уи амҩа уаажәларратә ҵакык амоу иамаму? Ус
баша акрырҳаны аҳапаҳәа афаразы мацара иаԥсоума уаҩны
адунеи ақәзаара? Асеиԥш иҵаулоу афилософиатә зҵаара
дуқәа, азҵаара уадаҩқәа рҭак аԥшаара иашьҭан прогрессивла ихәыцуаз аҵарауаа дуқәа жәытәнатә аахысгьы, иахьагьы
иашьҭоуп. Аха ауаа зегьы еицырзеиԥшу урҭ рҭак аҟаҵара залыршамхеит, аӡәгьы илымшацызт.
Иуҳәар ҟалоит иахьа аамҭа апрагматикцәа иртәуп ҳәа. Урҭ
зыӡбахә ҳамоу азҵаара уадаҩқәа рыҽрылархалом, рхы ауадаҩ
иаларгалом, хадаратә хықәкыс ирымоу ес иҟалалакгьы, амал
ахьдырҳашоуп.
Аӡәы игәы иаанагар ҟалоит ара уажәы сара сызлацәажәо
азҵаарақәа рконтекст аҿы арҭ аҵыхәтәантәиқәа реиԥш
иҟоу азҵаарақәа ахьцәырызгаз иабстрактушәа, амцхә
изеиԥшцәоушәа. Мап, иагьбстракттәым, иагьзеиԥшцәам.
Маҷк иадамзаргьы ихәыцуа досу ауаҩы (имхәыцӡо ҳаӷоу
дибеит!) мышкы ахы, мышкы аҵыхәа, знык иадамзаргьы
ас иҟоу азҵаарақәа заԥхьа иаақәымгыло, ирзымхәыцуа
дҟамлароуп.
Ауаҩы дҳаиуаным, аԥстәқәа рдунеи далҵижьҭеи, дуаҩ­
ны дшьақәгылеижьҭеи акырҵуеит. Зда адунеи дықәым,
иуникалтәу иоуп. Знызаҵәык диуеит, знызаҵәык дыԥсуеит.
Иԥсҭазара кьаҿуп, изаушьҭу аамҭа маҷуп. Аԥсабара изаунажьыз абри аамҭа кьаҿ иалагӡаны џьара ихәарҭоу
ак ҟаиҵароуп, акы ихы азикроуп. Дуаҩызар, ихы зикуа,
иԥсҭазара зықәирӡуа ҵакык амазароуп, ус баша иҭыԥшша
акәымкәа. Аԥсҭаазараҿы арымӡаа амҩақәа ыҟоуп. Аӡы

351

имҩа аҽаӡәы ихәом. Досу иара ихатәы мҩа алиԥшаароуп
дзықәшәо, дзынио аҭагылазаашьақәа ирышьашәалахаша.
Аха досу ихадароуп ҳәа иалиԥшаауа амҩа иарбану седроу.
Ихадароуп ҳәа узқәылаз амҩа уанысны уахьнеиша уаннеилак, ушьҭахьҟа уанаахьаԥш, иаԥсаны иубауоу, иаԥсамкәа иубауоу седроу. Иаԥсаны иубар, ухы уақәгәырӷьо уҟалар ауп ибзиоу, аха убысҟан иаԥсамкәа иубар, иҽеимзар, башак акәзар
ауп арыцҳара. Ибзиоуп, аҩны сымазароуп уҳәан, иургылеит,
маҭәа-ҩыҭәала уҽеибуҭеит, амашьына ухәҳаит (уигьы иахьа
абзазараҿы уаҩы зда дхәарҭам компонентуп ҳәа иԥхьаӡоуп),
уфатә-ужәтә уазрыцҳамкәа уҽыҟауҵеит. Ажәакала, ухатә
бзазара зегь рыла еиқәуршәеит, еиҿукааит. Урҭ зегьы ухатә
џьабаала иурҳау, џьоук рыԥхӡаша утәутәу ҳалацәажәарым.
Нас? Нас акгьы! Иузхом уԥсы ҭәуам. Иацуҵоит, иацуҵоит,
уҟанаҵы! Урҭқәа ушырҿыз уажәит. Иааигәахеит хырԥашьа
змам уаџьалгьы. Абри мацаразы акәызма адунеи узықәыз?
Нарцәыҟа усгьы акгьы узгом! Ауаҩы илаҟәу иҭахырақәа
рнаҩсангьы иҳараку, доуҳала дышьҭызхша гәҭакқәаки
иде­иалқәаки имазар акәӡами? Ус акәымкәа ажәытәӡатәи
иԥстәы, иҳаиуанратә инстинктқәа ииааины, иуаҩра
даҟәырҩны дкаҳар, дышԥаҟало, дзеиԥшрахозеи? Аҳаиуан
ауп имхәыцуа. Ауаҩы дхәыцыртә (дхәыцларц) ахшыҩ иманы дишеит аԥсабара (ишәҭахызаргьы, анцәа дишеит ҳҳәап).
Ауаҩы изы ари иџьашьахәтәу, зда ыҟам ҳамҭа дуп. Аԥсаба­
ра иунаҭаз абри аҳамҭа ду рационалла уеиҷаҳаны,
изҩыданы ухы иамырхәаӡакәа, алашьцара уҽалакны уқәыларц,
уӷьычырц, укылатәаны уара иуеиԥшу даҽа уаҩык данушьуа…
иҟауҵо шзалымдароу, ауаҩра ишаҵанамкуа, ишыгәнаҳароу
узазымхәыцуазеи, ухаҿы изымааиуазеи ацәгьа аршра
шхәарҭам?
Иахьатәи аамҭа иаанаго ацивилизациа ҿыц иарӷыӷкуеит,
ицәырнагоит акәымзар иннакылаӡом ауаҩы игыгшәыгратә
инстинктқәа, урҭ арҿыхоит. Ажәлар шәышықәсала, зқьы­
шықәсала иԥышәаны ирымаз, ауаҩы игыгшәыгратә
инстинктқәа аӷәра рҿазкуаз ртрадициатә хымҩаԥгашьа
бзиақәа иахьа ашәарҭа иҭагылоуп. Урҭ иахьа изҵазырӡуа,
мап рцәызкуа, еилазыжьуа, еилазхәо, наҟ иԥхьазыҳәҳәо
аӡәи ҩыџьеи ракәӡам, аџьырмыкьатә еизыҟазаашьақәа ҳәа
изышьҭоу асистема ҿыц ауп. Уи амасштабқәа глобалтәқәоуп.

352

Уи асистема адунеи акыр тәылақәа рҿы акры ахыҵуеит,
ирылаҽхьеит, иашьцылахьеит, еиӷьу даҽакы рзымԥшаац,
аха ҳара ҳзы иҿыцбарахуп, акыргьы иҳацәтәымуп. Хыхь
маҷк зыӡбахә сҳәахьоу ари асистема ахатә закәан џьбарақәа
амоуп. Убарҭ азакәанқәа инарықәыршәаны ухы мҩаԥумгар
ауам. Уара умилаҭтә традициа агәхьаа зкыда! Аџьырмыкьатә
еизыҟазаашьақәа убысҟак иџьбароуп, иара инақәыршәаны,
ухы узымҩаԥымгар, уԥсы узеиқәырхом, уршәны аганахь
уҿықәнажьлоит, ма зынӡа иумеигӡакәа уаҵанарҟьыцуеит
ауп иаанаго.
Иахьа аинформациатә массатә хархәагақәа (еиҳараӡак­
гьы ателевизор) иааҟәымҵӡакәа уахгьы ҽынгьы еиԥшьны
иҳаладырҵәо атәым ҟазшьақәеи аҵасқәеи роуп. Ҵабыргуп,
ақыҭаҿы урҭ узрыцәцаӡом, анырра рымоуп, еиҳаракгьы
ателевизор иузнанагоит, ухы-угәы иҭалоит, уԥсихика
иаланаҵоит, аха ианамуӡах, иага умҳәан, уа узлоу уара
утәқәа, умилаҭ иаиуоу ауаа роуп, атрадициагьы уа макьана
еиҳа ишьақәханы иҟоуп, аус ауеит.
Атәым милаҭ хымҩаԥгашьақәеи (еиҳарӡакгьы амраҭа­
шәарахьтәи Европа атәылақәа рҟынтәи иаауа
ахымҩаԥгашьақәа) аԥсуа традициатә хымҩаԥгашьақәеи иреиӷьу,
иреицәоу еиҩыздырраауада, еилызԥшаауада? Европааи
Азиааи рхымҩаԥгашьақәеи рҵасқәеи еилымԥшааӡакәа
иҳадаҳкылар, иҳалаҵәар, ҳара ҳтәқәа ҳцәыӡит ауп иаанаго.
Ҿырԥштәыс иааҳгозар, ишыжәдыруа еиԥш, афранцызцәа
акультура ҳаракы змоу жәларуп, Франциа европатәи
аҳәынҭқарра дуқәа ируакуп. Афранцызцәа узларҿаԥшыша,
ирҿуҵааша ахымҩаԥгашьеи аҵас хазынақәеи заҟа ыҟоузеи!
Аха ҳара ҳамԥын иаҳзықәымгало аҵасқәагьы рымоуп.
Иаҳҳәап, афранцызцәа ҵасс ирымоуп адаӷь ажьы афара,
адаӷьқәа ахьырааӡо афермақәа рымоуп. Адаӷь ажьы иалху
ачыс деликатес ирыԥхьаӡоит, иреиӷьу афранцыз ресторанқәа
рҿы амениу иалоуп. Азиагьы иҟоуп адаӷь ажьы зфо ажәлар­
қәа, иаҳҳәап, виетнамаа. Нас ҳаргьы урҭ ҳарҿыԥшны ус
ҟаҳҵо ҳалагарыма? Урыстәыла аҩадахьтәи-амрагыларахьтәи
аҿацәқәа рҿы иукагираа ҳәа ижәытәӡоу жәларык ыҟоуп. Иукагираа рҿы аԥҳәыс хаҵа данцалак, лхаҵа иҩныҟа дигаӡом,
иара нхара ҳәа лара лыҩныҟа дцоит, дылхатәоит, ахшара
ирауа ахаҵа ижәла акәымкәа, аԥҳәыс, ан лыжәлоуп ирырҭо.
Нас ҳаргьы ус ҟаҳҵаларыма?

353

Абас ала, егьырҭ ажәларқәа ҵасс ирымоу, дара рзы
иԥшӡоу, аха ҳара ҳзы ихәарҭам, иҳазҳадымкыло арымӡаа
ыҟоуп. Аха, иалаухи. Ҳазымхәыцӡакәа иаҳԥырхагақәоу
анҳадаҳкыло
ыҟагәышьоупе!
Ҿырԥштәыс
иааҳгозар,
аҵыхәтәантәи аамҭақәа рзы атәым уаа ирҿыԥшны, имодоуп ҳәа иԥхьаӡаны ҳҭыԥҳацәа аӡәырҩы рымгәацәақәа
таҟьа-таҟьаӡа ихтны, рҷапанқәа хтны иныҟәоит. Аригьы
ақалақь иаҳзаанагаз акоуп. Аԥсуа ԥҳәызба асҟак лцәа-лжьы
хтны ауаа дрылало, ауаажәларраҿы дцәырҵуа збахьадаз,
изаҳахьадаз?! Ас еиԥш ахымҩаԥгашьа аԥсуаразы иахь­
цәарӡгоу, иахьыԥхашьароу анаҩсангьы, дара усҟак зцәазжьы хызтуа аҭыԥҳацәа ргәабзиарагьы иаԥырхагоуп. Урҭ
аҭыԥҳацәа абри амода гмыг иацәызыхьчаша мчы ҟамлеит
ианаамҭаз. Акырӡа еиӷьгәышьан ҳҭыԥҳацәа уи амода
рҽамҭакәа, ирыдрымкылакәа аԥсуа традициатә ҽеилаҳәашьа
рҽазныжьны иҟазҭгьы. Аха иааг!
Убас шакәугьы, ҳара иҳацәтәыму аҵасқәеи ахымҩаԥ­
га­шьақәеи иҳадаҳкылақәо ҳахдырра аҵан џьара адискомфорт ҳәа изышьҭоу ҟарҵоит. Цқьа иҵарны ҳазымхәыцыр,
ус наԥшыхақә, хыхь-хыхьла мацара ҳалаԥш ианыҵамшәо,
ианҳазгәамҭогьы, аамҭа ԥыҭк аниаслак анегативтә лыҵ­
шәақәа хымԥада рхы ҳадмырдырырц залшом.
Ҳәарас иаҭахузеи, атәым милаҭ ркультура анырра ҳара
аԥсуаа ҳзы мацара иҟазшьарбагоу акы акәӡам. Иахьа аҟара
ақалақьқәа аныррацәамызгьы, урбанизациа ҳәа изышьҭоу­
гьы асҟак амҽхак анамамызгьы, жәытәнатә аахысгьы
еиуеиԥшым ажәларқәа рыбжьара акультуратә еинырақәа,
аимадарақәа ыҟан. Аха иахьа уи аҭагылазаашьа ҿыцқәа рҿы
иҷыдоу ауадаҩрақәа рыла аилазаашьа аиуит. Ҳара аԥсуаа
ҳаиԥш хыԥхьаӡарала имаҷу ажәлар ракәым, аурысқәагьы
ари азҵаара актуалра аманы, иҵарны ирзықәгылоижьҭеи
акыр ааҵуеит. Амраҭашәарахьтәи Европатәи ашыҩҳәа иааиуа ацивилизациа ҿыц иаҵазар ҳәа ишәоит рмилаҭтә
ҷыдарақәа, акыргьы аҵаӡхьеит. Дара ржәытә милаҭтә ҷыдарақәеи
европатәи акультуреи реизыҟазаашьақәа еимактәы-еиҿак­
тәыс ирымоуижьҭеи акыр ааҵуеит. Џьоукы Урыстәыла
европатәи акультура аларҵәара иазықәԥоит, уи ада ԥхьаҟа
ҿиашьа амам, даҽа мҩак ыҟам ҳәа ирыԥхьаӡоит. Даҽа џьоукы
уи мап ацәкны, Урыстәыла ахатәы мҩа ҷыда ылхны, ахатә

354

традициақәа ирықәныҟәаны, урҭ еихаҳаны иҿиалароуп ҳәа
ирыԥхьаӡоит. Абарҭ аҵыхәтәантәиқәа даҽаӡә иакәым Пиотр актәигьы излаиқәыӡбақәо ыҟоуп. Урыстәыла аҿиаразы,
ԥхьаҟа ацаразы Пиотр актәи илиршаз шырацәаӡазгьы,
уи мап ацәкышьа шамамгьы, амраҭашәарахьтәи Европа
атәылақәа ркультура дахьаҿыԥшуаз азы аҽԥныҳәақәа изҭоз,
иқәыӡбоз маҷҩымкәа иҟан аурыс уаажәларраҿы. Уимоу, XIX
ашәышықәсазы аурыс философиатә хәыцраҿы уаҩы иԥылоит
убри азҵаара иазкыз ихадароу агәыԥқәа, ахырхарҭақәа
ҩба. Урҭ руак аславианофилцәа ҳәа ирышьҭоуп, аҩбатәи
амраҭашәарахьтәиқәа (западники) ҳәа рзырҳәоит.
Аславианофилцәа аконсервативтә политикатәи афилосо­
фиатәи хырхарҭа иахаҭарнакцәан. Урҭ рдунеихәаԥ­шышьа
злаҟаз ала, европатәи (амраҭашәарахьтәи) акультура Урыс­
тәыла аларҵәара мап ацәыркуан. Урыстәыла иҷыдоу ахатәы
мҩала иҿиалароуп, ахатә традициақәа камыжькәа, урҭ
шьаҭас иамазароуп ҳәа иахәаԥшуан. Уи еиԥш афилософиатә
хырхарҭа ашьаҭакыҩцәас иҟан И. Киреевски, Хомиаков,
И. Самарин уҳәа убас иҵегьы. Амраҭашәарахьтәиқәа ҳәа
изышьҭаз Урыстәылан аҳратәра аныхны, мраҭашәарахьтәи
атәылақәа ирҿыԥшны абуржуазиатә еизҟазаашьақәа рышьа­
қәыргылара иазықәԥон. Уи ахырхарҭа иадгылаҩцәан А.И.
Герцен, Т.Н. Грановски, Н.П. Огариов, В. Боткин, Н. Кетчер, Е.
Корш, К.Д. Кавелин уҳәа уб. иҵ.
Абарҭ афилософиатә хырхарҭақәа ҩба рхаҭарнакцәа
аимак-аиҿак ӷәӷәақәа рыман, урҭ реимак иахьагьы ихыркә­
шамхацт. Аурыс уаажәларраҿы, лымкаалагьы аинте­
ллигенциаҿы иахьагьы иҟоуп амраҭашәарахьтәи акультура аурысқәа иахьырныруа ҽеим, рмилаҭтә традициақәа
арӡуеит, ихаҿыданатәуеит, икосмополитцәаны иҟанаҵоит
ҳәа изыԥхьаӡо, европатәи акультура анырра мап ацәкреи
амилаҭтә традициақәа рахь ахынҳәреи рзы ааԥхьара ҟазҵо.
Урыстәылеи Европеи ркультуратә еизыҟазаашьақәа асҟак
иуадаҩзар, ҳара иҳаԥсыхәоу аилкаара, мҩас ҳазқәылара заҟа
иуадаҩу шәазхәыц. Ацивилизациатә дунеи ҳҽаҳзаҟәыҭхом,
уи ҳатәнатәыр, ҳмилаҭ ыӡуеит, иҳаланхо амилаҭқәеи
ҳзыҿцаауа ажәларқәа ркультура ҳалаӡҩахоит.
Иналукааша англыз ҭоурыхҭҵааҩ Арнольд Дж. Тоинби
(1889–1975) иаҳхысыз аҩажәатәи ашәышықәса азыбжазы

355

излаиҩуаз ала, Урыстәыла аҭоурыхтә мҩақәа ҩба рахьынтә
акы алнаԥшаароуп: ма амраҭашәарахьтәи адунеи аҿы ахатә
ҭыԥ алхны иааннакылароуп, ма амраҭашәарахьтәи адунеи
иаҿагыло ахатә мҩа аԥшаароуп. Абри азҵаара далацәажәауа
аҵарауаҩ абас азгәеиҭеит:
Аурысқәеи Европа мраҭашәарахьтәи ацивилизациеи
реизыҟазаашьақәа ҳара ҳмилаҭтә традициатә хым­ҩаԥга­
шьақәа еиларыжьуеит, еилаԥырххаауеит, иаҳха­дыршҭ­
уеит. Ҳара ҳхатәы милаҭтә бзазаратә культура аасҭа атәым
еиӷьушәа, уи еиҳа ахақәиҭра ҳнаҭошәа ахы ҳнарбоит,
ҳахнахуеит. Атәым еиҳа лассы издызкыло, излаҵәо ақалақь
иаланхо ауаа роуп. Ақалақь аҟынтәи ауп ақыҭахьгьы ишнеиуа.
Ақыҭа иалҵны ицаны ақалақьқәа ирыланхоз ауаа рынхашьа форма акыр аҽаԥсахуеит. Уа рыԥсихологиагьы,
рҟазшьагьы, рхымҩаԥгашьагьы акыр аиҭакрақәа роуеит.
Ирзеиӷьу реиԥш, ирзеицәақәоугьы ыҟоуп урҭ аиҭакрақәа.
Ҳара ҳаазқәылаз аамҭазы лассы-лассы ҳбызшәа ыӡыр ҳәа
ҳахӡыӡааны ҳцәажәалоит. Ҵабыргыҵәҟьангьы уи ашәарҭа
ду иҭагылоуп, гәҭынчра ҟаҵашьа ҳамам. Ҳбызшәа анкаҳажь,
ианаҳхаҳаршҭ, ианаҳзымыхьча, ауаажәлааратә функциақәа
нарҭбааны инанагӡо ианҳзышьақәмырха, милаҭк аҳасаб
ала ҳашзыҟамло, аҳәахәдеиԥш ҳныбжьаӡ ҳашцо зеилымкаауада?! Ҳхатәы бызшәа анаҳцәыӡ аҳәынҭқаррагьы ҳазҭода?
Иахьа ҳхатә ҳәынҭқара ҳамоуп ҳҳәартә ҳаҟазар, зегь реиҳа
уи зыбзоуроу ҳхатәы бызшәа-аԥсуа бызшәоуп. Ҳбызшәа
зынӡа имԥсыкәа, хәышҭаара бызшәа мацараны инхаргьы
рыцҳароуп.
Ҳара ҳаиқәырханы ҳазмақәоу ирхадароуп, 1862 шықәса­
зы аурыс аруаҩ, аинрал, абызшәадырҩы П.К. Услар анбан

356

ахьаҳзыҟаиҵаз, Д. И. Гәлиа ҳмилаҭтә сахьаркыратә литература ашьаҭа ахьикыз. Урҭ ауаа ус иҟарымҵазҭгьы, рнаҩстәи
абиԥарақәа амилаҭтә ҩыратә культура дмырҿиазҭгьы, аԥсуа
бызшәа ҳәынҭқаратә бызшәаны изыҟаломызт, ҳаӷеиҭа,
аубыхцәа рбызшәа еиԥшхар ҟалон алахьынҵа, ма агыруа
бызшәеи ашәан бызшәеи реиԥш ихәышҭаара бызшәаны
мацара иаанхон, аԥсуа жәлар рҿахәы рхатәы бызшәала
ирзымҳәо иҟалон.
Ҳбызшәа ахьчаразы баша ацәажәарақәа азхоны ҳәа
иҟам. Ҳәынҭқаратә масштабла иааиԥмырҟьаӡакәа, системала еиуеиԥшым аусқәа мҩаԥгалатәуп, афинансқәагьы
ақәырӡлатәуп.
Ҵабыргуп, иахьатәи ҳаамҭазы зхыԥхьаӡара маҷу ажә­
ларқәа рбызшәақәа раныӡаара ҟазшьарбагоуп адунеи иахьабалак. Аҵарауаа излазгәарҭахьоу ала, адунеи аҿы хәнызқь
инареиҳаны абызшәақәа ыҟоуп, убарҭ рахьынтә есышықәса
жәаба, жәохәбызшәа аныӡаауеит. Ҳара ҳакәым, аурыс жәлар
дуӡӡагьы рбызшәа ыӡыр ҳәа ианшәауа аамҭа ҳҭагылоуп. Аха
абызшәа амацара акәӡам аус злоу, аԥсуа даԥсуаны дҟазҵо.
Заҟаҩы ҳдыруада аԥсуа бызшәа аҿаҳәа ирҳәо, абаџ-баџ рыхга ражәа ҭлапҟақәа узырхымԥо, арахь аԥсуара иахәаша уск
аҿы ианнеилак, зшьамхы зҵаҟәалақәо, ҟазшьала, хандеирала, ԥсихологиала, хымҩаԥгашьала аԥсуа милаҭтә дунеи,
аԥсуа традициатә доуҳа зцәыӡхьоу, иацәтәымхахьоу? Уимоу
иҟоуп аԥсуара зцәыӡхьоу анхацәагьы, ачиновникцәагьы,
аинтеллигенциа иреиуоугьы… Уимоу рыхьӡқәа ныҭкааны
исызҳәом акәымзар (исҳәаӡаргьы иаҳнаҭои?!), доуҳала
иаԥсуам аԥсуа шәҟәыҩҩцәақәакгьы, аԥсуа ҵарауаақәакгьы
сдыруеит. Аԥсуа бызшәа иҳәозаргьы, ҩнуҵҟала, доуҳала
даԥсуамзар, дызхәарҭоузеи? Ихы укыр, ишьапы узымкуа,
аԥсыӡ еиԥш дҵәыр-ҵәыруа, хара дзымцозаргьы, абаӷыр
еиԥш дынкаԥа-аакаԥо, ԥшак асцыԥхьаӡа ахы ахьхоу дама
ицо. Уи шьҭа алацәажәара иаԥсам асистема акәын изхараз,
уи ԥсаатәқәас иазыҟалақәаз роуп ҳәа толерантла ҳарзыҟоуп,
ҿаҳҭуам акәымзар (усҟан акгьы ҳазҳәомызт, шьҭа иаҳҳәоит
ҳәа уеизгьы-уеизгьы иаҳнаҭагәышьои?!), заҟаҩы иаԥсуамыз
аԥсуа партократцәеи апартфункционерцәеи заҟа залымдара
иақәдыршәахьази ҳажәлар асовет мчра ахаан? Аҵара ры­моуп
ҳәа иҳаԥхьаӡон, амаҵурақәа ирхагылоуп ҳәа ҳарзыӡырҩлар,

357

ҳрыхәыцлар, рҳәатәы ҳақәныҟәалар акәын. Аха урҭ аҵара
ирымаз ҵауламызт, хыхь-хыхьлатәын, насгьы ихадароу
бжеиҳан ажәлар иреиӷьыз аусқәа рынагӡаразы аус ауамызт.
Атәым уаҩ тәымла дузыҟалар џьашьатәӡам, аха уара утәы
(уара умилаҭ иаиуоу) дтәымхар ауп еиҳагьы иеицәоу.
Абас еиԥш адеформациа ӷәӷәақәа иҟалаз рҿы урбанизациа иахҟьаз рацәоуп. Аха урҭқәа рымацара ракәым аус злоу.
Ихадароу, иара усгьы иуашәшәыроу ҳажәлар рдемографиатә
ҭагылазаашьа ӷәӷәала, негативла ианыԥшуеит ақыҭа ахь­
каҳажьуа. Еиуеиԥшым аобиективтәи асубиективтәи мзыз­
қәа ирыхҟьаны (еиҳараӡакгьы анхарҭа ҭыԥқәа – ауадақәа
ахьыҭшәоу иахҟьаны уҳәа) ақалақь аҿы инхо ауаа аӡәи-ҩыџьеи
иреиҳаны ахшара роур рҭахӡам. Ари атенденциа, ҳәарас
иаҭахузеи, ҳара аԥсуа ҳзы мацара иҟазшьарбаганы иҟаӡам,
егьырҭ атәылақәа рҿгьы улаԥш иҵашәоит. Ҿырԥштәыс
иааҳгозар, ари азҵаара Урыстәылагьы акыр иҵарны иқә­
гылеижьҭеи акыр ааҵуеит. Иара ҷыдала иҭызҵаауа зегьы
еицҿакны излазгәарҭахьоу ала, Москвеи Санкт-Петербурги
реиԥш иҟоу ақалақь дуқәа рҿы аҭаацәарақәа аӡәи-ҩыџьеи
иреиҳаны ахшара драур рҭахӡам. Ҳара ҳҿгьы уи атенденциа
ахы унарбартә иҟоуп. Аԥснытәи ақалақьқәа усҟак ишдумгьы,
ирыланхо аԥсуа ҭаацәарақәа рҿы ҩыџьа, хҩык иреиҳаны ахшара змоу дара имаҷуп.
Агәра ганы сыҟоуп цәыкәбарк иадамзаргьы аԥсуа етностә
шьа здақәа ирҭаныҟәо зегьы ҳдемографиатә ҭагылазаашьа
шҽеим, ишуадаҩу шырдыруа, хьаас ишрымоу. Ҳрыцҳарақәа
зегьы иреиҳауп хыԥхьаӡарала ҳахьмаҷу.
Аԥсуаа иахьа заҟа процент ақыҭаҿы инхо, заҟа процент ақалақь аҿы инхо ҳазҳәаша астатистикатә дыррақәа
ныҭкааны снапы иакым, исыздыррам, исыздыррам ақыҭеи
ақалақьи рҿы аҭаацәарақәа рхыбгара – хаҵеи ԥҳәыси
реилыҵра аганахьала изеиԥшроу. Аха сгәы самеижьозар,
гәҩарас исымоуп хаҵеи ԥҳәыси реилыҵрақәа, аҭаацәарақәа
рхыбгарақәа ақыҭан аасҭа ақалақь аҿы еиҳа ирацәоуп ҳәа.
Аҭаацәара ашьақәырхараҿгьы аԥсуаа атрадициа бзиа­қәа
рыман. Уажә ҳаазқәылаз хаҵеи ԥҳәыси реилыҵрақәа еиҳа
ирацәахеит. Убригьы еиҳа иахьҟазшьарбагахаз ақалақьқәа
рҿоуп. Уи атрадициа акыр адеформациа шахьхьоугьы, ма­
кьанагьы аус ауеит ақыҭаҿы. Ҿырԥштәыс иааҳгозар, ау­

358

рысқәа рҿы ахаҵа аԥҳәыс данкаижьуа аасҭа, аԥҳәыс лха­ҵа
данкалыжьуа еиҳа иҟазшьарбагоуп. Бжеиҳан уи уа митәык
амотивқәеи амзызқәеи аҭахӡам. Ҟазшьала ҳаиқәымшәеит
(по характеру не сошлись) лҳәар, иазхоит, иааилыҵит ауп,
азакәан лыдгылоит, ахаҵа иага иҳәаргьы, иага иургьы
(иԥҳәыс дкалмыжьырц иҭаххар), дизынкылаӡом.
Аԥсуаа ҳҿы ахаҵеи аԥҳәыси аилыҵра аҟынӡа инеибагар, «ҟазшьала ҳаиқәымшәеит» азхаӡом. Аԥҳәыс лара иаал­
гәаԥхеит ҳәа иаармарианы, лхаҵа иҭахымхар, длызкажьуам.
Ианамуӡах ахаҵа аԥҳәыс дахькаижьуоуп иҟазшьарбагоу.
Аԥсуа иара иҭахымкәа ус аламала иԥҳәыс диҵыҵны дызцом. Аҭаацәара аиқәырхараан ахаҵа иҳәатәы, иажәа макьана еиҳа амч амоуп. «Аԥсуа хаҵа иара иҭахымкәа иԥ­ҳәыс
диҵыҵны дышԥацо!» – апатриархалтә еизыҟазаашьақәа
ирхылҟьа-ҿылҟьоу абри аҵас макьанагьы ԥыҭк аус ауеит
ҳара ҳҿы.
Аԥсуаа ҳҿы ахаҵеи аԥҳәыси реилыҵра азҵаара
анықәгылалакь, Аҳәынҭқарратә закәанқәа раасҭа макьана
аԥсуа традициатә закәанқәа аԥызара рымоуп. Аԥсуаа рҿы
ахаҵа иԥҳәыс дкаижьырц иақәикыр, лара лымацара лҿы
акәӡам аус ахьимоу, уи лара лҭынхацәагьы (лаб, лан, лашьа,
лаҳәшьа, егьырҭ луацәа уҳәа), урҭ рҳәатәгьы дахымхәыцыр
ҟалом. Дкаижьуеит, аха дзыхирҟьо мзыз дук ыҟазароуп.
Иаҳҳәап, аԥҳәыс лхаҵа дшылыԥсахуа лақәԥиҽзар, усҟан
лҭынхацәагьы акгьы рызҳәом, лхы ахьмыӡӷ иалыргаз
лыцеиҩыршар акәхоит. Абжьарак амзыз сса-мыссақәа
(«скьаҿ аҳәынҵәра ианаамҭаз иҿалымҵеит», «аусураҟынтәи
санааи, схәы ԥханы исҿалымҵеит»…) рзы дкаижьыр рымур
рылшоит лҭынхацәа, «ҟазшьала ҳаиқәымшәеит», – ара аус
ауӡом.
Арҭқәа зхысҳәаауа аҭаацәаратә еизыҟазаашьақәагьы
атра­дициа ақыҭаҿы ишьақәханы, позитивла ақыҭаҿоуп
иахьыҟоу ақалақь аҿы аасҭа.
Ара, хымԥада, иазгәаҭатәу даҽа негативтә цәырҵракгьы
ыҟоуп. Изакәу уи ауп, асовет мчра ахаан аҳра зуаз аидеологиа инақәыршәаны иҳамадырҽхәон милаҭеилаԥсала аҭаа­
цәарақәа реиҿкаара. Уи аԥсуаа аӡәырҩы хнахит: аԥсуа арԥыс
атәым милаҭ иреиуаз аҭыԥҳа (еиҳараӡак ақырҭуа, агыруа, аурыс) ԥҳәыс дигон, аԥсуа ҭыԥҳа атәым милаҭ иреиуоу арԥыс
(еиҳараӡак ақырҭуа, агыруа) ԥҳәысс диццон. Атәым милаҭ

359

иреиуоу аԥҳәызба ԥҳәысс дызгоз аԥсуа рԥысгьы, атәым
милаҭ иреиуаз арԥыс хаҵас иццаз аԥсуа ԥҳәызбагьы, шамахамзар, рҭаацәара аԥсуа ҭаацәарахаӡомызт, рыхшарагьы
аԥсацәахаӡомызт, аԥсуа бызшәагьы, аҵасқәагьы рылааӡаны
иҟалаӡомызт. Абри атенденциагьы еиҳараӡак амҽхак ахьамоу ақалақьқәа рҿоуп.
Сара саӡәыкны сызлахәаԥшуала (сиашоу-сиашаму уи
даҽа усуп) кардинала ҳдемографиатә ҭагылазаашьа рҽеи­
шьак аҭаразы ҳҳәынҭқара имҩаԥнаго аусқәа даара имаҷуп,
иахьынӡақәнагоу агәцаракра азыҟаҵом. Сара еилыскаауеит
ҳҳәынҭқара алшарақәа шдум, аха иалшо зегьы мҩаԥнамго­
шәа збоит.
Адемографиа азҵаара ҳара ҳҿы акәым, Урыстәыла
дуӡӡаҿгьы иӷәӷәаны, иҵарны иқәгылоуп. Аха аҵыхәтәантәи
аамҭазы атәыла ахада инаиркны аиҳабыра рганахьала,
ахылаԥшра ҷыдеи агәцаракра дуи аиуит. Асовет Еидгыла
анеилаҳауаз аахыс Урыстәылан ииуаз ауааԥсыра раҵкыс
иԥсуаз рхыԥхьаӡара еиҳазҭгьы, 2007 шықәса аахыс регион­
қәак рҿы аҭагылазаашьа иҵоуроу аганахьала аҽаԥсахит –
иԥсуа раҵкыс ииуа рхыԥхьаӡара маҷ-маҷ акәзаргьы еиҳахо
иалагеит. Ҳара ҳҿы заҟаҩы ԥсуа, заҟаҩы ииуа ртәы нҭкааны
изҳәо астатистикатә дыррақәа снапы иакым, аха иԥсуа раасҭа
ииуа рхыԥхьаӡара еиҳауп ҳәа сгәы иаанагоит.
Иахьа аҳәаа нхыҵ (лымкаалагьы Ҭырқәтәылан) иҟоу
аԥсуаа ааганы Аԥсны рнырхарала ҳдемографиатә ҭагы­ла­
заашьа уадаҩ рҽеишьак аҳҭап ҳәа агәыӷрақәа змоу рацәаҩуп.
Абри аганахьала аҵыхәтәантәи ашықәсқәа рзы иҟаҵақәоу
аусқәа ыҟақәоуп, аха радикала уи ӡбашьа амоуц. Иҟаҵоу
маҷуп. Ари аус иҵоураны, мҽхакы ҭбаала амҩаԥгара ус
аламала ишымариам зымдыруада? Иналк-ҩалкны аӡәыкҩыџьак (зықьҩыкгьы ракәзааит) ааит ҳәа иауҳазҳахуа.
Жәаба, ҩажәа нызықь ҭаацәара иреиҵамкәа иааганы, еиваӷӷа
Аԥсны ҭырҭәааны иузнырхозароуп иуҳәаша. Абар шьҭа шәи
ҩынҩәажәижәаба шықәса уажәы аԥхьа атәым дгьыл аҿы
инанагаз ҳџьынџьуаа ирхылҵшьҭро роуп дара. Рҭоурыхтә
ԥсадгьыл Аԥсны иага бзиа ирбозаргьы азыхынҳәра рзымариам. Ахҵәареи тәыла харак аҟынтә даҽа тәылак ахь иааны анхареи ирыдҳәалоу азҵаарақәа зегьы реиқәыԥхьаӡара
ҳалагарым, хара ҳагоит, аха акык-ҩбак аԥықәсыларақәа иҟоу
уеизгьы иазгәаҳҭап.

360

Иаҳҳәап, Ҭырқәтәыла инхо аԥсуаа аӡәырҩы аҭырқәцәеи
дареи еиуеиԥшым аиуарақәа рыбжьалахьеит, аӡәырҩы
аҭырқә ҭацацәа, амаҳәцәа рымоуп. Уа аԥсуааи аҭырқәцәеи
акыр еишьцылахьеит, уала, ҭынхала акыр еилаҵәахьеит.
Ахҵәара, анхамҩа ҿыц ашьапы акра ус имариоума? Насгьы
дареи ҳареи милаҭк ҳахьаиуоу, ҳахьаԥсацәоу ҳаиднакылоит,
аха, изаҳӡарызеи, ҳдунеихәаԥшышьақәа, ҳабзазашьақәа,
ҳхымҩаԥгашьақәа акыр аивыгарақәа, аиқәымшәарақәа
роухьеит. Ихадароу акы акәымзаргьы, динлагьы акыр
аивыгарақәа ҳаухьеит. Дара зегьы ԥсылманцәоуп, ҳара
Аԥсны иазынханы иҟоу ҳӷьырак ҳқьырсианцәоуп. Аиашаҵә­
ҟьа ааҭырҟьаны иаҳҳәозар, ҳатеистцәоуп. Адин аганахь
ала асовет мчра анеилаҳаз аахыс ииз, иааиҵагыло аҿар
зеиԥшрахаша сыздыррам, аха асовет аамҭазы ииз, уи
иалааӡаз, шамахамзар, зегьы ҳатеистцәоуп. Иаалырҟьаны
аметаморфозақәа ҟалозшәа иатеистцәаз зегьы адин харҵо
иалагазшәа ирҳәақәо рыгәрагара уадаҩуп.
Абызшәатә ԥықәсыларақәагьы шыҟоу мап ацәкышьа
узаҭом. Уаҟагьы (Ҭырқәтәыла) интенсивла имҩаԥысуеит
ассимилиациатә процессқәа, урбанизациа ҳәа ҳазҿу апроцессгьы акыр иамҽханакхьеит. Уаҟагьы аԥсуаа аӡәырҩы
аҵыхәтаәнтәи ажәашықәсақәа ирылагӡаны ақыҭақәа ра­
хьынтә ақалақьқәа рахь ицаны ирыланхахьеит. Ара Аԥсны
иааиргьы, ақыҭақәа рахь ицаны ирыланхар аасҭа ақалақьқәа
рыланхара еиҳа еиӷьаршьоит. Аԥсуа бызшәа (рхатхәы
бызшәа) здыруа аҿарацәа рхыԥхьаӡара еиҳа-еиҳа еиҵахо
иааиуеит. Аԥсуа бызшәа здыруагьы ара Аԥсны иахьааиуа уи
мацара рызхом, иазныҟәгом, дара рзы иҿыцу аурыс бызшәа
хымԥада ҵатәыс ироуеит.
Абра хыхь исҳәаз ахшыҩҵакқәа дырҵабыргуеит аҵыхә­
таәнтәи ашықәсқәа рзы Ҭырқәтәыла инхо аԥсуаа рахь
акырынтә ицахьоу, иаахьоу аҵарауаҩ, аетнограф И.Гә. Ар­
гәын иажәақәагьы: «… 20–30 шықәса раԥхьа, рабацәа нхар­ҭас
(Ҭырқәтәыла инхо аԥсуаа роуп ара автор зыӡбахә имоу – С.
З.) аиасра ианалага, аԥсуаа, егьырҭ Кавказ ашьхаруаа реиԥш,
ртрадициатә бзазашьа, зегь раԥхьа инаргыланы, аҿар рхатәы
бызшәа, рҵас-рқьабз, рхымҩаԥгашьа рцәыӡуа иалагеит.
Дара ақыҭақәа рҟны иаанхаз аҿаргьы, иқәҵны ақалақьқәа
рахь ицаз рхаҭыԥан егьырҭ амилаҭқәа (алазқәа), рыҩнқәа

361

аазхәаз рыланхо ианалага, ашколқәа, аҵариурҭақәа рҟны
ҭырқәшәамзар даҽа бызшәак рҳәар алымшо ианҭадыргыла,
рхатәы бызшәа «ахәарҭара аламкәан» ианырбаа, хәыҷыхәыҷла уи рцәыӡуа, иацәыхарахо иалагеит. Ишдыру еиԥш,
ахатәы бызшәа ацәыӡра, амилаҭтә хдырра ацәыӡразы амҩа
ҟьаҟьаӡа иаанартуеит. Зхатәы бызшәа зымдыруа, иабацәа
рҵас-рқьабз, рхымҩаԥгашьа ақәныҟәара дақәнаршәом
(Аргәын Иура. Ҳаешьара зырӷәӷәо. Ажурнал «Алашара», № 6,
2006 ш., ад. 158).
Асеиԥш иҟоу аҭагылазаашьақәа ириааины, ирылҵны
Аԥсныҟа ашыҩҳәа рҽеибаркны раара акыр иуадаҩуп.
Иҟазшьарбагоуп жәаа шықәса уажәы аԥхьа хатә наԥ­
хьарала Ҭырқәтәыла саныҟаз сзықәшәаны сзыҿцәажәаз
ахҷыԥсаа иреиуоу уаҩ бырг заманак (усҟан иара 70 шықәса
дырҭысхьан, ақалақь Адаԥазар дынхон, жәа-ҭаацәарак
зыҩнанхашаз ауадақәа змаз, иӷьазӷьазуа быжьбаны еихагылаз ихатәы ҩны изгылан) исеиҳәаз иажәақәа: «Ҳабацәа
арахь Ҭырқәтәылаҟа аҭоурых аӡеибафара иаанагеит, аха
иаанаго амшын ихыԥшылон, нырцә Аԥсны рыԥсы алаханы
иҟан, иазгәышьуан. Маха-шьахала ара Ҭырқәтәыла иҟан, аха
рыԥсы Аԥсны иалан. Ҳаргьы урҭ ирҳәоз ала Аԥсны ҳҭахуп,
аха ара уажәы зыҟны ҳаҟоуи уа ҳахьнеиуа аҳәынҭқарреи
ируӡаргьы, азин ҳарҭаргьы, ара зегь мап рцәаҳкыргьы,
ҳабацәа рнышәынҭрақәа кажьны ҳазлацарызеи?»
Иҟазшьарбагоуп даҽакгьы: иналк-ҩалкны акәзаргьы,
нхара-нҵыраҳәа атәымџьара инхақәо ҳџьынџьуаа Аԥсныҟа
иаақәогьы еиҳараӡак малла акыр иӷару, ма ишаанагара
иҟақәоу роуп, амал рацәаны измоу ааӡом. Аиаша заҳамҳәа­
ри, иараби: зыбзазара шьақәгылоу, еиқәышәшәа иҟоу
апатриоттә цәанырра мацара иханы дазаагом.
Ажәак ала, ишаабо еиԥш, иахьа атәым дгьылқәа рҿы
иҟоу аԥсуаа массала Аԥсны раагара, рырхынҳәра аидеиа хымԥада ибзиоуп, аха изыхҟьа-зыԥҟьалак уи аԥс­ҭа­
заараҿы анагӡара залыршамхеит. Ари аидеиа анагӡарала
ҳдемографиатә ҭагылазаашьа шьаҭанкыла еиӷьаҳтәуеит
ҳәа иаҳаӡбақәо макьаназы иллиузиоуп. Ари нахысгьы
ишыҟало сеидроу. Ҵабыргуп, агәкажьра иаԥсам. Ари аус
ари нахысгьы ҳәынҭқаратә масштабла, иааиԥмырҟьаӡакәа
ирцыхцыхлатәуп. Аха уеизгьы иахьазы Аԥсны инхо аԥсуаа
рхыԥхьаӡара азырҳаразы, рырҿиаразы атәыла аҩнуҵҟатәи

362

аресурсқәа роуп. Абра иаҭаху аусмҩаԥгатәқәа ируакуп
ақыҭеи ақалақьи реизыҟазаашьақәа рырманшәалара, еицхыраауа, иҭибаго рыҟаҵара.
Иахьатәи аамҭазы адунеитә хҭысқәа зеиԥшроу ала,
аҵарадырра атехникеи ҽаамҭанык еиԥшымкәа иласны
ианҿио, аартыра ҿыцқәа аныҟало, ҳакәша-мыкәша иҟоу
ажәларқәа, лымкаалагьы аурыс жәлар ркультура ҳаламҽы­
кәа, иҳамныркәа ҿиашьа ҳамам. Европатәи акультурагьы,
еиҳараӡак аурысқәа рҟынтәи ауп ишҳалаҵәо.
Ҵабыргуп, ҳажәлар ржәытә бзазаратә культура акыр
ибеиоуп, акыр ҳныҟәнагеит, акыр ҳаанагеит. Аха иахьа
шьҭа ҳгеополитикатә ҭагылазаашьа зеиԥшроу ала, уи аҿы
мацара ҳаангылар, уи мацара ҳҭагьежьуа ҳанхар, егьырҭ
ажәларқәа ҳрылагылартә ҳазныҟәгом, ҳазыҟаҵам. Зегь реиҳа
ишәарҭахаз, иуадаҩхаз атәым милаҭ ркультура ҳамҽхана­
кыр, ҳара ҳтәы уи иаҵаӡыр ауп. Аус злоу даҽа жәларык ркультура ахьынӡаҳныԥшуеи, уии ҳара ҳмилаҭтә культуреи ҭибаго,
еиныршәатәыс ирыҭатәу, ҳмилаҭ хаҿра мырӡшьас иамоу
мҩақәак ҳзыԥшаауазар ауп.
Адунеи иахьабалак имҩаԥысраны иҟоуп ҳәа ирԥхьаӡо
глобализациа ҳәа изышьҭоу ҳаргьы ҳамҽханамкыкәа,
ҳахә­ланамгалакәа ацәцашьа ҳамам. Ажәларқәа ҳрыла­
хәымкәа, ҳгәылацәа ааигәатәқәеи, ахаратәқәеи, ҳареи
аиҭанеиааирақәа, аимадрақәа ҳабжьамкәа, ҳара изолиациа ҟаҵаны, ҳҿи ҳнапи еиқәыԥсаны тәашьа ҳамам. Интенсивла егьырҭ ажәларқәа аӡәырҩы рматериалтәи рдоуҳатәи
культурақәа ӷәӷәала иаҳнымԥшырц, иҳаламҵәарц залшом. Аус злоу урҭ акультурақәа ҳара ҳалбаарымдакәа хеи­
қәырхашьак ҳауазар ауп. Ашәарҭа ҳашҭагылоу азгәаҭаны, уи
цқьа ҳхаҿы иааганы, иахьынӡаҳалшо ала, ҳазрыцәцозар ҳәа
ҳаҽԥаҳшәалароуп.
Ақыҭеи ақалақьи реизыҟазаашьақәа ирызкны уаҩ ииҳәа­
ша арымӡаа ыҟоуп. Аха хыхь иҟаҳҵаз ахҳәаа ихыбжа-ҿыб­
жазаргьы, ихадароуп ҳәа иалԥшааны, ареалтә бзазараҿы
ишыҟоу ԥыҭк тезис ҳасабла акәзаргьы ҳалацәажәеит.
Уажәшьҭа иааркьаҿны акәзаргьы ҳахәаԥшып ари азҵаара
аԥсуа сахьаркыратә литератураҿы ишыҟоу, ишаныԥшыз.
Аԥсуа милаҭтә сахьаркыратә литература ашьаҭакҩы Дырмит Гәлиа инаиркны шамахамзар аԥсуа шәҟәыҩҩцәа зегьы
ақыҭақәа рҿы ииз, уа иааӡаз роуп. Аҵарагьы ашәҟәҩырагьы

363

ргьама ахьыркыз уаҟоуп, аха анаҩстәи рыԥсҭазара зегьы ақалақьқәа (еиҳараӡак Аԥсны аҳҭнықалақь Аҟәа) ирхыргоит. Зыԥсҭазара иалҵхьоугьы, иахьа зыԥсы ҭаны
иҳамоугьы ҳашәҟәыҩҩцәа раԥҵамҭақәа зегь реиҳа изызку,
иаадырԥшуа аԥсуа қыҭа абзазароуп. Ақалақь бзазара аӡбахә
цәыраҟь-цәырасуа изныԥшқәо акык-ҩбак аԥҵамҭақәа ыҟа­
заргьы, уи нарҭбааны, иҵауланы изныԥшуа, сахьаркыралагьы иалукаартә иҟоу ҩымҭак рзаԥымҵац. Уи иаанаго
ҳашәҟәыҩҩцәа ақалақь аҿы ишынхогьы ақыҭа бзазара еиҳа
ирдыруеит, уи еиҳа рцәа-ржьы, рыхдырра иалоуп ауп. Насгьы
ақыҭа бзазара еилырганы еиҳа уаҩы ибарҭоуп. Лассы-ласс
зҽызыԥсахуа, зеилазаашьа еиҳа иуадаҩу ақалақь бзазара
сахьаркырала еизыркәкәаны аарԥшра иҷыдоу ауадаҩрақәа
амоуп.
Ҳәарас иаҭахузеи, ақыҭеи ақалақьи реизыҟазаашьақәа
ҳашәҟәыҩҩцәа игәцараркӡом, ари азҵаара иаргәамҵӡом
узҳәом. Жәынгьы-ҿангьы аԥсуаа ақыҭа бӷас ишҳамоу
азгәаҭаны, уи алахьынҵа иазхәыцуеит, еиҷаҳауеит ҳәарада.
Амилаҭтә традициатә культура аиқәырхаразы ақыҭа иалшо рацәоуп ҳәа иахәаԥшуеит, урбанизациа абри аганахьала аԥырхага ду шыҟанаҵо зегьы ирбарҭоуп, хьаасгьы
ирымоуп, ԥсыхәас иамоу, ӡбашьак рзаҭом умҳәозар. Аа,
амарџьа, ақалақь ахь шәымцан, ақыҭаҿы шәаангыл ҳәа иага
иуҳәаргьы, ауаа ус иузынкылом. Уара уҽеилаҳәа-уҽеилаца,
мацқьа-шьацқьа, уклышь-млышьуа, узхарафа-узхаражә
ақалақь уаналоу, егьырҭ џьоукы уџьынџьуаа нцәыҵасуа,
аԥхӡы наԥхьаҳәо ақыҭаҿ шәхандеила ҳәа роуҳәеит ҳәа акагьы аанагаӡом.
Ишдыру еиԥш, ажәлар шамахамзар рышәҟәыҩҩцәа
ирыххәыцӡом. Ажәлар зҳәатәы харҵо, зҳәатәы иацныҟәо
аполитикцәа роуп. Абарҭ аҵыхәтәантәиқәа роуп ақыҭеи
ақалақьи реизыҟазаашьақәа изҩыданы рышьақәыргылара­
зы апрактикатә усмҩаԥгатәқәа зылзыршаша. Урбанизациа ҳәа иҟоу апроцесс убысҟак аҽарӷәӷәахьеит, ашәҟәыҩҩы
иага ажәа ԥшӡала ақыҭа дахцәажәаргьы, ақыҭа бзазара иага
романтикала ишьҭихыргьы, изынкылаӡом. Шамахамзар,
ҳашәҟәыҩҩцәа ақалақь бзазара зырҽхәо аҩымҭа аӡәгьы
иаԥимҵац, ианагь иугәаԥхартә зсахьа ҭырхуа ақыҭа бзазароуп, аха уи иабзоураны ауаа ақыҭаҿы иаангыло иҟам.

364

Ҳашәҟәыҩҩцәа хьаас ирымоуп ҳқыҭақәа уааԥсырала
иахьӷархаз, акатаҳәа ауаа еижәыланы ақалақьқәа рахь
иахьцо. Абри аганахьала акыр иҟазшьарбагоу акы иадамзаргьы аҿырԥштәы ааҳгап. Абар апоет Сергеи Агындиа
иажәеинраала «Ақыҭа нрыжьуеит» иаҳәо:
Инрыжьуеит иахьа џьоукы ақыҭа,
Ақалақь иазцоит еиханы,
Наунагӡа ианырхуеит урҭ рашҭа,
Рашҭа иԥшу игәыкны.
Аилашәшәымҭаз рқәаҵа уаҩ дҭалом,
Аӡыркәиқәа ҽырбоит ишҽырбац.
Изҩыдоу аҳауа џьаргьы ибналом,
Аеҵәақәа лашоит ишлашац…
Аӡәгьы иамеикуам аҳаҭгәынқәа рҭынчра,
Ҳаҭгәынқәоуп рџьынџь, урҭ ирзыԥшӡам.
Ҳашшаӷьычқәа шьҭа ирцәыӡхьеит рҭынчра,
Ацақәа абаҟоу? Аԥшәма дырхӡам!..
Еиҭымхаз ақыҭа ԥшӡа лаӷырӡышоит,
Иазхәыцуеит иахыԥрааз аԥсаатә.
Инрыжьыз рлахьынҵа-мҩа ианыӡбоит,
Игәынқьуеит ахьаа бжьы уаҳартә…

Ари ажәеинраалаҿы иҳәоу ахшыҩҵакқәа ареалтә ҵабырг
иашьашәалоуп, аха уи аҵабырг аконституциа заҵәык ауп
иҟоу. Автор ақыҭа нзыжьуа, ақалақь иазцо иҟарҵо гәынганы
дрықәыӡбоит. Уи иаанаго ари апроцесс аган заҵәык ауп
иибо. Ажәеинраалаҿы урҭ ауаа рқыҭа, рашҭа, рҳаҭгәынқәа
еиба-кәеибаха иахьынрыжьуа зыхҟьаз аҭагылазаашьақәа
рхәын-ӡхәынгьы ҳақәирԥшуам, рывбагьы аабартә иҟам.
Ауаа ус баша иаалырҟьаны ацәа иалҵызшәа акәӡам ақалақь
ахь ацара шырҭаххаз. Ари ашьаҿа аԥсҭаазаратә ҭагылазаашьа
џьбарақәа идырҟаҵеит, иҳәаақәырҵеит. Анхаҩра ргәы
ахзыршәаз, иаҟәызыҭхашаз амзызқәа еиқәылеит. Автор инықәырԥшшәа акәзаргьы убырҭ аҭагылазаашьақәеи
амзызқәеи азгәаҭаны ҳнархьирԥшыр, ҳрызхәыцыртә еиԥш
иҟаиҵар акәын ибзиаз. Са сызааирц исҭаху: ақыҭа иалҵны

365

ақалақь ахь ицо рықәыӡбара уажәшьҭа иаҳнаҭо акгьы ыҟам.
Урҭ ракәӡам изқәыӡбатәу. Изқәыӡбатәу, еилкаатәу ақыҭақәа
рныжьра, ркажьра ргәазырԥхо, ус ҟарымҵар ада ԥсыхәа
рымамкәа иҟазҵо аҭагылазаашьақәа роуп.
Иҭәы-иԥха иҟоуп заҳҳәоз асоциализм ааҿахҵәаны аџьар­
мыкьатә еизыҟазаашьақәа рахь ыиастәыс ианҳау, аӡсара
зымдыруаны амшын иаларыжьыз еиԥш, ҳбалыбаҭо ҳаақә­
хеит. Абри аиасратә процесс ҳуаажәларра ихьаа дуны иа­
ныԥшит, ҳаргазҽазит, аҩа ҳкыргьы, аӡа ҳкыргьы иԥҵәо
ҳҟа­наҵеит. Уи ихлымӡаахха инаҳзацлеит ақырҭуа окупант­
цәа иҳаздырҵысыз аибашьра шьаарҵәыра. Анха­
ҩы исоциалтә зинқәа зыхьчо, дзықәгәыӷуа ҳәа мчык
аганахьтә имбеит. Абас иҟоу еиуеиԥшым аҭагы­ла­заа­
шьақәеи амзызқәеи еизыҵәаны ауаҩы ақалақь ахь деи­хар
изеиӷьны ибеит, дзышьцыламыз, ажәытә зны иа­ҭәаим­
шьоз, иҵкьыҵкьаишьоз ахәаахәҭрагьы хадаратә занааҭс
иԥхьаӡаны нап аиркит. Арҭқәа зегьы иахьазы, ахеи­
қәырхаразы ицәгьамзар акәхап, аха аамҭа ԥыҭк анцалак,
рылҵшәақәа ҽеихозар ауп иуҳәаша.
Ҳәарас иаҭахузеи, ақыҭеи ақалақьи реизыҟазаашьақәа
рызҵаараҿы ганкы мацара азгәаҭара Сергеи Агындиа ара
зыӡбахә сҳәаз иажәеинраала азыҳәа мацара иҟазшьарба­гам.
Ҳазлацәажәо азҵаара аӡбараан ҳашәҟәыҩҩцәа шамахамзар
зегьы зыдгыло идеиа хадак (акы) ауп. Уи аидеиа, иааркьаҿны
иаҳҳәозар, абас иҟоуп: аԥсуаа! Ақыҭа кашәмыжьын,
ақалақь ахь ацара хҭашәымкын! Уи иазку аҩымҭақәа зегьы ҳрылаларым, кнкретла инҭкааны еилҳаргоит ҳәангьы
ҳалагарым ара, амала изгәаҳҭап иналукаартә акык-ҩбак
рыхьӡқәа: Баграт Шьынқәба иповест «Чанҭа дааит», Шоҭа
Ҷкадуа ипиеса «Ҳауа идагәада?», Иван Ҭарба ироман «Адунеи ахьалаго» уҳәа даҽа акык-ҩбак.
Ара зыӡбахә сҳәазгьы исымҳәазгьы ари азҵаара шьҭызх­
уа аԥсуа литературатә ԥҵамҭақәа инеихшьыланы зегь рҿы
авторцәа ргәыбылра зду ақалақь ахь амцароуп, ақыҭаҿы иаангылаз, ма аамҭала уи далҵхьазаргьы, иазыхынҳәыз иоуп.
Ҳәарас иаҭахузеи, арҭ аԥҵамҭақәа ирымоу аидеиа хада бзиоуп (излабзиоу ыҟоуп, ҳҳәар, еиҳа еиӷьзаргьы ҟалап), аха
уажәшьҭа, аринахыс «аԥсуаа! Ақыҭа шәалымҵын, ақалақь
ахь шәымцан!» – ҳәа аидеиа шшапаӡа апропаганда азура

366

иаԥсам ҳәа сгәы иаанагоит. Иаԥсам, избан акәзар, ақалақь
ахь шәымцан ҳәа иага игәырԥшаагаха иҟоу ажәа ԥшӡала,
иага исахьаркны исҳәоит ҳәа уалагаргьы, акагьы аанагаӡом.
Еиҭасҳәоит, аха ари апроцесс сахьаркыратә ажәала нкылашьа
амаӡам, ҳхы заажьари? Аҭоурых ус иҳәаақәнаҵеит. Уажәшьҭа
уи иԥсабаратәу акы акәушәа иҟалеит. Анцәа иумҳәан, аԥсуа
шәҟәыҩҩцәа сара ахшыҩ дсырҵо, аха уажәшьҭа, аамҭа
кьаҿк иалагӡаны аԥсҭаазараҿы асҟак аиҭакра дуқәа аныҟала,
ицәгьа-ибзиа даҽа социалтә-политикатә еизыҟазаашьақәак
рдунеи анаат (ари уажә ҳазлоу асоциалтә дунеигьы абзиарақәа
амамкәа иауҟаху, урҭ ҳара игәаҭаны, еилкааны, ираӡаны ҳхы
иаҳзархәозар), иҟаҵатәу ҳәа сгәы изаанаго даҽакӡақәоуп.
Ақыҭауаа ақалақь ахь шәымцан ҳәа аҳәара ацымхәрас
(ари аидеиа, ахшыҩҵак шьҭа иажәит, ианахронизмхеит ҳәа иԥхьаӡатәуп) иҟаҵатәуп ихадарақәоу ҩба. Актәи:
анхацәа, ақыҭауаа дара иргәаԥханы уа ақыҭаҿы иаангыло, гәацԥыҳәарала уа инхартә-инҵыртә асоциалтә еизы­
ҟазаашьақәа рзырхиара, рзеиҿкаара, адгьыл­қәаарыхразы
техника ҿыцла реибыҭара, анхаҩ ауал рацәа даҵамҵакәа.
Анхаҩы аҳәынҭқарразы мацара дхандеиуа акәымкәа,
аҳәынҭқарра анхаҩы дшыгәцаранакуа, изинқәа шахьчо,
дҭаҳ-ҭыӷьаны дынхаларц шаҭаху агәра иргатәуп. Ус акәымкәа
анхаҩы иааирыхуа аҳәынҭқарра имнакәкәаар, ацхыраара ҽеины инамҭар, дыгәцаранамкыр, хыԥхьаӡара рацәала
абиурократиатә бызкаҭаҳа жәпа зҽылаҳәаны ихпаҟә-хпаҟәӡа
зкабинетқәа ирыҩнатәоу ачиновникцәа ирфалар, иржәлар,
акорупциа аҳра ауа мацара ицалар, ҳаҵабгеит, ҳҭахеит ауп
иаанаго. Умилаҭгьы, утрадициагьы, убызшәагьы, уламысгьы
зҭахыда! Анхаҩы, ақыҭа уаҩы дидгыларц зҭаху ашәҟәыҩҩы
абра исҳәаз аганахьала ацхыраара ҟалартә дазықәԥозароуп
алҵшәа анҽеихо.
Ҳуаажәларраҿы иҟоуп шьаҭанкыла ииашам стереотип хәыцрак, хшыҩҵакык – ҳара аԥсуаа ҳаҩнуҵҟа ана,
ара ҳхы иазаҳҳәо иуаҳауеит традициала ҳаашьацәоушәа,
аашьара
ҳгенқәа
ирылоушәа,
инегативтәу
ҳмилаҭ
ҟазшьақәа ируакушәа. Иҳаланхо атәым уаагьы аӡәырҩы
аԥсуаа аашьацәоуп ҳәа ҳзыԥхьаӡақәо ыҟоуп. Ажәак ала,
аԥсуаа аашьацәоуп ҳәа агәаанагара дара иҳалаҵәаны
иҟоуп. Аха ари еиԥш агәаанагара шьаҭанкыла ииашам.

367

Аԥсуаа иагьаашьацәам, еилҟьа-еилӷәыцәрагьы рыгым,
баҩхатәралагьы иӷарым. Аԥсуа иидыруа, имч зықәхаша,
акры злихша, ихәаша аус длаганы длахашәыргыли, даашьозар жәбап. Ҳәарас иаҭахузеи, иџьабаа лыҵшәа инамҭаӡо длаганы Сталини Бериеи рхаантәи аколнхара мчыла далашәҵар,
иара ихазы, иҭаацәа рзы дызқәаарыхша ҳәа иҿахҵәаны
дгьыл кәамкьак ада ишәымҭар, Аҳәынҭқарратәқәа ҳәа хьӡыс
ирыҭаны дызҵымҵыша ауалқәа лаганы иқәшәҵар (ахш,
акәац, амахәыд, облигациа…ауалқәа, ауалқәа, ауалқәа…
дыркыр, ақыҭа акәым, аусура, ахандеира акәым, ари адунеи ақәзаарагьы иҭахымкәа, ихы ахьигара изымдыруа
дҟашәҵоит. Исгәалашәоит ҩынҩажәатәи ашықәсқәа рын­
ҵәамҭазы ахәша-рҭәа (урысшәала «топленое масло» ҳәа
изшьҭоу) уалс ишәықәуп ҳәа иҳақәбаџны ҳаныркыз! Ахәшарҭәа аԥсуаа иҟарҵомызт (иахьагьы аӡәы иҟаиҵоны исмаҳац,
исымбац!) изахьӡызгьы рыздыррамызт!!! Ақалақь ахь ҳцаны,
иаахәаны, иааганы, ақыҭа аусҳәарҭаҿы инаганы ираҳҭар
акәхеит!
Аҩбатәи. Аҳәынҭқаррагьы, ашәҟәыҩҩцәа назлоу аинтеллигенциа ҳәа иҟоугьы рыжәҩахыр еибыҭаны ақыҭа ааныжьны нхараҳәа ақалақь ахь ицоз, иахьнеиз рмилаҭтә
хдырра, рмилаҭтә хаҿра дмырӡыртә рышьақәыргылароуп
изықәԥалаша. Ари конкретла ишыҟаҵатәу абас ауп ҳәа
ԥҟарас рецептк сара исыздыррам, аха акы уеизгьы хьаҳәаԥаҳәада еилкаауп. Иахьатәи ҳҭагылазаашьа зеиԥшроу ала,
аԥсуа ақалақь аҿы дахьнеиуа егьырҭ амилаҭқәа дрылаӡырц
рацәак игӡам, ахықә дхықәгылоуп. Дара ҳақалақьқәа рархитектура аганахьала мацара ҳрыхәаԥшуазаргьы ҳара
ҳмилаҭ цәа рхубаауа иаҟаху. Аҵыхәтәантәи ашықәсқәа рзы
шьаҿацыԥхьаӡа крыфарҭақәас идыргылақәо аԥацхақәа
алаҳамҵозар, аԥсуарак зныԥшуа ҳәа ҩнык џьара идыргылома? Изеиԥшроузеи архитектура аганахьала Аԥсны
аҳҭнықалақь араион ҿыц ҳәа изышьҭоу анхарҭа ҩынқәа?
Сара архитектура занааҭла еилызкаауа уаҩым, аха зыӡбахә
сҳәаз аҩнқәа гьамадарала ишыҟаҵоу дарбанзаалакгьы сиеисоит…
Абра хыхь иазгәасҭаз аҩба рҿы ашәҟәыҩҩы иаԥҵамҭақәа
рыла иҿыцу, ихәарҭоу акыр изҳәозар ауп аус злоу. Уи шуадаҩу
зымдыруада? Ара ажәа ҿыц аҳәаразы аԥсуа ԥсҭазара ма-

368

цара адырра азхом, иаҭахуп иҵагь инарҭбааны, иҵауланы
адыррақәеи урҭ иршьашәалоу абаҩхатәреи.
Аԥсуа сахьаркыратә литератураҿы егьырҭ аӡәгьы диеиԥ­
шымкәа, даҽа ганкахьала дазнеины, ареалтә ԥсҭазараҿы
ауадаҩрақәа иҟоу акыр иҽырзааигәатәны дрызнеит
ашәҟәыҩҩы Џьума Аҳәба «Аԥшәма ишьҭашуан ала» ҳәа хыс
измоу иажәабжь аҿы. Ақалақьи ақыҭеи реизыҟазаашьақәа
рҿы ауадаҩрақәа иҟоу ҳәа хыхь сара ажәа еизадала исҳәақәаз
абри ажәабжь аҿы акыр еизыркәкәаны ианыԥшуеит.
Ҳмыццакыкәа, ҳныҭгыла-ааҭгыло, цқьа игәцаракны ҳаԥхьар,
иҳанаҳәо рацәоуп. Ҳаҽԥаҳшәап ус ҳаԥхьарц.
Ажәабжь «Аԥшәма ишьҭашуан ала» аԥхьа акьыԥхь анабаз аахыс абар шьҭа ҩажәа шықәса инареиҳаны иҵуеит.
(Автор уи иҩит ҳәа иаҵаҩуп 1983 шықәса, икьыԥхьын:
ажурнал «Алашара», № 1, 1985 ш., ад. 53–66), аха иахьа
уажәраанӡагьы уи аӡәы ажәак иадамзаргьы иахиҳәааны
џьара ианны исымбац.
Заанаҵгьы хьаҳәа-ԥаҳәада, кәанызанрада иазгәасҭар
сҭахуп, абри ажәабжь идеиатә ҵакылагьы, сахьаркыратә
ҟаза­ры­лагьы автор иҩымҭақәа иреиӷьқәоу ируакуп. Уи
мацарагь акәым, аҵыхәтәантәи ажәашықәсақәа ҩба-хԥа
рыҩнуҵ­ҟала аԥсуа проза иаланагалахьоу ажәабжьқәа
уаҩы ирыликаартә иҟоуп. Насгьы, ара ҳара ҳзы ихадароу,
ҳазлацәажәо азҵааразы акыр иҟазшьарбагоуп, хымԥада,
ҷыдала азааҭгылара иаԥсоуп. Иаԥсоуп, избан акәзар, ақыҭеи
ақалақьи реизыҟазаашьақәа заҟа иуадаҩу, рыӡбара шымариам, аха иӡбамзаргьы ԥсыхәа шҳамам шьахәла ианыԥшуеит.
Ажәабжь «Аԥшәма ишьҭашуан ала» аҿы акы мацара акәымкәа еиуеиԥшым, аха аки-аки еимадоу, еилышьу
атемақәа ԥшьба-хәба иреиҵамкәа ицәыргоуп: аԥсадгьыл
абзиабара, ақыҭеи ақалақьи, аҵара змоуи измами, атрадициеи иахьатәи ҳаамҭеи, еиуеиԥԥшым абиԥарақәа реизы­
ҟазаашьақәа. Ареалтә ԥсҭазараҿы ишыҟоу акыр иашьа­
шәаланы, ажәабжь аҿы абарҭ атемақәеи азҵаарақәеи аки-аки
еилышьны, еидҳәаланы, еихьырԥшны ҟазарыла иҟаҵоуп.
Ақыҭеи ақалақьи реизыҟазаашьақәа аазырԥшуа егьырҭ
аԥсуа сахьаркыратә ԥҵамҭақәа зегьы идеиас ирымоу ҳәа
хыхь маҷк зыӡбахә сҳәаз («аԥсуаа, ақыҭа кашәмыжьын,
шәазыхынҳә!..») ари ажәабжь аҿы иҟаӡам. Ҵабыргуп,

369

иҩашьаӡом, иагьԥсабаратәуп егьырҭ ҳашәҟәыҩҩцәа зегь
реиԥш, ажәабжь «Аԥшәма ишьҭашуан ала» авторгьы
ақыҭа акамыжьра дадгылаҩуп, аха ауааа ақыҭа кажьны
даҽаџьара (ақалақь ахь, ма зынӡа Аԥсны иалҵны ицақәо)
иахьцо акыр ирҭбааны дахәаԥшуеит, аӡә далкааны гәыбӷан
исҭоит ҳәа даламгеит. Аиашазы ара гәыбӷан исҭоит ҳәа
(ақалақь ахь дахьцо азы) иалукааша аӡәгьы дагьыҟаҵәҟьам.
Ауаа ақыҭа кажьны ақалақьқәа рахь иахьцо, уимоу Аԥсны
иалҵны даҽа тәылақәак рахь ицақәогьы ахьыҟоу зхароу
хьыӡҳәала Хакәыцәи Қәабзачи роуп ҳәа иалукааша аӡәгьы
дыҟаӡам, ҭоурыхла аԥсҭаазара ахаҭа иархиаз аобиективтә
ҭагылазаашьақәа роуп.
Ажәабжь «Аԥшәма ишьҭашуан ала»» иамоуп ахатәы сиужет кьаҿ. Ара хҭыс митәык уаҩы иџьеишьаша ҳәа акгьы
ҟамлаӡеит, иаабахьоу, иҳаҳахьоу, ҳзышьцылахьоу, ареалтә
бзазараҿы аҭыԥ змоу, еизадоу бзазаратә ҟәыҵәа хәыҷык
ауп иҟоу. Иааркьаҿны иаҳҳәозар, асиужет абас ала еиҿкаауп:
аперсонаж хада Адамыр ақыҭаҿы абжьаратә школ даналга ашьҭахь арра ихигеит хьыӡла. Аҳамҭақәа иаҭәашьахартә
арра ҳаҭырқәҵара дула даналга, иҵара иациҵеит. Ҳара даабоит иҭәымҭа данықәу аамҭазы. Аиҳабыра ҵараиурҭа иалгахьоу, амҩақәеи ацҳақәеи рыҟаҵара иазҟазоу, уи занааҭс
измоу нџьныруп. Еиқәтәа-еиқәгыла иҟоу, ҵаралагьы еибы­
ҭоу, зус бзианы издыруа, хшыҩлагьы ихәыдам, зҭәымҭа
иҭагылоу аԥсуа рԥыс заманак иоуп. Аԥсны анҭыҵ дгьыл
харак аҿы дынхоит (ажәабжь аҿы инҭкааны иҳәам, аха дахьынхо Урыстәылатәи қалақьк шакәу ҩашьом), уа аус иуеит, дҭаацәароуп, аԥҳәыс димоуп, ихбыџхахьоу аԥеи аԥҳаи
имоуп. Иԥҳәыс дызусҭоу цқьа иҳаздыррам, аха Адамыр
ихаҭа игәы дҭахәыцуа лара илызкны ииҳәо ажәақәа рыла
гәныхәҵысҭала акәзаргьы даԥсуам ҳҳәартә дыҟоуп. Адамыр
хылҵшьҭрала аԥсуа шьха қыҭак (Аԥсара) аҟынтәиуп, ижәла
ҳәам, ҩынҩажәаҟа шықәса ихыҵуеит. Аиаҳәшьа димоуп,
хаҵа дцахьеит, Аҟәа азааигәара иҟоу (ажәабжь аҿ зыхьӡ ҳәам)
қыҭак аҿы дынхоит. Иқыҭа гәакьаҿы иҩны иаху зықәрахь
инеихьоу иаби иани роуп. Ажәабжь аҿы автор Адамыри
ҳареи ҳаибаирдыруеит хышықәса дахьымаацыз иқыҭахь,
иаби иани рахь ԥсшьараҳәа данаауа, амҩа данықәу. Нас дааин, иаби иани днеины ибаны, иқыҭа дналаԥш-ҩалаԥшны,

370

иԥсшьара мышқәа ихганы, иҿҳәара анааи, дгьежьны еиҭах
иусурахь, иԥҳәыси ихәыҷқәеи рахь дцеит. Абас ауп ишыҟоу
ажәабжь «Аԥшәма ишьҭашуан ала» иамоу, излеиҿкаау асиужет ацәаҳәа хада.
Асиужет еизаадак шакәугьы, Адамыр иԥсҭазараҟнытә
ара иаҳбаз, иҳаҳаз, еилаҳкааз, ҳзырхәыцыз акыр ирацәоуп.
Ганкахьала уахәаԥшуазар, Адамыр анцәа ишиҳәара дыҟоуп,
ибзазара зегь рыла икәаԥӡа еиҿкаауп, ишьақәгылоуп,
аҵакгьы бзиоуп. Иԥсҭазара ҵакыданы имҩасуам. Ихы иавибо гәнаҳагьы имам. Исфарызеи, изжәрызеи иҳәом, схы
сызныҟәгом, сҭаацәа сызныҟәгом иҳәом, дызҵымҵыша ауал
иқәым, аӷа дырҳаны димам. Дызлоу ауаажәларраҿы ҳаҭыр
иқәуп, аус дызҿугьы ажәлар ирыххәо ауп. Амҩақәеи ацҳа­қәеи
рыҟаҵара ус бзиам, ус дум ҳәа ҳәашьа амоума? Иҟаиҵахьоу
маҷӡам, иаԥхьаҟа иҟаиҵашагьы рацәоуп. Абри аганахьала
иҟазшьарбагоуп Адамыр хышықәса иимбацыз иаби иани
рыҩны данааи адырҩаҽны агәашә дахьынҭыҵыз иааиԥылаз
ргәылаки иареи аԥсшәақәа анааибырҳәа, узҿузеи, сызҿузеи
ҳәа ианааицәажәа, уи агәыла иаиҳәаз иажәақәа: «Сааҽхәашәа
иасҳәеит, сара иҟасҵахьоу амҩақәа шьапыла урнысырц уалагар, ԥсҭазарак узхом» (ад. 63).
Ара зыӡбахә ҳҳәақәаз рганахьала Адамыр ибзазара да­
хашшаартә дшыҟамгьы, игәы ҭынчым. Урҭқәа зегьы зхәар­
ҭоузеи, зегьы ирыцку, ҭаха имҭо иӷрыхо, дзыргәаҭеиуа иаби
иани рҿы дахьыҟам, иԥсадгьыл хәыҷ, иқыҭа гәакьа дахьагу,
дахьалхәдоу ауп. Иԥсадгьыл ду (усҟан Асовет Еидгыла хымбгалацызт, уи атәыла дуӡӡа еицаҳзеиԥшу ҳаԥсадгьыл ауп ҳәа
иҳаԥхьаӡон, еилых-еилаҵа ҳамамызт). Адамыр уаанӡагьы
дышԥазымхәыцуаз иԥсадгьыл маҷ аҿы дахьыҟам, иаби иани,
иқыҭеи дахьырцәыхароу, аха уаанӡа усҵәҟьа иҵарны, имцаха ицраломызт. Абыржәтәи иаарааноуп даныхҭанакыз. Уи
деимырхха дакит, ԥсыхәас еиҭашагьы издыруам.
Згәы жәпоу, зхатә қьаф ада уаҳа хәыцырҭа змам аӡәы иакә­
зар акы иамусын. Аха Адамыр ус иҟоу дреиуам. Агәбылреи
аразреи игым, зцәанырра ҵаӷоу, иҵарны ахәыцра зылшо
уаҩуп. Даҽазны еиԥшымкәа абри аҵыхәтәан дааны иаби
иани анибаз амшқәа рзы имцаха ицралеит иқыҭа агәбылра,
хьаас икит далганы хара дахьыҟоу. Уаанӡа данаалоз, уажәы
еиԥш игәкажьгоу ахәыцрақәа дыхҭаркуамызт. Усҟан иаб

371

дыӷәӷәацаӡа дыҟан, асҟак иқәрахь дымнеицызт, ачымазарагьы дыхҭанамкыцызт. Уажә данааз аԥхын ацамҭаз акәын.
Аҟәанӡа ҳаирпланла дааит. Уи аахыс таксила даауан, аха
иқыҭа дналалон еиԥш цҳа хәыҷык ҭабганы иҟан, амашьына
зықәсуамызт, уи нахыс иҩнынӡа шьапыла дцар акәхеит. Адамыр абри амҩа нихыр акәхеит ҽынламкәа, уахынланы. Убри
алоуп ажәабжьҳәарагьы шхацырку: «Аҵх агәы еиҩнашахьан
Адамыр дахьииз, ихәыҷреи иқәыԥшреи ахьымҩаԥигаз
Аԥсара ақыҭа даналагылаз» (ад. 53).
Адамыр иаби иани ирзааигоз аҳамҭақәа (Кубантә иаб
изы иааигаз аҭаҭыԥжәга назлаз уҳәа), афатәқәа зҭоу ишаанагара иҟоу чамаданкгьы даҵоуп. Ахшыҩзышьҭра раҳҭап,
цқьа игәцаракны, ҳрызхәыцны ҳрыԥхьап Адамыр ичамадан даҵаланы дзаҵәха, дныгәнысуа, дгәыԥшаа-хыԥшаауа,
аҵх лашьца далхәхәа, иқыҭа гәакьа далаланы дахьнеиуа
иқәпапаны дыхҭазкыз ихәыцрақәеи ицәаныррақәеи ртәы
зҳәо ацәаҳәақәа.
Зегь реиҳа, зегь раԥхьа Адамыр гәалас иҟаиҵеит иқыҭа
гәакьаҿы, иаб иҩны аҟынӡа машьынала (таксила) дзым­
неиртә иҟазҵаз иҭабганы иҟаз ацҳа. Дахьнеиуаз иаби иани
еибга-изҩыда ибар еибаргәырӷьап ҳәа дыццакуан, аха уи
иҭабганы иҟаз ацҳа игәалаҟара быжьнахит. Иахьҵху, иахьылашьцоу, иахьҿымҭроу акәӡам Адамыр иԥырхагоу (иара
амҩа даннаҵы амзагьы ашьха иҩавҵыҵит), иҵарны ицәаижьы, ихдырра негативла ианыԥшыз иқыҭа ауаҩы инапы ахьагу, иахьгәыгәҭажьу ауп. Зны ихы дазгәаауа, ҽазны
изымдырӡоз џьара аӡәы изы даӷьуа, игәы дҭацәажәон. «Атакси шзымааиуаз, ацҳа шҭабгаз здыруазҭгьы, Аҟәа аҳаирплан
санақәҵ, саҳәшьа лышҟа сцон ԥхьара. Сымаҳә дсеигәырӷьон,
ҵәыцақәакгьы аанаҳкылон. Урҭ ахьынхо адгьыл иашароуп,
ақалақь иазааигәоуп, ари аҭыҩра иаҩызам, амҩагьы каххаа
инагоуп рыҩны».
Хәадараны дахьыҩхалаз, дааҭгылан, игәалаҟареи иааԥ­
сареи хибашьаауа, ԥсеивгара-гәыԥсыршьаганы даақәыԥ­
сычҳаит Адамыр. «Ҳаамҭазы, аҩажәатәи ашәышықәса ан­
ҵәам­ҭазы, амашьына нықәсыртә ацҳаҵәҟьа рзыҟамҵеит.
Сԥарақәагьы баша инаисҭеит атаксист. Ҳанеилаӡа, иҽыр­
лафны, иҽыргаӡашәа, заа аԥара аасымихит. Ацҳа хымзар, амашьына зымнеиуазар, исхароузеи иҳәеит. Иоуҳәо­зеи?» (ад.53).

372

Ганкахьала уахәаԥшуазар, аԥсуа шьха қыҭа уахынлатәи
апеизаж ари ажәабжь аҿы џьашьахәатәшәа иԥшӡаны, роман­
тикатәла ишьҭыхны, уаҩы игәы азнарҳартә, игәы шьҭнахыртә,
акы иаламҩашьо иаарԥшуп. Даҽа ганкахьала, Адамыр игәы
ҵкапуеит, агәхьаагаратә цәанырра еиҳа-еиҳа датәнатәуеит,
анахьхьи тәымџьара акәымкәа, абра дынхартә, абра аус
иулартә аҭагылазаашьа ахьимам гәнигоит. Хьаас имоуп
ихәыҷқәа ари аԥсабара ссир ахьырымбац, иалагәырӷьартә
иахьыҟам. Жәабаҟа шықәса уи аԥхьа зны ицны иаахьан
урҭ, аха усҟан ихәыҷқәан, ари аԥшӡара цқьа еилыркаартә
иҟамызт. Адамыр иԥсадгьыл маҷ – иқыҭа абзиабара игәы
ҿнакаауа, уажәы-уажә деиԥхьхәыцуа, уи ихәыҷқәагьы
алхәдамзар шиҭаху ссиршәа ирныԥшуеит абарҭ ацәаҳәақәа:
«Ҭаҳара-ҭысырҭацыԥхьаӡа, ҟәаԥа-ҿаԥацыԥхьаӡа ихәыҷ­
ра, ма иқәыԥшра иадҳәалаз хҭыск игәалазыршәашаз амҩа
дшанызгьы, уажәы иаалырҟьаны иԥҳәыси ихәыҷқәеи
игәалашәеит Адамыр. Жәабаҟа шықәса уажәаԥхьа, иҷкәыни
иӡӷаби иҵегь ианхәыҷқәаз, ишынҭаацәаз еицны, шьапыла ианыст абри амҩа. Усҟан ҽынлан. Иабеиԥшу ҽынлеи уахынлеи. Ҽынла ихароуп, иԥшшәдоуп ажәҩан. Шьхатәылан
уахынлоуп ианыԥшӡоу ажәҩан, уахынла. Уи уаххынла изымбац, ажәҩан даҵамԥшыц!»
Ичамадан наиргылеит Адамыр. «Арҭ аеҵәақәа, иҭәааӡа,
ишамшамуа ашьхақәа ирхагылоу, ани амза рымбаӡац
сыҷкәыни сыӡӷаби. Ҳқыҭа агәҭанынтә инаҵаԥшызаргьы,
усҟан ихәыҷқәан. Адунеи аԥшӡара џьаршьартә мацара
акәымкәа, аԥшӡара ахә уаҩы ишизымшьо иазхәыцыртә
иҩеидасхьеит, знык иадамхаргьы, абри амҩа уахынла
ианысхьазҭгьы, хаан ирхашҭуамызт. О, изакә жәҩанузеи,
изакәытә еҵәа еилыџьџьароузеи! Шаҟантә игәхьаазгахьаз
абри аҵх. Ҳазшаз наунагӡа иҳаҭәеишьома ари адунеи
аԥшӡара, мамзаргьы шәаԥсам ҳәа ҳаԥсахуоу ауаатәыҩса?!
Ирбароуп сыҷкәыни сыӡӷаби, раб ишьха қыҭа иахагылоу
ажәҩан аҩыза даҽаџьара ишыҟам. Сыԥҳәыс уи лырбаны лгәы
ахыхра аҭахӡам. Уи анцәа диныҳәартә, ақыҭахь ҳақәҵны
ҳцап уҳәар, еиҳагьы еиӷьалшьоит» (ад. 54).
Нахьхьи адгьыл хараҿы даныҟоу еиԥшым Адамыр аратәи
ицәаныррақәеи игәҭахәыцрақәеи. Уа есымша иус данаҿу,
хҭацәыха анимам даҽакуп, ара уажәы ихи иареи рхала еи-

373

зынханы ианыҟоу даҽакӡоуп, аҵх дахьалоу, иқыҭа дахьалсуа
даҽакӡоуп. Араҟа Адамыр иибо, иаҳауа зегьы изгәакьоуп,
игәбылра рыдуп, ихьу-хьуа иԥсы рылахоит. «Иқыҭауаа
игәалаиршәон
Адамыр.
Игәалаиршәон
игәылацәа,
иҩызцәа, ирҵаҩцәа. Дигәалашәон ихаҭа дышқәыԥшыз
еиԥш, ицәаныррагьы анқәыԥшыз, раԥхьаӡа абзиабара
игәаҵаҿ изырҿыхаз аԥҳәызба. «Лыблақәа…Ирԥштәыз,
мшәан, лыблақәа? Исгәалашәом акәым, усҟангьы исыздыррам. Срыцәшәа-цәыԥхашьаны, сзырхыԥшыломызт уи
лыблақәа» (ад.56).
Асеиԥш иҟақәоу ракәым, ҵуҳәа ҿымҭраны, изакәызаалак
шьҭыбжьык анумаҳауаз аҵх далаланы дахьнеиуа, амҩа
ааигәара инхоз аӡәы иашҭаҿы кыкы-кыкуҳәа ҿызҭыз
арбаӷьҵәҟьа абжьы деигәырӷьеит Адамыр. Уи абжьы ани
иара уажә дахьынхо, аус ахьиуа адгьыл хараҿы иаҳахьоу
арбаӷьқәа рыбжьы еиԥшӡам, ари иқыҭаҿтәи арбаӷь абжьы да­
ҽакала ицәа-ижьы ианырит. «Амҩа аҿықәан, нхаҩык иашҭа
иқәгылаз аҵла аҟнытә, абжьы ҩеиҵыхны ҿнаҭит арбаӷь. Уи
абжьы убасҟак илахҿыхын, убасҟак агәамч аман, адунеи зегь
иара иатәызшәа. Адамыр дааҭгылан, арбаӷь абжьы ахьгаз
аҵлахь даанаԥшит. Гәырӷьаҿҳәашак иаҳазшәа, уи аҿыҭбжьы
деигәырӷьеит. Дааԥышәарччан, имҩахь иҿанынеихоз, ахы
иара иқәкны ҿнаҭуазшәа, еиҭах абжьы ҩыҭнацеит арбаӷь.
«Знык ауп ианҿнаҭхьоу. Даҽа знык иҿнаҭыроуп. Усоуп
ишиҳәаз; арбаӷь ҩынтә иҿнаҭаанӡа, уара хынтә мап сцәукуеит
иҳәеит. Убри азыҳәан акәзар иааҟәымҵӡакәа изыҿнаҭуа?
Ҳаламыс арҿыхозар? Зыда ҳхәарҭам ҳцәымӡырц…Мрас иумоу иарбану, уара ауаҩы? Дааҟәымҵӡакәа зҵаарак акәын
исиҭоз саб» (ад. 58).
Даҽакы акәым, инахараны абнаршәырахьтә арҩаш ашь­
ҭыбжь иалыҩны иаҳаз атыҵәҟьа абжьы изгәакьаны ибеит
Адамыр. «Арҩаш ашьҭыбжь иалыҩны, абнаршәырахьтә, абжьы гәыҭшьаагаха ҿнаҭит аты. Иҩызак ибжьы иаҳазшәа,
даалах-ҿыххеит Адамыр» (ад.55). Иналк-ҩалкны ақыҭа
иалыҩуа алашыбжьқәа Адамыр ихәыцрақәа даҽаџьара ииаргоит. Урҭгьы (иқыҭа алашыбжьқәа) анизгәакьаз аамҭак
ыҟан, аха уи шьҭа инаскьо иалагеит. Уажәы ара дхыбжаҿыбжашәа, уаанӡа ихы иадимбалацыз цәалашәара ҷыдак
дамҽханакит Адамыр: иара ара шьҭа инагӡаны даԥшәыман,

374

дагьсасын. Аԥшәмареи асасреи дрыбжьакны, дрыбжьаханы дыҟоуп. Абри ауп рыцҳарас дзықәшәаз. «Ақыҭа иалҩуан
алашыбжьқәа. Ақыҭа аҵыхәан лак шыргьы, абжьала издыруан изтәыз». Уи аамҭа абасҵәҟьа иласны хнырҳәышьа амоуа
ишцаз агәра игарц иҭахымызт Адамыр» (ад. 56).
Адамыр иқыҭаҿтәи алақәаҵәҟьагьы шьҭа даԥшәымоуп
ҳәа дрыԥхьаӡаӡом, мҩасҩык, тәым уаҩык еиԥш изхәыцуеит:
«Гәашәқәак инаркылҟьаны, идаапкыло, еишуан лақәак. Даҽа
лақәакгьы рыбжьқәа цәалашьшьӡа, умҩасуазар, уара уҿы ус
ҳамам ҳәа, абарҵақәа ирыҵыҩуан рышбыжьқәа» (ад. 57).
Абри аҵх ссир азы Адамыр амҩа дахьықәу иҭагылазаашьа
зеиԥшроу, деимырхха дызкыз ахәыцрақәа закәу цқьа
реил­кааразы иҟазшьарбагоуп иԥылаз аҽуаҩи иареи реи­
цәажәашьа, рыԥсшәеибыҳәашьа, насгьы уи аҽуаҩ иажәақәа
иара издырҵысыз ахшыҩҵакқәа:
«Аҽуаҩ ԥҳәызбак дымҵаирсырц дцозшәа, илахь иҭар­
шьшьны ахҭырԥа ихан, еиқәаҵәа самсалӡа ауапа ишәын.
Аҽы ашԥырха иақәԥсаз аҟәынақәа, ираӡынтәызар акәхарын,
амза ахьақәԥхоз ицырцыр-уаркалеиуан. Цқьа имбжьацызт,
аӷәра ианымшәацызт аҽы.
Адамыр данааивала, иара, Адамыр аԥсшәа аниҳәа, аҽуаҩ
иҽы аӷәра наҿаирххит:
– Уарбану? –иҳәеит. Адамыр еиликааит уи иқьаф шҭаз. –
Хәлыбзиа?
– Аратәуп. Бзиа убааит.
– Ара-тәтәызар, уаԥԥ-шәымазар, бзиала уаабеит ҳәа. Усасызар, хәлыбзиа ҳәа. Уара уагьсасым, уагьаԥшәымам. Чоу!
Аӷәра сымпыҵнажәома, абгақәа ирф-фааите! –иҽы аӷәра
маҷк иноуишьҭит. Ихҭарԥа ааирҽеин, Адамыр имаҳазар ҳәа
дшәазшәа, даҽа знык: –Уагьсасым, уагьаԥшәымам. Баш-шак
уоуп. Угәы иалымсааит?! –иҳәеит.
– Сгәы ишԥалсуеи…
– Ауаҩы ма дсасызароуп, ма даԥшәымазароуп. Ҳамҩа­
хыҵып аҩныҟа…Сара ҩ-ҩ-ба, мап, х-қыҭак рнаҩс сынхоит.
Абас субоит, аха чарак аҿҳәара ԥҵәаны саауеит…
–Ииашаҵәҟьаны, уаала аҩныҟа, –иҳәеит Адамыр.
–Ухаҭаа уахьцо умахым, сара сабоугои, учамадан узқәа
икыдҵаны, амҩа уануп, аб-бгақәа ирф-фааит, уаҳа аӷәра
ишԥанымшәои, чоу! –аҽы ашьапқәа ахаҳәқәа наҵыҟьҟьеит.

375

Дцеит агәарабжьара ибжьаршәны. «Уаҩы лахҿыхк, лаф­
ҳәа­ҩык иакәымкәа дыҟам. Иажәақәа шыхьанҭазгьы,
агәаара, ма агәаӷ ҳәа акгьы рыҵамызт». Егьиашаҵәҟьаны,
амҩасҩы иажәақәа Адамыр игәаҵаҿы гәаараз, гәаӷыз акгьы шыдмырҵысызгьы, дсабины, дымчымханы ихы ибо
дҟарҵеит. «Уагьсасым, уагьаԥшәымам!» Уажәы, ианиа­
ҳаҵәҟьа усҟак дырзымхәыцит арҭ ажәақәа. Игәаҵахь
инашьҭ­ны дырзымхәыцит амҩа дахьынӡақәызгьы. Ауха, аҵх
ашарахь инықәлоны, дҩагыло, днышьҭало, дызмыцәо, ҵхла
аҩны даныҩназоуп урҭ ажәақәа цқьа данрызхәыц. «Аԥсшәа
ахьиасымҳәаз… Дсыздыруам, сиздыруам…Уагьсасым, уа­
гьаԥ­­шәы­мам…» Игәалашәацыԥхьаӡа аҵак ҿыц аархәон арҭ
ажәақәа» (ад. 57-58).
Адамыр дышгәыӷуаз иҟамлеит аҩны дахьнеиз. Аҩны
еиқәылашьца, еиқәыхьшәашәа игылан, агәашә ыҵарбаҟа
иаркын, аҵәымӷ аарханы ашьаҟа иадчаԥалан. Адамыр ара
дзықәшәаз бзиарак ишазҳәамыз ауимдырхуаз. «Ибла иабоз
игәы иханамҵазт, ирӷәӷәаны иааникылан, ирҭрысны длахеит.
Иаркын иҵарбаҟа. «Душьыргьы, игәашә аҵәымӷ алеиҵомызт
саб. Ианамуӡах ма иҿеиҳәон, мамзаргьы абарқәам ҿеиҵон.
Иреицәаз шәиԥхьыӡын иара изыҳәан: «Ушә-гәашә
аҵәымӷ аадырхааит!» Цәгьарак ҟаланы, ибла иаимырбарц
иҭахызшәа, наҟ агәашә днадҵит. «Агәашә ҵәымӷла ачаԥара
анхаҩ изыҳәан хҵәароуп, ахәышҭаара ацәароуп. Атса хьанҭа
иаҩызаха, игәаҵа инҭаҳаит ари ахшыҩҵак. Уи уажәадагьы
ихаҿы иааихьан Адамыр. «Мышкызны, саби сани рдунеи
анырыԥсахлак, ишԥасыԥсыхәо, иалахьынҵахозеи ҳанхаранҵыра? Дазхәыцхьан, аха знымзар зны аҭак изыҟамҵацызт.
Изыхҟьоз рацәан. Урҭ ируакын ахәышҭаара мырцәакәа
иаазгоз абыргцәа раџьал днахаӡаны иахьирхароз. Убри
аҽынаԥнашьуан даҽакгьы. Еснагь уааԥсырала иҭәын иҩныигәара. Уаҩԥс дыҩнамкәа, икаӡа иҭацәны, иауамызт, ихаҿы
изаагомызт» (ад. 62).
Игәыԥшаа-хыԥшаауа абарҵа иҵатәаз алада ԥсы зхоу
аӡәгьы данимба, дара ицәымыӷхеит Адамыр. Азнык азы ала
Адамыр ишьҭыбжь анаҳа,иаахыш-ҿышит,аха нас аҽарҭынчит.
«Мҩасҩык агәашә даадгылазар, уеизгьы дыз­ҭалом, днадҵны
дцап» (ад. 60) –ҳәа аӡбазар акәхап. Аха иара агәашә адхара данаҟәымҵ, ахыкәаалеиԥш иҩаҵҟьан инеизыҭрысит.

376

«Уаҳа акагьы шԥаузеилымкаауеи ҳәа иангәаа, ахәышԥырӷы
иақәԥалазшәа, иҵәааны ишуа аҿаанахеит» (ад. 60).
Адамыр ара иибоз асахьақәа ракәын агәырҩа изырҵыс­
уаз, еиҳа-еиҳа еиқәылон игәалаҟара абжьысра. Уаанӡа
дзышьцылаз ракәӡамшәа даҽа цәак рхикаауан, ихәыцрақәа
даҽа хырхарҭак рауан. «Алашыбжь аҵкысгьы ишьара
дықәырҟьон, дызхәаԥшуаз ахыбрақәа. Излаизымдыруаз, излаимбацыз ҳәа иҟаз рыҩны-ргәара, рхыбрақәа, аха абыржәы
ада, абас аҵх цахьаны, шьҭыбжьык џьара идәылмыҩуа, ма лашарак ԥенџьырк икылмыԥхо, ашҭа дҭалахьаны игәалашәом.
Егьа ҵхыбжьонны дхынҳәыргьы, аԥенџьыр иалыԥхон
алампа алашара. Хыбрас дызхәаԥшлакгьы, аҵх алашьцара рцәыхьанҭахазшәа, игәалашәараҿ иаанханы ишыҟаз
акәымкәа, еиҳа еихасыҟәызшәа, иаҳа еиҵалазшәа ибеит»
(ад.60). Уимоу ажәҩан агәахьы ихалаз амзагьы абжьааԥны­
тәи еиԥшымызт. «Ажәҩан ахьаанҵәоз, агаҿа ҽыҭҳа-ҽыҭҳа
икыдԥсалаз аԥҭақәа, зны инеилалон, нас иааилыҵуан. Амза
ианынаҿаҳалак, аӡыхәашь аҿарҭәазшәа, аблақәа нҭаауан.
Агәашәаҿ дангылаз изцәырҵыз ацәанырра еиҭах инаилсит
– акәаскьа, амаҵурҭа, ашҭа анҭыҵ, ахкаараҿы игылаз абоура, хыбрас даазхәаԥшлак зегьы, ишибахьац акәӡамкәа, иаҳа
рҽышьҭацала, илаҟәханы, еиқәшьшьы игылан» (ад. 61).
Адамыр иаби иани рашҭа, рхыбрақәа ас иахьибо
агәаҽанызара ҳнаҭоит, бзиарак ишазҳәам ҳаилнаркаауеит,
лахьеиқәҵара ҷыдак ишазҳәоу ҩашьаӡом.
Ала иргәыбзыӷырц, аҩны аӡәыр дыҟазаргьы ираҳарц
Адамыр ибжьы .ҭыганы «Хага! Хага!» –иҳәеит, аха иаангыломызт ала. Уи иибахьаз рла, Хага ҳәа ахьӡ иара изиҭаз
акәӡамызт, уи анырххьан, ари уажәы еишуаз ҿыц ианырҵаз
иара дмааижьҭеи даҽа лан. «Шәгәашә уаҩы изаамыртуа,
иашәыркит, саси ԥшәымеи ззеиҩымдыраауа ала анышәҵеит,
ишәыхьзеи уара?! – иаб дааины дидгылоушәа, ихала аҟәындҟәндра даҿын агәашә дахьадхоз Адамыр. Ибжеиқәа-бжаш­
лаз ала еихасыҟә хәыҷы, иазиҳәаз ахьӡ хьмыӡӷнашьазшәа,
иаҳа-иаҳа идаапкыланы ишуан. Наҟ иҭыга аҳәозшәа ашҭа
иҭаиргылаз ачамадан инадыххылон. Зны иргәыбзыӷырц
иҽазикит, нас иршәарц далагеит, аха ала, сагьузжьом,
сагьуцәшәом аҳәозшәа, иаҳа-иаҳа идаапкылон» (ад. 60).
Аҵыхәтәан излеилкаахаз ала (ашьыжь ианааша, аҩны иааиз агәыла ԥҳәыс Шьыдгәа Адамыр иалҳәеит иҟалаз), Ада-

377

мыр иаб дычмазаҩхазаап, Аҟәаҟа дырган, ахәшәтәырҭаҿ
дышьҭарҵазаап, иан уи дахьышьҭарҵаз дидтәалазаап. Ари
аҭагылазаашьа даара даргәамҵит Адамыр, даруалыуашеит,
даргәжәажәеит. Абра азежәтәи ашәышықәсазы иабду иргылаз ахьатә ҩны еиӷрыка ду аҿы ихала дзаҵәха ршатәыс
иауит ауха. Иҵарбаҟа иаркыз ашә анизамырты, аԥенџьыр
дкылсноуп дшыҩналазгьы. Убри аухоуп ианԥишәаз, иҵарны
ицәа-ижьы, ихдырра иананырыз шьала, лаӷырӡыла иабацәа,
урҭ рабацәа еиқәырхо иааргоз рхәышҭаара ахьчара заҟа
аҭакԥхықәра ацу. Аҭаацәа ду ирышьцылаз ари аҩнаҿы имацара ԥхьатәыс иахьиоуз акыр деиҵанарӷәӷәеит, аҵыхәтәан
излаигәалаиршәо ала, иаиркыргьы, ирцәаргьы «шьҭыхшьа
амоуа, ихьанҭан аҩны иҩнаҳаз аҭынчра» (ад. 64).
Ҳәарас иаҭахузеи, Адамыр иҟалаз анеиликаа ахәшә­
тәырҭахь деихеит. Иҟазшьарбагоуп Адамыр уи ауха данааиз
еиԥш, адырҩаҽны иаб иахь, ахәшәтәырҭахь данцозгьы ала
ахьишьҭашуаз. Аха уажәы ашҭа дҭыҵны данцоз уи иеишшьа аԥхьатәи еиԥшымызт, даҽакала иҟан, ҷыдарақәак аман,
ахыбжа-ҿыбжара аныԥшуан. Ари аҵыхәтәан ианишьҭашуаз
агәыбзыӷреи агәаареи еилаԥсан: «Еишра иаҟәыҵхьаз ала,
агәашә дхыҵны дышцоз ангәанаҭа, еиҭах еишра иалагеит
– раԥхьа ашҭа данҭнабааз еиԥшҵәҟьа. Агәарабжьара дыбжьысны акыр днаскьаанӡагьы, зны игәыбзыӷ-хыбзыӷуа,
ҽазны игәааны ишьҭашуан ала» (ад.65).
Автор абарҭ иажәақәа рыла ихыркәшоуп ажәабжьгьы.
Ажәабжь аҿы насыԥшәа, уажәазы хҭыс цәгьа ҳәа акгьы
ҟамлеит. Адамыр иаб деиқәхеит, ичымазара далҵит, жәохә
мышҟа рышьҭахь дгылеит, иҩныҟа дхынҳәит. Анцәа иҟынтә
Адамыр иҭаацәараҿы алыԥсаа дыҟам, зегь еибгоуп. Макьана. Аха ианбанӡа? Иаби иани ҩынҩықәра нырҵраны иҟоума?
Автор ҳанхықәыргыланы иаҳирбеит ари аҭаацәа рхәышҭаара
амца уажәшьҭа нҵыра дук шамам.
Адамыр иқыҭахь нхараҳәа хынҳәышьа имам. Иԥеи
иԥҳагьы аап ҳәа гәыӷра аҟам. Араҟа еиҭах иаҳгәаларшәаны
ҳазыхынҳәып Адамыр иаби иани ибарц данаауаз таксила
иқыҭа данналагыла иибаз иҭабганы иҟаз ацҳа. Сара ииашаны исзеилкаар, асахьаркыратә еффект аманы, инарҵауланы
уаҩ дзырхәыцша асимволтә ҵакы нанагӡо иҟоуп уи. Иара
убас агха, соурым ҳәа сгәыӷуеит уи иҭабгаз ацҳа ажәытәи

378

аҿатәи аамҭақәа, атрадициеи иахьатәи иааиуа ацавилизациеи, аҵара змоуи измами реиҟәыҭхара, реиқәымшәара,
реиқәымшаҳаҭра иасимволуп сҳәар.
́Ҵабыргуп, Адамыр макьана зынӡаҵәҟьа ицәымӡыц
иаби, иани, иқыҭеи, иареи реимадара, хышықәса рахь
знык акәзаргьы дааны ибоит. Аха иара ихәыҷқәеи дареи
шԥаҟало? Адамыр ихәыҷқәа рабдуи, рандуи, иара иқы­
ҭеи ирыдҳәалаӡам, еидҳәалаӡам, урҭи дареи рыбжьара
ацҳа ҭабгахьеит, шьақәыргылашьак аиуп ҳәангьы гәӷрак
ҳнаԥшынгьы ахы ҳақәыԥшыртә иаабом. Адамыр ихәыҷқәа
маха-шьахала ара иахьыҟам, адгьыл хараҿы иахьиз, ара
иахьамааӡаз мацара акәӡам аус злоу, аус злоу доуҳалагьы
рабдуи рандуи, дареи еицәыхароуп, еиҟәыҭхоуп, ршьа акоуп аамҷыдарахаз еидызкыло, еимаздо шьҭа уаҳа акагьы
рымаӡам.
Шәааи, ҳмыццакыкәа ҳааҭгыланы ҳрызхәыцып Адамыр иара дызҵазкуа абиԥареи, иаб дызҵазкуа абиԥареи,
ихшаз ихәыҷқәа зҵазкуа абиԥареи реизыҟазаашьақәа
зеиԥшрахаша. Адамыр иаб заҟа шықәса ихыҵуа ныҭкааны
иҳәам, иҳаздыррам (ажәабжь аҿы уи ихатәы хьыӡгьы
ҳәам), аха иҩашьаӡом иқәрахь дышнеихьоу. Ус анакәха,
уи ихаан (ихәыҷреи иқәыԥшреи шықәсқәа раан) аԥсуаа
ҳҿы
апатриархалтә
еизыҟазаашьақәа
рышьҭамҭақәа
зынӡа имыӡцызт уҳәартә иҟоуп. Иара Адамыр дызлиааз,
данышьақәгылаз асоциализм ҳәа ҳзышьҭаз иаркы-иаркы,
ирцә-ирцә ҳәа ианыҟаз ахаан шакәу ҩашьаӡом. Адамыр
ихәыҷқәа рабду идоуҳатә дунеи амԥын иқәӡам, генетикала, шьала рабду гәакьа иоуп акәымзар, доуҳала еиԥшхо
изыҟалом, еиҟәыҭхахоит. Ара абду идунеи хазуп, иаамҭа шхазыз еиԥш, амаҭацәа рдоуҳатә дунеигьы хымԥада ихазхашт
иахьиз, иахьааӡаз атәыла шхазу еиԥш. Ажәакала, Адамыр
иаби иареи доуҳала излеидҳәалақәоу макьана ԥыҭ-чыҭқәак
ыҟазаргьы (аԥсадгьыл маҷ абзиабара аԥхьа инаргыланы),
иаби ихәыҷқәеи генла, шьала иахьеизыҟоу ада ирзеилоу ҳәа
акагьы ыҟам.
Автор уи аӡбахә ала ажәакгьы иҳәом џьаргьы, аха ҳара
аԥхьаҩцәа гәныхәҵысҭала акәзаргьы еилаҳкаартә иҟоуп
Адамыр ихәыҷқәа аԥсуа бызшәа шырзымдыруа. Урҭ даҽа
тәылак аҿы иизар (даҽа тәылак аҿы ииз ракәым, Аԥсны ии-

379

уагьы аԥсуа бызшәа зцәыӡуа ыҟахуп!), даҽа милаҭк, даҽа
уаажәларрак ирылааӡазар, рбызшәагьы даҽакуп, рдоуҳатә
дунеигьы даҽакуп, рандуи рабдуии рбызшәеи рдоуҳатә дунеии иацәыхароуп, еилибакаашьаагьы рымам. Адамыр уажә
дахьынхо, дызлагылоу абзазаратә культуреи иара дызлааӡаз
иабацәа ркультуреи иеидҳәалаӡам, еимадаӡам. Таксила данаауаз, иқыҭа дахьналалаз иҭабганы иҟаз ацҳа еиԥш, урҭ рыбжьара ҭабгоуп. Ажәытәи аҿатәи культурақәа, традициақәа
рыбжьара быжькаҵәаӡа иҟоуп. Атәым уаҩ доуҳала дтәымзар
учҳап, аха шьала, милаҭла иузгәакьоу доуҳала, культурала,
ԥсихологиала дуцәтәымхар ауп арыцҳара.
Абас ала, ҳала шааԥшуа абиԥарақәа еиҟәыҭхахеит, ихаз­
хазхеит, еицәтәымхеит.
Ажәабжь «Аԥшәма ишьҭашуан ала» аҿы иқәгылоуп
жәытәнатә аахысгьы ауаатәыҩса зегьы ҳзы зҭак ҟаҵашьа
амоуц философиатә зҵаара дук: «Изхарада?»
Иаҳгәалаҳаршәап ари азҵаара аҭак аҟаҵара заҟа иуадаҩу
зныԥшуа аурыс шәҟәыҩҩы, афилософ ду А.И. Герцен ироман «Изхарада?» Аҭак ҟаҵашьа рымоума ауаатәыҩса зегьы еицҳзеиԥшу абарҭ азҵаарақәа: Изхарада ауаа бзазара рибамҭо иахьыҟоу? Изхарада атәылақәеи, ажәларқәеи,
аҳәынҭқаррақәеи рыбжьара аибашьрақәа ҵыхәаԥҵәара
ахьрымам? Изхарада џьоукы амал иалатәаны қьаф ахьыруа, егьырҭ млашьуп, ицәҳәны, иршәырҵо-ирыҟәнырҵо
рымамкәа, уахҭаԥса рымамкәа иахьыҟоу? Изалыршамхазеи ауаа социалла еиҟарахартә, бзиа еибабаны, рнапы
еикәыршаны, аӡәи-аӡәи рцҳаибашьо, еихӡыӡо ауаажәларра
еиҿкаара? Абри абри ауп ҳәа асеиԥш иҟоу азҵаарақәа
рҭакқәа аахҵәаны аӡәы изыҟамҵац, изымӡбац. Урҭ рҭакқәа
рыҟаҵаразы
аҵарауаа,
ахәыцыҩцәа
имҩаԥыргахьоу
аԥышәақәа рацәоуп, аха зегьы иреиӷьуп ҳәа хазы акы аӡәгьы
изалымкаац зегьы иҳахәаша.
Ажәабжь «Аԥшәма ишьҭашуан ала» ахь ҳаиасны ҳахәаԥш­
уазар, авторгьы, аперсонаж Адамыргьы, ҳара аԥхьаҩцәагьы
иҳаздыррам иҟаҵатәу, иҳаздыррам абзазараҿы аиқәымшәа­
рақәа конкретла изхараҳтәуа. Изхарада Адамыр иаби, иани,
иқыҭеи дырҟәыганы адгьыл хараҿы дахьыҟоу? Изхарада уи
иҩныҟа даартә аҭагылааашьақәа ахьимам?
Адамыр длак-ҩакуа, доуҳалагьы, маха-шьахалагьы
анахьгьы дыҟамкәа, арахьгьы дыҟамкәа, дагьаԥшәымамкәа,

380

дагьсасымкәа, иаб иашҭа, иҩны, игәара зыхьчо илаҵәҟьа
дтәымшьаны еишуа, дыбжьажьо дахьыҟалаз, нацәақәкыла
изхраитәуа аӡәгьы дыҟам. Еилаҳанто ижәлаз ихәыцрақәа рҿы
уажәы-уажә ихы дазҵаауеит:»Изхарада?» Егьа дхәыцыргьы,
ихы иавибо егьыҟам. Иаб иҩны дмааижьҭеи хышықәса
ахьҵуа ԥхаишьоит. Уажә иаби иареи анеиқәшәалак реизы­
ҟазаашьақәа зеиԥшрахо атәы далацәажәауа, автор иҩуеит:
«Ԥхӡы хьшәашәак наиқәнаҭәеит, ԥхашьарак игәаҵа инҭы­
сит. Ҽыԥныҳәак нархибаалеит иаб иблақәа. Дынхьаҳәын, лхы
ааларҟәны, лыблақәа лрыцқьеит иан. Иныҟәашәа ианациҵа,
игәыҵха иаҳа иаахеит. Харак аӡәы идиҵазшәа: «Изхарада?»
– иҳәеит ибжьы ҭыганы. Дыззыԥшӡамыз, зҭак дазымхәыцӡа­
цыз ари азҵаара знык ианҿыха, егьараан суҵәаххьазаргьы,
уажәшьҭа сузыҵәахуам аҳәозшәа, уаҳа иааиқәымтәаӡакәа,
амҩа дахьынӡақәызгьы, ауха дахьнеишаз даннеигьы, абымба иалашәаз акәиц еиԥш, уажәы-уажә инхәыҵҟьон. Зны аҭак
ҟаиҵон ҽхырцәажәарала, ихы нахыга-аахыго. Даҽазнык
иҳәарц далагон иаахтны. Аха инагӡаны аҭак ҳәамкәа иаанхозар акәхарын, абымба зегьы былны иалгаанӡа акәиц шмыцәо
еиԥш, еиҭах ахы ааӡырнагон. «Изхарада?» Сара акгьы схарам. Сара сызқәылаз амҩагьы ииашаны сықәлеит, сызҿу аусгьы ламысла инагӡо сааиуеит. Сықәлацәа зегь реиԥш, саргьы
арра сыҟан. Аҳамҭақәа рыла, ҳаҭырқәҵара дула ара саналга, аҵара сҭалеит. Салгеит. Исҵаз Аԥсара иамыхәозар, сара
исхарагәышьоузеи! Сара исҭахума, гәыла-ԥсыла уахгьыҽынгьы абарҭ ашьхақәа сахьырҿоу, сахьыркыду, сыԥхыӡ иахьалоу?!» Иаармҽыӷны ажәақәак наҳәаны, наҟ инаиҟәицон
уи азҵаара. Усҟан, уи азҵаара шаҟа иҟәицаз аҟара, уҩыза бзиа
дуҟәуцар уаӷацәа рахь дшиасуа еиԥш, иаб еиҳәалоз алакә
аҽынаԥнашьуан: «Уара мрас иумоу иарбану, ауаҩы?» (ад. 54).
Адамыр данқәыԥшыз, аԥхьаӡа бзиа иибаз аԥҳәызба
дани­гәалаиршәазгьы ани азҵаара – «Изхарада?» –ихы
иааҭа­гьыжьит. Игәанала хырқьиарак дналагеит. «Сгәы
рыхшәаны, мамзаргьы исаҭәасымшьакәа…Ах, иабаԥсоу
уажәшьҭа аҳәара. Ииашаӡам, мап, ииашаӡам сан зны
исалҳәаз. Сыԥсҭазаара иаҳа иахьеиӷьхаша ҳәа сеимдо
сдәықәмызт. Изхарада бымбои, сан, аӡәгьы ихараӡам». Иаарымчны иҟәицарц дшаҿызгьы, иқыҭа ишьапы анналаиргыла инаркны, иааицрымҵуа ишьҭаз азҵаара: «Изхарада?»

381

Еиҭах дныхҭанакит. «Изхарада бымбои, ҳазшаз ихароуп».
Иқыҭа зегьы ааизганы иреиҳәозшәоуп аҭак шыҟаиҵоз
уажәы. Ииашаӡами исҳәаз ҳәа ихы ҩышьҭыхны ажәҩан
днаҵаԥшит» (ад. 56–57).
Адамыр ашьхымӡааӡаҩ Маҳаид иҩны данавсуазгьы
игәалашәеит уи иҿы акырынтә ацха шифахьаз. Уи Маҳаиди
иареи уажә иааиқәшәаргьы аҽԥныҳәа шиауа идыруеит,
аха ихы злаирқьиаша дазхәыцуеит Адамыр: «…ашьхааӡаҩ
иҩнахьы дынхьаԥшит Адамыр. Аҽыларҟә, еиқәышьшьы, еидара хьанҭак иаҵазшәа, аҵх иалагылан ақәахь ҩны. Аҭаацәа
шьҭамлацзу, аԥенџьырқәа руак алашара алԥхон. Аҵх
иналыҩны, сабик иҵәуабжь геит. «Ахәышҭаараҿы амҿқәа
еиҿажьны амца агәгәаҳәа еиқәны, аҽҳәаҿ агара ҵысуа,
архнышьнаҿ икнаҳау ахьурӡы…Еҳ, анаџьалбеит…Маҳаид
димаҭахап иҵәуо, аха иаб дарбанушь? Аҭаца дааугеит, ачара ууит, амаҭагьы дуоуит, Маҳаид, усымбеижьҭеи. Иашоуп,
иашоуп, сышәцәыӡӡеит, ишԥазури, Маҳаид, ҳтәыла заҟароу
убоит, амҩақәа ҟаҵатәуп, ацҳақәа хҵатәуп. Ианысҭаху саауа, ианысҭаху сцо иаугәышьом. Иашоуп, ара сыҟам, аха…
Исгәаламшәакәа, саб исеиҳәаз алакә шԥасгәаламшәои. Изеилибамкааит ауаҩи амзеи» (ад. 57).
Адамыр иаб иашҭаҿы даннеи, агәашә данадхоз, ала аниеишуазгьы ани азҵаара – «Изхарада?» – ахы игәаланаршәеит.
Усҟантәи игәҭахәыцраҿы иара акагьы шихарам еиҭеиҳәоит,
аха зегьы акоуп, игәы жьажьоит, ихгьы зынӡа иалиршәшәа­
ӡом, авба иаргьы ишимоу иҿы иқәшаҳаҭхоит: «Сара акагьы
схарам, изхароугьы дсыздыррам ҳәа ихы шиԥхьаӡозгьы,
гәыԥхашьарак зцыз, аара дук ихы инадиԥхьаӡалеит. Ихароу акыр ыҟазаргьы, Адамыр идыруан ишианарыжьуаз абри
ашҭаҿы инижьыз иани иаби. Изхарада?..Изхарада?..» (ад.60).
Даҽа зныхгьы иаб ихарақәоугьы ыҟоушәа дрызхәыцуеит,
уажәы-уажә игәы еилаԥшуеит Адамыр: «Иани иаби рылабара
дахыццакуан. Игәаҵан ицәахьаз агәхьаагара зегьы аҿыхара
иаҿын. Изқәа икыдын ичамадан. Еиқәа ҵаркәакәан: «Рхырыԥсы иагдырхон. Сара сзыҳәан амҩа инықәырҵон ироуаз
аҟәрышьқәа. Сылабара дара рзыҳәан жәҩангәашәԥхьароуп,
ныҳәак иаҩызоуп. Сара? Сара сзыҳәан ныҳәак иаҩызаӡами?
Ныҳәак иаҩызамзар…Уи сара исхарам. Рымацара аҩны иаххалеит. Саҳәшьа, саб иҳәашьа, дсасын, дызтәыз рахь дце-

382

ит. Аҩныҟа ухынҳәуазар, суцхраауеит ҳәа акәӡам саб аҵара
шысирҵаз. Аҵара ҵа, уаҩха, ҳара хьаас ҳҟаумҵан, угәы
рҭынчны уҟаз зҳәоз иара иакәӡамзи? Дсырԥхашьама? Мап.
Сынџьнырхеит. Ԥсҭазарак азхом иҟасҵахьоу амҩақәа рнысра. Уцеишь, шьапыла амҩа уқәлеишь, шаҟаамҭа уқәхо, насгьы ишыҟаҵоу убап, сара снапхгарала иҟаҵоу амҩақәа.
Уи акәым ихьааугаша. Уаҩы дзызхәыцша даҽакуп. Избан, абарҭ ахәадақәа, абанҭ ажәҩан иаҵасуа ашьхақәа,
абри аиԥш зеиԥшроу даҽаџьара иҟам ажәҩан, абарҭ зегьы анаасгәалашәалак, зыда ԥсыхәа имамыз акы зцәыӡыз
ауаҩы сиеиԥшхо, сгәаҵәахы ҭыблаауа, изсыӷрысуазеи хьаа
цәгьак? Исгәалашәоит, мҩа дук, трассак ашьҭаҵара ҳаҿын.
Еимаадарц егьҳагмызт. Уахык аҩны сахьааиз, сааԥсаӡазар
акәхарын, хьаа цәгьак ауаҩы ианизҵысуа еиԥш, сгәаҵа
иҵалеит Аԥсара. Иуҭахызар, уара уаҳаҭыраз, сара, зегьы
лкажьны, иахьаауҳәо суццоит лҳәеит сыԥҳәыс. Ус лымҳәар
иаҳа еиӷьын. Иаҳагьы ихьанҭахеит сгәаҵа иҭаҳаз аидара. Аашьас исымаз? Исҵаз, схы зыскыз абазгари? Араҟа нхашьаснҵышьас иҟасҵарызеи? Сзыцәаӷәом, сзырашәом!» (ад.58).
Адамыр иаби иани ыҟанаҵы ақыҭаҿы идацқәа ыҵимхыц,
аха урҭ аныҟамло аҽны инаркны иқыҭеи иареи еидызкыло,
уа днызкыло, дадызҳәало ҳәа акагьы иауам, иқыҭеи иареи
реимадара ҿахҵәахоит. Абри ауп рыцҳарас иҟалаз.
Излаабо ала, ауаҩы, аиндивид иара ииҭаху, ишиҭаху, ибзиоу акы акәзаргьы, илзмыршо абзазаратә ҭагылазаашьа
џьбарақәа рацәоуп. Адамыр еиԥш ҳабжьажьо ҳнымхарц азы
аӡәи-аӡәи аигәныҩреи, агәеизыбылреи, агәцареибакреи
ҳагҳмырхалароуп.
Ари астатиаҿы иаасҳәаз зегьы еизыркәкәаны ҳазхәыцуа­
зар, ҳазҭагылоу ашәарҭақәа, аамҭа уадаҩ блаҵарыла
иазгәаҭаны, досу илшо ала, ԥсуас иҟоу аӡә даанмыжькәа,
хара дыҟа, ааигәа дыҟа, Аԥсны дадҳәаланы аизҳара иоуртә
аҭагылазаашьақәа реиҿкаара ҳҽанаҳшәалароуп.
Аҵыхәтәантәи жәохә-ҩажәа шықәса раахыс ииз
уажәтәи аҿарацәа рхәыцрақәа, рыгәҭыхақәа, ридеалқәа,
ргәазыҳәарақәа уаанӡатәиқәа раасҭа даҽакӡоуп. Сгәанала
ҳашәҟәыҩҩцәа урҭ цқьа ирыздыррам, еилкааны ирымам.
Иахьатәи аҿар абиԥара еиҳабы иаҵанакуа ауаа рзы зеилкаара уадаҩу даҽа ԥсихологиатә дунеик иҭалаҳаны иамоуп.

383

Иааҳәыз адунеи уажәшьҭа шьҭахьҟа рхынҳәышьа
амам. Ԥхьаҟа ҳцалароуп ҳҳәоит ҳахьцаҵәҟьо хьӡынҳәала
инҭкааны ишаҳзымдыруагьы. Ҳанзырхаша, ҳзырӷьацаша
акәу, ҳахәҵәы ықәызхуа акәу еилырганы иҳаздырам, атра­
дициа хмырбгалакәа аҿыци иареи реиԥшьышьа ҳақәшәом.
Ҳаицәажәоит, ажәа еимаҳкуеит, аус еимаҳкуеит, адгьыл еимаҳкуеит, амал еимаҳкуеит, ҳахәдацәақәа рҵиба­
каараҟынӡа ҳнеибагоит, ҳазхибарҟьо акыр иаԥсоу иаԥсаму
аилкаара ҳашьҭаӡам.
Ажурнал «Алашара», 2009 ш., №2–3

Ашьацҳәа уамкырц
Иахьа ушьаҿа ааихыугар амашьынақәа урыхҟьашаны
уанкаҳауа аамҭазы акәым, ҭоурыхлагьы ҳалаԥш ахьынӡанаӡо,
сара иахьынӡаздыруала, аԥсуаа уардынла ҭацаагара ицомызт. Уардынла аӡәы аҭацаагара дцеит ҳәа заҳахьадаз?
Ҽыла акәын ажәытәгьы аҭаца дшааргоз, иахьа бжеиҳараӡак
машьыналоуп аҭаца дшаарго. Аха апоет, апрозаик Платон Бебиа иахьа уажәраанӡа иҩны иҭижьхьоу ирҿиамҭақәа
иреиҳау ироман «Ашьацҳәа» (Аҟәа, 1981) аԥхьатәи адаҟьақәа
ахьааҳартуаҵәҟьа инаркны уардынла ҭацаагара ицо гәыԥҩык
ауаа ҳнарылаиргылоит! Арахь ахҭыс анымҩаԥысуа иахьатәи
ҳаамҭазоуп!
Иҟалаз уи ауп, ароман «Ашьацҳәа» ахадаратә хаҿы Арсоу
Агәба ақалақь аҿы дынхоит, иҩашьаӡом аамҭала ақыҭа иалиааз аӡәы шиакәу. Аха автор ибзоураны даабоит, джурналиступ, редакциак аҿы аус иуеит, дырҿиаҩуп, ашәҟәҩыра
инапы алакуп. Уи ԥҳәыс данааигоз аҭацаагацәа (иахьа ишаԥу
еиԥш) машьынала ақыҭахь идәықәлеит. Иаарго аԥҳәызба
ақыҭахьтәуп. Аха амш аацәгьахан, амҩан изыраны иҟаз аӡы
хышхыҵәаны аҿыланахеит. Ақыҭауаа идырхиаз ауардынқәа
рыла аӡы ирыр акәхеит аҭацаагацәа… Ауардынқәагьы
аӡы ишьҭнахит, иара Арсоу ихаҭа дназлоу аҭацаагацәагьы
аӡы иамгакәа иеиқәхеит, аха иччархәхеит, икәтрабааха

384

ибааӡеит!.. Ажәакала, ароман аатуеит ҳаамҭазы иҟамлаша,
ма даараӡак иҟазшьарбагам ахҭыс аӡбахә аҳәарала. Даҽакала
иаҳҳәозар, ареалтә бзазара иахырҟьаны, гипербола ҳасабла
иацҵаны, амц жәабжьҳәарала. Иахьатәи ареалтә бзазара иақәыршәаны ҳахәаԥшуазар имцуп заҳҳәаша, ара,
асахьаркыратә ҩымҭа­ҿы, иҵабыргхеит. Аԥхьаҩ уи ахҭыс
аԥсҭаазараҿы иҟалаҵәҟьеит, ма иҟалаҵәҟьар алшон ҳәа
агәра игауоу, агәра имгауоу акәӡам аус злоу. Аус злоу ари
ажәабжьҳәаратә стиль иаҳнаҭо асахьаркыратә, аестетикатә
еффект ауп.
Ҵабыргыҵәҟьангьы, ашәҟәыҩҩы ироман ахы цәыригеит,
ихациркит иҟамлаз, ма аԥсҭаазараҿы иҟалаӡаргьы иахьатәи
ҳаамҭазы атипра зымуа епизодк ала. Ароман ахадаратә хаҿы
Арсоу Агәба иԥсҭазараҟны иналукааша ахҭыс – иԥҳәысаагара
иадҳәалоуп уи ахҭыс. Аха уи иԥҳәысаагашьа иахьатәи ҳаам­ҭа
иавышша ицоит акәымзар, иацнарӷызуа иҟам, даҽакала уи
иахьатәи ауаа рыԥҳәысаагашьа иапародиоуп уҳәартә иҟоуп.
Пародиа ҳасаблоуп Арсоу игәыла ԥҳәыс бырг Хаԥҭинеи иареи реицәажәашьақәагьы шыҟоу, иеизыгәдушәа, ҩнуҵҟала
ҳаҭыр еиқәырҵошәа, арахь ажәа џьбарақәа еибыҳәо, армаӷьырма. Аха иҩашьаӡом: ргәы иҭаҵәҟьақәоу ракәӡам
ирҳәо. Абжьааԥны ареалтә ԥсҭазараҿы ауаа аӡәи-аӡәи
иеицәнымхаҵәҟьо бзиа иеибабо ианыҟамгьы ажәа хаала
аицәа­жәара рҽаныршәоит. Арсоу игәыла ԥҳәыс бырг Хаԥҭина
лакәзар, ҩнуҵҟала цәгьара дук, ҳарамра дук згәы иҭоу
лакәӡам, аха дшәи-ԥшьиуеит, дмақаруеит, лыбз «ҭахуҵәартә»
иҟоушәоуп дышцәажәо.
Абас илах-ҿыхны, уагәыланахалартә ицәыргоу аҩымҭа
иаҵанакуа, излахәарҭоу, излаҿыцу, ҷыдарақәас иамоу, насгьы
акык-ҩбак ԥсыҽрақәас иамоу цқьа ҳхаҿы иамоу, ашәҟәыҩҩы
араҟа сахьаркыратә хархәагақәас иаҵанакуа, ҵакыси,
композициала еиҿартәышьаси иамоу, ашәҟәыҩҩы араҟа
сахьаркыратә хархәагақәас иҟаиҵаз закәу, нас ҳрыхәаԥшып
персонаж хадақәас иалоу зеиԥшроу.
Ара зегь раԥхьа иҳәатәуп аҩымҭа иаҵанакуа иахьатәи
ҳаамҭа шакәу. Инықәырԥшшәа акәзаргьы ароман ахадаратә
персонаж Арсоу Агәбеи автор ихаҭеи еиқәлацәоуп уҳәартә
иҟоуп.

385

Ақыҭа аӡбахә иналк-ҩалкны иҳҳәазаргьы, иаабо ахҭысқәа
реиҳараӡак ахьымҩаԥысуа ақалақь аҿоуп.
Ароман иаҵанакуа аамҭеи ахҭысқәа ахьымҩаԥысуа
аҭыԥи реилкаара шымариоу еиԥш имариам ашәҟәыҩҩы
ара тема хадас иигаз аилкаара. Избан акәзар, атемақәа (иссоу, иҟәазу) маҷымкәа рхы еиларсуп. Ара иҟоуп, иаҳҳәап,
аԥсымҭәра, акаҷбеира, ахшыҩ кьаҿра, абзазаратә интерес
лаҟәқәа ирышьҭоу, ауаажәларратә малфаҩцәа рықәыӡбара
уҳәа реиԥш иҟоу азҵаарақәа жәпакы. Ишиашоу акәымзаргьы
ицәыргоуп иахьатәи ақалақьи ақыҭеи реизыҟазаашьа
асахьақәагьы. Арҭ азҵаарақәа зегьы, акы еиҳаны, аԥхьаҟа
ииаганы, егьи наскьаганы, бзазаратәла иӡбоуп, ирхьырԥшуп,
ирхылҵуеит ауаатәыҩса еиуеиԥшым рморалтә-етикатә
зҵаарақәа.
Убас шакәугьы, дара зегьы иеицырзеиԥшугьы ыҟоуп, даҽа­
кала иаҳҳәозар, ҳзыхцәажәо аҩымҭаҿы ицәыргоу атемақәеи
азҵаарақәеи иеидызкыло, ихадароу рзеиԥш ҟазшьа еизакуп.
Дара зегьы ааидкыланы анегативтә цәырҵрақәа раҿаԥҽра,
рахьырхәра атема ҳәа рзаҳҳәар алшоит. Абри аҵыхәтәантәи
атема ду иеиднакылоит Пл. Бебиа ироман «Ашьацҳәа» аҿы
ишьҭыху атемақәа иага ирацәазаргьы иеидызкыло, хадаратә
гәыцәс ирымоу ҳаԥсҭаазараҿы иахьагьы иаҳԥыло, ашьацҳәа
ҳадыркырц иҳашьҭоу еиуеиԥшым анегативтә цәырҵрақәа
сахьаркыратә ажәала рықәыӡбара атемоуп.
Ишдыру еиԥш, ҳабзазараҿы аамҭала игәыгәҭажьны
иҟаз анегативтә цәырҵрақәа акыр рышьаҭа ӷәӷәаны
ирҳаит. Уи ус шакәу цқьа иангәаҭаха, урҭ рдацқәа ирынкны раԥыхра, рыҵжәара мариамхеит. Иара убас, ишдыру
еиԥш, лымкаала ҳреспубликаҿы анегативтә цәырҵрақәа
раныхразы, раԥыхразы апартиеи аиҳабыреи аҵыхәтәантәи
ашықәсқәа рзы акымкәа, ҩбамкәа ақәҵарақәа рыдыркылеит, иазыԥхьагәарҭеит хырԥара зҭахым аусмҩаԥгатәқәа.
Инеиҵыхны иалацәажәахьеит апериодикатә кьыԥхь аҿы,
ҳуаажәларра изҩыдоу ахәҭа ахаҭарнакцәа анегативтә
цәырҵрақәа ирықәыӡбахьеит. Анегативтә цәырҵрақәа
раҿаԥҽра иазыркхьеит аӡәымкәа, ҩыџьамкәа ашәҟәыҩҩцәа
рырҿиамҭақәа. Аха, ҳәарас иаҭахузеи, ари атема макьана
ҭабара ақәны ҳәа иҟам, актуалрагьы ацәымӡыц, рпроблема
дуны иқәгылоуп ҳуаажәларратә ԥҭазараҿгьы ҳсахьаркыратә

386

литератураҿгьы, хыԥхьаӡара рацәала аспектқәеи аганқәеи
амоуп, ҵҩа змам, насгьы еиуеиԥшым аформақәа рыла ахы
цәырнагоит. Пл. Бебиа ҳзыхцәажәо иҩымҭа неиҵых аҿы
ари зымҽхакра мариам атема ду аҷыдарақәа аманы, аԥсуа
ԥсҭазара аҷыдарақәа ирныршәаны иӡбоуп.
Ароман «Ашьацҳәа» анҭыҵ аԥхьа иахцәажәақәаз акри­
тикцәа В. Дарсалиеи Р. Қапбеи ииашаны излазгәарҭаз
ала, акомпозициа аганахьала еиҿкаауп зхала, хаз-хазы
ишьақәгылоуп зуҳҳәаша, ановелла ҟазшьақәа змоу ахқәа
рыла. Урҭ ахқәа, мамзаргьы ановеллақәа жәаф ыҟоуп.
Ановеллақәа, аҵабырг азы, зеиԥш сиужеттә цәаҳәа хадак рымам, аха ахадаратә персонаж Арсоу Агәба ихаҭара
ароман гәыцәс иаиуит. Автор хаз-хазы хқәаны иаликааз
рыҩнуҵҟагьы иаҳԥылоит, хазы иалкаамзаргьы, зхатә сиужет
кьаҿқәа змоу хыԥхьаӡара рацәала анекдотқәа. Анекдот араҟа
рольс инанагӡо аӡбахә ала маҷк иадамзаргьы иҳәатәуп ҳәа
исыԥхьаӡоит. Сара иахьынӡаздыруала Пл. Бебиа ҳзыхцәажәо
ироман «Ашьацҳәа» аҿы аҟара даҽа аԥсуа литературатә
рҿиамҭа неиҵыхк аҿы анекдотқәа рацәаны иаҳԥылаӡом.
Изыхҟьаз сыздыррам, аха «Ашьацҳәа» аԥхьа иахцәажәақәаз,
уи иазкны аҵакы бзиа змоу астатиақәа зҩыз акритикцәа
В. Дарсалиеи Р. Қапбеи анекдот ара рольс инанагӡо цқьа
игәарымҭаӡеит *.
Ҳзыхцәажәо аҩымҭаҿы анекдот аҭыԥ ду шааннакыло аԥхьаҩ илаԥш иҵашәоит аханатәгьы. Иара хыхь маҷк
зыӡбахә сҳәахьоу актәи ахгьы («Уардынла ҭацаагара ицаз»)
аԥхьа инаргыланы (уигьы анекдот иеиԥшыми!), аҩымҭаҿы
ирыжәпаны, ана-ара иԥсаҟьаны иалаԥсоуп анекдотқәа. Дара
убри аҟара ирацәоуп, уаалаган иагәлуҩаар, ишаанагара иҟоу
анекдотқәа реизгак еиқәуршәартә аҟара. Урҭ рахьтә акыкҩбак аҩымҭаҿы азеиԥш жәабыжьҳәаратә процесс рацәак
иадҳәалақәам зуҳәақәааша ыҟазаргьы, иааидкыланы аԥсуа
жәлартә лафҳәаратә стиль акыр иашьашәалоуп. Автор урҭ
анекдотқәа зегьынџьараҵәҟьа иеицеиԥшны рсахьаркыратә
функциақәа измырӷәӷәазаргьы, ҟазарыла ихы иахьаирхәаз
имаҷымкәа асахьаркыратә еидара иахьаҵеиҵаз маҷӡам.
́* В. Дарсалиа. Дызусҭада ашьацҳәа иаҿашәаз? Ажурнал «Алашара», 1982,№ ,
ад.95–104.; Р. Қапба. Ажәеи аҟазеи. Алитературатә-критикатә статиақәа. Аҟәа,
1983, ад.80–122.

387

Алитератураҿы анекдот ахархәара иҿыцу усӡам, жәын­
гьы ҿангьы итрадициатәуп. Жанрк аҳасаб ала ашьапы
ахьаҳаз ажәлар рҿаԥыц рҿиамҭаҿоуп. Иԥсабаратәу акы
акәны иахәаԥштәуп Пл. Бебиа ҳзыхцәажәо ироман аҿы ихы
иаирхәақәаз анекдотқәагьы, шамахамзар, хыҵхырҭас ирымоу афольклор ахьакәу.
Ажәа «анекдот» ахаҭа абырзен бызшәа аҟнытә иаагоуп, «иҭыжьым» ауп иаанаго. Афольклор хыҵхырҭас измоу,
итрадициатәу, иахьатәи ҳаамҭазгьы аҿиара змоу ари ажанр
адунеитә литература аклассикцәа дуқәа инадыркны иахьа
уажәраанӡагьы аӡәырҩы рырҿиамҭаҿы инарҭбааны рхы
иадырхәоит. Араҟа аҳаҷаҳәа ҳгәалашәараҿы иааиуеит аԥсуа
литература ашьаҭаркҩы Д. Гәлиа иеицырдыруа иажәабжь
кьаҿқәа сиужетқәас ирымоу еиҳараӡак анекдотқәа шракәу.
Аԥсуа литература анҭыҵгьы ҳаԥшуазар, иаабоит аӡәырҩы
ашәҟәыҩҩцәа анекдотқәа рсиужетқәа ирылхны инарҭбааны
ауаажәларратә, аполитикатә, афилософиатә уҳәа ҵакы змоу
арҿиамҭа ссирӡақәа шаԥырҵаз. Иаҳгәалаҳаршәап Џь. Бокаччои А.П. Чехови раԥҵамҭақәа; анекдотқәа ароль дуӡӡа
нарыгӡеит Н.В. Гоголь «Ревизори» «Иԥсу ауааԥсыреи» аниҩ­
уаз; типла иҿыцӡаз ароман аурыс литератураҿы ашьапы зкыз
А.С. Пушкин лымкаала анекдот интересс иман, уи анекдот
ихатәы сахьаркыратә гәазыҳәарақәа рҭак ҟазҵо акы акәны
дахәаԥшуан, иҩымҭақәа рҿгьы ҟазара дула ихы иаирхәон.
(Аурыс литературҿы, лымкаалагьы А.С. Пушкин ирҿиамҭаҿы
ароман ажанр ашьақәыргылараан Анекдот инанагӡаз
ароль иазкны шәахәаԥш: В.Г. Одиноков «И даль свободного
романа»…М., «Наука», 1983 г.); анекдоттә сиужет ауп шьаҭас
иаиуз ачиновникцәа, абиурократцәа рцәа каӡа ирхызхуа,
икарикатураны, ирҿаасҭаны иҟазҵо И.Н. Тынианов иеицырдыруа иажәабжь «Подпоручик Киже». Ас еиԥш аҿырԥштәқәа
ҵҩа змам ыҟоуп.
Излаабо ала, алитератураҿы анекдот ахархәара иҵоуроу
ароль нанагӡарц алшоит. Аус злоу хархәашьас иаиуеи
сахьаркыратәи естетикатәи функциақәас иузаҭои роуп.
Ҳаиасып Пл. Бебиа ироман ахь.
«Ашьацҳәа» аҿы имҩаԥысуа ахҭысқәеи хыԥхьаӡара
рацәала иалоу аперсонажцәеи еиҳараӡак излаадыруа ажәабжьҳәара зхаҿала имҩаԥысуа ахадаратә персо-

388

наж Арсоу Агәба иажәақәеи, ихәыцрақәеи, дызлоу ауаа
дшыр­зыҟоуи рылоуп. Ажәабжьҳәара мҩаԥысуеит актәи
ахаҿала. Арсоу иԥҳәыс Сырма лыгәҭахәыцрақәа ртәы зҳәо
даҟьақәак алаҳамҵозар, иахьабалак Арсоу ихаҭа иоуп
ажәабжьҳәара ԥсевдоавторс иамоу. Дцәажәоит иара имариоу жәабыжьҳәаратә формала. Уи ицәажәашьа – ихы
иаирхәо алафқәа, ажәаԥҟақәа, афразеологиақәа, традициала ажәлар ҿаԥыцлатәи рцәажәараҿы ишьақәгыланы иҟоу
ажәаеицааирақәа – арҭ зегь рыла аԥсуа жәлар ртрадициатә
жәабжьҳәаратә форма иазааигәоуп, иашьашәалоуп. Абри
аҟазшьа ароман ахаҭабзиарақәа ируакуп ҳәа сгәы иаанагоит.
Арсоу ицәажәашьа агәрагаратә тон амоуп. Аԥхьаҩ гәрагаҩыс
дҟаҵаны, ажәабжьҳәаҩ изааигәаӡоу иҩызак иаҳасаб ала, Арсоу имаӡақәагьы хтны иҳәоит. Ара астериотип ыҟаӡам, зхы
иақәиҭу жәабыжьҳәаратә формоуп иҟоу. Автортә позициа
адекватра азуа иҭамшәозаргьы уи иазааигәоуп Арсоу ипозициа уҳәартә иҟоуп.
Ароман аҿы ирацәоуп Арсоу илирикатә хьаҵрақәа, икәшамыкәша иҟоу ауаа ириҭо ахәшьарақәа, игәҭахәыцрақәа.
Урҭ зегьы ааидкыланы ароман аҿы уазҳәарак еиԥш иҳадаҳ­
кылартә иҟоуп. Арсоу Агәба иуазажәоуп уҳәарп иҟоуп ароман ахы инаркны аҵыхәанӡа. Даҽа усуп ари ауазҳәара формас иаиуз.
Ишдыру еиԥш, ҳазҭагылоу аамҭазы, еиуеиԥшым аспект­
қәеи аганқәеи рыла аԥсҭаазара аарԥшразы асоветтә
литература­ҿы, лымкаалагьы аурыс советтә литератураҿы
ауазҳәаратә стиль (урысшәала «исповедальная» ҳәа
изышьҭоу) аҭыԥ ду ааннакыло иҟоуп, акритикцәагьы
аӡәырҩы иеимаркхьеит, иеимҵаркхьеит, иазгәарҭахьеит
ари ажәабжьҳәаратә стиль ахаҭабзиарақәа реиԥш, иҵоурам
аныррақәагьы шыҟанаҵахьоу.
Иааидкыланы Арсоу Агәба иажәабжьҳәаратә стиль алитературазы иҵоуроу, аперспективагьы змоу акоуп. Арсоу иуаз иирҳәарц азы автор изалихыз асахьаркыратә
хархәага хада аирониоуп. Арсоу дназлоу аперсонажцәа
аӡәырҩы рхәыцрақәа, рхымҩаԥгашьақәа зны-зынла аирониа инахыҳәҳәаны апародиеи асатиреи рҟынӡа ианна­
нагақәоугьы ыҟоуп. Дара зеиԥшрақәаҵәҟьоуи ирониала
раарԥшреи рыхцәажәареи еишьашәалоуп. (Егьырҭ ракәым,

389

Арсоу ихаҭагьы ихымҩаԥгашьеи иҭагылазаашьагьы ирониала дырзыҟоуп). Еишьашәалоуп, избан акәзар, хыхьхыхьлоуп дара аԥсҭаазарагьы ишахәаԥшуа, ишырхырго. Акыр аԥсыҽрақәа иныԥшуазаргьы, аҭагылазаашьақәа
дыртәыртәызаргьы, Арсоу заҵәык иоуп, иага умҳәан, маҷк
инарҵауланы ихәыцуа, иахьатәи ауаҩы иморалтә-етикатә
ԥҟарақәа еилеимгарц ада анамулакгьы, зыламыс зыцрыхо. Егьырҭ зегьы ҭәа збаз, ҭәа иҳәҳәеит ҳәа, еиҳа зызго, еиҳа
зыфо, шәах амарџьа ҳәа иҟоуп. Иахьа акәымзаргьы уаҵәы
ҳаамҭа иақәнагоу мҩа иашак ҳақәлап ҳәа рхахьгьы иааиуам.
Уаҳа умԥсит. Дара рхатә қьаф ыҟанаҵы, уи анҭыҵ хырҩаас
иҟарҵом, акәтаӷь былгьоит кашыроуп иҟоу, уаҳа акагьы.
Изну аамҭеи илоу ауаажәларреи рзы акынҵаҵыреиԥш
иҟоуп, ажьымдыр иаҩызоуп. Аамҭеи ауаажәларреи рҿаԥхьа
изакәызаалак маҷк иадамзаргьы инахараны уалԥшьак рыдуп ҳәа рхахьгьы иааиуам. Аԥсҭаазара хархәагак аҳасаб алоуп ишазыҟоу. Ҳара ҳкоммунисттә мораль излаҳәо ала, ауаҩы
аԥсҭаазара иқәнагоу инаҭароуп, аха иаргьы ихәҭоу алаигалароуп, ихатә ԥсҭазара ҵоуразароуп. Ари ахшыҩҵак иаша
аҩбатәи ахәҭа ҳзыхцәажәо ароман аперсонажцәа рӷьырак
рзы иҟаӡамшәоуп агәхьаа мкӡакәа иавышша аган ахь ишцо.
Изҿузеи? Изызхәыцуазеи? Хықәкыс ирымоузеи арҭ
ауаа? Ҟьаҵәырак иламгылакәа, еидарак иаҵамлакәа, ԥхӡык
рылымхыкәа, мариачеиа ахныҟәгара. Ес иҟарҵалакгьы, ламыс кәармак рызнымхозаргьы, абри ауп ирҭаху, изышьҭоу,
иахьеи уахеи изызхәыцуа, иҳышьцылоу. Шамахаӡак
акәымзар, епизодла иналк-ҩалкны ицәыргақәоу аӡәырҩы
инадыркны аперсонажцәа зегьы злаҟақәоу ирониа ҳасабла
баша удырччартә акәым, итрагедиатәуп уҳәартә иҟоуп. Арахь
дара рхы-ргәы иҭахәыцны рыԥсҭазаратә хымҩаԥгашьа маҷк
иадамзаргьы инарҵауланы иазхәыцны, мышкы ахы, мышкы аҵыхәа аихшьаала ҟарҵарц рҭахым акымзар. (Ус ҟазҵо
Арсоу заҵәык иоуп, уи ҵаҟа лымкаала маҷк ҳихцәажәап).
Урҭ рымҩа ҳақәлар, иахьа ҳазмыргәамҵуа, ихьааҳымгаша,
ирониала ҳархыччошәа ҳраҩсыр, ҳаӷеимышхара, уаҵәы
атрагедиатә ҵыхәтәа ҳарҭар ҟалоит. Ашәҟәыҩҩы ҳзых­
цәажәо иҩымҭа иазиԥшааз ажәабжьҳәаратә форма лас
ҳахнамхцәароуп. Уи иавҵырҳәҳәаны иҳабжьеигарц ииҭаху
закәҵәҟьоу, иаҳирбарц ииҭаху аԥсҭаазаратә зҵаара уадаҩ­

390

қәа цқьа ҳрызхәыцроуп. Мамзар аҩымҭа ҵакыс иамоу ииашаны иаҳзеилымкааит ауп иаанаго.
Пл. Бебиа иперсонажцәа аӡәырҩы акырынтә акомикатә
ситуациақәа иахьырҭагыло иарччархәуеит, аха иахьатәи
ауаҩы еизада иҵоуроу идунеихәаԥшышьала ҳрызхәыцуа­
зар, урҭ рыччархәра иахылҵуа гәмырҿыӷьгатә ччараӡам,
итрагедиатәуп. Насгьы цқьа ҳазхәыцроуп атрагедиатәи
акомедиатәи ситуациақәа ианагь иузеиҟәымҭхо ишеид­
ҳәалоу. Атрагедиатәи акомедиатәи злеиԥшым иага ирацәа­
заргьы, бжеиҳан иеиҿагылоушәа иҟазаргьы, алаба ахи
аҵыхәеи ирыҿҳарԥшыр ҟалоит (Алаба ахи аҵыхәеи иага
иеиԥшымзаргьы иузеиҟәыҭхома?).
Абра иҳәоу ахшыҩҵакқәа баша ҽхырцәажәараны, иабстракту хәыцрақәаны ишыҟам цқьа иеилаҳкаарц азы маҷк
хара сцацәозаргьы, иаҭыԥуп ҳәа иԥхьаӡаны аурыс литература аклассик ду И.С. Тургенев исалам шәҟәқәа руак аҿы
ииҳәоз иажәақәак ҳгәалаҳаршәар сҭахуп. Ара уажәы иаазго
ашәҟәыҩҩы ду иажәақәа ҳзыхцәажәо азҵаара цқьа аилкааразы иҳахәоит ҳәа сгәыӷуеит. И.С. Тургенев иҩуан:
Егьырҭ ҳарҟәаҵып, Арсоу ихаҭагьы иибо, иаҳауа, дызлагылоу, ихаҭа ашьацҳәеиԥш дызкуа анегативтә цәырҵрақәа
трагедиак аҳасаб ала акәӡам дшырзыҟоу. Иареи дареи ирониала иеилгарц иҭахыушәоуп ипозициа шыҟоу. Пл. Бебиа
ироман аперсонажцәа рыԥсҭазара шҵакыдоу, ишмарҭдоу
рхаҿгьы иааиуам, избан акәзар, хыхь-хыхьла иреицаҟьаны,
аԥсҭаазара хыхь-хыхьтәи ахыӷьӷьара бааԥсқәа, мҩа ҟьа­
шьыла иргмыгны иацәырго хазынак акәушәа иԥхьаӡаны
ргәы ақәдырҭәаауеит аҟароуп. Рԥынҵақәа инархыҳәҳәаны
иахьымхәыцуа иахҟьаны ашкәакәеи аиқәаҵәеи, абзиеи
ацәгьеи, ахазынеи агмыги рцәеилахә-еилапашьауеит.
Абас ала, асахьаркыратә хархәагақәа рахьтә Пл. Бебиа
ҳзых­цәажәо ироман аҿы аԥызара амоуп иаарту, ихту аиро­ниа.
Ашәҟәыҩҩы имаурҽхәаша, насгьы ироман ахаҭабзиарақәа
ируакуп ҳәа сгәы иаанагоит аԥхьа дызлалагаз ирониала

391

ацәажәаратә стиль, шамахамзар, иеиламгакәа, дамеижьакәа
иҩымҭа хиркәшаанӡа иахьынаигӡаз.
Иара убас ирацәаӡаны, насгьы, ихадароу, шамахамзар,
ҟазарыла ахархәара роуит адиалогқәа. Ароман «Ашьац­
ҳәа» аҿы адиалогқәа иреиҳаӡоу аҭыԥ ааныркыло иҟоуп.
Аперсонажцәа рӷьырак ирызкны ҳара ҳгәаанагара злашьақә­
гыло реиҿцәажәарақәа, иеибырҳәақәо рылоуп.
***
Иӡбахә ҳҳәақәахьеит, аха шьҭа лымкаала маҷк иадамзаргьы ҳаизааҭгылап Арсоу Агәба, избан акәзар, уи ихаҿсахьоуп
ароман аҿы зегь реиҳа аинтерес зҵоу, аҭыԥгьы аанызкыло.
Егьырҭ аперсонажцәа зегь раасҭа Арсоу ихаҿсахьа, иҟазшьа
динамикатәуп, уи иҟазшьа иадаабало аиҭакрақәа сахьаркырала акыр ирҵабыргуп, рыгәра угартә иҟоуп. Иара иԥҳәыс
Сырма лаамҷыдарахаз, шамахамзар, егьырҭ аперсонажцәа
зегьы статикатәқәоуп.
Хыхь зыӡбахә сгәаласыршәахьоу акритик Р. Қапба
истатиаҿы дихцәажәаны Арсоу Агәба иҵоурам персонажуп
ҳәа ишҳәаҵәҟьоу дыҟам*. Инагӡаны диашоуп узҳәом акритик Арсоу ихәыҷқәа ииашамкәа иахьхәыцуа, ииашамкәа рхы
ахьымҩаԥыргақәо зегьы зхароу ихаҭа иоуп ҳәа авба ӷәӷәа
ахьииҭо**. Арсоу ихәыҷқәа ииашам рхәыцрақәа, рхымҩаԥ­га­
шьақәа иара имацара иҿырымҵааит, уимоу, иара иҟынтәи
ҿырԥштәы бааԥсык рымгазаргьы ҟалап. Аҟазшьа бааԥсқәа
ран лҟынтәи, рықәлацәа рҟынтәи, егьырҭ иахьеи уахеи излоу аиҳабацәа аӡәырҩы рҟынтәи ирыдыркылазар,
ирҿырҵаазаргьы ҟамлои!
Арсоу цәаҳәа заҵәык ала ишшапаӡа иҟоу хаҿсахьаӡам,
зеилазаашьа акыр иуадаҩу аҟазшьа ныҟәызго аӡә иоуп.
Акырынтә аки-аки еиҿагылома уҳәартә иҟоу ахәыцрақәеи
ахымҩаԥгашьақәеи иныԥшуеит. Ажурналист, ашәҟәыҩҩы
иқәнагоу аинтелект имамзаргьы, интеллигентк иаҳасаб
ала дызлабжатоу рацәазаргьы, ҳәарас иаҭахузеи, дыпри­
митивӡам. Ҟазшьа бзиак ацәаара идумбалоҵәҟагьы дыҟаӡам.
Иаҳхаҳмыршҭып иԥҳәыс данышьақәылҟьоз ԥсҭазаратә
ԥышәа дук шимамыз, аматериалтә мамзаарагьы акыр
* Р. Қапба. Иаҳарбаз иусумҭа, ад.120.
** Иара уа, ад.116.

392

деиҵарӷәӷәаны дшамаз. Урҭ зегьы иара иуаҩра ахбыкьра
иҵоурамкәа ацхыраара азызуз ҭагылазаашьақәоуп.
Арсоу «Ура, ԥхьаҟа» –ахьырҳәо дцо дыҟам. Иара изы адунеи зыгәҭа еиҩырссоу аҵәа еиԥш амци аиашеи, ацәгьеи абзиеи ҳәа мацара ишаны ишыҟам идыруеит. Амци аиашеи,
ацәгьеи абзиеи ишшапаӡа цәаҳәа заҵәык ала ишеиҟәыҭхам
еиликаауеит, иеиликаауеит урҭ шәкы, зқьы рыла ишеилышьу, рышьхәақәа шеивҵоу. «Аха, аа, дад, ари мцуп, ари иашоуп, иуҭаху алх, уара иутәуп, ҳалалс, қәашьс иуаут», –ҳәа
ианагь аӡәыр иауирбахуа. Амци аиашеи, ацәгьеи абзиеи
наџьнатә аахысгьы даӷьи маҭи, алашьцареи алашареи реиԥш
иеишьҭоу антиподқәоуп. Ауаҩы ианагь аҭагылазаашьақәа
изаԥҵом, аҭагылазаашьақәа дара ишырҭаху имахцә данкны иара данныҟәыргогьы ыҟами! Арсоу Агәба иԥсҭазара Пл.
Бебиа ироман аҿы ишаарԥшу акәымкәа, даҽакалагьы ҳхаҿы
иааҳгар ҟамлаӡои? Изыҟамлозеи? Иаҳҳәап, иԥҳәыс луафахәы
хәыҷы (хынҩажәа мааҭ) лҽаламыгӡаӡакәа ԥсы қым-қымрала,
ԥсымыцқьала шьапыҩнаргыларҭа умоуа руада ппахәӡа
ҩнымаҭәала илырҭәуа даналага, иара иҵагьы иҽрыцәгьаны,
дылҿагылар, иамуӡар длылҵыр ҟамлози. Аха, ганкахьала,
уи аҳәара мариоуп, анагӡара уадаҩуп Арсоу иеиԥш аҟазшьа
ԥсада ныҟәызго ауаҩ хәыҷы изы, даҽа ганкахьалагьы, усҟан
ароман зыҟаломызт, ма зынӡа даҽа хырхарҭак аиуан.
Иԥҳәыс Сырмеи иареи еиҿҳарԥшуазар, иара дхәыцҩуп,
иԥҳәыс апрактицизм дханагалан дамоуп, уи ԥсыс илхоуп.
Арсоу ганкахьала уихәаԥшуазар, агәҭакы бзиақәа, агәҭакы
ҳаракқәа змоу аӡә иакәушәа дыҟоуп. Уаанӡатәи иҭоурых
ҳаздыррам, аха автор ибзоурала ҳара аԥхьаӡа ҳанихҭыгәло,
Арсоу хымзҟа раԥхьа иауз ауада ҿыц дыҩноуп ақалақь аҿы.
Ҩнымаҭәас имоу маҷӡоуп: «Сааит сара абрахь шықәсык аахыс иеидызгалахьаз сыҩнымаҭәақәа – сыстол еицаҟьеи,
сҟәардә цыркьи наҟ-ааҟ иаасҩыҵракны» (ад. 7) –иҳәоит иара
ишицәажәашьоу ирониала. Рҿиаратә усумҭак ахы икхьеит,
аха иҽеиҵыхны, гәата-бӷата уи иҽеиҭартә дзышьақәмгы­
лацт. Ԥҳәыс дааигар, дҭаацәарахар, дшьақәгылар иҭахуп.
Иԥсабаратәуп усҟан ииҳәо иажәақәа: «Знык ҳааилгақәаны
сааҭышәынтәаландаз, анаџьалбеит, сгәы аарҭынчны,
ашьшьы­ҳәа ани снапҩымҭа снадымтәалози!» (ад.12).
Аха Арсоу игәы ишаанагоз, уаҵәтәи имш шеидихәыцлоз

393

еиԥш иҟамлеит. Аҭаацәара дахьалалаз игәыхәтәы ҳаракы
– «ашьшьы­ҳәа» инапылаҩыра аус адулара, –анагӡараҿы
имыцх­рааӡеит, иқәпапаны алакышьашь еиԥш деимҿырхха
дыркит ҵҩа змам абзазаратә зҵаара ҵабыссақәа, аԥсуаа
хыԥхьаӡара рацәала иҳамоу акәама-ҵама ҷыдарақәагьы
урҭ инарыцлеит. Аха урҭгьы ракәым аус злоу. Аус злоу, иара
изы иуадаҩыз даҽа «земанак» изцәырҵит: иԥҳәыси иареи дунеихәаԥшышьала, ҭагылазаашьала, хымҩаԥгашьала,
ԥсихологиала иеиқәымшәеит. Ас еиԥш зҳәатәы еиқәымшәо
ауаа рзы аԥсуаа ирҳәалоит еиԥш, иара «ар!» –иҳәар, лара
«амажәа!» – лҳәоит.
Иԥҳәыс Сырма ахәаахәҭцәа, аспекәлиантцәа рдунеи даланагалеит. Ахәаахәҭра знапы алаку зегьы ԥсы цқьа рхамкәа
иауҟаху, аха ашәҟәыҩҩы ари аперсонаж ахәаахәҭцәа рдунеи
дахьа­леигалаз машәыршақә иҟамлеит ҳәа сгәы иаанагоит. Избанзар, уаҟа лымкаала ауаҩ ԥсыҽ дхызхша аҭагылазаашьақәа
ахьырацәоу аҭыԥқәа ируакуп. Сырма дызлоу реиԥш ларгьы амешьчанра абӷьааҳәа даашьҭнаԥааит. Лхаҵа Арсоу
Агәбагьы лҳәатәы данлыршәеит митәӡак џьабаа мбакәа. Арсоу уи игәы аҳәоныҵәҟьа иҽлымпыҵеимхалеит, иара итәа­
ла акыргьы дылҿаԥеит, дылҿагылт. Аԥхьа зцаԥхақәа лкыз
асклад аҟнытә ачанахқәеи аҵәцақәеи хәыда-ԥсада раагара
даналагазгьы иланеимшьарц иақәикит, акыргьы иҽирххеит.
Аха иԥҳәыс изылҳаз абзазаратә шьацҳәақәа дзырзымиааит. Арсоу иԥҳәыси иареи злеиԥшым рахьтә ихадароу уи
ауп, лара дызланагалаз аус мҽеиқәа, иҵылгаз амешьчантә
ҟазшьақәа хәарҭам ҳәа иара иԥхьаӡозар, лара урҭ иахьатәи
ҳаамҭа иақәнагоу ҟазшьақәоуп, ауаа зегьы зҿу даҿуп ҳәа
илыԥхьаӡоит, изакәзаалак акала дырцәыԥхашьо дыҟам. Арсоу
зегь реиҳа игхаз иҟазшьа ӷәӷәа ахьизаамырԥшыз, принцип
ҳаракык дахьзықәымныҟәаз ауп. Иԥҳәыс иналыркны икәшамыкәша иҟоу ауаа мҽеиқәеи иҵаурам аҭагылазаашьақәеи
изеиҭакӡом, дара дылбаардеит, дырнымшәар ада ԥсыхәа
имамшәа дҟарҵеит. Иџьашьатәхаз уи ауп, иара занааҭла
зегь реиҳа ихәҭан апринцип ҳаракы ааирԥшырц, иҵагьы
иҽырӷәӷәаны дықәԥарц, аха измырҽеит. Иԥҳәыси иареи
рзанааҭқәа шеиԥшым еиԥш, рҟазшьақәагьы контрастра рзеибауа, арахь џьарак иеицынхо изыҟамлеит. Ианамуӡа иара
уи лҟазшьа бааԥсқәа дырнышәар акәхеит.

394

Арсоу иԥҳәыс Сырма аԥхьаӡа лусурҭаҟынтәи еиуеиԥшым
ачыс маҭәақәа (ачанахқәа инадыркны) аалго даналага, акыргьы илҿаирхьит, уи моу акакеиҳәагьы длыҵаҟьеит, ахалара
уи хыхәароуп ҳәа илыԥхьаӡеит.
«– Аӡәыр ибырбоу, бара иаабгаз?
– Аиеи, ауаа еизганы, ижәбома ҳәа идырбаны иаазгон.
– Нас ахәгьы мшәаӡакәа…Аӡәгьы иамҳәаӡакәа…
– Уи уара уацәымшәан–сара исшәоит!
– Ма-ап! Абыржәыҵәҟьа иаашьҭыхны иахьаабгаз ибгоит!
А-быржәыҵә-ҟьа!
– Уеилагама уара, Арсоу?
– Иахьанӡа–мамоу, аха иахьа сеилабгарц баҿуп!
– Закәи, уара, иуҳәо, зегь акәкәҳәа рхы ианахәо аамҭазы…
– Исҭахым сара ари аҩыза ахыхәара… Сара акызаҵәык
ауп исҭаху…Схатәы…» (ад.83).
Анаҩсҟа Арсоу ихаҿсахьа иаиуз аиҭакрақәа аԥхьаҩ
рыгәра игартә иҟоуп иеиҭашьақәгылара атәы ахьаҳәоу
алаҳамҵо­зар. Уи адагьы ахәҭаҷқәак уеизгьы агәынамӡара
ҳзынрыжьуеит. Иаҳҳәап, цқьа иеилкааны иҳамам Сырма бзиа дбаны дааигоу, усгьы аҭаацәара даламлар ада
ԥсыхәа ыҟам ҳәа иԥхьаӡаны иеиднагалоу. Даҽакала цқьа
иеилырганы иаҳҳәозар, дара аҩыџьагьы рыбзиаеибабара аханатә иахьынӡаҵаулаз, иахьынӡацқьаз еилкаамшәа
избоит. Арсоу иԥҳәысаагашьа, еизаданы иаҳҳәозар, аԥсуа
жәытә патриархалтә ԥҳәысаагашьа угәаланаршәоит, арԥыс
аԥҳәызба дибан, дигәаԥхан, дигеит апринцип ала. Издыруада Арсоу аԥхьа ииашамкәа иҟаиҵаз ашьаҿа – бзиабара
цқьа зҵам аԥҳәысаагара – акәзар анаҩсҟатәи иҵабгара,
иуаҩышәара аҵаакәкәаларақәа зегьы шьаҭас ироуз,
изыхҟьаз?
Хыхь исгәаласыршәахьоу ари ароман иазкны иҩу В. Дарсалиа истатиаҿы ииашаны иазгәаҭоу Арсоу иҟазшьақәа (цәа­
ҩала-иҩбара, иуаҩ-хәыҷра, иуаҩышәаратә-ԥсадара, илоу
аегоистра, интеллигентк иаҳасаб ала ибжам-ҽамра уҳәа)
рнаҩсгьы аӡбахә ҳәатәуп ҳәа сгәы иаанагоит акрызҵазкуа
уи даҽа иҟазшьакгьы: Арсоу дгедониступ. Ақьафура бзиа
ибоит, В. Дарсалиа маҷк иаӷьцәаны «дымшгаҩуп» ҳәа
шизиҳәоҵәҟьа дыҟамзаргьы. «Дымшгаҩуп» ҳәа Арсоу аиарлык шиашоу иҳазихьнырҳалом. Иага умҳәан агазеҭ

395

аредакциаҿы аус иуеит, уаатәи иусура заҟа иҵоуроу, ма
иҵоурам ҳаздырам. Арсоу иԥсҭазара уахьтәи аган акәым­
кәа иҭаацәаратә-бзазаратә ган ауп ашәҟәыҩҩы иаҳирбо. Аха
ҳара гәынхәҵысҭала акәзаргьы, иара иҟазшьа ҳазхәыцны,
ицәаҩа зеиԥшроу гәынкыланы ҳахәаԥшуазар, иԥҳәыси уи
лҩызцәеи иреиԥшқәоу дрықәыӡбаны ма статиак агазеҭ аҿы
имкьыԥхьыкәа дҟаларым, ма аизарақәа рҿы абаџ-абаџ ихга
ибжьы ихацаланы, ашәаҟьа иҿачы анегативтә цәырҵра­
қәа дрықәыӡбо дцәажәозар мап ҳәа злаиаҳҳәои? Ҵабыргуп
ихатә қьафура изыџьанаҭуп. Дынҭаҳаны дыцәалар, ачарақәа
дрыгымхалар, икрыфара, икрыжәра ԥимкыр иҭахуп.
Убри аҟнытә иҵоуроу агәыхәтәқәа имоушәа ииҳәо зегьы
ихымҩаԥгашьа ԥсыҽ ала иеилаҟәыбаса илеилаижьуеит.
Арсоу ихаҿсахьа иахцәажәахьоу акритикцәа цқьа иаз­
гәа­рымҭац ҳәа сгәы изаанаго даҽакгьы аӡбахә сҳәар сҭахуп.
Изакәу уи ауп, Арсоу ихаҿсахьа аԥсҭаазаратә ҵабырг
иауаршәаны, иаҿырԥшны ҳахәаԥшуазар, ари атип Сырмараа, Базақьараа, Ҳазаҭ Ҳаразиԥараа раҵкысгьы дшәарҭоуп,
дагьеицәоуп ҳуаажәларразы. Избанзар, арҭ аҵыхәтәантәиқәа
иаарту, иаразнак улаԥш иҵашәо иҵоурам уаауп. Урҭ рхы
рзыҵәахӡом, хыҵәахышьа рымаӡам, рыҳәаш-гашрақәа
абжьаратә уаҩгьы ибарҭоуп, иаадыды-мацәысыр рцәа
илҭаӡыҭуеит, рҩашк хыҵыр, есс, илҭаҳәахаа иама ицоит.
Арсоу? Арсоу, мап! Избанзар, иҵоурам иҟазшьа хәаԥсақәа,
ес иҟаиҵалакгьы иҵоуроу хә-цәа рхарԥаны иҵәахырц
дашьҭоуп. Хаҭала иӷьычуа, аҵмыҳәҳәарақәа ирышьцылаз
дреиӷьӡам инапы нхырҳәҳәаны аӡәы итәы капеи-кылҵәак
шитәимтәыцгьы. Аԥсҭаазараҿы Арсоу еиԥш иҟоу зцәа иҭало
атип иаарту аӷа иаҵкыс деиӷьӡам. Уи дзықәныҟәо апринцип
инықәырԥшшәа акәзаргьы абас азаҳҳәар ҟалоит: шәыбзиа­
зар мап сҳәом, шәыцәгьазар, сара сшәымҟьашьын,аха уеизгьы сқьаф иагымзааит. Ари, ишаабо еиԥш, обыватель ҳәа
изышьҭоу атип ипринципқәа ируакуп.
Арсоу иажәабжьҳәара, имонолог неиҵых азеиԥш тон
зеиԥшроу ала иҵоурам даҽа иҟазшьа ҷыдак ахьгьы ҳанхы­
қәыргыланы ҳҭанарԥшуеит. Изакәу уи ауп, акьыԥхь аус азызуа (дахьжурналисту, ажәалатәи арҿиара инапы ахьалакәу)
аӡә иакәны ихы дахьахцәажәо аԥсҭаазара џьбара, абзазара
ԥахԥаџьар дацәыбналаны занааҭ ала зҽызҵәахырц иашьҭоу

396

аӡә иоуп, «ашьшьыҳәа» дыҟазар иҭахуп ҳҳәартә даабоит.
Ауадаҩрақәа дрыланагалар ҳәа дшәоит, аԥсра рхикаауеит.
Убас шакәугьы азалымдарақәа ҟазҵо ауаа ирызкны ҩнуҵҟала акәзаргьы Арсоу иҟаиҵо апротест ҵоурам­
кәа­ҵәҟьаны иҟам. Даҽа усуп ҩнуҵҟалатәи апротест
ҟаи­ҵо аӷьараҳәа ибжьы ҭыганы абзазара активла иҽахьи­за­
ла­мырхәуа. Ари аҵыхәтәантәи аҭагылазаашьа аҟынӡа анеиразы иаҭахын афырхаҵара, уи азы иаҭаху афырхаҵареи
агәамчи злоу типӡам Арсоу. Доуҳала акыр дӷаруп. Имчи
игәаӷьи уаанӡа дрызнагом. Арахь имчымхара зыхҟьаҵәҟьо
наҵәахны агәаҟра ԥшӡа змоу аӡә иоуп ҳәа дҳаԥхьаӡозар
иҭахушәоуп дшыҟоу. Урҭқәа зегьы ирыхҟьаны ихаҭара наҟ
ашәшьырахь иныԥхьакны иԥҳәыс лҳәатәы дахьыԥшны
дааҟалеит.
Иааидкыланы Арсоу ихаҿсахьа хәҭаҷқәак иҵагьы игәыл­
ҭәаандаз ҳгәахыртә иҟазаргьы, ашәҟәыҩҩы иқәҿиақәаз ируакуп, иԥсҭазаратәуп, атипра зуа акоуп. Иахьатәи ҳаамҭазы
излаҟазшьарбагоу рацәоуп.
Арсоу Агәба иаамышьҭахь ароман аҿы акыр ихаҭәааны
иҟаҵоу ахаҿсахьақәа, насгьы иҵоурам аҟазшьақәеи аԥсҭа­
зааратә хырхарҭеи ылызхыз дреиуоуп Сырма. Ароман иалоу егьырҭ аӡәырҩы дреиԥшны, Сырмагьы аԥсҭаазараҿы
хәы змоуи хәы змами еиҭнылыԥсахлоит, ацәгьа бзиак еиԥш
ибаны деигәырӷьаҵәа илыдылкылоит, лҽагәылалхалоит.
Лара ацәгьарақәа иҟалҵо рзы знымзар зны лыламыс
ааҿыханы «ари иҟабҵо хәарҭам, иҵарбгагоуп, иеижьагоуп,
цәаԥҽыгоуп», – ҳәа ланаҳәо даабом. Уи моу ауаажәларратә
мал «ҟазарыла» аӷьычра ахьылҵаз даҵаҽырбоит, дахыҽхәоит.
Абар уи аӡбахә лара лхаҭа ишылҳәо: «Сара ауаа рыҭҳаџьырҭа
«Ақьаф» иатәу ашьҭаҵарҭаҟны аус зуеит. Шаҟа иақәнаганы
иамоузеи, уҳәарауазеи уи ари ахьӡ! Хымԥада, зқьаф ҟаҵаны
иҟаз аӡәы ишеиҭаз ҩашьом! Ҳазаҭ Ҳараз-иԥа лассы-лассы
баша иауиҳәахуа: ақьаф аҟаҵара зегьы ирҭахуп, аха аус злоу
– уи ақәшәашьа ауп, –ҳәа. Маҭәа гәарҭак ахьыҩназ цаԥха
гәарҭак ааган, сыгәра ганы иаасиркит уи.
– Иҟоу бдыруоу, сыԥшӡа хәыҷы?
– Ы?
– Макьана абра аус ула, нас…
– Нас!

397

– Насгьы даҽак ҟалахп. Бымшәакәа аус ула, амала,
бгәыбҽаныз!..
– Сара ашәара захьӡу сыздырӡом!» (ад.78-79).
Леиҳабы ишлабжьеигаз ала, «аус луа» лҿыналхеит Сырма.
Еимҵәатәыс, еимӷәыхтәыс ирырҭазшәоуп Ҳазаҭ Ҳазар-иԥеи
лареи ари ашьҭаҵарҭа ишазныҟәо. Лара лхаҭа излалҳәо ала,
аҭаацәараҿы акыр шықәса ирызхашаз чысмаҭәа лыԥшаах­
леи, уарҳал бымбыллеи, мпахьшьы хә-бабалеи уҳәа зегь рыла
лҽеибылҭеит. Ари адунеи аҿы арҭ зыӡбахә ҳәоу амаҭәарқәа
рыла аҽеибыҭара акәу џьушьап иреиӷьу насыԥс иҟоу!
Ԥыҭрак ашьҭахь џьоукы лкылсын ашьҭаҵарҭаҿы иагыз ангәарҭа, леиҳабы Ҳазаҭ Ҳазар-иԥа «уи лҭыԥ сара
дақәсыршәап!» –иҳәан, асасцәа рқьаф ҟаҵаны иноуишьҭын,
лара ԥарашаҩыс дҟаиҵеит!
Абас Сырма амаҭәарқәа дыртәызтәуаз амҩа кьачаа
дықәлеит. Џьабаада, ӷьычрала заҟа амал лырҳауаз аҟара
луаҩышәара (урысшәала «нравственность» ҳәа изышь­ҭоу)
лаҟәуан. Анкьа зны илымаз аизадарақәа акы аалыз­ным­
хаӡакәа ԥхамшьак, зегьы зымчу аӡә лакәушәа даақәгылт.
Ианылҭахугьы аамҭала дыргәыбзыӷуа зыкуа дҭалан, змыӷра
дҭысуаз лхаҵа «тәытә!» ҳәа наиаҳәаны лҳәатәаҿы даалгоит,
уажәы-уажә аӷырԥ ааихлыргоит. «Уара, абри ҳаҩны иааҩноу
зегь еидызгалаз сара соуп, нас уара иааугахьоуҳәа акрыҟоу,
удинаныс?»…(ад.102) –ҳәа лхаҵа днеиҿагылт.
Сырма лхаҿсахьа агәра ҳгоит, сахьаркырала ирҵабыргны
излаҟаҵоу рацәоуп. Аха сгәы излаанаго ала, еиҳагьы
иеиӷьхон, еиҳагьы иӷәӷәахон ақыҭа ԥҳәызба еизада ауаа
гьангьашқәа данрыланагала, урҭ рышьҭра ақәларазы маҷк
иадамзаргьы дкәаны-зануа даарԥшызҭгьы. Аԥсуа қыҭаҿ дизар, аԥсуа нхаҩы дихылҵзар, быжь-класскгьы дрылгахьа­
зар, игәрамгарҭоу амҩа данықәлоз аамҭала акәзаргьы днызкылашаз акы лылааӡамкәа дышԥаҟаларыз? Џьабаада ахатә
малырҳаратә ԥсихологиа далашыҩкны дыҟазма аханатәгьы?
Пл. Бебиа ҳзыхцәажәо ироман иалоуп епизодла ицәыр­
гоу, аха аԥхьаҩ игәалашәараҿы инхаша, еиуеиԥшым аперсо­
нажцәа рацәаҩны. Урҭ иреиуоуп ауарашҭиҩы Базақьа,
ахәҟаҵаҩ Баҭраз, зныкымкәа зыӡбахә ҳгәалаҳаршәахьоу
акрыфарҭа аиҳабы Ҳазаҭ Ҳараз-иԥа, иҽеим ахымҩаԥгашьа
змоу, ашьацҳәақәа руак Арсоу, изызҳауа аԥҳәызба Лариса, зегьы зылшо ҳәа иԥхьаӡоу Иара ҳәа изышьҭоу, Сырма

398

амаҭәа цәҵарҭа лымазкуа агәылаԥҳәыс Пыҵкәа уҳәа убас
ирацәаҩны.
Арҭ аперсонажцәа рахьтә иҟақәоуп аҩымҭазы имыцхәуп
ма рацәак азымҭақәо ҳәа иуԥхьаӡақәашагьы. Иналукаартә
иҟоу (Базақьа, Баҭраз, Ҳазаҭ Ҳазар-иԥа, Иара уҳәа изышьҭоу)
аперсонажцәа ирыхәҭоу анализи ахәшьареи роухьеит акритикцәа В. Дарсалиеи Р. Қапбеи зыӡбахә сҳәахьоу
рыстатиақәа рҿы. Уа урҭ ирыгу, ирыбзоу ииашаны, насгьы
иҵарны иеилкаауп, ирыхцәажәоуп.
Пл. Бебиа ироман «Ашьацҳәа» иазкны иуҳәаша иҵагьы
ыҟоуп, даҽа ганқәак рыла уаҩ дазнеины иҭиҵаарц алшоит. Аха ари астатиаҿы сара сызааҭгыларц исҭахыз
уажәраанӡа иахцәажәахьоу ирымҳәац акык-ҩбак ирыдамзаргьы ахадаратә ҷыдарақәак сзазгәаҭозар ҳәа акәын. Са
сҟынӡа акьыԥхь аҿы иахцәажәахьоу ԥсыҽрақәас иамоуп ҳәа
ирыԥхьаӡақәо, шамахамзар, сышрықәшаҳаҭугьы, аҵыхә­
тәантәи ашықәсқәа рзы ҳлитература иаланагалаз аҩымҭа
бзиақәа рахь иԥхьаӡатәуп ҳәа сгәы иаанагоит.
Ашәҟәыҩҩы ари ироман ала иааидкыланы ииҳәарц
ииҭаху сара абас иеилыскаауеит. Абзазаратә шьацҳәақәа
шәҽыдышәмыркын,
аԥсыҽрақәа
шәыншәмырԥшын,
ахатә қьаф мацара зҽазҭаз Арсоу Агәба иеиԥш ауаҩра
шәыцәнарӡуеит. Аԥсҭаазара дуп, ауаҩы иԥсынҵра маҷуп.
Уи шәхашәмыршҭын. Знык ауп ауаҩы аԥсҭаазара анимоу.
Убри знык ианиоу дахӡыӡаалароуп, иҵакыданы ихимгароуп, џьоукы рыԥхӡашала амҩасра хықәкыс ишьҭимхыроуп,
доуҳала дҭацәымхароуп, аинтересс лаҟәқәа ирықәимырӡроуп
ԥсабарала изоушьҭу аамҭеи агәамчи.
1983 ш.

Ахаҿсахьа гәылҭәаақәа раԥҵаразы
Апоет, апрозаик Витали Амаршьан иажәеинраалақәа
аԥхьатәи реизга ҭижьит 1966 шықәсазы «Агәеисыбжь» ҳәа
хыс иаманы. Уи аизга злаатуа ажәеинраала «Сызқәу адгьыл…» аҿы иаҳԥылоит абас иҟоу ацәаҳәақәа:

399

…Иҭагәҭаслашт кыр скәаҭана,
Ҽеила имшәыцтаз смахәҿақәа.
Аха агәыӷра, агәыӷра сымоуп,
Ԥхьаҟа схәыцуеит кыр хара.
Сызқәу адгьыл – дгьыл хазыноуп,
Ишԥаҭымҵри аҽаҩра.

Абас аԥҭазаараҿы ацәаӷәара имариам амҩа алхны,
аҭагәҭасрақәеи ауадаҩрақәеи дырцәымшәакәа, агәыӷрақәа
иманы аԥсуа литература амхырҭа дҭалт апоет ҿа.
Витали Амаршьан иахьа хә-шәҟәык авторс дрымоуп. Урҭ
рахьтә ҩба ирнылеит апрозатә ҩымҭақәа. Арҭ, хымԥада,
иҽаҩра маҷӡам.
Иахьа уажәраанӡа иҩны иҭижьхьоу иҩымҭақәа ирыԥ­
хьахьоу агәра имгарц залшом В. Амаршьан ҳлитера­тураҿы
дҳаҵ-ҳаҵо шаблонра злам аҿыц аԥшаара иашьҭоу, хьӡара
хәыҷык сауит ҳәа иаанымгыло дышреиуоу. Иҩымҭақәа
аԥхьаҩцәа рызҿлымҳауп, инарҭбааны акәымзаргьы, ирых­
цәа­жәа­хьеит акритикцәа В. Аҵнариеи, Р. Қапбеи, ашә­ҟәыҩҩы
Ал. Гогәуеи. Урҭ иазгәарҭахьеит В. Амаршьан абаҩ­хатәра
шьахә шааирԥшхьоу апоезиаҿгьы, апрозаҿгьы. Иахьазы
иуадаҩуп наҟ-наҟ иара ирҿиаратә мҩаҿы апроза акәу, апоезиа акәу аԥыжәара зго, аха аус злоу уажәраанӡа ииҩхьоу
рыхцәажәаразы уашьҭа аҿыӷәӷәа ҳарҭартә иҟоуп. Аиашазы, иара ипоезиатә рҿиамҭақәеи ипрозеи злеиқәҿырҭқәо
маҷӡам, аха ипроза хазы аилкаара ахәҭаны иҟоуп. Саргьы
ари астатиаҿы, иааркьаҿны акәзаргьы, срыхцәажәар сҭахуп
апоет ипрозатә ҩымҭақәа, еиҳараӡакгьы – 1974 шықәсазы
Аҟәа иҭыҵыз аизга «Мрагыларахь зҿы хоу акәаскьа» ианылаз
аповестқәа ҩба. Избан акәзар, арҭ аповестқәа В. Амаршьан
ибаҩхатәра иаҟазшьарбаганы иҟоуп.
Хыхь зыӡбахә сҳәахьоу иажәеинраалақәа актәи реизга
инақәыршәаны 1967 шықәсазы В. Амаршьан иҭижьит ҿыг­
ҳарала идумыз ажәабжь кьаҿқәа реизга шәҟәы «Еиуеиԥшым
аҟазшьақәа» ҳәа зеиԥш хьӡыс ирыҭаны. Уи аизга хәыҷы автор изы апрозаҿы аԥхьатәи ԥышәан, иагьԥышәа бзиан. Уаҟа
иаҳԥылоит аинтересс зҵоу аԥсҭазааратә ганқәа, адетальқәа
рыӡбахә зҳәо ажәабжьқәа. Асиужет еиларса, асиужет уадаҩ
змоу аҩымҭа ҳԥылом ари актәи аизгаҿы, аха астиль амариа-

400

ра, аласра, насгьы автор ииҳәарц ииҭаху ахшыҩҵакқәа исахьаркны, иеилыхха рыҟаҵара шилшоз агәра ҳиргеит, иара
убри алагьы аԥхьаҩ дхырхыртә иаиҵеит. Ус иҟам сара уажәы
ара сзыхцәажәо ашәҟәы иану аповестқәа. Урҭ ишьҭырхуеит
еиҳа иуадаҩу аԥсҭазааратә зҵаарқәа, агәрагьы ҳдыргоит
аԥхьатәи иажәабжьқәа анҭижьыз аахыс акыр ишизҳәаз,
исахьаркыратә мҽхакы шыҭбаахаз.
Зны ҳахәаԥшып, ҳазхәыцып, иаҳәозеи, изеиԥшроузеи
апо­вест «Мрагыларахь зҿы хоу акәаскьа?»
Зегь раԥхьа иргыланы иаҳҳәозар, ирацәоуп аповест аҿы
аԥхьаҩ дзырхәыцша, иишәаша, иизаша азҵаарақәа. Аповест иқәнаргыло апроблемақәа иахьатәи ҳаамҭа, иахьатәи
аԥсҭазаара иқәнаргыло иреиуоуп. Аҩымҭаҿы фырхаҵара
дук ҟазҵаз ҳәа аӡәгьы далам. Абзазаратә сахьақәа рҭыхрала
асоциалтә зҵаарақәа рҭак аҟаҵароуп аҩымҭа зызку. Еиҳа
конкретла иаҳҳәозар, ажәытә ԥсҭазаара, иҳаҩсхьоу, ма
ҳаҩсра иаҿу аԥсҭазаареи (аҭоурых) иахьатәи ҳаамҭеи реизы­
ҟазаашьа, реиҿыхароуп иаанарԥшуа.
Ари апроблема, проблема дуӡӡоуп, еиуеиԥшым аспект­
қәа рыла уаҩ дазнеины еиликаарц, иааирԥшырц алшоит.
Ажәытәи аҿатәи реизыҟазаашьа апроблема алитературазы иҿыцу ак акәны иҟам, еиҳараӡакгьы аурыс советтә
литератураҿы ирацәоуп ари апроблема ықәзыргыло,
еиуеиԥ­шымкәа аҭак ҟазҵо аҩымҭақәа. Абри аганахьала аӡәырҩы ашәҟәыҩҩцәа активла аус руит аҵыхәтәантәи
жәохә, ҩажәа шықәса рыҩнуҵҟала. Ара иаҳгәалаҳаршәар
ҟалоит Васили Шукшин иҩымҭақәа уҳәа убас егьырҭгьы.
Аԥсуа литературазгьы иҿыцӡоу акы акәны иҟам ари апроблема, аха иахьынӡахәҭоу агәцаракреи аилкаареи амоуц макьаназы. Уи адагьы, В. Амаршьан ари апроблема иповест аҿы
ишықәиргылауеи дшазнеиуеи иҿыцӡоу акоуп.
Абраҟа иазгәасҭар сҭахуп атема ду, апроблема ду ақәргы­
лара ианагь ақәҿиара бзиа шаанаго. Џьоукы-џьоукы
ҳашәҟәыҩҩцәақәак акрызҵазкуа апроблема дуқәа шьҭырх­
уеит рҩымҭақәа рҿы, аха асахьаркыратә ажәала урҭ рҭак
аҟаҵараан апримитиврахь иианагоит. Ус еиԥш аҿарацәа рымацара ракәымкәа, абиԥара еиҳабацәа ирыҵаркуа ашәҟәы­
ҩҩцәагьы ианрыхьуа ыҟоуп. Ус иҟоу аҩымҭа уаԥхьоит,
уажәымзар-уажәы иҿыцу акы шԥасанамҳәари ҳәа агәыӷра

401

уманы, угәы хыҭ-хыҭуа. Абар уаԥхьан уалгеит, инеикәаԥсаны
ухы уҩаханы уаатәеит иуанаҳәаз еидхәыцлауа. Аха абар ассир, аӡы зҵабаны аҟәара иаақәхаз аԥсыӡ еиԥш, иахыуҳәаара
узымдыруа иааумпыҵахоит. Ганкахьала, акагьы агӡамшәа
иҟоуп, аха даҽа ганкахьала, хшыҩ ажәа ҿыцкгьы уанаҳәом,
цәанырра ҿыцкгьы узнарҵысуа иҟам. Ус имыхьит В. Амаршьан зыӡбахә ҳамоу иповест аҿы.
Акритик Р. Қапба хықәкыла аповест «Мрагыларахь зҿы хоу
акәаскьа» иазкны ииҩыз астатиаҿы ииашаны ишазгәеиҭаз
еиԥш, В. Амаршьан ара ишьҭихыз атема аарԥшразы ҳлитера­
тураҿы иҿыцу аформа ихы иаирхәеит (Р. Қапба. Ахәышҭаареи
азқәаҭыԥи, Аҟәа, 1974 ш., ад. 37–46).
Аповест асиужет еиҿкаашьа злаҟаҵоу ала, ауаа «ракәӡам»
хадаратә хаҿыс иалоу. Акәаскьа (амрагыларахь зҿы хоу), араҵла, амаҵурҭа, аӡыхь, ашҭа – аа, абарҭ роуп ихадароу, абарҭ
рыгәҭыхақәа рҳәоит, ажәытә, аҿатә ирылацәажәоит. Автор
иакәзар, аганахь дгылоуп, уи иҿахәы акәаскьеи, ара-ҵлеи,
амаҵурҭеи, ашҭеи, аӡыхьи роуп изҳәо.
Аповест аҿы уаҩ иааџьеишьаша хҭыс дуӡӡак ҟамлаӡеит.
Иаабахьоу, иҳаҳахьоу аԥсуа ҿаҩа қыҭа, есымшатәи абза­
заратә хҭысқәа, абзазаратә сахьақәа – иацтәи, иахьатәи
реиҿырԥшра, уаҵәтәи аԥеиԥш азхәыцра – абарҭ роуп ара
ихадароу.
Ашәҟәыҩҩы иҿахәы рҳәарц азы акәаскьеи, ара-ҵлеи,
ама­ҵурҭеи, аӡыхьи, ашҭеи машәыршақә акәымкәа, дацк­лаԥ­
шны иалихит. Избан, иараби, урҭ еиҳа изалихызеи? Избан
акәзар, дара аԥсуа нхаҩы иԥсҭазаара иузаҟәымҭхо иадҳәалоу
компонентқәоуп, дара ибзианы ирдыруеит анхаҩы
иԥсҭазаара, иҭоурых, дзеигәырӷьо, дзыргәамҵуа. Урҭ зхаану
рацәоуп, иахьагьы шаҳаҭс иамоуп аԥсуа нхаҩы иԥсҭазаара
лаша. Аповест аҿы дара зегьы цәажәоит актәи ахаҿала,
иара убри ала иаарԥшуп дасу рыҩнуҵҟатәи рдиалог. Абарҭ
хаҭала ипассиву аперсонажқәа рцәажәарала, рхырҿсахьала
иаарԥшуп адәахьтәи ҿныԥшрыла иеиқәышьшьы иҟоу,
ҩнуҵҟала иеилашуа, ҭынчра змам аԥсҭазаара.
Автор ҳицны атипра зуа иахьатәи аԥсуа нхаҩык иашҭа
ҳанҭалоит. Уи дахьынхо аҭыԥ романтикатә сахьала иҭыхуп:
аԥшӡа-цәа ахьыкәкәо иҟоуп, «ауарҳал еиԥш ииаҵәҟаҟараӡа,
ахаан рахәык ақьышә нықәнамкыцкәа ара-ҵла ду зҭагылоу

402

ашҭа. Автор ибзоурала ҳара еилаҳкаауеит ари аԥшӡара
ссир иаланхо, ари ашьам дгьыл иқәынхо аџьанхаҩгьы
ҩнуҵҟала аԥшӡареи, ақьиареи, аламыси, агәыҭбаареи
жәытә-натә аахысгьы ишигмыз. Дарыҟәа ихьӡуп ари аҩнаҭа
аԥшә­ма. Дарыҟәа ижәытәи иҿатәи ԥсҭазаашьа, иҟазшьа,
идунеихәаԥшышьа, игәаҟреи игәырӷьареи – абарҭ зегьы
иаар­кьаҿ-ааркьаҿны ҳналарԥшны иҳарҳәоит акәаскьеи, араҵлеи, амаҵурҭеи, ашҭеи, аӡыхьи.
Дарыҟәа иҟазшьақәа роуп иара дзыҩноу акәасқьагьы иамоу.Иаҳәозеи нас акәаскьа,изеигәырӷьозеи,изыргәамҵуазеи,
гәрҩас иамоузеи?
Аԥсуа нхаҩы иагьа гәаҟра ихигахьазаргьы, уажәшьҭа
иагьа дҭышәынтәаланы дыҟазаргьы, иахьатәи амш амацарала дынхом. Иара ихьаақәа рацәоуп, ажәытәи аҿатәи
еидызхәыцло уаҩуп. Иара изымдыруа дыҟаӡам дызлиааз ажәлар аҭоурых ду шрымоу. Аҭоурых атәы иааркьаҿны
иаҳәоит акәаскьа. Аамҭақәак рзы иҟан риашашьа змам
атрагедиатә хҭысқәагьы. Ажәа аҳҭап акәаскьа:
«Сандыргылаз аҽны инаркны ирацәоуп са сызхаану,
гәырҩеи гәаҟреи сызлаԥшхьоу… Шаҟа исҭахузеи сышәқәа
рыла агәырӷьара аҷыдарахаз ак ҩнамлаларц, суадақәа есымша амра рыҩнаҷҷозарц, аха исымчузеи… Иаҳа сышәқәа
рыӷәӷәаны иаркызаргьы, аҿҳәара анааи, агырҩа ҟадыџь
ҩнамлар ауам… Усҟан иҵәуоит сзықәгылоу адгьыл, исхыку
ажәҩан, сышҭа иқәгылоу ара-ҵла, сҵәуоит схаҭа… Агәырҩа
атәы уарҳәоит сҩадахьы иҟоу анышәынҭрақәа, агәырӷьара
атәы уарҳәоит ибыбышӡа ааԥын сгәашә аҿы ишәҭуа аҵәаҵлақәа…» (ад.9). Абас ала, Дарыҟәа иҩны жәытә-натә аахыс иагмызт агәаҟреи алахьеиқәҵареи, агәырӷьарагьы
амаӡамкәаны иҟамызт. Аха ажәытә анхаҩы иааизцәырҵуаз,
ма ихатә џьала, мчыла иааигоз агәырӷьара нҵыра дук ама­
мызт, иаразнак гәаҟрылеи гәырҩалеи инеиԥхьбон. Акәас­
кьа иаҳәоит: «Ашышкамсқәа еицрыхәхәа ианнеиуа, сгәала­
шәараҿы иҿыхоит хара ицахьоу, рҽеишьа змам хьаак. Абас
еицрыхәхәа еишьҭагыланы, инархәа-аархәаз амҩақәа ирныланы, ахрақәа ирҿысны, аԥсҭақәа ирҭысны, рырахә-рышәахә
раԥца, рыхқәа рыкәаҽ, аҳәса еибарқьыз-қьызуа, ахәыҷқәа
еибарҵәуа, алақәа еибаруа, агаҟа ицон зны ҵҩа змам ажәлар.
Уаҟа иӡыхгылан аӷбақәа…

403

Агәгәаҳәа урҭ аӷбақәа астәи ихҵәаны ицоз, ҳара наӡаӡа
ҳаанзыжьуаз ауаа» (ад.15).
Ари анхаҩы, ари акәаскьа, араҵла, аӡыхь, ашҭа игәҭ­
шьаагоу аамҭа цәгьақәа шырхыргахьоугьы имыӡкәа иеиқә­
ханы иҟоуп иахьа уажәраанӡагьы, аха ашәҟәыҩҩы иџьу­
шьартә иҟоуп иахьагьы иуадаҩу проблема ҳамаӡам ҳәа
ахьимҳәо. Аповест иазхәыцны иаԥхьаз ианаҳәоит ацивилизациа иаҳзаанаго ахьтә иҳадаҳкылашеи мап зцәаҳкышеи
ишрызхәыцтәу, ажәытә аамҭа ахьтә хьаҳәхьачарада ика­
ҳажьшеи ҳгәы зыбылны, ҳазлаԥаны иаҳкышеи шыҟоу.
В. Амаршьан иповест сахьаркыратә рҿиамҭоуп. Ишдыру
еиԥш, асахьаркыратә рҿиамҭа ҳасабрам, иқәнаргыло азҵаа­
ра ҩынтә, ҩба ԥшьба ҟалоит ҳәа иаахҵәаны аҭак ҟанаҵом.
Аԥхьаҩ аповест иааҭкааны ианаҳәаз анаҩсгьы дзызхәыцша
маҷымкәа изыннажьуеит. Иара акомпозициа, аҵакы, аидеиа ас иахьеиҿкаау, хымԥада, ашәҟәыҩҩы иқәҿиарақәа рахь
иԥхьаӡатәуп.
«Мрагыларахь зҿы хоу акәаскьа» данаԥхьалакь азнык азы
уаҩ игәы иаанагар алшоит ари ажәытә аамҭа азхьроуп изыз­
ку, ацивилизациа мап ацәкроуп изызку ҳәа. Ҵабыргынгьы,
ари еиԥш агәаанагара аԥхьаҩ иауеит хыхь-хыхь мацарала еиликаар. Ари еиԥш агәаанагара аԥхьаҩ иоурц азы иара аҩымҭа
ахаҭа инаҭоит имаҷымкәа аргументқәа. Абар акәаскьа иаҳәо:
«Имаҷхеит сара исеиԥшу, ахьаӷә иалху аҩнқәа. Ари аҳаблаҿ
сареи даҽа акык-ҩбаки ҳада егьыҟам»… (ад.9). Акәаскьа
гырҩас иамоуп анкьа ауаџьаҟ агәгәаҳәа амца ҭаҵаны нарҭаа
ражәабжь ҳәо иадтәалаз ауаа иахьа ателеви­зор иадтәаланы
иахьахәаԥшуа, Дарыҟәа иԥа аиҳабы аҽықәтәара акәымкәа
амашьына ақәтәара, амашьына аныҟәцара занааҭс
иахьышьҭихыз уҳәа убас ирацәаны абарҭ иреиԥшқәоу. Арҭ
реиԥш иҟоу ахшыҩҵакқәа ус баша аповест азеиԥш контекст
иаалхны, ишиашоу нбанҵакыла еилаҳкаар, иаҳҳәар ҟалоит
иахьа ателевизор ахәаԥшра ҳаҟәыҵны нарҭаа ражәабжьқәа
ҳәо ахәышҭаара ҳаҽҳәатәарыма, урҭ рыла мацара хара
ҳазцом ҳәа, мамзаргьы амашьына ҳаҟәыҵны, аҽы ҳақәтәаны
ҳхыԥ-хыԥуа агәарабжьара ҳабжьаларыма ҳәа.
Ҳәарас иаҭахузеи, ас иааркьаҿны акәым автор дшаз­
хәыцуа, аԥхьаҩгьы ус еиликаар иҭахым. Ганкахьала, ас
еиԥш иҟоу ахшыҩҵакқәа, изааӡарызеи, ирныԥшуеит

404

анхаҩ иԥсихологиа иаша. Жәытә-натә аахыс дзышьцыламыз аԥсҭазаара темп ласла аҿиара анхаҩ ԥсихологиала
иҽаныршәаны дзахьымӡозар рацәак иџьашьатәӡам. Уи адагьы, аԥсуаа ҳзыҳәа мацара иҷыдараны иҟаӡам ацивилизациа иаанаго ауадаҩрақәагьы. Даҽа ганкахьалагьы, ажәытәи
аҿатәи еиҿырԥшны ажәытәра аԥызара асҭоит ҳәа акәӡам
ашәҟәыҩҩы дызҿу. Исҳәахьеит, еиҭасҳәахуеит, ажәытәи
аҿатәи реизыҟазаашьа зҵаара дуп иахьа иарбан милаҭтә литературазаалакгьы азы, иҟалап, аԥсуа литературазы лымкаала излауадаҩқәоу ыҟазаргьы. Афеодалтә-патриархалтә бзазара акыр аамҭа излаҽны иҟаз аԥсуа нхаҩы аамҭа кьаҿла
ацивилизациа ҳаракы илсратә еиԥш аҭагылазаашьа иоуит.
Уи иԥсихологиаҿы аԥсахрақәа, аиҭакрақәа иҟалаз реилкаа­
ра уадаҩхеит. Ирацәазар акәхап акәанызарақәа, алакҩакрақәа, аилымкаарақәа.
В. Амаршьангьы изымдыруаны дҟаларым ари азҵаара
иаразнак, зныкҟьарала унадсыланы иуӡбартә ишыҟам. Иповест ала иара ацивилизациа мап ацәкреи ажәытәтәи апат­
риархалтә бзазара аидеализациа азуреи ракәым ииҳәарц
ииҭаху. Сара ииашаны исзеилкаазар, ажәеизадала иаҳҳәозар,
ашәҟәыҩҩы ииҳәарц ииҭаху аԥсҭазаара ҿыци ацивилизациа ҳараки рҿгьы амилаҭ мыӡырц, ибжьамӡырц рҭахызар,
ирылшоит, иагьрыхәҭоуп рхатә хаҿра, рхатә бызшәа рыхьчара, рышьҭра амырӡра, ибзиоу, иԥшӡоу, ихәарҭоу ртрадициа акамыжьра, аӡыргара. Абиԥарақәа реимадара, рҵыхәтәа
амырӡра (ҳаӷоу иҵыхәтәа ыӡааит!), аԥсҭазаара алхәдамхара,
ииашаны аилкаара – абарҭ роуп ашәҟәыҩҩы иҩымҭа зикуа,
идеиас ишьақәирӷәӷәо. Автор ииашаны дызлахәаԥшуала,
Аԥсадгьыл иабстракту цәырҵраӡам, уи иконкреттәуп. Араҵла Дарыҟәа иҭаацәара ирылацәажәауа, Дарыҟәа иҷкәын
агәыбжьанытә изы баша иаҳәома абарҭ ажәақәа: «…
агәыбжьанытә акыр данныҟәақәа, ақалақь дуқәа днарылсаарылсны ианибақәа, еиликааит абри ажәытә кәаскьеи
ҳзықәгылоу аҭыӡ ҭыԥ хәыҷи зыԥсаз, хә-змаӡам ак шакәу.
Адунеи ишалам реиԥш зеиԥшу…» (ад.10).
Ашәҟәыҩҩы иперсонажқәагьы, ҳара аԥхьаҩцәагьы зама­
налаҵәҟьа иаадыруеит иахьатәи аԥсуа нхаҩы ԥхьаҟа дышцо, апрогресс амҩа дшықәу, аха цәыӡ имаӡамкәа дыҟоума?
Ацәыӡ иауа маҷхароуп. Ахьаӷә иалху акәаскьа даҟәыҵны,
ахаҳәи ацементи ирылху аҩны ахьиргыло мацара аукәху аус

405

злоу. Аус злоу идоуҳатә шьақәгылара зеиԥшроу ауп. Ахьаӷә
иалху акәаскьа дыҩноу, ахаҳәтә ҩны еихагыла дыҩноу,
нарҭаа ражәабжь ҳәо ахәышҭаара дыҽҳәатәоу, ателевизор дахәаԥшуа дтәоу, аҽы дақәтәаны дныҟәоу, амашьына ныҟәицауоу рымацара акәым аус злоу. Аус злоу моральла ицәыӡыз акрыҟоума, иуаҩра, ицқьара зырхәашьуа
ҳәа акрыҟоума, дзеиԥшроузеи абри аганахьала иахьатәи
анха­ҩы? Изеиԥшроузеи иахьа абри амрагыларахь зҿы
хоу акәаскьа иҩнанхо ауаа? Ахаҳәтә ҩны иҩноуи дареи
ԥсихологиала, моральла, дунеихәаԥшышьала, ламысла
излеиԥ­шым ҳәа акрыҟоума, иеиӷьума, иеицәоума? Аӷәтәы
кәаскьа иҩноу ауаа зегьы бзиоума, мамзаргьы ахаҳәтә
ҩынқәа ирыҩноу ауаа зегьы цәгьоума? Абарҭ аҵыхәтәантәи
азҵаарақәа рҭак аҟаҵаразы В. Амаршьан иповест «Амрагыларахь зҿы хоу акәаскьа» аҭыԥқәак иҵегь ирыӷәӷәатәын,
ав­тортә позициа иҵегьы еилкааны иҟазар акәын ҳәа сгәы
иаанагоит.
Аповест аҿы аконкреттә хшыҩҵакқәа, ахәыцрақәа инарываргыланы, иаҳԥылоит афилософиатә ҵакы змоу азеиԥш
хәыцрақәагьы, «…Уҟоушәа-уҟамшәа аҵкыс, уҟаӡамзар еиҳа
еиӷьзар? Уи сҳәеит ҳәа, зынӡа аҟамзаара аҵкыс, ушыҟа­
заалакгьы, уҟагәышьазар еиҳа еиӷьуп…»–аҳәоит акәаскьа
(ад. 21). «Адунеи заҟа хкрыла еиҿартәоу иара изшазгьы издыррам…»–аҳәоит иара даҽаџьара (ад.14). «Ауаҩы еиԥш
аҵлагьы зыхьчо аӡә даныҟамла – акагьы азырҽеиуам. Ус
ишоуп аԥсҭазаара… Досу изыхьчаша акака рымазароуп…
Ҵоуп, зегьраԥхьаӡа уара ухала ухы ухьчалароуп…»– аҳәоит
ара-ҵла (ад. 23). Арҭ реиԥш иҟоу ахшыҩҵакқәеи ахәыц­
рақәеи аповест иацәтәымны, имкьыкьны иалам, иабстракту баша ажәақәангьы иҟам. Ашәҟәыҩҩы иперсонажцәа
иагьа илахьеиқәҵагоу ахҭысқәа ирылацәажәозаргьы, урҭ
ирҳәо ражәа иашшыԥхьыӡым, имыткәмажәаны, иуасиаҭ
ажәаны иҟам. Аҩымҭа изҩыдоу аоптимизмра алжуа иҟоуп.
Уи ҳара ибзианы иаабоит анҵәамҭаҿгьы. Машәыршақә
иаҳәом акәаскьа абарҭ ажәақәа: «Амрагыларахь ауп сара
сҿы ахьхоугьы, исцәымӷуп аҩны амраҭашәарахь аҿы анхоу,
аҩны аныҩнха, – амрагыларахь аҿы хазароуп, мрагыларахь
иԥшуазароуп, устәи ауп амра шгыло, устәи ауп аԥсҭазаара
шаауа»…(ад. 37).

406

Ишаабо еиԥш, араҟа ашәҟәыҩҩы аԥсуаа ретнографиа
аҟнытә адеталь асимволтә ҵакы аҭаны ҟазарыла ихы иаир­
хәеит. Ари асимвол иамоу аҵакы аиҭаҳара аҭахӡам.
Иахьа уажәраанӡа В. Амаршьан иикьыԥхьхьоу иҩымҭақәа
(иажәеинраалақәагьы ипрозатә ҩымҭақәагьы) ааидкыланы ҿыц санрыԥхьа, имоурҽхәаша зеиԥш ҟазшьак рыдызбалеит: автор хаҭала цқьа ицәа иамнырыз, цқьа дызлԥшны
изымдыруа аԥсҭазаара аасырԥшуеит ҳәа далагом, џьаргьы
иаабом ихыҭҳәаау, иԥсҭазааратәым асиужетқәа, асахьақәа.
Ари, хымԥада, ашәҟәыҩҩы ҿа амҩа иаша дықәызҵо
ахаҭабзиарақәа ируакуп. В. Амаршьан хара дымцакәа, ха­
ҭала иара дызлагылоу, ихигахьоу аԥсҭазаараҿы иԥшаа­уеит
иҩымҭақәа рзы атемақәеи, асиужетқәеи, ахаҿсахьақәеи.
Абарҭқәа зегьы ирыбзоураны иҩымҭа агәра угоит. Абри
азеиԥш хшыҩҵак арҵабыргуеит, насгьы В. Амаршьан ҳли­
тератураҿы ибаҩхатәра шышьақәгыло, иҟазара ишазҳауа
ртәы ибзианы ианыԥшуеит ишәҟәы ҿыц ианылаз, иҩымҭақәа
ҿыгҳаралагьы иреиҳау аповест «Амаҵә лаҟәаанӡа». «Амрагыларахь зҿы хоу акәаскьа» иеиԥшны ари аповест аҿгьы
автор иқәиргылоит ҳлитература рацәак иазаамырԥшыц,
аки-аки иеихдоу, иеилышьу, акрызҵазкуа азҵаарақәа. Аповест атема иахьатәи аԥсҭазаара аҟнытә иаагоуп. Иахьа аԥсуа
интеллигент (ашәҟәыҩҩы) ишьақәгылара – абри ауп аповест
аҿы тема хадас ишьҭыху. Аха абри атема хада иадҳәалоуп
ақыҭа ԥсҭазаареи ақалақь ԥсҭазаареи раарԥшра, иахьатәи
ақыҭеи ақалақьи реизыҟазаашьа. Аԥхьаҩ ишибо еиԥш, арҭ
ак аҵкыс, ак еиҳа иуадаҩу зҵаарақәоуп, иагьымариаӡам
ҩмҭак аҿы дара реимҽхакра. Аповест аҿы ишьҭыху атема хадала иҩу асахьаркыратә рҿиамҭа ҳара аԥхьаҩцәа ҳазгәышьуа
ҳаҟеижьҭеи акыр ааҵуеит. Ҵабыргынгьы, ҳлитератураҿы
иҳамам иахьатәи аԥсуа интеллигент иԥсҭазаара аазырԥшуа
ас инеиҵыху сахьаркыратә ҩымҭак. В. Амаршьан зыӡбахә
ҳамоу иповест аҿы ҳинтеллигент ишьақәгылара, ихаҿсахьа
аарԥшра злаиқәҿиақәаз маҷӡам.
Аповест «Амаҵә лаҟәаанӡа» асиужет еилазаашьа имыруа­
даҩкәа иҟаҵоуп. Асиужеттә цәаҳәа иааркьаҿны абас ауп
ишыҟоу:
Рацәак ҵуам аҿаҩа қыҭақәа ирылҵны ақалақь ахь
иааз арԥыси аҭыԥҳаи Ардашьыли Мерии рынасыԥ еилар­

407

ҵеижьҭеи, уажәы ааигәоуп дара ауадақәа анроузгьы. Автор Мери дцәыригоит дгәырӷьаҵәа ауадақәа еилырго
данрыҩноу аамҭазы. Лара лхаҵа Ардашьыл аредакциаҿы
аус иуеит, шшыбӷьыцк аҵыхәала араион ахь дцан дыҟоуп,
рыҷкәын хәыҷы ақыҭахь аанҿасра ианду лҿы дыҟоуп. Мери
Ардашьыл ишәҟәқәа шеиллыргоз, инапылаҩыра қьаад
гәарҭак лымԥыхьашәеит. Арҭ ақьаадқәа ирнын Ардашьыли
Мери рынасыԥ еидырҵаанӡа, ауадақәа роуаанӡа иара ихигахьаз. Аповест алагамҭеи, агәҭахьшәа џьараки, анҵәамҭаҿи
експозициа ҳасабла автор иҟаиҵо хьаҵра кьаҿқәак рыӡбахә
ҳамҳәозар, Ардашьыл имшхҭысқәа рылоуп ишьҭыху атемеи ахаҿсахьақәеи шаарԥшу. Араҟагьы, аповест «Амрагыларахь зҿы хоу акәаскьа» аҟны еиԥш, ажәабжьҳәара мҩасуеит
актәи ахаҿала, Ардашьыл ихаҿала, иара иоуп ихадараны
аҩымҭаҿы иаарԥшугьы. Автор Ардашьыл иблақәа рылоуп ақалақь ҳшалаирԥшуа, иара автор игәаанагарақәагьы
зирҳәо Ардашьыл иоуп. Аповест ааидкыланы уахәаԥшуазар,
иавтобиографиатә ҩымҭоуп уҳәартә иҟоуп. Ардашьыл
иԥсҭазаара ашьақәгылараҿы аамҭа кьаҿла дызнысыз амҩа
автор инаҩсгьы иахьа ақыҭа иалҵны ақалақь ахь ицо аҿар
аӡәырҩы иеицырзеиԥшу, атипра зуа мҩоуп. Ара ирацәоуп
ҳара наԥшыхақә акәымкәа иаҳзааигәаны иаадыруа асахьақәа.
Ирҳәозеи нас зынтәи Ардашьыл ианҵамҭақәа?
Ардашьыл ақыҭан диит, ақыҭа дааӡеит. Ианҵамҭақәа
ирныԥшуеит иара агәеилыххара згым аӡә шиакәу, дзыхшаз,
дзааӡаз аҭаацәарагьы ақьиареи, аиашареи, ацқьареи шрыгым. Абжьаратәи ашкол даналга, иқәлацәа аӡәырҩ реиԥш,
даныхәыҷыз аахыс иԥсы зыҿҳәараз ақалақь ахь иҿааихеит
иеиҳау ҵараиурҭак сызҭалозар ҳәа. Ардашьыл ақалақь ахь
дзааз мышхәыбзазара соуп, мариала хныҟәгарҭак сыԥшаап,
ҭынч сыҟазаап ҳәа мацара акәӡам. Иара ақыҭа ԥсҭазаара
еиҳа иуадаҩцәаны, дацәыбналаны дмааит. Ус еиԥш игәҭакы
лаҟәны дыҟам, ҵарак иҵар, ихы дахәо, ижәлар дрыхәо дҟалар
иҭахуп.
Ардашьыл аханатә дызлааӡаз ацқьара ицәимырӡит, аха
уаанӡа ақалақь азы имаз аромантикатә гәаанагара иаразнак
иныҵабеит, инеиԥхьба ицеит ишьап ақалақь ишналаиргы­лаз
еиԥшҵәҟьа. Ақалақь аҿы иибаз-иаҳаз рахьтә ирацәахеит зеилкаара уадаҩхаз, иара идунеи иацәтәымыз. Автор инҭкааны
џьаргьы иҳәом ари ақалақь ахьӡ, аха иуадаҩым Аҟәа шакәу

408

аилкаара. Амшын ихықәгылоуп иара, атроллеибусқәа ныҟәо
иҟарҵеижьҭеи рацәак ҵуам, ақалақь азганк ӡмахроуп,
адаӷьқәеи алашбыжьқәеи ухы ҭырҟьоит…
Ардашьыл ақалақь аҿы дахьааиз иаразнак иааиҿагылт
акымкәа-ҩбамкәа аԥықәсыларақәа: ахыҵакырҭа иԥшаар
акәхеит, иаразнак ҵараиурҭакгьы дызҭамлеит, иҽызикра
иалкааҵәҟьангьы издыруамызт, џьоукы-џьоукы реиԥш
изакәызаалакь акы сҭалап ҳәа игәы иҭамызт, аҽҭаҩра иара
изы ипроблемахеит… Иара игәыхәтәы анагӡаразы иҽахьишәо
иԥылоит ҟазшьалеи ҭагылазаашьалеи еиуеиԥшым ауаа.
Ашәҟыҩҩы зыӡбахә ҳамоу иповест аҿы сахьаркыратә
ажәала илиршеит ҳара ԥхьаҟа ҳцара иаԥырхагоу ауаа рҿа­
ԥҽра. Идыру аамҭақәак рзы ҳреспубликаҿы рхы иақәиҭтә­
ӡаны ибалдаҳәы-балдачо иҟамзи (иахьагьы макьана иҳалоу
маҷума?) ашәҟәыҩҩы дызқәыӡбо ауаа иреиԥшқәоу. Автор
дызқәыӡбо илитературатә хаҿсахьақәа рпрототипқәа макьанагьы иҳалӡааны иҟам. Ҿырԥштәыс иааҳгозар, акыр
игәылҭәааны иҟаҵоуп Ардашьыл ақыҭантәи аԥхьа данааи
зыҩны дыҩназ ауаа рхырҿсахьақәа.
Уи аҩны аԥшәма еиҳабы Калистрат ихьӡуп, дызлоу, дыз­ҿу
«анцәа» идырп, маҵурак дамырхыргьы, иеиӷьу днахадыргылоит. Ардашьыл «рыцҳа» Калистрат дзакәыҵәҟьоу нагӡаны
иалидырраауеи, иара ихаҭа иҳәоит еиԥш, амардуан аҵаҟа
акумра ҵәыԥсы дыҩноуп ауп. Ардашьыл қьырала дзыҩноу
акумра аламҵакәа, Калистрат иҩны еихачаԥа жәаҩа уаҭах
амоуп («аҳҭынра»), атәымуаа, аԥсшьаҩцәа уҳәа хыԥхьаӡара
рацәала иҩнеиҵеит, ҳәарас иаҭахузеи, ргәрҩа дагоны акәым,
аԥаразы, қьырала. Ари аҩны ианагь асасцәа агӡам, крыфароуп,
крыжәроуп изыҿӡоу. Калистрат дӷьычҩуп, дҵрҭышагаҩуп ҳәа
автор џьаргьы иҳаиҳәом, аха ус иҟоу аӡәы шиакәу ҩашьаӡом.
Иара иаасҭа аӷьыч-аџьыбаҭала ибаргәузеи, укәа дҭоуҵап.
Знапы ахьы аԥссо, ма хшыҩла аӷба зырҵысуа иакәӡам, аха
аҳәынҭқар иеиԥш амч ду имоуп, избан акәзар, зегь реиҳа
«зымчу» ԥарала дыӷәӷәоуп, аԥара «зегьы иреиҳау абџьар» ҳәа
дашьҭоуп. Иара изы нцәасгьы ламыссгьы иҟоу ԥароуп. Ԥарала
даныӷәӷәаха, ахшыҩгьы имоушәа дҟалеит. Иара дыздыруеи
иидыруеи абжьага ажәақәа реиҳәоит, амҩа иқәиҵоит (ад­гьыл
шаархәаша, ауадақәа шамырхша). Ардашьыл заҵәык иоуп
уи цасҳәа хыччашақә, ирониала «ахшыҩҭра», «аҳ Гьыргәал»

409

ҳәа изызҳәо. Сикәа ҳәа иара иеиԥшу аӡәы анхарҭа ҭыԥ (адгьыл) ахьизиԥшааз дахыҽхәоит: «Уи зынӡа аԥааимбар ҭыԥ,–
иҳәеит Калистрат, – уа шәнеир зынӡа шәшанхоит, убас ҭыԥк
изалсхит, аха уазымҵаан. Амандарина мацара дыԥнажәо иалагоит дышнеи-шнеиуа…» (ад. 72). Сикәа захьӡу ара (Аҟәа)
«дааижьҭеи акыр ҵуа џьышәшьома, мчыбжьык аҟароуп
иҵуа…» (ад. 72). Калистрат адәахьтәи иҿныԥшыларала ауаҩы
замана иакәушәа дыҟоуп, ихыркны, ирхааны ацәажәашьагьы
идыруеит ауаа рҿы. Аха имал, иҳәашгашрақәа, «иуаҩра»
иашаҵәҟьагьы хыҵхырҭас ирымоу аадырратә иаҳирбоит
ашәҟәыҩҩы. «Хыхь аҩбатәи аетаж аҟны, азал ду агәҭа
ҩажәижәаҩык инареиҳаны изкуа, еиҵало-еиҵыҵуа ахьатә
стол ҩнагылоуп. Уи астол анҩнаргалаз седроу, аха сара иаазбазар ауаа амымҵәацт, аҩы еиқәҭәо иахатәоуп. Иабааргои иара абасҟатәи ҩы-ҟадыџьгьы. Амшын ҩны иҭамзар.
Ма баҳча дук џьара имахында. Иҩнаҵаҟа, иара иҳәашьала,
аподвал аҟны жәохәҟа уалыр изыҵагылоуп. Дара ауалырқәа
заҟа идузеи ма! Зегьы ҩыла ихыхәхәо иҭәуп. Ашкәакәа,
аиқәаҵәа…хкыс иуҭаху зегьы ыҟоуп», –иҳәоит Ардашьыл Калистрат иӡбахә далацәажәо (ад. 42). Калистрат игәашә аԥхьа
ианагь амашьынақәа еиԥхаҟәҟәа игылоуп. Асасцәа иҭаауагьы
иара иеиԥш иуаа ҳәашгашқәоуп, ҵарҭышала, закәандарыла
анхарҭа дгьылқәеи ауадақәеи аҳәынҭқарреи ажәлари
ирымҵзԥаауа роуп. Калистрат исасцәақәакгьы Ардашьыл
амацасра ахьизымдыруа уамашәа ирбоит. «–Ари алагаӡа
даҩызоуп, амаца дасуам, анард дасуам», –иҳәеит ашәахсҭа
зҿататоу, даахлафшәа ашьҭаӷача иахь дынхьаҳәын…» (ад.66).
Автор иаҳирбоит Калистрат иҭаацәара иалахәу егьырҭгьы
иара ишиеиԥшқәоу, ихытта ицо рыԥсҭазаара шҵакыдоу.
Дара аӡәгьы џьабаада ахныҟәгара ада акы иашьҭам. Калистрат иԥҳәыс Мадонна (лыхьыӡ заҟа иԥшӡоузеи, лара даԥсам
акәымзар!) «џьаргьы аус луӡом, аха уи азы илыгны дыҟахума,
даҳкәажәуп, лхы-лҿгьы гьамгьамуа, аҳәашша лыҿшьызшәа
акәын дшыҟаз, деилыбзаауа» (ад. 50), иԥҳа Марина деиха­
сыҟәӡа. Дызхылҵыз рхаҭа. Адунеи аҿы хьаак, гәырҩак захьӡу
лыздыррам. Иагарааны дубаргьы шәак еилалҟәаҟәоит. Ахаан днаҵысны уск лмуцт, џьабаак даламлацт. Ашкол дшалгаз еиԥшҵәҟьа (уи дшалгазгьы седроу! – С. З.) даашьҭыхны
аинститут дынҭеиҵан лаб, уа дҭоуп. Дызҭеимҵахуаз, ари

410

аҟара адырцәа змамгьы атәыла дырбгоите…» (ад. 54). Калистрат иҷкәын Сандрагь бжьагьалдызҩык иоуп, аиҳабы
диздыррам, аиҵбы диздыррам, ихәдацәаҟынӡа дцәыцәны
азажәреи апаӷьреи дхагалан дрымоуп. Дышьҭаӷачаӡа ианагь
аӡӷабцәа рыцныҟәароуп дызҿӡоу. «Аиҳарак аԥсшьаҩцәа ҭаха
риҭомызт, аласбеиԥш дыҩуа дрышьҭан. Шьыжьы инаркны
хәлаанӡа амшын аԥшаҳәа даван, амра дашәны дцәыббыл­
ӡа…» (ад. 55).
Ардашьыл ицәтәыму, ицәымӷу аҟазшьа бааԥсқәа, арҭ
атәым уаа Калистрат иҩнаҭаҿы мацара акәӡам иахьибаз. Ус
еиԥш иҽеим аҟазшьақәа идибалоит анкьа зны ақыҭа иалҵыз,
уажәы ақалақь аҿы амаҵура ду иахагылоу Ардашьылраа рыуа
Грышьа Аԥсалба (аҵыхәтәан уи шәҟәыкгьы ҩны иԥшӡаӡа
иҭижьуеит). Аҭаҩразы Грышьа ма дышԥаумыцхраари лҳәоит
Ардашьыл иан, арахь лара илыздырӡагәышьом Грышьа илбахьаз шиакәум. Уи шьҭа иҽеиҭеикхьеит ҭагылазаашьаалагьы,
ԥсихологиалагьы, иуаҩра цәымсахахьеит. Аԥареи акабинет
цыр-цыри дхырххьеит, иқыҭан ԥсрак ҟаларгьы иаҭәашьаны,
шамахамзар, днеиуам. Ардашьыл иахьа-уаҵәы ҳәа дкацодаацо есымша дижьоит аҭаҩразы дицхраауашәа. Ажәакала,
Грышьа захьӡу дҵәыр-ҵәыруа, ихәу укыр, иҿы узымкәа,
думпыҵҵәраауа дҟалахьеит.
Ардашьыл иеиԥш сызмарам аус сҽазыскрым ҳәа ауа­
даҩрақәа иҽрықәимыршәаӡеит иара зны ақыҭаҿы ашкол
ицҭаз Џьуфеҭгьы. Уи ихаҿсахьа епизодлоуп ишцәыргоу,
аха аԥхьаҩ игәалашәараҿы иаанхартә иҟаҵоуп. Ардашьыл
џьара ҵараиурҭак дҭаларц шиҭаху, аха хықәкыла иарбану
иҽыззикра макьана ишимыӡбац атәы аниҳәа, Џьуфеҭ аҭакс
абас ҟаиҵеит: «–Узҭалалакгьы акы уҭамлои, џьара дипломк
уоур, уаҳа акруҭахума, уи ауп ахи аҵыхәеи…» (ад. 74). Арҭ
ажәақәа Џьуфеҭ иҟазшьа бзианы иаадырԥшуеит. Ардашьылгьы деиликаауеит шьахәла, уи азоуп изиҳәо: «Зегьы
игәаԥхоит, зегь еиҟароуп иара изыҳәан, зегьы рҭыԥ аҿы
иҟоуп…» (ад. 75). Иара аиаша аиааира агап ҳәа ихаҿгьы иҟам,
ацәыхцәыфара иатәуп ари аамҭа ҳәа дыҟоуп. Аҵыхәтәаншәа
Ардашьыл иеиҳәақәо ихаҿра еиҳагьы икаӡа иаадырԥшуеит:
«–Сара иуабжьазго ҳәа издыруеи, аха иҟоу уасҳәап, џьым,
адгьылқәа рҭиит, ауаҭахқәа рҭиит ҳәа џьоукы амырхуашәа,
џьоукы арҭахуашәа акы иаҿуп, егьиуп, аха уи зегьы башоуп.
Иҟац ыҟоуп, иагьыҟалоит» (ад. 207).

411

Аповест «Амаҵә лаҟәаанӡа» аҿы абзазаратә сахьа маца­
рақәа ракәӡам иаарԥшу.Ара иҳәоуп ҳуаажәларраҿы анегативтә
цәырҵрақәа абзазараҿы иаанымҿаскәа ҳаԥсҭазаара асфера­
қәа зегьы арҿиаратә интеллигенциагьы налакны ишамҽха­
накыз. Епизодқәак рҿоуп дахьцәыргоу алитература амаҵ
азызурц иашьҭоу, астатиақәеи арецензиақәеи зыҩуа Есҳаҟ.
Есҳаҟгьы аамҭала Ардашьыл иеиԥш ауада имамкәа ацәыҵара
дцәыҵхон, аха ауадақәа аниоу ашьҭахьгьы иҟазшьа изкамыжьт, арҽхәаԥхьыӡқәа шиҩыц иҩуеит. Уимоу, Грышьа
Аԥсалба ԥара рҳагас ииҩыз аӡы злыжуа иҟоу ашәҟәҵәҟьагьы
аԥхьажәа азиҩит амҩа ҭбаа-ҭыцә аҭаны.
Абас ҟазшьала иеиԥшым ауаа дахьрыланагалаз Арда­шьыл
иԥышәа иацлеит акәымзар, агәкаҳарахь дианамгеит, еиҳа
блаҵарыла дрыхәаԥшуеит уашьҭа икәша-мыкәша иҟоу ауаа,
иара ихаҭагьы иҿы иқәшаҳаҭхоит аԥсҭазаараҿы изымдыр­уаз
аганқәа рацәаны ишааирԥшыз ақалақь: «Изакәу сыздыруам, аха аԥсҭазаара, адунеи аҽакала сахәаԥшуа, иаҳа аҽакала
ахә сшьо салагазшәа збоит… Уаанӡа издыруаз, уаанӡа абри
абас ауп ҳәа сгәы изаанагоз, ус акәымкәан, абас акәны,
иаарҳәны избо салагеит… Сыԥсы зыҿҳәараз, санхәыҷыз аахыс сзеиԥхыӡуаз ақалақь, аԥсыӡ еиԥш иҵәыр-ҵәыруа, иаҳаиаҳа зынӡа исзымдыруа аганқәа аанарԥшуашәа збоит…»
(ад.73–74).
В. Амаршьан иповест злахаҭәаау, излеиҿкаау абзиарақәа
шмаҷымгьы, иамоуп аԥхьаҩ игәы еихьызшьыша агхақәагьы.
Зегь раԥхьа иргыланы, аҩымҭа излаҳнарбо ала, ақыҭаҿ
инхо еиҳа иуаа цқьақәаны, иқьиақәаны, ақалақь аҿы ауаа
мыцқьақәа, ауаа ҳәаш-гашқәа иаҳа ианышәошәа иҟалеит.
Ҳаԥсҭазаараҿы макьанагьы ана-ара иаҳԥыло анегативтә
цәырҵрақәа ракәзар, урҭ ақалақь, ақыҭа ҳәа еилых рымаӡам.
Насгьы, Ардашьыл ихаҭа ианҵамҭақәа рҿы игәынамӡарақәа
ахьиҳәо ауп акәымзар, џьара дааҵҟьаны ауаа ҳәаш-гашқәа
ахьсырхәуеит ҳәа изеиԥшразаалакь формак ала дырҿагыло
даабом. Уи еиԥш зҽанызшәоны иаабо амаҵә иара
изылазырҟәыз, иара иеиԥшгьы аӡәырҩы ақьиақәа ирыцхраахьоу Елҟан Ерасҭа-иԥа иоуп, аха иара уигьы иқәԥара ауаа
гьангьашқәа рацәак иахьнархәны иаабом.
Ардашьыл ақалақь аҿы дзықәшәаз, дзыцныҟәо аҵарауааи,
ашәҟәыҩҩцәеи, иара Ардашьыл џьара иҳәоит еиԥш, иа-

412

нагь ауадақәа рыӡбахә ауп ирҳәо (апортфел ныҟәызго уҳәа
убас егьырҭгьы). Аԥхьаҩ иҳәар алшоит, арҭ ауаа ауадақәа
иага идыргәаҟны иҟазаргьы конкретла дасу изҿу ҳәа акагьы ыҟаӡами, изаламцәажәозеи ҳәа. Ардашьыл ақыҭахь
ицарақәа-иаарақәа рацәахеит уҳәартә иҟоуп, урҭ аповест
асиужет аиҿкаара маҷк иаԥырхагахеит. Рацәак еилкаамкәа
инхеит Ардашьыл арҿиара амҩа дшықәлазгьы. Уи, ҳгәанала,
машәырны дықәлазшәа иҟалеит. Иара абжьаратәи ашкол даналга ашьҭахьгьы хықәкыла иҽызикра изымдыруа
дахьыҟоугьы маҷк уаҩ игәы еихьнамшьырц залшом.
Ас еиԥш агхақәа ҳԥылозаргьы, урҭ аҩымҭа ааидкыланы ахаҭабзиара рзырхәашьуа иҟам, автор ианаужьуеит
азҵаарақәа иқәгылоу заҟа иуадаҩу иконкрету сахьаркыратә
ажәала, иуадаҩу азҵаарақәа рықәыргылара дахьацәымшәо,
насгьы алитературатә хаҿсахьақәа, аҟазшьақәа раԥҵара
ахьилшо ауп.
1975 ш.

Ажәа мҳәакәа инымхарц...
Иажәеинраалақәа реизгақәеи, иажәабжь кьаҿқәеи, ипо­
вестқәеи рыла апоет, апрозаик Витали Амаршьан уажәшьҭа
аԥсуа ԥхьаҩцәа ибзианы дырдыруеит, агәрагьы ргахьеит
арҿиаратә ус машәыршақә иаднагалаз аӡәы шиакәым, насгьы иҟазара азирҳарц ҽышәала, ихы аус шадиуло. Иреиӷьу
иажәеинраалақәа аурысшәеи ақырҭшәеи рахь еиҭаганы
иҭрыжьхьеит, акыр центртә газеҭқәа ирнылахьеит, егьырҭ
аиашьаратә жәларқәа рбызшәақәа рахьгьы еиҭаргахьоу
ыҟоуп. Уажәшьҭа еиҳа уаҩы еилиргартә, еиликаартә иҟа­
лахьеит иара ишәҟәҩыратә стиль аҷыдарақәа, еиҳа, дзыр­
гәамҵуа, интересс имоу итематика. Убарҭ аҷыдарақәа ируакуп ҳәа сгәы иаанагоит дҭаҟьаҭасуа, хара-бӷьара зеидкылара
уадаҩу атемақәа дахьхырымхуа, дахьырхьнымҳало. Уи ус
шакәу агәра ҳнаргоит иахьа уажәраанӡа иҩны иҭижьхьоу
ирҿиамҭақәа ҿыгҳарала иреиҳау ироман «Амш ахәлара
иҳамнахаанӡа» (Аҟәа, ашәҟәҭыжьырҭа «Алашара», 1981 ш.).

413

Ароман «Амш ахәлара иҳамнахаанӡа» аҵыхәтәантәи
хԥа-ԥшьба шықәса рыҩнуҵҟала аԥсуа литература иаланагалахьоу, хыԥхьаӡарала ирацәам аоригиналтә епикатә
рҿиамҭа ҿыцқәа ируакуп. Уи гәцаракны, хшыҩзышьҭрала
иаԥхьаз хымԥада аҳәатәы рацәаны инаҭоит, имаирҽхәаша
ахаҭабзиарақәа маҷымкәа иамоуп, еиуеиԥшым ахәыцрақәа
изнарҵысуеит, ганрацәала еилкааны, еилырганы инарҭ­
бааны ахцәажәара иаԥсоу ҩымҭаны ишыҟоу ҩашьом. Ҳәарас
иаҭахузеи, ус иахцәажәашагьы ҟалап. Планрацәала еилоу ари
аҩымҭа неиҵых иқәнаргыло азҵаарақәа зегьы ныҭкааны
рыхцәажәара статиа кьаҿк аҳәаақәа ирҭагӡаны изалшом.
Уиаҟара иду аҭакԥхықәра мгакәа араҟа иазгәасҭар сҭахуп
ароман санаԥхьа иснаҭаз акык-ҩбак сгәаанагарақәа.
Зегь раԥхьа иргыланы иаҳҳәозар, аԥхьаҩ илаԥш иҵа­
шәоит ашәҟәыҩҩы ари иромани уаанӡатәи акыр иҩымҭақәеи,
лымкаалагьы иповестқәа «Амрагыларахь зҿы хоу акәаскьа»,
«Амаҵә лаҟәаанӡа» тематикала иахьеиқәҿырҭуа. Шамахамзар
егьырҭ иҩымҭақәа рҟны еиԥш араҟагьы тема хаданы ишьҭыху,
зеиԥш ажәа еизадала иаҳҳәозар, иахьатәи аԥсуа бзазароуп.
Аха ари азеиԥш тема ду амахәҭақәеи аҟәҵәақәеи рацәаны
иамоуп. Уаанӡатәи аамҭақәа раасҭа иахьатәи абзазара акыр
аҽаԥсаххьеит, аҷыдарақәеи иуа­даҩу аилазаашьеи амоуп.
Убри аҟнытә, ароман аҿы темак амацара акәымкәа, ирацәаны
аки-аки еидҳәалоу, еилышьу атемақәеи азҵаарақәеи ркомплекс шьҭыхуп ҳҳәар еиҳа ииашоуп. Иахьатәи ақыҭеи
ақалақьи реизыҟазаашьа, аинтеллигенциа иашаҵәҟьеи аинтеллигенциа бжатеи реи­зыҟазаашьа еиуеиԥшым абиԥарақәа
ахьынӡеилибакаауа,
иахьынӡагәцареибакуа,
иҵоуроуи
иҵоурами атрадициатә милаҭтә ҵасқәа рызхәыцра,
рҭагылазаашьа, урҭи иахьатәи ҳаамҭеи ахьынӡеиқәшәо,
иахьынӡеиқәымшәо,
амешьчантә
дунеихәаԥшышьақәа
рықәыӡбара, ауаҩи аԥсабареи реи­зыҟазаашьа, урҭ зегьы
ирыдҳәалоу аморал-етикатә зҵаа­рақәа – абас иҟоуп еиҳа
хықәкыла иаҳҳәозар, ароман апроблематика.
Ҳәарас иаҭахузеи, аҩымҭа иқәнаргыло азҵаарақәа зегьы сахьаркырала иахьынӡарыхәҭаҵәҟьоу иӡбоуп ҳазҳәом.
Ҳара аԥсуаа ҳзыҳәа мацара акәым, аешьаратә жәларқәа
рлитературақәа рзгьы арҭ иреиԥшу азҵаарақәа даараӡа
иуадаҩуп, иактуалтәқәоуп, иԥсҭазааратәқәоуп. Иԥсабаратәуп

414

ашәҟәыҩҩцәа дуқәа аӡәырҩы урҭ хҭакны, аҩымҭа неиҵыхқәа
ахьырзыркуа.
Изыхҟьазаалак (аекспозициа), алҵшәақәа, насгьы ахәыц­
рақәа алирикатә хьаҵрақәа, автор ихаҭа иҟаиҵо азгәаҭақәа
рыӡбахә ҳамҳәозар, В. Амаршьан ироман аҿы ахҭыс хадақәа
мҩаԥысуеит аамҭа кьаҿла, ҩаха-ҩымшгьы цқьа инагӡаны
иаҵанакуам. Иара убас еилаҳкаартә иҟоуп имҩаԥысуа
ахҭысқәа аамҭала зынӡа ишаҳзааигәоу.
Ароман ахадаратә сиужеттә цәаҳәа абас еиҿкаауп. Ақа­
лақь аҿы (Аҟәа шакәу ҩашьом) инхо аимаҳәылацәа Шаҭиԥа Хьымкәарасеи Аинырба Кәынтеи ҭаацәаныла рҽеи­
быҭаны ааскьа иахьымцац ақыҭаҿы инхо рабхәеи ранхәеи
рахь ицеит. Ирбарц, инарылатәарц. Ихынҳәны ианаауаз зцәа азна арыжәтә ыжәны амашьына-лас аԥсҟы зкыз
Кәынта иҟаиҵаз амашәыр иахҟьаны имаҳәыла Хьымкәараса
иԥсҭазаара далҵит (ахәыҷқәеи аҳәсақәеи усҟан амашьына иақәтәаӡамызт, ҩбаҟа-хԥаҟа мшы аанҿасра ҳәа ақыҭаҿы
иныжьны иаауан).
Ишаабо еиԥш, асиужет хада злашьақәгылоу ахҭыс еизадак ауп. Аҩыжәны амашьына аԥсҟы кны амашәыр ҟазҵо
ауаа иахьатәи ҳаамҭазы имаҷума? Аха ашәҟәыҩҩы уи
ахҭыс иадҳәаланы иааирԥшуеит хыԥхьаӡарала имаҷымкәа
ауаа рҟазшьақәа, еиуеиԥшым рҭагылазаашьақәа, рдунеи­
хәаԥшышьақәа.
Адәахьтәи аҿныԥшыларала ароман аҿы еиҿыхара дукгьы ыҟаӡам. Ажәабжьҳәара мҩаԥысуеит иахьатәи абзаза­
ратә сахьақәеи ауаа рыбжьара абзазаратә еизыҟазаашьақәеи
раарԥшрала. Ааибышьа, еинышәашьа змам ацәгьеи абзиеи,
аиқәаҵәеи ашкәакәеи, алашьцареи алашареи, иҵоурами
иҵоуроуи реиҿыхара, еиҳараӡак ашәҟәыҩҩы излаҳирбо
аперсонажцәа рыҩнуҵҟатәи рԥсихологиа аарԥшралоуп.
Ирацәоуп агәҭахәыцрақәа, автортә хьаҵрақәа, ахәшьарақәа.
Ароман аҿы иаарԥшу ахадаратә хаҿқәа Шаҭ-иԥа Хьым­
кәарасеи Аинырба Кәынтеи ажьра-цәара рыбжьоуп, еима­
ҳәы­лацәоуп. Абри реиуара зны-зынла еиқәнаршәалоит,
рахәыц хәыҷык рыбжьнадоит, акәымзар, ҟазшьала,
доуҳала, хәыцшьала аӡәи-аӡәи зынӡа еицәтәыму уаауп,
рдунеиқәа еиҟәыҭхоуп, уимоу ҭеиҭԥшлагьы, маҵуралагьы,
ҭагылазаашьалагьы ихаз-хазуп. Ажәакала иаҳҳәозар, кон-

415

трастра рзеибауа иҟоуп. Аҩымҭаҿы, сара ииашаны исзеилкаазар, автор абарҭ аҩ-хацәак рыла иааирԥшырц иҭахуп
дзыдгылауеи (дызышәаҳәауеи) ицәымӷыуи (дзықәӡбауеи).
Даҽакала иаҳҳәозар, иҭахуп урҭ рхаҿсахьақәа рыла ҳаамҭа
иамоу абзиарақәеи ацәгьарақәеи ҳнарыларԥшны иаҳир­
барц. Ари аҵыхәтәантәи аҭагылазаашьа цқьа ҳхаҿы иааҳ­
гозар, ҳзыхцәажәо ароман ҳаамҭазы иҵару азҵаарақәа
шықәнаргыло аабоит.
Аимаҳәылацәа адәахьы ирнырԥшны махәҿала рыхә­да­
цәақәа ҵибакаауа, инибарҵәо иҟамзаргьы, уимоу ҿыӷәӷәала
ажәак еимаркуаны иҳамбозаргьы, ҩнуҵ­ҟала еибаҭахым,
еибаҭахым акәым еиӷацәоуп. Урҭ реизыҟазаашьақәа еибакапануа, иҭибаго иҟам, «аԥсихологиатә еибашьра», «аԥси­
хологиатә еиқәԥара» аформа амоуп азуҳәаратәы иҟоуп. Автор
агәра злаҳирго ала, Хьымкәараса мҩа уадаҩуп аԥсҭазаараҿы
илихыз, имарианы акгьы иоуӡом. Аҵареи аусуреи еидибалон.
Ҵарала диуриступ, аха ибаҩхатәра ажурналистрахь дкылнагеит, ашәҟәҩҩра инапы алакуп, ижәлар рымшхәыбзазара
дазхәыцуеит. «Сызусҭада сара?» (ад.145) –инаркны шәкыла
азҵаарақәа дыхҭакны дрымоуп.
Кәынта иакәзар, зны иаб иашьа ицхыраарала артистра
напы алеикит, ажәеинраалақәагьы, апиесақәагьы иҩуашәа
дыҟоуп, аха урҭ рџьабаа шыцәгьаз ангәеиҭа, дрыҟәнҩырны,
аидеиа ҳаракқәа дырҟәаҵны, апрактицизмрахь диасит,
аԥсыжрақәа дреиҳабны даабоит. Ихы џьабаа амырбакәа,
ԥсымыцқьала аԥара рҳаны аҳапаҳәа акрыфара, аҩыжәра,
аҽеилаҳәара, амашьына ҿыц ақәтәара роуп дзызхәыцуа,
иԥашь иаԥызахахьеит. Ақыҭахь, иабхәараа рахь данцогьы,
агәбылра акәӡам дызго, қьаф иурц, џьара ак зыцриҟьарц
дзышьҭоу исасцәа алеибарц ауп.
Ароман аҿы ирацәоуп иԥсҭазааратәу, икылкааны иаарԥ­
шу адетальқәеи асахьа бзиақәеи. Ҿырԥштәыс иаагозар,
Кәынта иԥҳәыс Зоиагьы дышмешьчанкоу сахьа заҵәык алагьы иубарҭоуп: лаби лани рбара данцоз ҳамҭас ирзылгаз,
лхаҭа излалҳәо ала, лхаҵеи лареи ирыцәхәыҷхаз, ирҭахым
амаҭәақәа роуп (ад. 55).
Абасала, аҩымҭа ахаҭабзиарақәа шамоугьы, автор иҵа­
гьы цқьа дзызхәыцшаз иҵегьы ишәаны-изаны иҟаиҵашаз
гхақәакгьы адаабалоит. Егьырҭ зегьы ҳарҟәаҵуазаргьы,

416

иара автор иидеиақәа ныҟәызго Хьымкәараса ихаҿсахьагьы
џьара-џьара иагқәоу ыҟоуп. Сахьаркырала цқьа ирҵабыргым
зныкымкәа-ҩынтәымкәа ихы агәра ахьимго, дзеиуоу
изымдыруашәа, сышәҟәыҩҩҵәҟьоушь сара ҳәа ихы даназ­
хәыцуа. Насгьы ихәыцрақәа зегьы зызҳәоу цқьа еилыргам,
иҭахара мацароума изызҳәоу? Ихәыцуа ауаҩы трагедиала,
машәырла илашәу аԥсроума мшәан изԥшу? Хьымкәараса
иҭахара иаанаго цқьа еилкаам. Уи иаҭахын арҵабыргра, моралла аиааира иигазгьы еилгацәам, исзеилымкааит иҵоу­рам
Кәынта дызлаҵахаз. Уи џьара акала даҵахар, дахьырхәзар
акәымзи.
Автор ишиҳәо еиԥшҵәҟьа Хьымкәараса акыр еиликаауа, дхәыцуа, ахара дыԥшуа дыҟазар, знымзар-зны аӷьеҩҳәа
хаҵаҵас ибжьы ҩҭганы икәша-мыкәша иибо иашамрак, залымдарак дзаҿамгылозеи? Джурналистзар, дышәҟәыҩҩзар
иара иаҟара изыхәҭада ахәахәа аҿагылара? Аԥсҭазаараҿы амш
ахәлара ицәагаанӡа акыр иаԥсоу ҟаиҵарц дашьҭаҵәҟьазар,
иахәҭоу ажәа ҳәамкәа инымхарц иҭахызар, зымаҵ иуа агазеҭ
акы аирҳәарауазеи, ма иасырҳәоит ҳәа иақәикырауазеи, ма
еизарак аҿы ҟыԥ ҳәа акы иҿгарауазеи? Урҭқәа ҳарҟәаҵып,
знык иадамзаргьы Кәынта зыхьӡу имаҳәыла џьара акала
диҿанагаларауазеи?
Егьырҭ аԥсуа шәҟәыҩҩцәа аӡәырҩы ишрыхьло еиԥш, В.
Амаршьан ироман аҿы аҟазшьақәа динамикала аҿиара рыгуп. Ихтцәоуп, асахьаркыратә «маӡақәа» ацәмаҷхеит иара
Кәынта ихаҿсахьагьы. Уимоу иара ихарала имаҳәыла данҭа­
ха ашьҭахьгьы цқьа игәы дҭахәыцуа, деиланаршуа аҽыԥсах­
рахь ихы ирхо даабом, иҟаиҵаз ацәгьара аҵкыс имашьына
аремонт ахьазиуша дазхәыцуеит аҟароуп. Насгьы Кәынта
ихаҿсахьа иадҳәаланы иазгәаҭатәуп даҽа ҭагылазаашьак
аӡбахәгьы. Сгәы излаанаго ала, автор ицәеилахәеит аморалтә
вба (ахара) змоуи ашьауӷатә хара здуи. Иаҳҳәап, Кәынта
ӡӷаб хәыҷык диааӡоит ҳәоуп ауаа ишырдыруа, аха автор
излаҳирдыруала, уи иара дитәуп, иԥҳәыс лакәымкәа даҽа
ԥҳәыск длыхшеит акәымзар. Араҟа аперсонаж ашьауӷатә
вба узиҭом. Ари аепизод ибзианы иаҳнарбоит ҩнуҵҟала,
морал-етикатә хымҩаԥгашьала Кәынта иҽеим аӡәы шиакәу.
Аха аҩыжәны амашьына аԥсҟы кны иҟаиҵаз амашәыр азы,
хымԥада, ашьауӷатә хара идҵазар акәын.

417

Абас ала, аԥсыҽрақәа акык-ҩбак амазаргьы, В. Амаршьан ироман «Амш ахәлара иҳамнахаанӡа» аҵыхәтәантәи
ҩба-хԥа шықәса рыла аԥсуа литература иаланагалахьоу
аҩымҭақәа акыр изеиӷьу, иаарылыҳәҳәо излаҟоу рацәоуп.
Ари сара аԥсыҽрақәа иасырбаз ароман иамоу ахаҭабзиарақәа
рыҵадырӡуа иҟам. Иааидкыланы арҿиамҭа ауаҩытәыҩса
иреиӷьу аҟазшьа бзиақәа илааӡара иазкуп, иахьатәи асовет
уаа, лымкаалагьы аԥсҭазаараҿы ҿыц амҩа ылызхуа аҿар
хымԥада ирыцхраауа ҩымҭоуп.
1982 ш.

Аԥсуа проза иазку ашәҟә ҿыц
Аҵыхәтәантәи ҩажәа шықәса рыҩнуҵҟала аԥсуа литературадырреи акритикеи рҿы қәҿиарала, насгьы лыҵшәа
бзиала аус иуеит афилологиатә наукақәа ркандидат Владимир Дарсалиа. Иара урысшәала иҩны иҭижьхьеит ахә­
шьара ҳаракы зауз амонографиа «Аԥсуа советтә драматургиа», еицырдыруа аԥсуа шәҟәыҩҩцәа Владимир Агрбеи
Миха Лакрбеи рырҿиаратә портретқәеи (аҵыхәтәантәи А.
Аншбеи иареи еицырҩит). В. Дарсалиа аколлективтә усум­
ҭақәа «Милаҭрацәала аилазаара змоу асовет литература
аҭоурых», «Аԥсуа литература аҭоурых аочеркқәа» равторцәа
дыруаӡәкуп, иара аԥсуа литература актуалтә зҵаарақәа
ирызкны астатиақәа рыла лассы-лассы апериодикатә кьыԥхь
аҿы дықәгылоит.
В. Дарсалиа урысшәала иҩны иҭижьыз имонографиа ҿыц «20–60-тәи ашықәқәа рзтәи аԥсуа проза» (Қарҭ,
ашәҟәҭыжьырҭа «Мецниереба», 1980 шықәса) акыр шықәса
раахыс имҩаԥигоз иҭҵааратә усура иалҵшәоуп.
Аиашазы аҭҵааҩы имҽхаикыз аамҭа маҷӡам, ҳмилаҭтә
литература ашьапы иқәгыланы Аԥсны анҭыҵгьы еицыр­
дыруа ианыҟалаз абри апериод азоуп. Ари аамҭа иаҵа­
накуа арҿиамҭақәа ирызкны аӡәырҩы аԥсуа, аурыс,
ақырҭуа литературадырҩцәеи акритикцәеи ирыҩхьеит
ашәҟәқәа, хыԥхьаӡара рацәала астатиақәа. Убас шакәугьы,

418

ҳлитератураҿы апрозатә жанрқәа лымкаала иахьа уажә­
раанӡа монографиала аӡәгьы иҭимҵаац, насгьы, ихадароу, В. Дарсалиа иара иҟынӡа егьырҭ аҵарауааи акри­
тикцәеи ирҳәахьоу, гәыгәҭаижьӡом, иазгәеиҭоит, аха урҭ
ргәаанагарақәа реиҭаҳәара мацараҿы даангылаӡом. Зыӡбахә
ҳамоу иусумҭа иоригиналу, иҿыцу акоуп. Аԥсуа литературатә
проза иамоу аихьӡарақәеи агхақәеи ирызкны аурыс ԥхьаҩы
азеиԥш гәаанагара иаша инаҭоит. Иааидкыланы иахьа
асоветтә литератураҿы имҩаԥысуа апроцесс хадақәеи
алитературадырратә наука аҩаӡара ахьазгәеиҭауеи автор
ӷәӷәала ицхрааит аԥсуа литературатә рҿиамҭақәа конкрет­ла
анализ рзыҟаҵараан.
В. Дарсалиа зыӡбахә ҳамоу имонографиа ажанртә
ҷыда­рақәа зеиԥшроу ала, астиль зеиԥшроу ала, мацара
литературадырратә усумҭоуп ҳазҳәом. Алитература аҭоу­
рых аушәақә аҵара мацара акәӡамызт автор хықәкыс имаз,
иусумҭагьы ҟазшьа хаданы иамоу. Ихадароу аҩымҭақәа
гьама бзиала иалԥшааны, обиективла, адырра ҳаракы иманы дрызнеины, критикала еилиргеит. Абри аума, абни
аума алитературатә рҿиамҭа ахәшьара аҭараан аҭҵааҩы
хыԥхьаӡара рацәала аргументқәа рыла ихшыҩҵакқәа шьа­
қәирӷәӷәоит. Абас ала, амонографиаҿы иаҳԥылоит алитература ҭоурыхла аҭҵааратә елементқәа инарываргыланы акритикатә елементқәагьы. Ас иахьыҟоу, хымԥада,
еиҳа иманшәалоуп, аусумҭа ахаҭабзиарақәа ируакуп
ҳәа иԥхьаӡатәуп. Автор алитературатә рҿиамҭақәа иагьа акритика рзиузаргьы, иҩашьаӡом ашәҟәыҩҩцәа рџьа
ҳаҭыр­қәҵарала дшазыҟоу. Убас шакәугьы иазгәаҭатәуп
аҭакзыԥхықәра ирыдугьы имӡакәа ишиҳәо. Уи ус шакәу
аԥхьаҩ ибзианы, иеилыка ибартә иҟоуп ҳлитературатә проза иахьатәи аетап иазку амонографиа ахәҭаҿы. Арҿиамҭа­
қәа ахәшьара рыҭараан автор иҽырцәихьчоит аушәақә иҟоу
ахшыҩҵакқәа рҳәара, конкретла иҟаиҵо анализ алҵшәоуп
еиҳараӡак дзықәныҟәо.
Акрызҵазкуа алитературатә цәырҵрақәа аидеиатәсахьар­кыратә анализ рзура шьаҭас иҟаҵаны аҭҵааҩы
иаҳир­боит аԥсуа проза ианиз инаркны хынҩажәатәи
ашықәсқәа рынҵәамҭанӡа изнысыз амҩа хада, адинамика,
иҟазшьарбагоу ахадаратә тенденциақәа.

419

Адунеи иқәынхо егьырҭ ажәларқәа иреиԥшны, аԥсуа
жәлар­­гьы жәытәнатә аахыс иаԥырҵон аҿаԥыцтә рҿиамҭа­қәа:
аџьатә, ақьабзтә, абзазаратә ашәақәа, амифқәа, алегенда­қәа,
ажәаԥҟақәа, алакәқәа, нарҭаа ирызку афырхаҵаратә ҳәам­ҭа
дуқәа… Еиуеиԥшым аҭоурыхтә мзызқәа ирыхҟьаны ааскьатәи
аамҭақәа рҟынӡа ҳажәлар рестетикатәи рдоуҳатәи беиара
зныԥшырц зылшоны ирымаз еиҳараӡак афольклор акәын.
Ишдыру еиԥш, ҳазҭагылоу ашәышықәса ажәабатәи
ашықәсқәа рзоуп аԥсуа сахьаркыратә ҩыратә литература
ахы аныҵнахыз.
1919 шықәса март 17 аҽны иҭыҵыз агазеҭ «Аԥсны» аномер аҿы икьыԥхьын аԥсуа сахьаркыратә литература ашьа­
ҭакҩы Дырмит Гәлиа иажәабжь «Атәым жәҩан аҵаҟа». Абри
аҽны инаркны аҿиара иалагеит аԥсуа литературатә проза. Аус злоу ари ажәабжь ҳмилаҭтә литературатә проза ахы
ахьархәыхәз мацарагьы акәӡам. Уи ашьҭахьтәи ашықәсқәа
рзы Д. Гәлиа ихаҭагьы, иааивагылаз егьырҭ ҳашә­ҟәыҩҩцәа
аӡәырҩгьы иаԥырҵеит хыԥхьаӡара рацәала, насгьы идеиатәсахьаркыратә хаҭабзиаралагьы иҳараку апро­затә рҿиамҭақәа.
Аха «Атәым жәҩан аҵаҟа» иқәнаргыло асоциалтә проблематикала, асахьаркыратә хаҭабзиарала иахьа уажәраанӡагьы
аинтересс ацәымӡыц, акы иаваҟәыло иҟам.
Хымԥада, иаҭыԥны, насгьы иақәнаганы иҟаиҵеит В.
Дарсалиа ҳзыхцәажәо имонографиа актәи адаҟьақәа ари
ажәабжь ссир аилыргара иахьазикыз, иара иамоу аҷыдара­
қәа маҷымкәа иахьиԥшааз.
20–30-тәи ашықәсқәа рзтәи аԥсуа прозаикцәа рҩымҭақәа
анализ рзураан аҭҵааҩы усҟан аԥсҭазаара аганқәа зегьы
рҿы имҩаԥысуаз шьаҭанкылатәи асоциалтә-економикатә
еиҭакра дуқәа ирыдиҳәалоит.
Аҵарауаҩ ара зегьы раԥхьа иазгәеиҭеит усҟантәи апериод азы алитература иамаз азеиԥш проблематика. Ара
иҟан, атәыла зегьынџьареиԥш, аԥсуа қыҭа аколлективизациа азура иадҳәалаз аиҿыхара дуқәеи апроцессқәеи ртема,
асоциалисттә дунеихәаԥшышьа ҿыцқәеи ажәытә дунеихәаԥ­
шышьақәеи реиқәԥаара атема, акоммунисттә партиеи
Асовет мчреи аџьажәлар зегьи аекономикеи акультуреи
реиҵахара иаҿагыланы рықәԥара атема. Ҳзыхцәажәо амонографиа автор иаҵшьны, насгьы ииашаны излазгәеиҭо

420

ала, усҟантәи апериод азы алитератураҿы аԥызара рыманы иҟан асоциалисттә еиҭакра ҿыцқәа ирызкыз атемақәа.
Убарҭ атемақәа ракәын аиашьаратә литературақәа рзгьы
актуалра змаз, иҟазшьарбагаз. Ус анакәха, Асовет мчра
анышьақәгыла аԥхьатәи амшқәа инадыркны аԥсуа литература милаҭрацәала аилазаашьа змоу асоветтә литература
азеиԥш хырхарҭа аҽақәыршәаны иҿион. Уи, ҳәарас иаҭахузеи,
иара иаԥырхагамхаӡеит ахатә ҷыдарақәеи амилаҭтәреи амазаарц азы.
Аԥсны Асовет мчра анышьақәгыла актәи ажәашықәсазтәи
алитературатә процесс азеиԥш хҳәаа ҟаҵауа, В. Дарсалиа
иақәнаганы иаликаауеит М. Аҳашба ирҿиамҭа. Ҵабыргынгьы
20-тәи ашықәсқәа рзы аԥсуа прозаҿы иалукаартә иҟоу
ақәҿиарақәа аазырԥшыз М. Аҳашба иоуп.
В. Дарсалиа имонографиаҿы ганрацәла анализ рзиуит
аԥсуа ԥхьаҩцәа ирылаҵәаны, иеицырдыруа иҟоу М. Аҳашба
иажәабжьқәа «Алло!», «Ҳаи, дад, аписар, закә кампаниоузеи,
ишааҳауҳәара!», «Ацуныҳәа акы иаԥсам сҳәон, аха…», «Уара
узыхсрҟьозеи!»
30-тәи ашықәсқәа рзы аԥхьаӡакәны аԥсуа литература иаланагалеит аповести аромани реиԥш иҟоу ажанр неиҵых­
қәа. Ҳлитература иласны иҿион. Ҳәарас иаҭахузеи, ирласны
аҿиара зыбзоурақәаз ируакын ҳашәҟәыҩҩцәа аиашьаратә,
лымкаалагьы аурыси ақырҭуеи литературақәа ахьырҵоз,
иахьрыҿцаауаз. Арҭ ашықәсқәа рзы аԥсуа проза аҿиаразы
етап ҿыцны иҟалеит В. Агрба иповест «Аколнхара «Ԥхьаҟа»
аишьа», С. Ҷанба иповест «Сеидыҟ», Д. Гәлиа ироман
«Камаҷыҷ», И. Папасқьыр ироман «Ҭемыр».
Интересуп иазгәаҭазар: В. Агрба иповест ҩын 1931
шықәсазы зыӡбахә аҳәо ахҭысқәа аԥсҭаазараҿы ианым­ҩа­
ԥысуаз инарышьҭарххны. Ашәҟәыҩҩы усҟан зежә шықәса
заҵәык ракәын ихыҵуаз. Дышқәыԥшӡазгьы В. Агрба илшеит аԥсҭазаара аилашыра илаԥшҳәаа ахгара, аамҭа ахадаратә
ҟазшьақәа ргәынкылара. Аповест аҿы ииашаны иаарԥшуп
аԥсуа қыҭаҿы аколлективизациа анымҩаԥысуаз аамҭа
аҟазшьа хадақәа. В. Агрба иповест «Аколнхара «Ԥхьаҟа»
аишьа» асахьаркыратә анализ азыҟаҵауа, В. Дарсалиа
аԥхьаҩцәа агәра ҳгартә инҭкааны иаҳирбоит ашәҟәыҩҩы
имцымкәа абаҩхатәра шимаз.

421

Ҳзыхцәажәо амонографиаҿы имаҷым аҭыԥ ааннакылоит еицырдыруа аԥсуа драматург, апрозаик, ауаажәларратә
усзуҩы С. Ҷанба ирҿиамҭа, лымкаалагьы уи иповест
«Сеидыҟ». Ишдыру еиԥш, ари аповест тематикала хыхь
зыӡбахә ҳҳәаз В. Агрба иҩымҭа «Аколнхара «Ԥхьаҟа» аишьа» иазааигәоуп. Хадаратә персонажны далоуп Асовет мчра
зцәымӷу ажәытәра иахьынԥашаланы измышьҭырц, инызкыларц зҭаху акулак Сеидыҟ.
Аповест аидеиа аарԥшра инаваргыланы, В. Дарсалиа иҵауланы иҭиҵааит ара иаҳԥыло акымкәа, ҩбамкәа
асахьаркыратә хархәагақәа: еиҿагыло аҟазшьақәа, адунеи­
хәаԥ­шышьақәа, аиҿырԥшрақәа, ажәаԥҟақәа рхархәара уҳәа
убас иҵегьы.
Аԥсуа прозаҿы С. Ҷанба иповест «Сеидыҟ» ҭыԥс иааннакыло иашаны иазгәаҭауа, В. Дарсалиа алкаа злаҟаиҵо ала,
ашәҟәыҩҩы, ганкахьала, аԥсуа қыҭа аколлективизациа азура иаԥырхагаз аӷацәа аҿаԥиҽырц иҭахын, даҽа ганкахьалагьы, иааирԥшырц иҭахын аколлективизациа хырԥашьа
змам шакәыз, аколнхаразы ақәԥара аиааира амгар ада
ԥсыхәа шыҟамыз.
Аԥсуа литератураҿы ароман ажанр ацәырҵра И. Па­пас­
қьыр ихьӡ иадҳәалауа, насгьы дмыццакыкәа асо­циалтәԥсихологиатә роман «Ҭемыр» инҭкааны аидеиатә-сахьар­
кыратә анализ ҟаҵауа, аҵарауаҩ иаҵшьны иазгәеиҭеит
ашәҟәыҩҩы иаԥиҵаз ахаҿсахьақәа шхаҭәаау, сахьаркырала
ишырҵабыргу, ишԥсҭазааратәқәоу. Ажәытә ҵас бааԥс, ашьаура иаҿагыланы ақәԥара ҵаҵӷәыс иҟаҵаны, И. Папасқьыр
ари ароман аҿы илиршеит ауаа рдунеихәаԥшышьаҿы,
рԥсихологиаҿы иҟалаз аиҭакрақәа раарԥшра. Ахадаратә
фырхаҵа Ҭемыр иуадаҩу аҭагылазаашьа дҭагылан, аха
асоветтә аамҭазы иҟалаз аиҭакрақәа ирыбзоураны дыб­
жьамӡит. Абзиабареи ашьоуреи дрыбжьанакын, акыр
аамҭа ииура изымдыруа дкәанызануеит. Аха аҵыхәтәан
ақыҭантәи активистцәа, зегь раԥхьа иргыланы акоммунист Миха ицхыраарала ажәытә патриархалтә-феодалтә
дунеихәаԥшышьақәа иҽырҟәыхны амҩа иаша дықәлартә
дҟалеит.
В. Дарсалиа иусумҭаҿы, ароман «Ҭемыр» ахәшьара
ҳаракы аиҭеит, 30-тәи ашықәсқәа рызтәи аԥсуа прозаҿы

422

лагаламҭа дуны ишыҟалаз азгәеиҭеит. Убас шакәугьы ароман еиуеиԥшым аредакциақәеи, аҭыжьрақәеи, аԥсышәалеи
аурысшәахь аиҭагеи еиҿырԥшны иамоу гхақәакгьы
ааирԥшит.
Аҭҵааҩы имонографиа ҳанаԥхьо иаабоит Д. Гәлиа ироман «Камаҷыҷ» аушәақә аӡбахә ахьиҳәо анаҩс лымкаала ишҭимҵааз. Иқәгылар ҟалоит азҵаара: избан, иараби,
ҳлитературазы ариаҟара аҵак ду змоу арҿиамҭа В. Дарсалиа иақәнагаз ахшыҩзышьҭра зеимҭазеи? –ҳәа. Ари азҵаара
аҭак ҳара иаабоит ҳзыхцәажәо ашәҟәы аннотациаҿы. Уа
излаҳәо ала, автор еиҳараӡак хықәкыс иман аԥсҭаазара ҿыц
иазку апрозатә рҿиамҭа хадақәа рыхцәажәара. Ишдыру
еиԥш, ароман «Камаҷыҷ» иаанарԥшуа Аԥсны Асовет мчра
шьақәгылаанӡатәи аамҭоуп, убри азы мацароуп аҭҵааҩы
ишәҟәы аҿы изимҽханакыз.
Аибашьра ашьҭахьтәи аԥсуа прозатә рҿиамҭақәа рахьтә
реиҳа ихадароуп ҳәа иалкааны В. Дарсалиа иҭиҵааит иахьа
уажәшьҭа еицырдыруа иҟалахьоу ароманқәа: И. Папасқьыр
– «Аԥҳәыс лыпату», И. Ҭарба – «Идыру ахьӡ», «Амра ҳара
ҳҿы игылоит», М. Папасқьыр – «Аиқәырхара», Ал. Гогәуа –
«Аҽыкәаҳа». Автор ара имоукыша хшыҩҵакқәак шуԥыло­
гьы амонографиа ари ахәҭагьы ҩуп алитературадырратә
ҩаӡара бзиа аманы.
Маҷк икьаҿцәаны, насгьы иахьынӡахәҭоу ихаҭәаамкәа
иҟоуп ҳәа сгәы иаанагоит «Абзиабара мацара акәым» ҳәа
хыс измоу ашәҟәы аҵыхәтәантәи ахы. Араҟа аҭҵааҩы
дзыхцәажәо 60-тәи ашықәсқәа рзтәи Ш. Ҷкадуеи, Џь. Аҳәбеи,
А. Џьениеи рпрозатә рҿиамҭақәа роуп. Наҟ-наҟ ари ахы,
хымԥада, ихарҭәаатәуп, иамҽханакуа аҩымҭақәа рхыԥ­
хьаӡарагьы иазырҳатәуп. Насгьы ашәҟәы шеибгоу аԥсшәахь
еиҭаганы иҭыжьзар еиҳагьы ихәарҭахон, еиҳараӡакгьы аԥсуа
студентцәеи арҵаҩцәеи рзы.
Иааидкыланы аҵакы бзиа змоу, дырралеи гәык-ԥсык алеи
иҩу В. Дарсалиа имонографиа «20–60-тәи ашықәсқәа рзтәи
аԥсуа проза» иаҳнарбоит аԥсуа литература знысыз ахадаратә
ҟазшьақәа, насгьы иахьа иамоу аихьӡареи аҳаракыреи.
1981 ш.

М. Лакрба изку амонографиа ҿыц
Абар уажәшьҭа ҩажәа шықәса инареиҳаны иҵуеит
Руслан Қапба имырҳауҳаукәа, аха алҵшәа бзиала аԥсуа
литературатә критика амаҵ азиуеижьҭеи. Иара иахьатәи
аԥсуа литература еиуеиԥшым актуалтә зҵаарақәа ирызкны иҩны икьыԥхьхьеит хыԥхьаӡара рацәала астатиақәа,
арецензиақәа. Урҭ лагала бзианы иҟалеит, аԥхьаҩцәа гәа­
хәала ирыдыркылеит.
Аԥсуа литературадырреи акритикеи иахьа ируалԥшьа
дуны рҿаԥхьа иқәгылоу ируакуп иналукааша ҳпоетцәа,
ҳпрозаикцәа, ҳадраматургцәа рбиографиақәеи рырҿиам­ҭа­
қәеи хаз-хазы монографиала инҭкааны рҵара. Ҵабыргуп,
алитератураҭҵааҩцәеи акритикцәеи ари аганахьала иҟар­
ҵахьоугьы зынӡа имаҷӡам. Аҵыхәтәантәи ҩажәа, ҩажәи
жәаба шықәса ирылагӡаны акьыԥхь рбахьеит аҵакы бзиа
змоу К. Зелинскии Хә. Бӷажәбеи рҩымҭа Д. Гәлиа иԥсҭазаареи
ирҿиамҭеи ирызку акритика-биографиатә очерк, Д. Гәлиа
изку Гь. Гублиа имонографиа, И. Коӷониа иԥсҭазаареи
ирҿиамҭеи ирызку В. Аҵнариеи М. Лашәриеи рышәҟәқәа,
С. Ҷанба изку Н. Лакоба лмонографиа, Аԥсны жәлар рпоет
Б. Шьынқәба ирҿиамҭа аидеиатә-сахьаркыратә анализ азура иазку В. Аҵнариа имонографиа. Руслан Қапба иакәзар,
акыр аџьабаа ибахьеит ҳмилаҭтә литература зышьҭа ӷәӷәала
ианызҵаз Қьаазым Агәмааи, Леуарса Кәыҵниеи, Леонти
Лабахәуеи, Алықьса Џьонуеи рбиографиақәеи рҩымҭақәеи
рыҭҵааразы. Урҭ ирызкны хаз-хазы шәыҟәқәаны иҩны
иҭижьхьеит акритика-биографиатә очерк шьахәқәа. Хым­
ԥада, ас еиԥш иҟоу иҵоуроу усуп, ҳашәҟәыҩҩцәа, еиҳа­
раӡакгьы зыԥсҭазаара иалҵхьоу, досу алагала иҟарҵаз
аӡыргара, агәыгәҭамыжьра, ахамышҭра, рыхьӡ акамыршәра
иазҳәоуп.
Уажәы ара ҳазлацәажәо Р. Қапба имонографиа неиҵых еицырдыруа аԥсуа шәҟәыҩҩы М. Лакрба иԥсҭазаареи ирҿиам­
ҭақәеи ирызкуп.*
* Р. Қапба, Миха Лакрба. (Иԥсҭазаареи ирҿиамҭеи), Аҟәа, 1980.

424

Еицырдыруа аԥсуа советтә шәҟәыҩҩы М. Лакрба иԥсҭа­
заареи ирҿиамҭеи еиуеиԥшым рганқәа, еиуеиԥшым рыз­
ҵаарақәа ирызкны иахьа уажәраанӡагьы, алитературатәкритикатә усумҭақәа ҳаман. Ара зегь раԥхьа рыӡбахә
ҳәатәуп аԥсуа литературатә критикцәа Ш. Инал-иԥеи Хә.
Бӷажәбеи ашәҟәыҩҩы изкны иркьыԥхьхьоу астатиақәа, 1968
шықәсазы иҭыҵит Вл. Анқәаб имонографиа ашәҟәыҩҩы
иновеллақәа ирызку, Ар. Аншбеи Вл. Дарсалиеи 1978
шықәсазы хаз шәҟәны иҭрыжьит ҿыгҳарыла ихәыҷу, аха
ҵакыла ибзиоу алитературатә портреҭ «Миха Лакрба», аԥсы­
шәалеи, урысшәалеи, қырҭшәалеи еиуеиԥшымыз аамҭақәа
рзы агазеҭқәеи ажурналқәеи (Аҟәеи, Қарҭи, Москвеи) ирнылахьаз имаҷымкәа астатиақәа. Аха Р. Қапба зыӡбахә ҳамоу
имонографиаҿы ашәҟәыҩҩы ду иԥсҭазаареи ирҿиамҭақәеи
еиҳа инҭкааны хәыц-хәыц насгьы ганрацәала дрызнеины иҭиҵааит. Ари ашәҟәы иаԥхьаз иҿаԥхьа иаагылоит
иҟазшьарбагоу, акырџьара иҿырԥшыгоу, гәык-ԥсык ала зми­
лаҭтә литература, акультура аҿиара иазықәԥоз, аинтернационалист ду, асахьаркыратә жәа азҟаза, ауаҩ гәыҭбаа, ауаҩы
аамысҭашәа, хаҭала акультура ҳаракы злаз аԥсуа шәҟәыҩҩы
Миха Лакрба ихаҿсахьа лаша. Ҳтәыла анҭыҵгьы еицырдыруа иновелла ссирқәа иҵоуроу рфырхацәа реиԥш, М. Лакрба иара ихаҭагьы аԥсҭазаараҿы ауаҩы иламыси ицқьа­
реи дырзықәԥон, ауаажәларраҿы хаҭала ихымҩаԥгашьала
даамс­ҭашәан, знык иадамзаргьы уи дзыҿцәажәахьаз
ргәалашәараҿы иԥхаӡа даанхартә дуаҩлахҿыхын, аԥсҭазаара
иага дкыднаҟьазаргьы, акырынтәгьы азалымдарақәеи ауа­
даҩрақәеи дрықәнаршәазаргьы гәкаҳара ҟаиҵомызт. М.
Лакрба аҷалапеиԥш деилаҳәа-еилаца, ашыр-шырҳәа, ихаҿы
ихаччо аҟәатәи аулицақәа анеимидоз, ма иҩызцәақәаки иареи еиндаҭланы акы иалацәажәо аԥшаҳәа данаваз дызбалак
гәырҩак зхызгахьоу, иуадаҩу мҩак ианысхьоу аӡә иакәушәа
дыҟамызт, неиԥымкрада ианагь аԥсҭазаара игәацԥыҳәон;
зегьы интересс иман. Даныҩуаз, асахьаркыратә рҿиам­
ҭақәа анаԥиҵоз акәым, ус баша ҩыџьа даарыдгыланы
данцәажәозгьы исахьаркны, аҵакы бзиа аҭаны, ихыркны, иажәа нымҵәанда, сизыӡырҩланда уҳәаратәы дыҟан.
Ажәлар ражәаԥҟақәа уажәы-уажәы ихы иаирхәон. Иара
ихаҭара аҷыдарақәа ҳзыхцәажәо ашәҟәы автор ибзианы
иааирԥшуеит.

425

М. Лакрба иҩымҭақәа акагьы уамыԥхьацзаргьы, Р. Қап­
ба зыӡбахә ҳамоу имонографиа иаԥхьаз инаҭо рацәоуп,
М. Лакрба имацара иакәым, аԥсуа советтә литература
аҿиара ахадаратә етапқәа зеиԥш хҳәаак аҳасаб ала ибзианы еиликаартә, игәникылартә иҟаҵоуп, Р. Қапба иҩышьа
астиль мариоуп, ииҳәарц ииҭаху ахшыҩҵакқәа бызшәа мариала реиҿартәышьа дақәшәоит. Араҟа, ҳәарас иаҭахузеи,
автор ицхрааит акыр шықәса раахыс имоу ажурналистикатә
ԥышәа. Ашәҟәыҩҩы иԥсҭазааратәи ирҿиаратәи мҩа
цқьа игәылҭәааны иааирԥшырц азы аҭҵааҩы Р. Қапба
дацәымаашьакәа архивқәа рҿы дыԥшааит, Аҟәа, Қарҭ, Москва уҳәа М. Лакрба изааигәаз, аус зциуаз (аиашьаратә
литературақәа, зегь раԥхьа иргыланы аурыси ақырҭуеи ли­
тературақәа рхаҭарнакцәагьы маҷымкәа) иҩызцәа дрыҿ­
цәажәеит, еизигеит акыр ихәарҭаз асалам шәҟәқәа. Абас
ала, амонографиаҿы инарҭбааны ахархәара роуит иахьа
уажәраанӡа М. Лакрба ибиографцәа рацәак ирзымдыруаз, игҿаханы иҟаз, ирықәнагаз ахшыҩзышьҭра змауцыз,
ҳлитература аҭоурых азгьы аинтересс зҵоу аматериалқәа
жәпакы. Урҭ аматериалқәа автор дреиҷаҳаны, игәцаракны,
бзиабарала, ҳаҭырқәҵарала ихы иаирхәеит.
Р. Қапба имонографиа актәи адаҟьақәа азкуп ашәҟәы­
ҩҩы ибиографиа аилкаара. Автор агәра ҳгартә излаҳирбо
ала, М. Лакрба шәҟәыҩҩык иаҳасаб ала ишьақәгылараҿы
акырӡа аҵанакуан дызлиааз аҭаацәара. Аҭҵааҩы имҽхакны,
иаҳзааигәатәны, дмыццакыкәа днагәылаланы иаҳирбоит
ашәҟәыҩҩы дызхылҵыз иаби иани зусҭцәаз, урҭ руаҩышьа,
рхәыҷқәа рахь ирымаз агәбылра, рысасдкылашьа, инҭкааны
иҳәоит М. Лакрба ашкол данҭазтәи иԥсҭазаара аӡбахә, дахь­
из ақыҭа Мархьаул усҟантәи аамҭазы изеиԥшраз.
Мархьаултәи ауахәаматә школи Аҟәатәи ашьхаруаа
рышколи данырҭазгьы М. Лакрба асахьаркыратә жәа агьама икхьан, икәша-мыкәша иҟан абжьгара бзиеи амҩа иашеи дықәызҵашаз, аха Аҟәатәи ареалтә ҵараиурҭа данҭала
ашьҭахь ауп ашәҟәҩра хьаҳәхьачарада напы аиркыртә
даныҟалаз. Абраҟа арҵаҩцәа бзиақәа иман, аԥхьаӡа алитература абзиабара изыркыз иреиуан Д. Гәлиа, С. Ҷанба, А.
Ҷоҷуа, усҟан ара аус зуаз аурыс поет Виктор Стражев, аурыс
литература арҵаҩы Иван Запорожски. Абра аҵара аниҵоз

426

ашықәсқәа инадыркны М. Лакрба иԥсҭазааратә мҩа аԥсуа
литература аҿиара иузаҟәымҭхо иадҳәалоуп. Урҭ ашықәсқәа
рзы аԥсуа литература иины ашьапы ақәгылара иаҿын.
Ҳмилаҭтә литература ашьаҭакҩы Д. Гәлиа зхы ирхәыхәз
акультуратә ус ду аҿы аԥхьаӡа иааивагылаз аҿарацәа дреиуан М. Лакрба. Ҳзыхцәажәо амонографиаҿы ибзианы, ииашаны иҳәоуп М. Лакрба шәҟәыҩҩык иаҳасаб ала ишьақә­
гылараан аԥсуа сахьаркыратә литература ашьаҭакҩы Д.
Гәлиа анырра ду шизыҟаиҵаз. Уи ус шакәу хьаҳәа-ԥаҳәада
ишьақәзырӷәӷәаша аматериалқәа ашәҟәы аҿы имаҷымкәа
иаагоуп. Р. Қапба излазгәеиҭо ала, «Миха Лакрба Д. Гәлиа
изыҟаиҵаз агәцаракра, агәалаҟара бзиа инаҭон ирҿиараҿы
компасра изнауан, абык, еиҳабык иеиԥш бзиа динарбон.
Абри абзиабара бзанҵык имкьаҭо ацәымза еиԥш иԥхон,
илашон «Аламыс» автор игәаҿы. Ус шакәу арҵабыргуеит
Миха Лакрба иԥсра ҩымзҟа шыбжьаз ииҩыз астатиа «Ҳара
ҳ-Прометеи» зыхьӡугьы (ад. 40).
Аԥхьаӡа М. Лакрба иажәеинраалақәа, икритикатәи
ипуб­ли­цистикатәи статиақәа Д. Гәлиа редакторс дызмаз
агазеҭ «Аԥсны» адаҟьақәа рҿы акьыԥхьра афакт мацарагьы
иҳанаҳәо рацәоуп.
Излаабо ала, М. Лакрба арҿиаратә мҩа дықәлеит дыш­
қәыԥшӡаз, ҳазҭагылоу ашәышықәса ажәабатәи ашықәсқәа
аҩбатәи рызбжазы, аха ибаҩхатәра амҽхак ҭбаа анаиуз, ишәны ишьақәгылартә ианыҟалаз Аԥсны Асовет мчра
анышьақәгылаз ашықәсқәа рзоуп.
Аԥсны Асовет мчра ашьақәгылара М. Лакрба гәахәара
дула даԥылеит. Аԥхьатәи амшқәа инадыркны иара активла акоммунисттә идеиақәа ажәлар рыларҵәара дазықәԥон.
Ҩажәа шықәса иреиҳаны ишихымҵуазгьы усҟан азы
ирацәамыз аԥхьагылара змаз аԥсуа милаҭтә интеллигент­
цәа рыгәҭа дгылан, аԥсуа жәлар рсоциалисттә культура
арҿиаразы аԥсҭазаара аилашыҩкра аӡәык ҳәа аӷьараҳәа да­
зықәԥон. Миха Лакрба ибиографиеи ирҿиаратә мҩеи рзы
акырӡа аҵанакуа иҟалеит раԥхьатәи аԥсуа совет газеҭ «Аԥс­
ны ҟаԥшь» аҭыҵра ианалага инаркны (1921 шықәса апрель
мза 21 инаркны) ԥшьышықәса инарықәыгәӷуа редакторс да­
хьамаз. Ишдыру еиԥш, М. Лакрба иоуп иахьа уажәраанӡагьы
ҳара ҳкоммунисттә идеологиа ашьақәрыӷәӷәареи амилаҭтә

427

культура аҿиареи рзы ароль дуӡӡа назыгӡо аԥсуа газеҭ
«Аԥсны ҟаԥшь» ахьӡ азҭазгьы.
М. Лакрба акабинет дыҩнатәаны ашәҟәҩҩра мацара даҽа
уск инапы алакымкәа дыҟамызт. Аџьынџьтәылатә еибашьра дуӡӡа ашықәсқәа рзы ҳаԥсадгьыл иақәлаз афашистцәа
абџьаршьҭыхла дырҿагыланы деибашьуан, аибашьра
ашь­ҭахьгьы аамҭаала, харада-барада, залымдарала акыр
шықәса дахганы дыҟан. Ихатәы ԥсҭазаараҿы акыр ахынҭаҩынҭарақәа дышрықәшәахьазгьы, М. Лакрба иԥсҭазаара
даналҵыз амш аҟынӡа ирҿиаратә ус каиршәуамызт. Алҵшәа
бзиақәагьы иман. Иахьа аԥсуа литература аихьӡарақәа
ҳанрылацәажәо раԥхьа ҳхаҿы иааиқәо иреиуоуп М. Лакрба
ихьӡи ирҿиамҭақәеи, урҭ гәадурас иҳамоуп.
Ишдыру еиԥш, М. Лакрба ибаҩхатәра ганрацәала аҿиара
аман, джурналистын, дпублицистын, иҽԥишәон еиуеиԥ­шым
алитературатә жанрқәа рҿы. Хыԥхьаӡарала ирацәамзар­гьы
иаԥиҵеит ҳлитература аҭоурых азы акрызҵазкуа ажәеин­
раалақәа, лҵшәа бзиала аус иуан адраматургиеи апрозеи
рҿы, иҩуан акинофильмқәа рзы асценариақәа, аоперақәа
рзы алибреттоқәа. Р. Қапба зыӡбахә ҳамоу имонографиаҿы
иарбанзаалак акрызҵазкуан иҟоу М. Лакрба ирҿиамҭак аган
ахь иавамыжькәа, анс акәу, арс акәу зегьы дрыхцәажәеит,
имҽхеикит, ашәҟәыҩҩы илитературатә рҿиамҭақәа рых­
цәа­жәара иазку ахәҭа амонографиаҿы зегьы иреиҳауп.
Аҭҵааҩы аԥхьа дырзааҭгылоит М. Лакрба иажәеинраала­
қәа, дрылацәажәоит урҭ ртематика, ридеиатә ҵакы, илшоз
ала иазгәеиҭеит рсахьаркыратә ҷыдарақәагьы. Автор ииашаны иҟаиҵеит М. Лакрба иажәеинраалақәа рахьтә идеиатә
ҵакылагьы формалагьы иаарылукаартә иҟоу «Дырмит
Гәлиа иахь» лымкаала иргәылганы дахьахцәажәаз. М. Лакрба иажәеинраалақәа рӷьырак апатриотизмра атемала иҩуп
(ажәеинраалақәа «Сыԥсадгьыл», «Ажәҵыс» уҳәа), М. Лакрба
аԥсуа поезиаҿы адунеижәларбжьаратә пролетарцәа рвожд
дуӡӡа В.И. Ленин исахьаркыратә хаҿсахьа лаша аԥызҵақәаз
дыруаӡәкуп (ажәеинраала «Ленин»), ирҿиамҭаҿы иаҳԥылоит,
иара убас, аџьа абзиабареи ҳсовет жәларқәа риашьареи
уҳәа ирызку ажәеинраалақәа. Р. Қапба арҭ ажәеинраалақәа
зегьы тематикала еихшаны хаҭабзиарас ирымоу, насгьы
излаԥсыҽқәоу акык-ҩбакгьы аԥхьаҩ агәра игартә иирбоит.

428

Ҳзыхцәажәо амонографиаҿы иахәҭоу аҭыԥ ааныркы­лоит
М. Лакрба идраматә рҿиамҭақәа. Аҭҵааҩы ахәшьара ҳара­
кы риҭеит адрамақәа «Гьечаа рҵыхәтәа», «Сабыда игәаҩара».
Ишдыру еиԥш, арҭ адраматә рҿиамҭақәа аҩбагьы 30-тәи
ашықәсқәа рзы актуалра ду змаз Аԥсны аколнхарақәа
рышьақәыргылара атема иазкуп. Дара шьахәла ирныԥш­
уеит усҟантәи аамҭазы имҩаԥысуаз шьаҭанкылатәи асо­
циалтә-економикатә еиҭакрақәа. Сахьаркыратә рҿиам­
ҭақәак раҳасаб ала «Гьечаа рҵыхәтәеи», «Сабыда игәаҩареи»
агхақәеи аԥсыҽрақәеи рымазаргьы, раамҭала аԥсуа драматургиазы илагала бзианы ишыҟалаз аарԥшуп Р. Қапба
имонографиаҿы. Аҭҵааҩы иара убас инарҭбааны дахцәа­
жәоит, иақәнагоу ахәшьарагьы аиҭоит М. Лакрба идраматә
ҩымҭақәа рҿы аҭыԥ ҷыда аанызкыло аҭоурыхтә темала иҩу
адрама «Аиларҭәа ссир». Аԥхьаӡа ари адрама акьыԥхь абеит 1955 шықәсазы ҿыц аҭыҵра иалагаз ажурнал «Алашара»
актәи аномер аҿы. Р. Қапба ииашаны излазгәеиҭо ала, «ари
ихатәраз адраматә ҩымҭа шьаҿа бзиак ҟанаҵеит аԥсуа драматургиа аҿиараҿы» (ад. 238).
М. Лакрба еиуеиԥшым алитературатә жанрқәа рҿы аус
шиуазгьы, апоезиеи адраматургиеи рҿы алагала иҟаиҵаз
шмаҷымгьы, зегь реиҳа ахьилиршаз, ибаҩхатәра еиҳа иахьы­
ӷәӷәахаз апрозаҿы, лымкаалагьы ановелла ажанр аҿоуп.
Ҳашәҟәыҩҩы ибаҩхатәра ӷәӷәа зныԥшыз, Аԥсны анҭыҵгьы
зегьеидгылоутәи аԥхьаҩ гәахәала идикылаз, акыр шықәса
ирҿиаратә мчы здиҵаз аизга «Аԥсуа новеллақәа» ҳмилаҭтә
литература ахьӡ ҭызгақәаз ируакуп. Ари аизга иагәлоу
ановеллақәа реиҭагақәа ирыбзоураны аурыси ақырҭуеи
ԥхьаҩцәа ирылаҵәеит, еиҭагоуп акыр атәым бызшәақәа
рахьгьы. Р. Қапба уиқәшаҳаҭхартә излаиҩуала, иновеллақәа
ирыбзоураны иахьа макьаназ дыҟамзар ҟалап даҽа аԥсыуа
шәҟәыҩҩык М. Лакрба иаҟара «зҩымҭақәа адунеи «акәшара»
рықәшәахьоу» (ад. 142). Иԥсабаратәу акоуп, аҭҵааҩы арҭ
ановеллақәа ҷыдала игәцаракны, ганрацәала дрызнеины, тематикала еихшаны дахьрыхцәажәаз, акыр иҽадцаланы илшоз
зегьы ҟаиҵеит ридеиатә ҵаки рсахьаркыратә ҷыдарақәеи
раарԥшразы. Сара сгәы излаанаго ала, зыӡбахә ҳамоу амонографиа аҿы ашәҟәыҩҩы иновеллақәа рыхцәажәара иазку
ахәҭа зегь реиҳа аинтересс амазар ҟалап.

429

Дарбанзаалак цқьа игәцаракны иаԥхьаз имбарц залшом
Р. Қапба имонографиа «Миха Лакрба» аҿы автор дызла­
цәажәо аматериал ибзианы ишидыруа, насгьы уи аматериал аизыркәкәара шилшо, методологиала ахҳәаа иашаны ишыҟаиҵо, ашәҟәыҩҩы ибаҩхатәра, ирҿиаратә
џьа ҳаҭырқәҵара дула дышрызныҟәо. Ари аҵыхәтәантәи
ах­шыҩ­ҵак иаҵшьны иазгәасҭар сҭахуп, избан акәзар,
сгәанала, аапринциптә ҟазшьа амоуп. Ҳашәҟәыҩҩцәа изыԥ­
соуи рыԥсыҽрақәеи зегь раԥхьа ҳара игәаҳҭозароуп, ҳаҭыр­
қәҵаралагьы рыхцәажәашьагьы, досу иҭыԥ алхшьагьы
ҳақәшәозароуп. Зны-зынла ҳашәҟәыҩҩцәак рҩымҭақәа
рыбзиареи рыгхақәеи ҳара аԥсуаа цқьа ҳхаҿы иааганы
игәаҳҭаанӡа атәымуаа ианеилыркаауа ҟалалоит.
Ара зыӡбахә ҳҳәаз акык-ҩбак ахаҭабзиарақәа рнаҩсгьы
Р. Қапба иусумҭа «Миха Лакрба» излаҵоуроу рацәоуп. Убас
шакәугьы амонографиаҿы иаҳԥылоит акык-ҩбак аԥсыҽ­
рақәагьы мамзаргьы иҵегь еиӷьны еиҿкаандаз, еиӷьны
иҳәандаз ҳәа аԥхьаҩ игәы еихьызшьша ахшыҩҵакқәеи
ада­ҟьақәеи. Ҿырԥшыс иаҳҳәозар, хыхь аинтерес аҵаны
иҩуп ҳәа заҳҳәаз ановеллақәа реилыргара иазку ахәҭаҿгьы
иаҳԥылоит автор имоукыша ахшыҩҵакқәа. Р. Қапба диа­
шоуп М. Лакрба иновеллақәа ихадароу ҩ-гәыԥкны иахьи­шаз:
афольклортә сиужетқә шьаҭас измоуи, ашәҟәыҩҩы ихатә
рҿиаратә фантазиа иалҵшәоуи. Аха ҳавтор 1970 шықәсазы
ажурнал «Алашара» адаҟьақәа рҿы аԥсуа литературатә
жәабжь аҿиара иазкны имҩаԥысыз аимак-аиҿак амцхә иҽа­
гәылеихалацәеит. Џьарамкәа, ҩыџьарамкәа авба риҭоит
афольк­лортә сиужетқәа шьаҭас измоу М. Лакрба иновелла­қәа
иара ихатәы рҿиаразы иоригиналым зҳәақәоз авторцәа. Аха
иара Р. Қапба ҳзыхцәажәо имонографиаҿгьы урҭ ирҿеикуа
фактлатәи аргументқәа рацәам, еиҳараӡак емоциала, зеиԥш
жәала иҳәоу ахшыҩҵакқәа азирхоит аҟароуп. Иаҳҳәап, Р.
Қапба ановелла «Аргәын Сеидыҟ» дахцәажәо иҩуеит: «Ановелла «Аргәын Сеидыҟ» – С. З.) ажәлар рҳәамҭа ишалхугьы,
уи ауасхыр хада ишықәныҟәоугьы, асахьаркыратә ажәабжь
еиԥш иҟаҵоуп. Иацәыхароуп афольклортә материалқәа
шцәалоу ранҵара асхемагьы» (ад.152). М. Лакрба ажәлар
рновеллақәа ишцәалоу ианиҵон ҳәа иаахҵәаны аӡәгьы им­
ҳәаӡеит, еимактәыс иҟалаз иара ашәҟәыҩҩы ихатә фан-

430

тазиа иалҵшәаны ирыциҵази ажәлар рҟынтә иааигази
реизыҟазаашьа зеиԥшроу аилкаароуп. Даҽа усуп ажәабжь
ажанр иазкны ажурнал «Алашара» адаҟьақәа рҿы иҵысыз
аимак-аиҿак иалахәз авторцәа М. Лакрба иновеллақәеи
афольк­лори реизыҟазаашьа азҵаара инагӡаны ирзымыӡ­беит
ҳҳәар.
Абас гхақәак шамоугьы М. Лакрба иԥсҭазаареи ирҿиам­
ҭақәеи ирызку Р. Қапба имонографиа хымԥада илагала бзианы иҟалеит аԥсуа литературадырреи акритикеи рзы.
1981 ш.

Аурыс шәҟәыҩҩцәа – Аԥсни аԥсуааи рзы
«Аԥсны дгьыл аҭыԥқәа адунеи аҿы зегь реиҳа ихазыноу
ҭыԥқәоуп» ҳәа иҩуан афранцыз шәҟәыҩҩы дуӡӡа акоммунист Анри Барбиус. Анри Барбиус ҳазну ашәышықәса
аҩажәижәабатәи ашықәсқәа рылагамҭазы Аԥсны дааны
дыҟан. Ила иабаз, ицәа ианырыз роуп уи арҭ реиԥш ажәа
хаақәа изырҳәаз.
Иара убас иеицырдыруа афранцыз журналист Жильбер
Блок 1957 шықәсазы Аԥсны дааны даныҟаз, длалс-ҩалсны
зыԥсҭазаара ибаз аԥсуа нхацәа рысасдкылашьа, рчеиџьыка
дхырхны иҩуан: «Мап, мап, аиаша сҳәар ами, иагьа зургьы,
аԥсуаа рчеиџьыка ахә сызшәом».
Аҭоурых аҿы имаҷӡам жәытә-натә аахысгьы аԥсуаа
акультура ду змоу ажәларқәа ишрыҿцаауаз агәра ҳзыргаша
афактқәа. Лымкаала иаагозар, аԥсуааи аурысқәеи ажәытә­
ӡатәи аиҭанеиааира рыбжьан.
Аҭоурых аҿы идыруп Аԥсни Киевтәи Урыстәылеи шеи­
ҭанеиааиуаз. Киевтәи Урыстәыла ашықәснҵа (летопись)
излаҳәо ала, 1145 шықәсазы Изиаслав Мстислав-иԥа Киевтәи
обезаа (аԥсуаа) ирылҵыз аҭыԥҳа ссир ԥҳәысс дигеит.
Аԥсны алахьынҵа аӡбараҿы ихҭыс дуӡӡаны иҟалеит 1810
шықәазы Урыстәыла иахьадҵахаз. Азежәтәи ашәышықәса
алагамҭа инаркны аԥсуаа аурыс жәлар дуӡӡа ркультура еиҳа
иазааигәаны еилыркаартә аҭагылазаашьақәа роуит. Аԥсны
лассы-лассы иаауа иалагеит аурыс прогрессивтә шәҟәы­
ҩҩцәа, акультура аусзуҩцәа.

431

Аԥсуааи аурысцәеи реизыҟазаашьақәа, дара реиҭанеи­
ааирақәа асахьаркыратә литература ианымԥшырц залшомызт. Аԥсни аԥсуааи акыр жәа-ԥха рыхьӡнырҩылахьеит
ақырҭцәа, аукраинцәа уҳәа убас Асовет Еидгыла иқәынхо
ажәларқәа аӡәырҩы рышәҟәыҩҩцәа, аха ҳара абри астатиаҿы
хыла ҳазааҭгыло аурыс шәҟәыҩҩцәеи урҭ рҳәамҭақәеи роуп.
А.С. Пушкин ихаантәи аурыс шәҟәыҩҩцәа аӡәырҩгьы
рҩымҭақәа рҿы Аԥсны ахьӡ уԥылоит. 1823 шықәсазы Аҟәа
дынхон ажәеинраалақәа зыҩуаз амшын уаҩы Ефим Пиотриԥа Заицевски. Е.П. Заицевски Аԥсны аԥсабара иазкны
ажәеинраалақәа иҩит. Ашьҭахь, иара 1828-1829 шықәсқәа
рызтәи аурысцәеи аҭырқәцәеи реибашьрагьы далахәын. Уи
иажәеинраала «Е. Ф. Р. Лахь» ҳәа хыс измоу аҿы Аҟәа дшыҟаз
атәы иҳәоит. 1823 шықәсазы Заицевски иҩит ажәеинраала
«Абазиа». Ажәеинраала «Абазиа» кьыԥхьын альманах «Полиарнаиа звезда» аҿы 1925 шықәсазы, «Е. З-и» ҳәа иаҵаҩны.
Ари ажәеинраалаҿы автор Аԥсны аԥсабара џьашьаны
«ааԥынра атәыла» «ашәҭқәа ртәыла» ҳәа дахцәажәоит.
Аха иаҳхаҳмыршҭыроуп уи царизм аколониатә политика
иақәшаҳаҭыз аӡә шиакәыз, насгьы, рацәак мычхара змамыз
ибаҩхатәра дазынагӡомызт. Аԥсны иқәынхоз ажәлар рыбзиабара аҟынӡа, уи аԥсабара дыхнахт, ирҽхәоит, аха уа инхо
рқыҭақәа «ибнеику аулқәа» ҳәа дрыхцәажәоит.
Иахәҭоуп иазгәаҭазар, аурыс декабристцәа аӡәырҩы
рыԥсадгьыл иахганы Аԥсныҟа ишаарышьҭыз. Усҟантәи
аамҭазы аполитикатә баандаҩцәа Урыстәылантәи Аԥсныҟа
иаарышьҭуаз рацәаҩын, иара убас рыжәлар рымаҵ аура
иацәыхарахарц азы Аԥсныҟа иаашьҭын аишьцәа адекаб­
ристцәа Александри Поли (Павел) Бестужев-Марлинскираа. Аҭоурыхтә наукақәа рдоктор, апрофессор Гь. Ӡиӡариа
излаиҩуала, А.А. Бестужев-Марлински Амшын Еиқәа
алинеитә баталион № 10 аҿы даныҟаз, аԥхьаӡатәи аԥсуа
етнограф Салуман Темырҟә-иԥа Ажәанбагьы уи абаталион далахәын, аамҭак азы архәҭак аҿы еицыҟан. А.А. Бестужев-Марлински дахганы дахьыҟаз аҟнытә иҭагылазаашьа
шуадаҩызгьы, аҩымҭақәа аԥиҵон, атәылеи иқәынхоз
ажәлари интересс иман. Аԥснынтә ииҩуаз исалам шәҟәқәа
рҿы акырџьара Аԥсни ашьхауааи дрыхцәажәон. «…Ҳара
иаҳҭахын ашьхауаа (аԥсуаа – С.З.) рҟазшьақәа, рҵасқәа,

432

изышьцыланы иҟоу еиӷьны иаҳдыруазарц» ҳәа иҩуан иара
исалам шәҟәқәа руак аҿ. 1830 шықәса апрель 23 азы Александр Бестужев-Марлински иашьа Поль иахь иишьҭыз асалам шәҟәаҿы иҩуан: «Мышқәак уажә аԥхьа слеи-ҩеиуа Аҟәа
салан, иџьашьаны сахәаԥшуан араҟа игылоу ажәытәтәи баашк. Изакәзеи уҳәарауазеи? Сара сыла иабаз сызхаҵомызт.
Ахаҳәқәа руак аҿы саԥхьеит уара унапала иануҵаз: «П. Б.» Уи
аахыс аа-шықәса ҵуеит, аха рацәала иануҵаз акгьы ианнамхит, уажәшьҭа ишубо еиԥш, уашьагьы иразҟы ара даанагеит,
уара уахганы уахьыҟаз аҭыԥ даҵашьыцларц». Апрофессор
Г. А. Ӡиӡариа излеиликааз ала, 1837 шықәсазы Аԥсны дыҟан
А.С. Пушкин иҩыза адекабрист аинрал В.Д. Вольховски.
1837 шықәсазы акьыԥхь абеит аурыс шәҟәыҩҩы П.П. Каменски иповест «Келешбеи». Аповест «Келешбеи» аҿы сахьаркырала иаарԥшу XIX ашәышықәса алагамҭазы Аԥсны
имҩаԥысуаз аполитикатә хҭысқәа, аԥсуа жәлар Урыстәыла
иадларц азы агәазыҳәара ирымаз.
Аурыс поет А.Н. Маиков иеицырдыруа ихрестоматиатә
жәеинраала «Емшан» ҳәа хыс измоу аҿы аԥсуа ҭыԥҳацәа
рыԥшӡара шссиру далацәажәоит. Ажәеинраала «Емшан» А.Н.
Маиков иҩит 1874 шықәсазы. Абар иара иажәеинраалаҿы
ишҳәоу:
Отрок сидит в златом шатре,
Вкруг – рой абхазианок прекрасных…
Аԥсны даахьан иеицырдыруа аурыс шәҟәыҩҩы, аочеркист Г.И. Успенски. 1883 шықәсазы Кавказ дакәшан
еимидеит, Кавказтәи иныҟәара иабзоураны иҩит «Путевые заметки» («Амҩантә нҵамҭақәа»). Ашәҟәыҩҩы абри
иҩымҭаҿы џьара ихьааганы далацәажәоит Баҭымтәи аобласт иаланхоз аԥсуа џьанхацәа закәандарыла рыдгьылқәа
шрымырхуаз: «Баҭымтәи аобласт аҿы инхо аԥсуаа рзинқәа
иахьа уажәраанӡагьы еилкааны изыҟамзеи, урҭ еилкаахарц азы аҭагылазаашьақәа зегьы ыҟоупеи?» (Г.И. Успенски.
Иҩымҭақәа реизга, аабатәи атом, М., 1957 ш., ад. 182).
Зегьы иеицырдыруеит аурыс шәҟәыҩҩы ду Антон Павелиԥа Чехов Аԥсны (Афони Аҟәеи) дааны дыҟан 1888 шықәсазы.
1888 шықәса ииун 25 азы иҩуан: «Сара Аԥсны сыҟоуп! Иахьа
Афонтәи ауахәамаҿы сыԥхьеит, иахьа шьыжьы аахыс Аҟәа
стәоуп. Аԥсабара уаҩ дархагартә иџьашьахәуп, Зегь ҿыцуп,

433

илакәуп. Сара Аԥсны мызкы иадамзаргьы сынхозҭгьы,
ҩынҩа­жәижәаба иреиҵамкәа алакә џьашьахәтәқәа зыҩрын
ҳәа сгәы иаанагоит. Кәкәмындра-цыԥхьаӡа, ашәшьырақәа
зегьы рҟнытә, ашьхақәа, амшын, ажәҩан рҟнытә исыхәаԥш­
уеит зқьыла асиужетқәа…» (А.П. Чехов. Ихарҭәаау иҩымҭақәа
реизга. XIV атом. Асалам шәҟәқәа. 1888–1889, М., ад. 140).
А.П. Чехов раԥхьаӡа дааны даныҟаз Аԥсны аӡбахә дала­
цәажәеит 1888 шықәса август 12 азы Н.А. Левин иахь
ииҩыз асалам шәҟәы аҿгьы: «Феодосиантәи ӷбала Баҭымҟа
сдәықәлеит. Исмҩатәны Аҟәа сныдгылт, уа мшыбжак сыҟан.
Аҟәа даара иқалақь бзиоуп, атропикатә шоура ыҟоуп,
иоурыстәым аиаҵәара жәпара иҭалаҳаны игылоуп. Уахыки ҽнаки Афон сыҟан. Ауахәамаҿы. Афон убас ибзиоуп,
изеиԥшроу ҿык-бзык иазҳәом…» (А.П. Чехов. Ихарҭәаау
иҩымҭақәа реизга, XIX атом, М., 1957 ш., ад. 145–146). А.П.
Чехов уи ашьҭахьгьы Аԥсныҟа акырынтә даахьан, Аԥсни
аԥсуааи рыӡбахә иҳәеит аповест «Дуель» аҿгьы.
Аԥсни аԥсуа жәлари ирызкуп аурыс беллетрист Д.Л.
Мордовцев иҩымҭа ароман «Прометеиаа рхылҵшьҭра».
Ари ареволиуциа ҟалаанӡа аурыс шәҟәыҩҩцәа аԥсуа ԥсҭа­
заара иалхны ирыҩхьаз арҿиамҭақәа рахьтә зегьы иреиҳау
сахьаркыратә ҩымҭоуп. Ароман акьыԥхь абеит 1902
шықәсазы, иагьанылеит Петербург иҭыҵыз Д.Л. Мордовцев
иҩымҭақәа реизга 32-тәи атом.
Ари ароман аҿы иаарԥшуп азежәтәи ашәышықәса ак­
тәи азыбжазы иҟалақәаз Аԥсны аҭоурых аҟнытә хҭысқәак,
еиҳараӡакгьы 1808 шықәса инаркны. Аҩымҭа аҿы аԥсуа
жәлар ҳаҭыр рықәҵаны ирыхцәажәоуп, Аԥсны аԥсабара ссир
асахьа ибзианы иҭыхуп, аха абраҟа иаҳԥылоит ииашамкәа
иаарԥшу ҭоурыхтә хҭысқәакгьы. Аҭоурых, аԥсуа жәлар
ртрагедиа аилкаара шагугьы, сахьаркыралагьы иҿыхаашәа
иҟаҵоу беллетристикатә ҩымҭаны ишыҟоугьы, Д.Л. Мордовцев ироман «Прометеиаа рхылҵшьҭра» иахьагьы интересс
икны уаҩ даԥхьартә иҟоуп.
Изныкымкәа, иҩынтәымкәа Аԥсны даахьан, аԥсуа жәлар
рыԥсҭазаара бзианы издыруаз Алексеи Максим-иԥа Горки.
А.М. Горки аԥхьа акәны Аԥсны дааны дыҟан 1892 шықәсазы.
Мчыбжьык аҟара Афон ауахәамаҿы дыҟан. Уантәи шьапыла
Аҟәеи Очамчыреи дныдгыланы, амшын хықә иаваршәны

434

Баҭымҟа дцеит. А.М. Горки Аԥсныҟа аԥхьатәи иаара иабзоуроуп, Аԥсуа дгьыл аҿы иҟалаз ахҭыс иалхны иҟаҵоу, 1912
шықәсазы ииҩыз, иеицырдыруа иажәабжь «Ауаҩы иира».
Ажәабжь алагамҭаҿы ашәҟәыҩҩы излазгәеиҭоз ала, уи ахҭыс
ҟалеит 1892 шықәсазы, аԥсуа ӡиас Кәыдры ахықәан. Абри
ажәабжь аҿы ауп апролетартә шәҟәыҩҩы дуӡӡа иеицырдыруа абарҭ иажәақәа ахьҳәоу: «Инасыԥ дуӡӡоуп уаҩԥсны адунеи аҿы аҟазаара».
Аҩынтә раан А.М. Горки, иԥҳәыс Е.П. Пешковаи, К.П.
Пиатницкии, А.А. Тихомирови ицны, Аԥсны дааны дыҟан
1903 шықәсазы. Ахынтә раан уи Шәачантәи Аԥсныҟа дааит ҳтәылаҿы Асовет мчра анышьақәгыла ашьҭахь, 1929
шықәса сентиабр 6 азы. Зегь раԥхьаӡа Афон даадгылт. А.М.
Горки иԥылараз уа инеит аԥсуа шәҟәыҩҩцәа С.И. Ҷанбеи М.
Аҳашбеи. Иара убри сентиабр 6 аҽны А.М. Горки днаԥхьан
Анаҟәаԥиатәи ашьха шьапаҿы инхоз аԥсуа жәабжьҳәаҩ И.
Быҭәба иҩныҟа. Уи ашьҭахь Аҟәеи Очамчыреи дрылараԥшны
идырбеит (Х.С. Бӷажәба. А.М. Горкии Аԥсни. Астатиақәа реизга: «Горкии Асовет Еидгыла ажәларқәа рлитературеи», Ереван, 1970 ш.).
1929 шықәсазы, А.М. Горки Аԥсны дааны даныҟаз дызбаз,
иҿцәажәара насыԥс измаз дреиуан К.В. Ковач. Ишдыру еиԥш,
К.В. Ковач аԥсуа фольклортә материалқәа, еиҳараӡакгьы
ашәақәа реизгареи ркьыԥхьреи аџьабаа адибалахьан. А.М.
Горкии иареи реиԥылареи реиҿцәажәареи иазкны астатиагьы иҩит (К.В. Ковач. А.М. Горки аԥсуа жәлар рырҿиамҭақәа
ирызкны. Агазеҭ «Советскаиа Абхазиа», 1935 ш. декабр 26).
Ари астатиа еиҭаҭыжьын, иагьанын 1957 шықәсазы иҭыҵыз
альманах «Литературнаиа Абхазиа».
К.В. Ковач аԥсуа жәлар рашәақәа реизгара дшаҿыз
апролетартә шәҟәыҩҩы ианеиликаа, имаирҽхәеит ари
аус, игәы азҭеиҵеит, иара хаҭала аԥсуа жәлар рашәақәа
данырзыӡырҩы, даара игәаԥхеит: «Ашәа бзиақәоуп, иссиру ашәақәоуп. Аколлектив, аџьажәлар роуп арҭ реиԥш иҟоу
амелодиақәа раԥҵара зылшо».
А.М. Горки аԥсуа интеллигенциа ахаҭарнакцәа ашә­
ҟәыҩҩцәа ирабжьеигон ажәлар рҿаԥыцтә рҿиамҭақәа еизыргаларц, ирҵаларц. Аҩажәижәабатәи ашықәсқәа рзы
Аҟәа еиуеиԥшымыз алитературатә организациақәа рҿы аус

435

зуаз, акомҿареидгыла иалаз Зинаида Михаил-иԥҳа Морина
А.М. Горки ашәҟәы изылҩит Москва алитературатә институт дҭаларц шылҭахыз, абри аус аҿы ацхыраара даҳәауан,
ашәҟәыҩҩы ду З. Морина лышәҟәы аҭак лзиҩит август 3,
1933 шықәсазы. Уаҟа иара иҩуан:
«Алитвуз (алитературатә институт – С. З.) ҳәа шәара
зыӡбахә шәҳәо, макьана апроект аҿоуп иахьыҟоу, уи
шьақәгыланы, еиҿкааны ианыҟало сыздыруам.
Даара ишәабжьазгоит: алитвуз аартра шәазымԥшкәа,
аҵара шәҵала, шәаԥхьала, еимашәкла, аԥсшәахьтә аурыс­
шәахь аиҭагара шәҽазышәк, еизыжәгала, ианышәҵала аԥсуа
лакәқәа, алегендақәа, ажәытәӡатәи ақьабзқәа зеиԥшроу
еилышәкаала… Ари еиԥш аус амҩаԥгара хаҭала шәара
акрышәнаҭоит, уи анаҩсангьы Аԥсны ажәытәан иахнагахьоу
аӡәырҩы иеилыркаартә иҟанаҵоит». (А.М. Горки. Иҩымҭақәа
реизга, 30-тәи атом, М., 1955 ш., ад. 312–313).
А.М. Горки аԥсуа жәлар рҿаԥыцтә рҿиамҭақәа дыш­
рызҿлымҳаз, интересс ишимаз агәра ҳнаргоит иара убас иеицырдыруа аурыс советтә шәҟәыҩҩы Константин Александриԥа Федин 1936 шықәса ианвар 7 азы иара иахь иишьҭыз
асалам шәҟәы. К.А. Федин уи аламҭалаз мызкы инеиҳаны
Аҟәа дааны дыҟан, даныхынҳә, Ленинградынтәи А.М. Горки
иахь ииҩыз уи асалам шәҟы анҵәамҭаҿы иазгәеиҭон: «Шәара
Аҟәантәи аԥсуа лакәқәа реизга шәзынарышьҭраны иҟан.
Ишәоухьоума? Зеиӷьаҭам лакәқәоуп. Аха аиҭага убри аҟара
иԥсыҽуп, иаауламӡо ауп ишыҟоу! Аҟәа ицәгьамыз аредактор
уаҩы диԥшаар алшон, дыҟоуп уа аурыск, Новодворски ҳәа,
аҵара бзиа змоу». (Конст. Федин. Горки ҳара ҳагәҭаны. М.,
1968, ад. 376).
Асовет мчра анышьақәгыла ашьҭахь ауп аурыс шәҟәы­
ҩҩцәа Аԥсны еиҳа ирҿархасырҭаны ианыҟала. Ганкахьала, аурыс совет шәҟыҩҩцәа аӡәырҩы аԥсуа темала арҿ­
иамҭақәа аԥырҵахьеит, даҽа ганкахьалагьы, ҳажәларқәа
риешьара аизакра, арӷәӷәараҿы имаҷӡам аԥсуа шәҟәыҩҩцәа
имҩаԥыргахьоу аусгьы.
1925 шықәсазы аамҭа кьаҿла Аԥсны дааны дыҟан аурыс
поет гәлымҵәах С. Есенин, даныҷкәыназ ара даахьан иара
убас В.В. Маиаковски.

436

Изныкымкәа, иҩынтәымкәа Аԥсны даахьеит ашәҟәыҩҩы,
академик К.А. Федин. Раԥхьаӡа акәны К.А. Федин Аԥсны дааны дыҟан 1924 шықәсазы. Ареволиуциатә урҭ иасыз Аԥсны
ажәытәтәи аԥсҭазаара цәгьа ахнаҳәеит. Усҟантәи Аԥсны
аԥсҭазаара, аҭагылазаашьа зеиԥшраз ибзианы ирныԥшит
К.А. Федин ииҩыз иажәабжьқәа «Ауалырқәа», «Соуқ-су».
Аҩынтә раан К.А. Федин Аԥсны дааит 1935 шықәсазы.
Аԥхьа данааи ашьҭахь данааи ирыбжьанакыз жәеиза шықәса
рыла акыр аҽаԥсахит Аԥсны, аԥсуа жәлар рыԥсҭазаара,
рдунеихәаԥшышьа. Ашәҟәыҩҩы убасҟантәи иаара иабзоураны иҩит ажәабжь ҟаимаҭ «Аделегациа ачлен» ҳәа хыс иаманы.
Ажәабжь «Ауалырқәа» аԥхьаӡа акәны икьыԥхьын 1925
шықәсазы, Ленинград иҭыҵуаз ажурнал «Новыи Робинзон» № 9 аҟны, ажәабжь иаарласны анемец бызшәахьгьы
иеиҭаганы иҭрыжьит. Ажәабжь «Соуқ-су» аԥхьаӡа акәны
акьыԥхь абеит 1926 шықәсазы, Москва иҭыҵуаз ажурнал
«Краснаиа нива» № 13 аҿы, иеиҭагоуп анемец бызшәеи ачех
бызшәеи рахь. «Аделегациа ачлен» анын 1939 шықәсазы Москва иҭыҵуаз ажурнал «30 мшы» аҿы.
Арҭ ажәабжьқәа ахԥа рахьынтәи ҵакылагьы сахьаркы­
ралагьы иаалукааратәы иҟоуп «Аделегациа ачлен». Ахжәабжьыкгьы аҵыхәтәаны автор хаз циклны иеидикылт
«Аԥсуа жәабжьқәа» ҳәа хыс ирыҭаны, иагьанылеит 1959
шықәсазы Москва иҭыҵыз иҩымҭақәа реизга актәи атом
аҟны.
Ажәабжь «Аделегациа ачлен» аҿы иааџьоушьаратәы
ииашаны, бзиабарала иаарԥшуп аԥсуаа рмилаҭтә ҟазшьа
аҷыдарақәа акыр. Автор ибзиабара зегьы иаԥсуа фырхаҵа
иахь ауп иахьыҟоу. Аԥсуа ихаҿсахьа – адәахьтәи иҭеиҭԥш,
иҽеилаҳәашьа, иԥсихологиа, ижәлар рахь имоу абзиабара –
инарҵауланы, ссиршәа инҭкааны иаарԥшуп.
1911 шықәсазы Аԥсны дааны дыҟан иеицырдыруа аурыс шәҟәыҩҩы Алексеи Николаи-иԥа Толстои. А.Н. Толстои
дицын Москватәи ашәҟәҭыжьырҭа «Шиповник» аиҳабы С.
Капельмангьы. Ашәҟәыҩҩы убысҟантәи имшынҵақәа рҿы
акырџьара иаирбеит Аԥсны, Аҟәа иибаз, иаҳаз ажәабжь
«Ешер», насгьы Аԥсны аӡбахә аҳәоит иповест «Ииашам
ашьаҿа».

437

Аповест «Ииашам ашьаҿа» («Ашәира» ҳәа хьӡыс иаманы) аԥхьаӡа иҭыҵит Петербургтәи агазеҭ «Речь» аҟны, 1911
шықәсазы. Ажәабжь «Ешер» ианыԥшуеит А.Н. Толстои ишидыруаз аԥсуаа жәытә аахыс традициала ирылоу аҟазшьа­қәа:
аҽыбӷаҟазара, аласра, агәымшәара, аиҩызара бзиа, абзиабара цқьа.
1923–1924 шықәсқәа рзы агазеҭ «Известиа» ахатәы кореспондентс Кавказ аус луан ашәҟәыҩҩы, ажурналист Зинаида Владимир-иԥҳа Рихтер. Уи Кавказ аус анылуаз илҩуан
ирацәаны асахьаркыратә очеркқәа, Аԥсынтәыла, Хевсуре­
ҭиа, Шәантәыла, Ҟабарда уҳәа ирыхҳәааны, иагьылкьыԥхь­
уан ацентртә газеҭқәа, еиҳараӡакгьы агазеҭ «Известиа»
адаҟьақәа рҟны. Аԥсни аԥсуа жәлари ирыхҳәааны Зинаида
Рихтер илҩит аочеркқәа хԥа: «Солнечнаиа Абхазиа», «Туземные скачки», «Патриархальныи быт».
Аԥсны иахҳәааны З. Рихтер илҩыз аочеркқәа агәылан
1930 шықәсазы ашәҟәҭыжьырҭа «Жизнь и знание» иҭнажьыз
ашәҟәыҩҩы лочеркқәа реизга «Кавказ иахьатәи ҳамшқәа рзы»
аҿы. Аԥсны збахьоу зегьы реиԥш, Зинаида Рихтергьы аԥсабара
бзиахә лыбла хнакит: «Иразҟ дуУп ари еиԥш аԥшӡара аланхара», «Аԥсынтәыла – амратәыла» ҳәа лыҩуеит уи. Аха, ҳәарас
иаҭахузеи, ашәҟәыҩҩы аԥсабара аԥшӡара мацара акәмызт
илбарц, илаҳарц, еилылкаарц дзышьҭаз. Уи аԥсуа қыҭақәа
акыр еимылдеит, аԥсуаа рҟазшьа, рынхашьа-рынҵышьа лыблала илбеит, урҭ ракәын ларгьы еиҳараӡак интересс илымаз.
Аԥсуаа знысхьоу рҭоурых, рыԥсадгьыл ирызкны Рихтер абас
лыҩуан: «Адунеи акәакьқәа иреиӷьу иқәынхо аԥсуа жәлар
хәыҷы ирхыргахьоу рҭоурых ауаҩытәыҩса ихәы-ижьы аргылап, урҭ рҭоурых лаӷырӡылеи, гәаҟрылеи, фырхаҵарылеи
иҭәуп». Аочерк «Аԥсынтәыла – амратәыла» аҟны Зинаида
Рихтер иџьашьаны дахцәажәоит аԥсуа ленинец иаша Нестор
Аппалон-иԥа Лакоба иахь ажә­лар ирымаз абзиабара.
Анаҩсан зыӡбахә ҳҳәаз аочерк аҿы автор далацәажәоит
Аӡҩыбжьа ақыҭан аԥсуааи иаԥсыуахаз араԥцәеи реицынхашьа атәы. Ашәҟәыҩҩы лочеркқәа рҿы ҳаҭырқәҵарыла
дахцәажәоит аԥсуаа рҽыбӷаҟазара (аочерк «Туземные скачки»). Дааҭгылан иазгәалҭеит аҽыбӷаҟазареи аҽырхәмара­
қәеи аԥсуаа рҿы анхацәа инадыркны анаркомцәа рҟынӡа,
зегьы ҳәынҭқаратә усны ишахәаԥшуа.

438

Аԥсуаа аизарақәа рҿы еиуеиԥшым аусқәа ианрылацәа­
жәо атәы анылҩуаз, автор иазгәалҭеит «Аԥсуаа аоратор
изыӡырҩуеит изакәызаалак акы аала иԥырхагамхауа, ажәа
зҳәо алабашьа ма ашәақь иҵыргәаны дгылоуп, дарбан
лордзаалакгьы дрыҵашьыцыртә ауп ажәа еимаркәазаргьы
ҳаҭырқәҵарыла ишеизыҟоу» ҳәа. Зинаида Рихтер ахәшьара
бзиа рыҭаны дрыхцәажәеит аԥсуа советтә интеллигентцәа
Самсон Ҷанбеи Симон Басариеи.
Аурыс совет шәҟәыҩҩы, ароман «Чапаев» автор Дмитри
Фурманов иԥсҭазаареи ирҿиамҭеи акыр Кавказ иадҳәалоуп.
Уи Аԥсны рацәак дзаанымгылацызт, аха аамҭа кьаҿк ихы
ирахәаны ибзианы иҵеит, насгьы иаҳзынижьит зеиԥшыҟам
асахьаркыратә очеркқәа хԥа: «Адлер»», «Гагра, «Афон». Арҭ
аочеркқәа ахԥагьы анылеит 1926 шықәсазы Москва иҭыҵыз
Дмитри Фурманов иажәабжьқәеи иочеркқәеи реизга ашәҟәу
«Морские берега» ҳәа зеиԥш хыс измаз.
Аԥсны акырынтә даахьан, аԥсуа жәлар бзиа ибон, иеицырдыруа аурыс совет шәҟәыҩҩы Константин Георгииԥа Паустовски. Аԥсуа жәлар ржәытәи-рҿатәи инарҭбааны
далацәажәоит иара иавтобиографиатә повест «Ныҟәара
аладаҟа» аҿы.
Аԥсны ибзианы идыруан, иҩымҭақәа рҟны акырынтә
дахцәажәахьан иеицырдыруа асовет фелиетонист, ажәа аз­
ҟаза, апублицист Михаил Кольцов. Уи иочеркқәа рҿы акыр­
џьара Аԥсны аӡбахә бзианы иҳәоит. Аха абри аганахьала
иаарылукаартәы иҟоуп аочерк «Асовет ривериаҿы». М. Кольцов Аԥсни уи аҳҭны қалақь Аҟәеи рыдагьы Амшын Еиқәа
аҿықәаҿтәи акурорт ҭыԥқәа дрылацәажәеит, аха асоветтә
Аԥсынтәыла аекономикеи акультуреи рырҿиараҿы 30-тәи
ашықәсқәа рзы иагыз-иабзазгьы имӡакәан иҳәеит. Аҟәеи
Гагреи Михаил Кольцов дрыхцәажәон асовет тәыла иамоу
акурортқәа иреиӷьу рахь иԥхьаӡаны, ажәытәӡатәи Рим иадкыланы.
Аԥсны иазкны хазы аҩымҭақәа аԥырымҵазаргьы, ара
иаахьан, насгьы аԥсуа интеллигентцәа, ашәҟәыҩҩцәа
аӡәы­рҩи дареи хаҭала иеибадыруан А. Фадееви Ф. Гладкови. Аԥсны бзиа ибон, акырынтәгьы даахьан иеицырдыруа аурыс поет-аиҭагаҩ Самуил Маршак. Алитературатә
критикаҿы уи иҩымҭақәа иреиӷьқәоу рахь ирыԥхьаӡоит иа­

439

жәеинраала «Аԥсуа гәилқәа». Ашәҟәыҩҩы Аркади Первенцев Аԥсны акырынтә дагәылсны ибахьеит, аԥсуа џьажәлар,
аинтеллигентцәа, астудентцәа раԥхьа акырынтә дықәгыла­
ны дцәажәахьеит. Иара иҩит асахьаркыратә очерк, 1958
шықәса март мзазы авертолиоттә спорт аҿы адунеизегь­
тәи арекорд шьақәзыргылаз аԥсуа спортсмен Азиз Аҩӡба
ихҳәааны, «Ешыратәи Азиз Аҩӡба» ҳәа хыс иаҭаны.
Аурыс совет поет Николаи Асеев Кавказ иазку иажәеин­
раалақәа рцикл иалоуп 1930 шықәсазы ииҩыз ажәеинраала
«Аԥсны». Ари ажәеинраалаҿы апоет ацәанырра ӷәӷәа зҵоу
поезиа бызшәала далацәажәоит асовет Аԥсын­тәыла аизҳа­ра
амҩа ишықәу атәы.
Аԥсны аԥсабара ԥшӡа асахьа, иара иқәынхо ауаа ргәеис­
ра абжьы аныԥшит адунеижәларбжьаратәи ленинтә премиа
алауреат, аҭынчраз ақәԥаҩ, иеицырдыруа аурыс поет Николаи Тихонов ипоезиаҿы. «Ирацәаҩымыз аҩызцәа ргәыԥ салан сцон ашьхаҟа, Кавказ иқәынхо ажәларқәа рыбзазашьа,
рҭоурых, рыԥсҭазаара ҿыц еилыскаауан» ҳәа иҩуеит иара.
Н. Тихонов инапы иҵыҵит ажәеинраала ссирқәа: «Аԥсуа
пеизаж», «Санчаратәи акаҵәара». Ажәеинраала «Аԥсуа пеизаж» аҿы автор иара изгәакьаны ашәа рзиҳәоит Аԥснытәи
ашьхақәа, Амшын Еиқәа, абаҳчақәа, амхқәа, икаххаа иҟаҵоу
амҩақәа. Арҭ зегьы автор игәы ҭгәырӷьаауа дрыхәаԥшуеит,
изхара избом, избанзар, урҭ зырԥхо ауаҩытәыҩса игәы иара
изгәакьоуп, изааигәоуп.
Аԥсни, аԥсуа жәлари, урҭ рҵеицәа аӡәырҩы рзи уаҩы
ихамышҭуа ажәа ссирқәа иҳәахьеит, иҩхьеит еицырдыруа аурыс советтә шәҟәыҩҩы Константин Симонов. Хаҭала
аиҩызара ду рыбжьан уии Аԥсны жәлар рпоет Д.И. Гәлиа
иҭаацәареи. Д.И. Гәлиа иԥсҭазаара даналҵыз К. Симонов
«Литературнаиа газета» ианиҵеит аԥсуа жәлар рлитература ашьаҭакҩы изкыз, уи имаз аҵак ду, илаз абаҩхатәра ду,
аҟәышра ду атәы инарҵауланы иаазырԥшуаз, бзиабара дула
иҩыз астатиа, «Дмитри Иосиф-иԥа Гәлиа изкны» ҳәа захьӡыз.
Убас, К. Симонов уаҩы игәы иҭнымҵәо дахцәажәеит аԥсуа
жәлар ргениалтхә нарҭтә епос ашәҟәы анҭыҵ. Аԥсны жәлар
рпоет Б. Шьынқәба ипоема «Ахра ашәа» иазкны уи иҩит ага­
зеҭ «Правда» ианиҵеит «Удивительное рядом» захьӡу астатиа.
Насгьы Д. Гәлиа ироман «Камаҷыҷ» урысшәала хаз шәҟәны
ианҭыҵуаз уи иҩны иациҵеит зеиӷьаҟам ашьҭахьажәа.

440

К. Симонов даара дазааигәоуп, ажәалагьы, услагьы акыр
дацхраахьеит аԥсуа литература, аԥсуа культура.
Аурыс совет шәҟәыҩҩцәа рахьтә, арҭ зыӡбахә ҳҳәаз рыдагьы, ирацәаҩуп аԥсуа шәҟәыҩҩцәа рырҿиамҭақәа аурыс­
шәахь еиҭазгахьоу, убарҭ иреиуоуп: С. Липкин, И. Козловски,
В. Луговскои, М. Соболь, А. Дроздов, А. Кронгауз, В. Державин, А. Межиров, Л. Пасынков, Е. Евтушенко, Ан. Чивилихин,
Б. Ахмадулина, П. Слиотов, В. Солоухин, Р. Казакова, С. Куниаев уҳәа убас ирацәаҩны.
Аԥсуа шәҟәыҩҩцәагьы акыр аџьабаа рбахьеит аурыс литература аклассикцәа рырҿиамҭақәа реиҭагаразы. Аԥсуа
бызшәахьы иеиҭагоуп аурыс жәлар репос «Игор ир ирых­
ҳәаау ажәа» (иеиҭаргеит Д. Гәлиеи М. Гочуеи). Аурыс поет
дуӡӡа А. С. Пушкин иажәеинраалақәеи ипоемақәеи реиҭагара
аус адырулахьеит Д. Гәлиа инаиркны М. Лашәриа иҟынӡа
аԥсуа поетцәа аӡәырҩы. Аԥсшәахь еиҭагоуп иажәеинраалоу
уи ироман «Евгени Онегин» (иеиҭеигеит М. Лашәриа), иповест «Акапитан иԥҳа» (иеиҭеигеит Ӡ. Дарсалиа). Убас, М. Лермонтов иҩымҭақәагьы рацәаны еиҭагоуп аԥсшәахь, иаҳҳәап,
ипоема «Абналаҩ» (иеиҭеигеит Ҷ. Џьонуа), ироман «Ҳаамҭа
афырхаҵа» (иеиҭеигеит А. Амқәаб) убас иҵегьы. Л. Толстои
иҩымҭа дуқәа рахьтә аԥсшәахь еиҭагоуп «Ҳаџьы-Мураҭ»
(иеиҭеигеит М. Аҳашба), «Еиҭеиз» (иеиҭеигеит И. Ҷоҷуа).
Иеицырдыруа Н.В. Гоголь икомедиа «Ревизор» (иеиҭеигеит
П. Шьаҟрыл) аԥсуа сценаҿы ақәҿиара ду аманы ицон. Убас
аԥсшәахь иеиҭагоуп Гончаров, Тургенев, Чехов, Короленко,
Бунин, Горки, Маиаковски, Есенин, Фурманов, Серафимович,
Андреев, А. Островски, Н. Островски, Федин, Паустовски,
Фадеев, Шолохов уҳәа ирацәаҩны аурыс шәҟәыҩҩцәа дуқәа
рҩымҭақәа.
Ҳгәы иаанагоит иахьа уажәраанӡа еиҭагамкәан иҟоу
Аԥсны иазку арҿиамҭақәагьы еиҭаргап ҳәа. Аурыс шәҟәы­
ҩҩцәа дуқәа Аԥсны иазкны иаԥырҵахьоу аҩымҭақәа
иреиӷьқәоу еизакны хазы шәҟәны иҭыжьзар, даара
ихәарҭаны иҟалап ҳәа сгәы иаанагоит. Аурыс жәлари аԥсуа
жәлари реизыҟазаашьақәа ҵаулахацыԥхьаӡа иазҳалашт арҭ
аҩ-жәларык рлитературақәагьы реимадара.
1971 ш.

Ажәытәӡатәи аурыс литература абаҟа ду
Ҳазҭагылоу 1985 шықәсазы адунеи иахьабалак апрог­
рессивтә уаажәларра зегьы инарҭбааны иазгәарҭоит ажәытә­
ӡатәи аурыс литература абаҟа ссир «Игор ир ирыхҳәаау ажәа»
800 шықәса ахыҵра. Ари ԥсра зқәым адоуҳатә баҟа ду иахьа ацивилизациа злысхьоу ажәларқәа зегьы еицырдыр­уа
иҟоуп. Идеиатә ҵакылагьы, сахьаркыратә хаҭабзиаралагьы
иара «Роланд ихҳәаау ашәеи», «Нибелунгаа ирыхҳәаау
ашәеи», «Сара с-Сид изку ашәеи», «Абжьас цәа зшәуи», «Давид Сасунтәии» реиԥш иҟоу абжьаратәи ашәышықәсақәа
рызтәи еиуеиԥшым ажәларқәа ршедевр дуқәа иаарылыҳәҳәо
ирывагылоуп. Арҭ арҿиамҭа дуқәеи иареи еиҿырԥшны
ианҭырҵаауа, аҵарауаа, урҭ ирыдырбалеит еицырзеиԥшу
акыр типологиатә ҟазшьақәа, насгьы иеилкаахеит аурыс баҟа
ду ҷыдарақәас иамақәоу.
Иџьашьахәтәуп «Игор ир ирыхҳәаау ажәа» алахьынҵа.
Иара XII ашәышықәса анҵәамҭазтәи XIII ашәышықәса
алагамҭазтәи аурыс литературатә рҿиамҭақәа иреиӷьӡоу
шакәугьы, акыраамҭа ибжьаӡны иҟан. Уи XVIII ашәышықәса
анҵәамҭазы ҿыц иааиртит ажәытәтәи аурыс напылаҩыра­
қәа реизгаҩ А.И. Мусин-Пушкин. Иахьатәи аурыс бызшәахь
аиҭагагьы ацҵаны аԥхьаӡакәны акьыԥхь абеит 1800
шықәсазы.
Аха уи анаҩсангьы ари абаҟа ссир алахьынҵа уадаҩхеит.
1812 шықәсаз Москва абылра анҵысы, амца иаблит А.И. Мусин-Пушкин ииԥшааз анапылаҩыра. Иаанхаз уи ахсаалеи
аԥхьа иҭзыжьыз иҟарҵаз агәылҩаақәеи роуп.
Аԥхьаӡа акьыԥхь анабаз инаркны иахьа уажәраанӡагьы
«Игор ир ирыхҳәаау ажәа» иазкны аҵарауаа рыбжьара
аимак-аиҿакқәа еиқәтәара рымаӡам. Аҵарауаа аӡәырҩы
рҽазҵәылхны, иааиԥмырҟьаӡакәа иара иқәнаргыло, иад­
ҳәалоу апроблемақәа рыӡбара, реилкаара иаҿуп. Ҳазҭагы­
лоу аамҭазы ҳтәылаҿгьы уи анҭыҵгьы «Игор ир ирыхҳәаау
ажәа» иазкны ҵҩа змам астатиақәеи амонографиақәеи,
атекстологиатәи, алексикологиатәи усумҭақәеи ҭрыжьхьеит.
Аҵарауаа ари абаҟа ссир ахь ирымоу аинтересс шду, ԥкыра

442

шамам агәра ҳнаргоит абра уажәы зыӡбахә сҳәарц сҭаху афакт
мацарагьы. Изакәу уи ауп, абаҟа ахаҭа аҿыгҳара хәыҷуп, ишаанагара иҟоу аформат змоу ашәҟәаҿы жәаба, жәаҩа даҟьа
роуп иааннакыло. Уажәы ааигәа еиқәршәаны иҭрыжьыз иара
ажәар (еиқәлыршәеит В.Л. Виноградова) ф-томк ыҟоуп, урҭ
афтомкгьы рзеиԥш ҿыгҳара шәкы инарықәгәыӷуа кьыԥхь
бӷьыц ыҟоуп!
«Игор ир ирыхҳәаау ажәа» аԥхьаӡа 1800 шықәсазы иан­
ҭыҵ, инақәырццакны аҵарауаа аӡәырҩы иеицгәарҭеит
идеиатә ҵакылеи сахьаркыратә хаҭабзиаралеи уаанӡа ирбахьаз акы ишеиԥшымыз. Иара зырҿиаз анонимтә автор аҳаҭырқәҵара игмырхакәа, еиуеиԥшым апроблемақәа
ирызк­ны аҵарауаа рыбжьара аимак-аиҿак ҵысит. Зегь реиҳа
иҵарны иқәгылт иара анаԥҵаз аамҭеи, автор дызусҭу аилкаареи, жанрс изҵазкуа аилыргареи уҳәа егьырҭгьы. Арҭ зе­гьы
ак аҵкыс ак еиҳа иуадаҩны иаақәгылаз проблемақәахеит.
Иара убасҵәҟьа иаацәырҵит аӡәымкәа-ҩыџьамкәа
ари адоуҳатә баҟа XII ашәышықәса акәӡам изҵазкуа
зҳәоз аскептикцәагьы. Урҭ дара ртәала акымкәа-ҩбам­
кәа аргәментқәа ықәдыргылт «Игор ир ирыхҳәаау ажәа»
иоригиналтәу рҿиамҭаӡамшәа, ихьшәоу аамҭақәа рзы
иаԥҵоушәа агәаанагара ашьақәырӷәӷәаразы. Ара иазгәа­
ҭатәуп арҿиамҭа иамоу «аҭыԥ лашьцақәа» (зеилкаара уадаҩхаз аҭыԥқәа) ииашамкәа реилкаара аԥхьаҩцәа
шарблаҟьоз. Иара убас аскептикцәа гәрамгарҭас иркит
абаҟаҿы сахьаркырала, ҟазара дуӡӡала иҟаҵоу аҭыԥқәа. Урҭ
аскептикцәа злахәаԥшуаз ала, XII ашәышықәсазтәи апоет
асҵәҟьа ҟазара дула дзыҩрымызт ҳәа ирыԥхьаӡон.
Ҳазҭагылоу ашәышықәсазтәи аҳәаанырцәтәи абуржуа­
зиатә ҵарауаа ирылҩуеит «Игор ир ирыхҳәаау ажәа»
аригиналтәра гәрамгарҭас измоу абыжьқәа. Аха ари абаҟа
иадҳәалоу апроблема хадақәа ирызкны аскептикцәа ргәаа­
нагарақәа аҵабырг зынӡагьы иазааигәаӡам. Ари арҿ­иамҭа
XVII–XVIII ашәышықәсақәа рзы ирҿиоушәа, иаԥ­ҵоушәа
иахцәажәоз џьоукы-џьоукы ргәаанагарақәа рзышьақә­
мыргылаӡеит.
Абри аус аҿы зегь реиҳа иҵоуроу алагала ҟазҵаз асоветтә
марксисттә литературадырроуп. Ииашоу амарксисттә методологиа абџьар хадас иҟаҵаны асоветтә литературадырра

443

иалшеит ари абаҟа обиективла, ганрацәала аҭҵаара, насгьы
иҿыцу ахәшьара аҭара. Асовет ҵарауаа аӡәырҩы хәыц-хәыц
еиҿыршәшәаны, иҭҵааны ишьақәдыргылт иаҳа ииашоуп ҳәа
иуԥхьаӡаша уи анҩу аамҭа. Уи 1185 шықәсеи 1187 шықәсеи
ирыбжьанакыз аамҭоуп. Абаҟа ахаҭа атекст аспект рацәала
ианҭырҵаа, XII ашәышықәсазтәи егьырҭ еиуеиԥшым
алите­ратуратә баҟақәа ирҿырԥшны ианахәаԥш, иеилкаахеит хықәкыла уи аамҭа ишаҵанакуа. Ус акәымкәа, еиҳа
ихьшәоу аамҭазы иаԥҵоуп злоуҳәаша даҽа зыгәра угаша
аргумент ӷәӷәак шыҟам еилкаахеит. Аҩымҭа абызшәа, алексика, астиль уҳәа иамоу аҷыдарақәа зегьы еидыԥхьаӡаланы,
иеизыркәкәаны уахәаԥшуазар, иҩашьаӡом иара анаԥҵаз
Киевтәи Урыстәыла ахаан шакәу.
«Игор ир ирыхҳәаау ажәа» анаԥҵоу аамҭа инаваргыланы, иқәгылеит иаԥызҵаз дызусҭоу, ихьӡ аилкаара апроблемагьы. Аҵарауаа уи иахьагьы еимактәы-еиҿактәыс
ирымоуп, еицырзеиԥшу, зегьы зқәшаҳаҭхаша агәаанагара
шьақәгыланы иҟам. Иара зҩыз ҳәа аӡәымкәа-ҩыџьамкәа
ажәытәӡатәи аурыс шәҟәыҩҩцәа рыхьӡқәа ықәдыргылоит.
Аха урҭ рахьтә ари абаҟа авторс иамоу абри иоуп ҳәа аӡәы
дкылкааны аԥызара зуҭаша ихьӡ рымҳәацт.
«Игор ир ирыхҳәаау ажәа» автор дахьҳзымдыруа, ано­
нимтә ҟазшьа ахьамоу оумашәа иаҳбартә, џьашьахәтәыс
иаҳ­кыртә иҟаӡам. Гәыԥҩык аҵарауаа злахәаԥшуала, иҟалап,
џьара акрызҵазкуа мзызк иахҟьаны, автор ихаҭа ихьӡ
иҵәахызар. Насгьы иазгәаҭатәуп абжьаратәи ашәышықәса­
қәа рзы уажәеиԥш автортә зинқәа шыҟамыз, алитературатә
ҩымҭақәа ранонимтәра шҟазшьарбагаз. «Игор ир ирыхҳәаау
ажәа» амацара акәым, усҟантәи алитературатә рҿиамҭақәа
егьырҭгьы акыр анонимтәқәоуп, равторцәа ҳаздырӡом.
Ихадароу акы уеизгьы хымԥада ҩашьара ақәымкәа иеилкаауп. Изакәу уи ауп, «Игор ир ирыхҳәаау ажәа» зҩыз
автор иара иаамҭала аԥхьагылара змаз, апрогрессивтә
дунеихәаԥшышьақәа ныҟәызгоз, аҵара ду змаз аӡә иакәын,
ахара иԥшуаз политикын, дпатриот дун, абаҩхатәра ду злаз
шәҟәыҩҩын, асахьаркыратә гьама бзиа иман, илаԥшҳәаа
ҭбаан, аибашьра астратегиеи атактикеи ҟазарала иеиликаауан. Аҵарауаа џьоукы изларыҩуала, иҟаларын автор ихаҭагьы
Игор ир ирылаз дреиуазҭгьы.

444

«Игор ир ирыхҳәаау ажәа» иара зхылҵыз аепоха иуза­
ҟәымҭхо иадҳәалоуп. Убри аҟнытә, усҟантәи Урыстәыла
аҭагылазаашьеи аҭоурыхтә фактқәеи узымдыруазар, иара
идеиатә ҵакыси сахьаркыратә хаҭабзиарақәаси иамоу узеилкаауам. Иара зыӡбахә аҳәо аҭауадцәеи зегьы ҭоурыхтә
хаҿқәоуп, ҵабыргынгьы ҭоурыхла иҟақәаз роуп.
XII ашәышықәса анҵәамҭазы Киевтәи аҳәынҭқарра аҩнуҵ­
ҟа аиқәшаҳаҭымрақәа рацәахеит, афеодалтә еиҿыхарақәа
ҵархеит. Урҭқәа зегьы ирыхҟьаны аҳәынҭқарра аизакра
ԥсыҽхеит, досу аҭауадцәа рхатә интерес ҭшәақәа рыхьчо,
ирзықәԥо иалагеит. Уи рхы иадырхәеит атәыла аладахьтәи
аҳәаақәа рынҭыҵ инхоз аполовеццәа. (Аполовеццәа ҳәа усҟан
изышьҭаз анаҩстәи ашәышықәсақәа рзы егьырҭ ажәларқәа
ирылаӡит, ирылаӡҩеит). Киевтәи аҳәынҭқарра аҩнуҵҟа иамаз аиҿыхарақәеи аԥсыҽрақәеи рхы иархәаны, аполовеццәа
иааиԥмырҟьаӡакәа аурысқәа ирықәланы иеимырҵәо иалагеит. Урҭ рқәларақәа рҭак аҳасаб ала, аурыс ҭауадцәагьы рыр
еидкыланы аполовеццәа ирықәлалар акәхеит. Убас ҭоурыхла
иҟаз ируакын Новгородтәи аурыс ҭауад Игор Свиатослав-иԥа
дзаԥхьагылаз ар 1185 шықәсазы аполовеццәа иахьрықәлаз,
насгьы аибашьратә еидысларақәа рҿы иахьаҵахаз. Абри
аконкреттә ҭоурыхтә факти уи иадҳәалоу ахҭысқәеи роуп
«Игор ир ирыхҳәаау ажәа» аҩразы автор ҿыҵгаси ҵаҵӷәыси
иҟаиҵаз.
Анонимтә автор ари арҿиамҭа изызку аҭоурыхтә хҭыс­қәа
анымҩаԥыс инашьҭарххны иҟаиҵеит. Аха иара хықәкы хадас
имаз аҭоурыхтә хҭысқәа еишьҭаргыланы реиҭаҳәара мацара
акәӡамызт. Ари абаҟа иаабахьоу ҭоурыхтә ҩымҭа еизадак
акәны иҟаӡам. Иараҿы аҭоурыхтә хҭысқәеи адокументқәеи
сахьаркырала еизыркәкәоуп. Ауаҩы иԥсадгьыли ижәлар
гәакьеи рҿаԥхьа уалԥшьас иду атәоуп еиҳараӡак изызку,
иаҳәо. Убас шакәугьы, «Игор ир ирыхҳәаау ажәа» аԥхьаҩ ишиашоу абжьагаратә ажәақәа ианаҳәо иҟаӡам. Акыр ахшыҩҵак
хадақәа асахьаркыратә текст иаҵаҵәахуп, абаҟаҿы ирацәоуп
џьашьахәтәыс иукыша асимволқәа, ассоциациақәа.
Автор аҭоурыхтә фактқәа рыӡбахә иҳәоит, шьаҭас иҟаи­
ҵеит, аха ус баша-маша акәымкәа. Урҭ зиҭаху, инарҭбааны
асахьаркыратә еизыркәкәара рзиурц азоуп. Иара Игор ир
аполовеццәа иахьрықәлаз аполитикатә хәшьара аиҭеит. Уи

445

ахәшьара иҟаиҵаз зеиԥшроу ала, ҳара еилыка иаабоит автор
иаамҭазтәи аполитикатә ситуациа бзиаӡаны ишидыруаз. Автор хадаратә хықәкыс имаз аҭоурыхтә хҭысқәа хронологиала раарԥшра акәӡамызт, дзышьҭаз урҭ иара ихатә хәшьара
рыҭареи иара дшырзыҟази раарԥшракәын.
«Игор ир ирыхҳәаау ажәа» ахы инаркны аҵыхәанынӡа
аԥсадгьыл абзиабареи, уи ахӡыӡаареи, уи аҭоурыхтә лахьын­
ҵа азхәыцреи хадаратә идеианы иагәылгоуп. Ус анакәха,
идеиа хадас иалоугьы апатриотизм ауп. Аха аурыс феодалцәа
рпатриотизми автор ипатриотизми еиқәшәаӡом, ихаз-ха­
зуп. Автор иԥсадгьыл зықәшәо арыцҳарақәа, алахьынҵадара
еиҳараӡак изхараитәуа аполовеццәа рқәларақәа ракәӡам.
Еиҳараӡак уи зхароу ҳәа ииԥхьаӡо, извибо, дзықәӡбо,
зегь реиҳа ишәарҭоу цәгьарас ҳәа ииԥхьаӡо афеодалцәа
реилаҳареи, реизакымреи, реиҿыхарақәеи роуп. Аҭауадцәа
рхатә егоисттә интерессқәа иахьрышьҭоу, досу ихьӡ аҭгара
дахьазықәԥоз, аԥсадгьыл азеиԥш лахьынҵа аӡбараҿы иахьеидымгылоз азы дрықәӡбон.
Автор, апатриот иаша ибжьы ҿаца аурыс дгьыл ахьчаразы
ааԥхьарак аҳасаб ала игоит. Ари абаҟа иагәылгоу апатриоттә
идеиа далацәажәауа, Карл Маркс иҩуан: «Апоема ҵакы хадас иамоу лымкаала амонгол еимҵәацәа анқәлоз аламҭала
аурыс ҭауадцәа рҽеидыркыларц ааԥхьароуп» (К. Маркс, Ф.
Енгельс. Рҩымҭақәа. Аҩбатәи аҭыжьра. 29-тәи атом, ад.16).
«Игор ир ирыхҳәаау ажәа» автор ипозициа иарбанзаалак ахатәы интерессқәа раҵкыс иҳаракуп. Зыӡбахә
имоу аҭоурыхтә хҭысқәа азеиԥш уаажәларратә позициалоуп дшырзыҟоу, амасштаб ҭбаақәеи аҭоурыхтә перспективеи рызхәыцралоуп дышрыхцәажәо. Игори Всеволоди иара дрықәыӡбоит рхатә хьӡы арҳара иахьашьҭоу азы.
Аполовеццәа ирҿагыланы реибашьраан дара ахьаҵахаз
трагедиа бааԥсны иҟалеит, аха автор дызлахәаԥшуала, ара
аурыс ҭауадцәа рфырхаҵар хшыҩдароуп ҳәа дахәаԥшуан.
Уи азгьы дрықәӡбеит, аха автор урҭ раҵахара иҵаулоу
алахьеиқәҵара инаҭеит акәымзар, қьаф инаҭо, деигәырӷьо
ҳәа дыҟам. Аҩадахьтәи аурыс ҭауадцәеи аполовеццәеи
ари реидыслараҿы аҭауадцәа рыр ахьаҵахаз ирзаанагаз ицәыршәагоу, игәыҭшьаагоу асахьақәа ҭызхуа, автор
инарҵауланы дгәырҩоит, аурыс дгьыли, аԥсабареи, аурыс

446

ҳәсақәеи дрыцгәрҩоит, дрыцџьабоит. Ари атрагедиа хьыухьыуа игәаҵанӡа инеиуеит, ҭаха инаҭом.
Иахьа ҳара ҳаамҭазтәи ауаҩы «Игор ир ирыхҳәаау ажәа»
данаԥхьо, уи автор аибашьреи аҭынчреи заҟа ииашаны
дыр­зыҟоу анеиликаалак, иџьаимшьарц залшом. Хыхьхыхьла мацара уахәаԥшуазар, араҟа аибашьратә хҭысқәеи
урҭ ирхылҵыз атрагедиеи роуп зыӡбахә ҳәоу. Аха цқьа уҽа­
зааигәатәны, игәынкыланы уаԥхьар, иеилукаауеит ари
арҿиамҭа аԥызҵаз ажәлар рзы, ауаҩ изы аҭынчра зда ԥсыхәа
ыҟам акоуп ҳәа ишиԥхьаӡо. Автор аибашьратә фырхаҵара
дазышәаҳәоит, аха ахыхьчаратә еибашьраҿы иаарԥшу афыр­
хаҵароуп дызышәаҳәо. Аибашьҩы ӷәӷәа, агәеицамк идеалс
дзиԥхьаӡо аҭынчра ашьақәргыларазоуп. Автор ақәыларақәа
дырҿагылаҩуп, атәым дгьылқәа рзымҵасра ицәымӷуп.
Исахьаркыратә жәа џьбарала зхы зымаԥагьоу аҭауадцәа
дрыԥхьоит аҭынч нхараз рымчқәа еидырҵарц, агәра диргоит
дара-дара реиҿыхарақәа цәгьамзар бзиак аҿы ишкылрымго.
Автор аибашьреи аҭынч нхареи, аилаԥыхаареи аргылареи
еиҿаиргылоит.
Ари абаҟа ду злаҟоу асахьаркыратә структура зегьы (иара
асахьаркыратә-аарԥшратә хархәагақәа, акомпозициатә
еиҿартә­ра, алексикатә еилазаашьа, аморфологиеи асинтак­
сиси, автортә хьаҵрақәа, аепикатәи алирикатәи хыҵхырҭа­
қәа реилышьра уҳәа) иаҳнарбоит изырҿиаз абаҩхатәра дуӡӡа
злаз аӡәы шиакәз, сахьаркырала ахәыцраҿы алшара дуқәа
шимаз.
Автор ижәлар ирхыргахьоу аҭоурыхтә хҭысқәа рыӡбахә
иҳәоит иҟазшьарбагоу, ус баша-маша акәымкәа, иара
дызҭагылаз цқьа еилыка иаҳирбарц азы. Аԥхьаҩ ибла
ихгылартә иҭихит идгьыл гәакьеи, аԥсабареи рсахьақәа,
ашәаҳәаҩ ссир Боиани, аурыс ԥҳәыс Иарославнеи уҳәа
рхырҿсахьақәа. Арҿиамҭа иамҽханакәа агеографиа дун.
Урыстәыла акаршәрақәа ладеи-ҩадеи аҵанакуеит, рыӡбахә
ҳәоуп ақалақьқәа: Киев, Путилов, Курск, Чернигов, Новгорода, дудуток уҳәа убас иҵегьы: ара рыӡбахә ҳәоуп ажәларқәа:
акосогцәа (ачерқьесқәа), аполовеццәа, аварцәа, аготцәа уҳәа;
ара иҟоуп еиуеиԥшым аӡиасқәа рыхьӡқәа.
Уаҩы ибартә иҟоуп «Игор ир ирыхҳәаау ажәа» зҩыз
дыш­қьырсиану, аха ирҿиамҭаҿы ауахәаматә догмақәа

447

дрыла­халаны, ихаԥаны иҟаӡам. Акыр ааҵуеит аҵарауаа
игәарҭеижьҭеи ари абаҟаҿы аепикатәи ашәҟәҩыратәи
хыҵхырҭақәа еиларҵәаны, иеизакны ишыҟоу. Ара, аҩыратә
бызшәа атрадициа инаваргыланы, инарҭбааны ахархәара
аиуит ажәлар рҿаԥыцтә цәажәара атрадициа дугьы. Аҩымҭа
афырхаҵаратә ҟазшьа амоуп. Ҿырԥштәыс иааҳгозар, аурыс жәлар рфырхаҵаратә епикатә рҿиамҭақәа ирылоу
афырхацәа рхадаратә ҟазшьақәа ааирԥшуеит Всеволод, уи
гәымшәарыла Каиала аӡиас ахықәан данеибашьуаз.
«Игор ир ирыҳәааны ажәаҿы» уаҩы иџьеишьаратә ҟазара
дула иеилышьуп, иҭибаго иҟаҵоуп аҭоурыхтә хҭысқәеи автор ирҿиаратә хыҭҳәааи.
Автор ихәыцрақәеи, аҭоурыхтә екскурсиақәеи, афольк­
лортә стихиеи еизакны, иеиларсны иҟаҵоуп. Аҵарауаа
аӡәырҩы излазгәарҭахьоу ала (академик Д.С. Лихачиов уҳәа),
ажәытәӡатәи аурыс литератураҿы иахьа уажәраанӡа иааадыруа рахьтә ҩымҭак иадамзаргьы «Игор ир ирыхҳәаау ажәа»
аҟара афольклор иазааигәоу ыҟаӡам.
Афольклортә стихиа еилыка ианыԥшуеит Иарославна
еицырдыруа лҵәыуара (лмыткәма). Уи лмыткәма еиҿыр­
тәашьалагьы ҵакылагьы афольклортә традициа иазааи­
гәоуп. Аҩымҭаҿы инарҭбааны ахархәара амоуп афольклор
азы иҟазшьарбагоу агиперболизациа.
«Игор ир ирыхҳәаау ажәа» автор ибзиаӡаны идыруан, инарҭбаангьы ихы иаирхәеит еиуеиԥшым аԥсабаратә
цәырҵрақәа рымҵахырхәара, рымҵаматанеира иазку
ажәытәӡатәи амифологиа. Ара иҟоуп, насгьы арҿиамҭазы
еиуеиԥшым афункциақәа нарыгӡоит, аурыс жәлар ажәытә­
ӡатәи рынцәахәқәа: Стрибог (уи аԥшақәа рынцәахәы
иоуп), Трион (амҩа хара иасимволу нцәахәызар ҟалап ҳәа
иԥхьаӡоуп), Даждбог (аурыс жәлар зхылҵыз нцәахәп ҳәа
дыԥхьаӡоуп), Хорс Ду (амра анцәахәы), Велес (ажәытәӡатәи
аурыс мифологиаҿы арахә рынцәахәы, насгьы абарақьаҭреи
амали рынцәахәы) уҳәа убас иҵегьы.
«Игор ир ирыхҳәаау ажәаҿы» сахьаркыратә хархәагак
аҳасаб ала инарҭбааны иаабоит аконтрастқәа. Урҭ аконт­
растқәа рахьтә ихадарақәоу иреиуоуп алашареи алашьцареи, агәырӷьареи алахьеиқәҵареи. Араҟа ароль ду нанагӡо
иаарԥшуп аԥсабаратә цәырҵрақәа. Еиуеиԥшым аԥсабаратә

448

цәырҵрақәа ари аҩымҭаҿы аҷыдарақәа рыманы ицәыргоуп,
еиуеиԥшым афункциақәа нарыгӡоит. Ажәытәӡатәи ауаа
рдунеихәаԥшышьақәа инарықәыршәаны, автор аԥсабара
аԥсы ахаҵаны дахцәажәоит. Еиуеиԥшым аԥсабаратә
цәырҵ­рақәа ауаа рыԥсҭазаара иалахәуп, ауаа ангәырӷьо
– ирыцгәырӷьоит, иангәаҟуа, ианҵәыуо – ирыцгәаҟуеит,
ирыц­ҵәуоит, ихырқәақәоит. Аԥсабаратә мчқәа зны ауаа
ирԥырхагоуп, даҽ зныхгьы ирыцхраауеит.
Игор ир анаҵахо аламҭалаз «алашьцара рхаԥеит», иара
иҽы дақәтәаны адәы даннықәла, «амра имҩа арлашьцон, аҵх иазтәаз адыд-мацәыс аԥсаа арҿыхоит: агыгшәыг
рышьҭыбжь геит ааигәа, див абжьы гоит аҵла ақәцәаҿы…»
«Аполовеццәа илхмыз мҩа ҿыцла еибарыҩны ицеит Дон
ду ахь: руардынқәа аҿҿаҳәа аҵхыбжьон рышьҭыбжь гоит,
ирҳаз амшын ҟызқәа реиԥш. Игор ир Дон ашҟа игоит.
Абар арыцҳара, аҵар аџьқәа рахь иԥхьанацоит; абга дуқәа
агәаҩақәа рахьтә ирықәмақаруеит; ауарбақәа кьиуа, абаҩқәа
рахь агыгшәыг ирыԥхьоит: абгахәыҷқәа акәалӡы ҟаԥшьқәа
иреишуеит». Игор полк џьбарақәа аполовеццәа ианрықәлоз
аламҭала аԥсабара зеиԥшраз атәы абас иҳәоуп: «Адгьыл
агәгәа ахгоит, аӡқәа хәашьха илеиуеит, асаба адәқәа хнаҩоит,
абираҟқәа ирҳәоит: аполовеццәа аауеит Дон ахьтәи амшын
ахьтәи; зегьынџьар аурыс рыр ирыкәшеит. Аҩсҭаа хшақәа
бжьыла адәқәа хыркааит, аурыс џьбарақәа урҭ кәылӡы
саԥарла рымҩа ркит». Игор ир анаҵаха ашьҭахь: «Аҳаскьын
нышьҭалеит агәы иаблны, аҵлагьы алахь неиқәнаҵан, адгьыл ахь ахы ланархеит».
Аҩымҭаҿы ирацәоуп аиҿырԥшрақәа, аепитетқәа, асим­
волқәа. Ара иҟоуп еиуеиԥшым агыгшәыгқәеи, аԥсаатәқәеи,
ашәаԥыџьаԥи. «Игор ир ирыхҳәаау ажәа» афольклортә
рҿиамҭақәа иреиԥшны зинтерессқәа ахьчо, ианыԥшуа аҳра
зуаз асоциалтә классқәа ракәымкәа, ажәлар зегьы рзеиԥш
интерессқәа роуп. Иара уанаԥхьо, иҩушәа акәымкәа, ҿаԥыцла
иаԥҵоушәа иубоит. Аимпровизациа ҟазшьа алоуп. Аԥхьаҩ
иакәымкәа, азыӡырҩы изкәушәа, азыӡырҩы иқәкәушәа
иҟоуп. Иара аимпровизациатә ҟазшьагьы хымԥада афольклор иазааигәоуп.
«Игор ир ирыхҳәаау ажәа» злаҟоу ахаҭабзиарақәа ааидкыланы ҳахәаԥшуазар, хьаҳәа-ԥаҳәада агәра ҳнаргоит

449

XI-XIIашәышықәсақәа рзгьы ажәытәӡатәи аурыс литература азеиԥш культура агыдра шаҳаракыз. Иара убас агәра
ҳнаргоит уи аганахьала еиуеиԥшым ажәларқәа еиҟәыҭханы
ишыҟамыз, аиҭанеиааирақәа шрыбжьаз. Лымкаалагьы «Игор
ир ирыхҳәаау ажәа» агәра ҳнаргоит Киевтәи Урыстәылеи
иахьатәи аԥсуа-адыгатә жәларқәа зхылҵызи аконтактқәа
шрымаз. Абри аганахьала иҟазшьарбагоуп аинтерес зҵоу
хәҭаҷк. Изакәу уи ауп, аҵарауаа жәпаҩык злахәаԥшуала,
аԥсуа-адыгатә жәларқәа рфольклор аҿы иахьагьы иаҳԥыло
аҭацаагара ашәа «О, Радеда мафа» ахьӡ «Игор ир ирыхҳәаау
ажәаҿы» зыӡбахә ҳәоу акосогцәа (ачерқьезқәа) Редеды ихьӡ
иахылҟьа-ҿылҟьоуп.
«Игор ир ирыхҳәаау ажәа» иахьатәи ауаагьы иҳахәоит,
анаҩстәи абиԥарақәагьы хымԥада ирыхәалашт. Иара аҵакы,
аидеиа, асахьаркыратә хаҭабзиарақәа ианакәызаалакгьы
иканӡараны иҟам. Адунеи апрогрессивтә уаажәларра зегьы
ирзааигәоуп. Иара анаԥҵаз аепохазы ажәытәӡатәи аурыс литература еизакын, аурыс аукраин, абелорус литературақәа
ҳәа аҽамшацызт. Иара иахьа арҭ аешьаратә жәларқәа ахԥагьы
еицырзеиԥшуп, еицыртәуп. Иара иҵоуроу анырра дуӡӡа
ҟанаҵеит арҭ амилаҭтә литературақәа рҭоурых аҿиараҿы.
Аҵыхәтәантәи ашәышықәсабжа аҩнуҵҟала «Игор ир
ирыхҳәаау ажәа» еиҭаргахьеит адунеи иқәынхо ажәларқәа
аӡәырҩы рбызшәақәа рахь. Аԥсшәахьгьы еиҭаганы иҳа­моуп.
Уи аԥсшәахь еиҭаргеит ҳара ҳмилаҭтә литература ашьаҭак­
ҩы Дырмит Гәлиеи абаҩхатәра бзиа злаз ашәҟәыҩҩы Михаил Гочуеи. Уи хазы шәҟәны Михаил Делба иредакциала иҭыҵит 1940 шықәсазы. Аҵакы бзиа змоу аԥхьажәеи
азгаҭақәеи азиҩит Владимир Маан. Аԥхьажәа автор акыр
инарҭбааны далацәажәеит, аԥсуа ԥхьаҩцәа идирдырит
«Игор ир ирыхҳәаау ажәа» ҵакыс иамоу, аамҭас иаҵанакуа,
ахәшьара ҳаракы излаԥсоу. Аҵыхәтәан излазгәеиҭаз ала,
Владимир Маан аԥхьажәеи акомментариақәеи аниҩуаз ихы
иаирхәеит ари абаҟа аҭҵааҩцәа нагақәа Н. Гәдзи, Г. Абрамович, А. Шамбинаго, В. Келтуиала русумҭақәа.
«Игор ир ирыхҳәаау ажәа» еиԥш иҟоу абаҟа ду бызшәак
ахьтә даҽа бызшәак ахь аиҭагараан агха ссақәа ҟамларц
залшом. Урҭ реиԥш иҟоу агха ссақәа рыӡбахә ҳамҳәозар.
Дырмит Гәлиеи Михаил Гочуеи зыӡбахә ҳамоу реиҭагамҭа

450

акыр ихәарҭаны, ихҭыс бзианы иҟалеит аԥсуа литература аҿиаразы. Ганкахьала ҳахәаԥшуазар, иара иабзоураны
аԥсуаа ирзааигәаны, рхатәы бызшәала иаԥхьартә ироуит
ажәытәӡатәи аурыс литература абаҟа ду. Даҽа ганкахьалагьы,
иара ианыԥшит асахьаркыратә ҩымҭа арцәажәаразы аԥсшәа
иамоу ҵҩа змам алшарақәа. Амала, иҳәатәуп, уи иҭыжьымҭа
иахьа шьҭа аиура шымариам, насгьы ақырҭуа шрифт шьаҭас
измоу аԥсуа алфавит алоуп ишкьыԥхьыз. Сгәы иаанагоит иахьатәи ҳалфавит ахь ииаганы аиҭаҭыжьра, хымԥада,
иаԥсоуп, иагьахәҭоуп ҳәа.
1985 ш.

Иахьатәи аԥсуа проза аҿиара ахадаратә
тенденциақәа
Иахьа ҳсовет тәылаҿы 78 жәлары досу рхатәы бызшәала
алитература дырҿиоит. Убарҭ рыбжьара аԥсуа литература
иақәнагоу аҭыԥ ааннакыло, абжьы рылҩуа иҟоуп. Аԥсуа литература иахьа иамоу аихьӡарақәа еиҳараӡак изыбзоуроу
асовет литературақәа иахьрылагылоу ауп.
Аԥсуа литература аханатәгьы асовет литература иалкьыкьны иҟамызт, аханатәгьы уи азеиԥш хырхарҭа иашьа­
шәаланы иҿион, убас иҿиоит иахьагьы. Даҽа хырхарҭак,
даҽа хықәкык ҳашәҟәыҩҩцәа ирымамызт, ирымам,
иагьырҭахым.
Иагараан иаҳҳәахьазаргьы, иахьа аҟара аԥсуа литература аҿиаразы аҭагылазаашьа бзиақәа ианакәызаалакгьы
иамоуцызт. Аԥсуа шәҟәыҩҩцәа иахьа аҟара игәцаракны
иҟамлац, рхатә бзазарагьы акыр еиӷьхеит. Уи, хымԥада, ашә­
ҟәыҩҩцәа досу рырҿиара иҵоураны ианыԥшуеит, иааид­
кыланы ҳлитература зегьы аҿиара ӷәӷәала иацхраауеит. Уи ус
шакәу ҳара иаабоит аԥсуа проза аинылашьа зеиԥшроу алагьы. Агха-ԥхақәеи аԥсыҽрақәеи агымзаргьы, аихьӡарақәа,
хымԥада, акыр уаҩы дреигәырӷьартә иҟоуп. Маҷк иадамзаргьы ҳлитератураҿы иахьа имҩаԥысуа апроцессқәа
ирышьклаԥшуа, интересс измоу, цасҳәа аҵәы аласҵоит ҳәа
иашьҭоу иакәымкәа, гәыкала иазыҟоу иакәзар, имбарц залшом еиӷьу, иҵоуроу аганахьала акыр аиҭакрақәа шамоу. Уи

451

ус шакәу агәра ҳдыргоит аҵыхәтәантәи ԥшьба-хәба шықәса
рыла иаланагалаз апрозатә ҩымҭа ҿыцқәагьы.
Араҟа зегь раԥхьаӡа иргыланы иҳәатәуп ҳашәҟәыҩҩцәа
рхыԥхьаӡара акыр ишазҳаз, еиуеиԥшым абиԥарақәа иреиуоу шеиҵагылаз. Иахьа аԥсуа проза аҿиара активла аус азызуа ҩажәижәаҩык инареиҳаны иҳамоуп. Дара еихаҳшар ҟа­
лоит қәрала х-гәыԥкны: аиҳабыра, абжьаратәи, аиҵбыра­тәи
абиԥарақәа ирыҵаркуа. Ҳәарас иаҭахузеи, баҩхатәралеи,
ԥсҭазааратә ԥышәалеи, рҿиаратә лҵшәалеи еиҟарам,
еиуеиԥ­шым. Аха дара зегьы ааидкыланы иахьатәи аԥсуа
проза ахаҿра аазырԥшуа роуп.
Еилкаау усуп, аҵыхәтәантәи ашықәсқәа рзы акьыԥхь збаз
аԥсуа рҿиамҭақәа хаз-хазы ҳарзааҭгыланы, досу ишрыхә­
ҭаҵәҟьоу инҭырҷҷааны, ганрацәала рыхцәажәара ас еиԥш
иҟоу статиак аҿы изалшом. Аха ҳара иҳалшоит зыӡбахә ҳамоу
аамҭа кьаҿ азы (аҵыхәтәантәи ԥшьба-хәба шықәса) аԥсуа
проза иаланагалаз арҿиамҭақәа рзеиԥш ҷыдарақәаки ихадароу, иҟазшьарбагоу рзеиԥш тенденциақәаки разгәаҭара.
Уаанӡа еиԥш, ари аамҭазгьы аԥсуа прозазы иҟазшьар­
багақәоу иреиуоуп милаҭрацәала аилазаашьа змоу асовет литература иамараны, иашьашәаланы, типологиала аешьа­ратә
литературақәа ирықәҿнаҭуа иахьазҳауа. Егьырҭ ажанрқәа
рҟны еиԥш, аԥсуа прозатә жанрқәагьы милаҭрацәала аилазаашьа змоу асовет литература азеиԥш ҿиара апроцесс
иузаҟәымҭхо иадҳәалоуп, иақәршәаны иҿиоит, ихадароу
рзеиԥш хырхарҭақәа иԥсабаратәны еиқәшәоит, иеизакуп.
Типо­логиала иахьа ҳаешьаратә литературақәа рыҿиара
ап­роцесс хадақәа ахьеиқәшәоу, иахьеизааигәоу, ҳәарас
иаҭахузеи, оумашәа ибатәӡам, уи асовет ԥсҭазааразы.
Иџьашьатәума, иԥсабаратәӡами, милаҭс изеиуазаалакгьы,
асовет жәларқәа рдоуҳатә ҭахырақәа еиқәшәозар, иеизакызар? Аԥсуа литература қәыԥшуп, хынҩажәижәаба шықәса
маҷк инацноуп иахыҵуа. Аха аҭоурых дуи атрадициа дуи
змоу ҳаешьаратә литературақәеи иареи реиҿцаара, реиныра,
реигәныҩра иабзоураны акыр ԥхьаҟа ицахьеит, акыр иласынгьы иҿиоит, апотенциалтә лшарақәагьы ирызҳаит.
Аҵыхәтәантәи ԥшьба-хәба шықәса рыҩнуҵҟала арҿиара
роуит, иеицеиҟараны акәымзаргьы, апрозатә жанр хадақәа
зегьы: ароман, аповест, ажәабжь (ановелла), аочерк. Иаз­

452

гәаҭазарц ахәҭоуп аинтерес зыцәмаҷым даҽа факткгьы.
Изакәу уи ауп, абарҭ ашықәсқәа рзы лымкаала, уаанӡа аасҭа,
аҿиара аиуит иарбан милаҭтә литературазаалакгьы азы
иуадаҩӡоу ароман ажанр. Ишдыру еиԥш, аԥхьаӡа ароман
аԥсуа литература иалазгалаз, уи ажанр ҳара ҳҿы ихацзыркыз И. Папасқьыри Д. Гәлиеи роуп. Урҭ рҩымҭа ароманқәа
«Ҭемыри» «Камаҷыҷи» анцәырҵыз ҩажәижәабатәи ашықәс­
қәа аҩбатәи рызбжазоуп. Убри инаркны, изыхҟьа-зыԥ­
ҟьалакгьы, еиуеиԥшым амзызқәа ирыхҟьаны ҩажәа шықәса
(хынҩажәатәи ашықәсқәа рылагамҭанӡа) аԥсуа литература иаланагалаз х-роман заҵәык роуп. Урҭ И. Папасқьыр
ироманқәа «Аԥҳәыс лыпатуи» (актәи аҭыжьраан «Хьмур
лымҩа» ахьӡын, хазы шәҟәны аԥхьаӡа акьыԥхь абеит 1949
шықәсазы), «Ерцахә амҵани» (ари ароман актәи ахәҭа хазы
шәҟәны иҭыҵит 1953 шықәсазы), Б. Шьынқәба иҩымҭа
жәеинраалала иҩу ароман «Аҿатә уааи» (1950 ш.) роуп.
Уажәы ара зыӡбахә ҳамоу аамҭа кьаҿ иалагӡаны ҳапроза
иаланагалеит ароманқәа жәаба. Ара иҟоуп Аԥсны жәлар
рпоет Баграт Шьынқәба иҩымҭа ароман ҿыц «Ахаҳә еиҩса»
(1982), абжьаратәи абиԥара иаҵанака ҳапрозаикцәа Витали
Амаршьани («Амш ахәлара иҳамнахаанӡа», 1981 ш.), Платон
Бебиеи («Ашьацҳәа», 1981 ш.), Џьума Аҳәбеи («Асқьала», ароман аҩбатәи ашәҟәы – 1983 ш., актәи ашәҟәы ҭыҵит 1979
шықәсазы), Владимир Басариеи («Еҵәаџьаа анылаҟәуа», 1983
ш.), Никәала Ҳашыги («Аԥышәара», 1984 ш.), Анатоли Возбеи («Амраҭашәара ҵыблаауан». Ари ароман афрагментқәа
кьыԥхьуп ажурнал «Алашара» адаҟьақәа рҿы, 1984 ш., № 4–5),
Алықьса Гогәуеи («Асду». Икьыԥхьуп ажурнал «Алашара»
адаҟьақәа рҿы, 1985 ш., № 1–4), Гыц Асԥеи («Аихырҿиара»,
1984 ш.), Гьаргь Гублиеи («Адгьыл аҳақ», ажурнал «Алашара»,
1985 ш., № 8–11) рҩымҭақәа ароманқәа.
Аҵыхәтәантәи ашықәсқәа рзы акыр аҿиара роуит аповести ажәабжьи ржанрқәагьы. Араҟагьы иҳамоуп иеилуԥ­
шааша, аԥхьаҩцәа ирылоурҵәаша, еицырдыруа иҟанда
зуҳәаша маҷымкәа.
Арҭ ажанрқәа рҿы акыр аус руит абиԥара еиҳабыра иаҵа­
накуа ҳапрозаикцәа Мушьни Аҳашбеи (уи илакәқәа реизга
«Аџыри Ҟаимыҭхани», 1984 ш.), Мушьни Папасқьыри (аповести, ажәабжьқәеи, агәалашәарақәеи реизга «Усҟан даҽа

453

аамҭан», 1981 ш.), Шамиль Аҟәысбеи (ажәабжьқәа реизга
«Аҵх лахҿых», 1984 ш.). Аԥхьаҩцәа гәахәала ирыдыркылеит уажәы аабы­кьа зыԥсҭазаара иалҵыз ҳапрозаик Платон
Ҷкадуа игәа­лашәарақәа реизга «Иаша мҩала» (1981 ш.).
Аԥсуа прозаҿы аповести ажәабжьи рырҿиаразы аҵыхә­
тәантәи ашықәсқәа раан алагала маҷымкәа иҟазҵаз,
насгьы
еиуеиԥшым
актуалтә
ԥсҭазааратә
темақәа
шьҭыхны сахьаркыратә ажәала рыӡбара зҽанызшәаз
ҳапрозаикцәа рахьтә рыӡбахә ҳатәуп Алықьса Гогәуеи (аповести, ажәабжьқәеи, апиесеи реизга «Асҟак дузааигәан,
аха дузгәамҭеит», 1980 ш.), Шоҭа Ҷкадуеи (аповести,
ажәабжьқәеи, апиесақәеи реизга «Аду лхаҳә», 1984 ш.),
Шьалодиа Аџьынџьали (аповестқәеи апиесақәеи реизга «Алахьынҵа», 1980 ш.), Алықьса Џьениеи (аповести
ажәабжьқәеи реизга «Агәнаҳа уаҵамлан, сашьа», 1982 ш.),
Гьаргь Гублиеи (аповести ажәабжьқәеи реизга «Ахьшь агага», 1981 ш.), Борис Ҭыжәбеи (аҭоурыхтәи адокументтәи
повестқәеи ажәабжьқәеи реизга «Асаркьал абжьы», 1983,
иара абри автор иҭоурыхтә повест «Багада амҵан», 1985
ш.), Никәала Кәыҵниеи (аповестқәеи ажәабжьқәеи реизга
«Аӡиас», 1983 ш.), Сергеи Кәыҵниеи (ажәабжьқәа реиз­гақәа
«Абжьынҵ аанда», 1980 ш., «Мшыбзиа, сқыҭа…», 1981 ш.,
«Набжьоутәи ажәабжьқәа», 1983 ш.), Теренти Ҷаниеи (аповести ажәабжьқәеи реизга «Аԥсуа баллада», 1983 ш.).
Хазы лымкаала ахәшьареи ахцәажәареи ахәҭоуп апоетесса, апрозаик Нели Ҭарԥҳа Аџьынџьтәылатә еибашьраан
зыԥсадгьыл бџьаршьыхла изыхьчоз Дәрыԥшь ақыҭантәи
аҵеицәа ирызку лышәҟәы («Уара уҵеицәа, Дәрыԥшь»,
1983 ш.).
Абиԥара еиҵбы иаҵанакуа ҳапрозаикцәа Даур Занҭа­
риеи, Борис Қаџьаиеи, Анатоли Лагәлааи, Валентин Дбари,
Владимир Қапбеи иҭрыжьхьоу реизгақәеи апериодикаҿы
иркьыԥхьхьоу рҩымҭақәеи агәра ҳдыргоит наҟ-наҟгьы рхы
аус адырулар, арҿиаразы апотенциалтә лшарақәа маҷымкәа
ишрымоу.
Аԥсуа проза аихьӡара бзиақәа ртәы зҳәо афактқәа ируакуп аӡәымкәа-ҩыџьамкәа ҳашәҟәыҩҩцәа рырҿиамҭақәа
аурысшәахь еиҭаганы Москвеи Аҟәеи иахьҭыҵыз. Убас,
аҵыхәтәантәи ԥшьба-хәба шықәса рыҩнуҵҟала Москва

454

иҭыҵит Иван Ҭарба ироман «Сан лыблақәа», ашәҟәҭыжьырҭа
«Советскии писатель» (1982 ш.). Иара абри аҩымҭа тираж
рацәала «Роман-газета» ҳәа иҟоу асериа иҭнажьит (№ 3, 1984
ш.). Москва урысшәала иҭыҵит Алықьса Гогәуа иповестқәеи
иажәабжьқәеи рӷьырак еидызкыло ишәҟәқәа ҩба «Цәыббын»
(1981 ш.), «Быжь-хаҳәк ианырхыс» (1984 ш.), Нели Ҭарԥҳа
лповестқәа реизга «Аԥсымра» (1983 ш.), Шьалодиа Аџьынџьал
иҩымҭақәа аромани, аповестқәеи, аиумортә жәабжьқәеи
еидызкыло аизга «Ахԥасҭа» (ашәҟәҭыжьырҭа «Советскии
писатель», 1984 ш.). «Неделиа» ианын Баграт Шьынқәба
ироман «Ахаҳә еиҩса» аурысшәахь аиҭага афрагментқәа,
ажурнал «Дружба народов» адаҟьақәа рҿы иркьыԥхьит
Џьума Аҳәба ироман «Асқьала» аурысшәахь аиҭага. Москва
ашәҟәҭыжьырҭа «Молодаиа гвардиа» иҭнажьит Џьума Аҳәба
ари иромани иалкаау иажәабжьқәеи, иповест «Ақәыџьма
ҟьалеи» еидызкыло аизга (1985 ш.).
Иара убас аурысшәахь еиҭаганы Аҟәа иҭыҵит Мушьни Папасқьыр ироман «Згәы еицамкуа Ешсоу» (1983 ш.),
ахәыҷқәа ирызку Гәышька Папасқьыр лажәабжьқәа реизга
«Амшын ахықәан» (1983 ш.). Аԥсуа прозатә рҿиамҭа ҿыцқәа
маҷымкәа иеиҭаргахьеит ақырҭшәеи егьырҭ аешьаратә
жәларқәа аӡәыр­ҩы рбызшәақәеи рахьгьы.
Аиҭагара азҵаара дуп, иуадаҩуп, акырӡа аҵанакуеит,
ԥхьаҟа ҳнаскьа-цыԥхьаӡа еиҳа-еиҳа актуалра иазҳауеит.
Убриаҟнытә уи аринахысгьы ҷыдала агәцаракреи анапхгара аҭареи аҭахуп. Хазы ҷыдала аҭҵаареи ахырхарҭа иаша
аҭареи ахәҭоуп. Иааиԥмырҟьаӡакәа цқьа иашьклаԥшалатәуп
аиҭагақәа рхаҭабзиара, еиҭагатәуи еиҭагатәыми ралԥшаа­
раан ган рацәала иазхәыцлатәуп.
Ҳапрозаикцәа ара хыхь зыӡбахә сҳәаз рырҿиамҭақәа
рӷьырак сиужетла, тематикала, стильла уҳәа еиуеиԥшым,
аилазаашьа уадаҩ рымоуп. Иеиҟарам идеиатә ҵакылеи
сахьаркыратә гыдралеи. Иҟоуп абжьаратә ԥхьаҩ изы днадыххылан зныкҟьаратәи аԥхьарала ииашаны зеилкаара
мариақәамгьы.
Иахәҭоу аганқәа зегь рыла ҳрызнеины ҳзырхымцәажәар­
гьы, зеиԥш хҳәаак аҳасабала акәзаргьы, ҳрыхәаԥшып иахьа
аԥсуа проза проблема хадақәаси тема хадақәаси иқәнаргы­
ло зеиԥшроу. Игәаҳҭап ҳапроза ишьҭнахуа апроблемати-

455

кеи атематикеи иахьатәи аԥхьаҩ ииҭахқәоу, дзыргәамҵқәо,
идоуҳатә ҭахырақәа хазырҭәаауа ракәу, ракәму.
Араҟа заанаҵгьы иҳәатәуп уаанӡа аасҭа аԥсуа шәҟәыҩҩ­
цәа иахьа аԥсҭазаара ган рацәала ирымҽхаркырц рыҽша­
ныршәо. Уи ус шакәу агәра ҳнаргоит рҩымҭақәа рпроблема­
тикатә еилазаашьа. Аԥсуа проза апроблематикатә ҳәаақәа
иахьа акыр рыҽдырҭбааит.
Ҳапрозаҿы еиҳараӡак аԥызара змоу апроблемақәа иреиуоуп иахьатәи ақыҭа абзазара аарԥшра, ақалақьи ақыҭеи
реизыҟазаашьа уҳәа ирызку атемақәа. Ишдыру еиԥш, арҭ
апроблемақәа ҵҩа змам аспектқәеи аҷыдарақәеи рымоуп, ҵҩа змам аспектқәа рыла уаҩы дрызнеины иааирԥшыр
ҟалоит. Ҿырԥштәыс иааҳгозар Владимир Басариа ироман
«Еҵәаџьаа анылаҟәуа» аҿы еиҳараӡак ахшыҩзышьҭра амоуп аԥсуа қыҭа культурала ашьҭыхра азҵаара иадҳәаланы.
Ашәҟәыҩҩы ироман хадаратә леитмотивс иамоу ауаҩы
иматериалтә мышхәыбзазара аиӷьтәра инаваргыланы, доу­
ҳалагьы дбеиазарц, изҳаларц шихәҭоу ауп. Ари апроблема
сахьаркырала аӡбараан автор иахьынӡаилшаз, иахьиқәҿ­
иаз, иахьиқәмҿиаз уҳәа салаланы исҳәом. Уи хаз ҷыдала
иҭҵаатәуп. Ара иазгәасҭарц исҭаху атема шышьақәгылоу ауп,
насгьы автор аспектс иалихыз, хымԥада, ииашоуп, иҵоуроуп,
актуалра дугьы амоуп. Џьума Аҳәба ироман «Асқьала» аҿы
аџьынџь азгәакьареи амилаҭ ахаҿра амырӡреи рпроблема
иадҳәалоу атемақәа ркомплекс ықәгылоуп. Ҩажәижәабатәи
ашықәсқәа рзы аԥсуа қыҭак аҿы (Мрақыҭа ахьӡуп) имҩаԥысуаз
атипра зуа аиҭакра дуқәа раарԥшра иазкуп Теренти Ҷаниа
иповест «Аԥсуа баллада». Ауаҩи Аԥсадгьыли, анхаҩи адгьыли реизыҟазаашьа, аибашьреи аҭынчреи, ауаҩреи абзиабареи ртемақәа еидҳәалоуп, еилышьуп, иеихьырԥшны иҟаҵоуп
Шьалодиа Аџьынџьал иповест «Алахьынҵа» аҿы.
Абас ала, арҭ ара зыӡбахә сҳәаз азҵаарақәеи атемақәеи
ирызку аҩымҭақәа маҷымкәа ишҳамоугьы, урҭ иаҳҭахқәоу,
насгьы инарҭбааны ауаажәларратә ҵакы змақәоу шракәу­
гьы, иахьатәи ҳаамҭа аазырԥшуа аҩымҭақәа иҵегьы
ҳамандаа,
рсахьаркыратә
ҳаракыреи
ашәҟәыҩҩцәа
ртематикатә мҽхаки иҵегьы иҭбаанда уҳәартә иҟоуп. Аиашазы, иаҳԥы­лоит иссацәоуп, руаажәларратә ҵакгьы ҭшәацәоуп
ззуҳәаша атемақәагьы, еиҳарак ажәабжь ажанр аҿы.

456

Зны-зынла ҩымҭақак рҿы абзазаратә гхақәа рԥашәқәа
рыҭҵаара, рыуадаҩра аарԥшра ацымхәрас, декорациак аҳа­
сабала, алитератураҿгьы згьама ҳаракым аԥхьаҩ ихыхра
мацара иазкушәа иҟалалоит. Ҳапрозаҿы макьанагьы уаҩы
иԥылоит авторцәа рыграждантә позициа аҳаракымра
зныԥшуа аҩымҭақәа. Иага умҳәан, «Камаҷыҷи», «Сеидыҟи»,
«Ҭемыри», «Аҽыкәаҳаи», «Ахаҳә еиҩсеи» дара зызку аамҭақәа
шаадырԥшуа еиԥш, иахьатәи аԥсуа қыҭа ган рацәала,
мҽхакы ҭбаала иаҳзырбаша алитературатә рҿиамҭа ҳмоуцт.
Ҳәарас иаҭахузеи, еилкаау усуп иахьатәи аԥсҭазаара алаабиринт аҿы ихадароу, иҟазшьарбагоу алԥшааны азгәаҭара
мариаӡам. Ари еиԥш ахықәкы арҿиаратә практикаҿы
анагӡара аламала имариоу усӡам. Аха ҳлитература уалԥшьа­
ны иаду ахадарақәа ируакуп аҟнытә ашәҟәыҩҩцәагьы
рҭакзыԥхықәра ҳарарклароуп.
Аԥсуа шәҟәыҩҩцәа ақыҭа иалиааит, аха, шамахамзар,
иахьа реиҳараӡак ақалақь аҿы инхоижьҭеи акыр ҵуеит.
Иахьатәи ақыҭеи иацтәи ақыҭеи шеиԥшым ажәа еизадала зегьы иаҳҳәоит, иаадыруеит. Аха иахьатәи ақыҭа иамоу
иҟазшьарбагоу аҷыдарақәа раарԥшра ҳашәҟәыҩҩцәа акыр
ирцәыуадаҩуп. Араҟа наԥшыхақәтәи азеиԥш дырра мацара
азхоны ҳәа иҟам. Актуалра змоу атема алкаара мацара азхоны ҳәа иауҟаху. Аус злоу уи атема сахьаркырала ишыӡбоу
ами.
Иазгәаҳҭар ҟалоит иахьатәи аԥсуа проза иамоу даҽа
зеиԥш ҟазшьакгьы. Изакәу уи ауп, ҩажәижәабатәи-хынҩа­
жәижәабатәи ашықәсқәа рзы аԥсуа прозаҿы асоциалогизмра акыр амч аманы иҟазҭгьы, инықәрԥшшәа акәзар­гьы,
аҵыхәтәантәи ҩажәа, ҩажәыхәба шықәса раахыс ҳапро­
заикцәа еиҳа конкретла игәцараркуа иалагеит ажәлар
(амилаҭ) уаҵәтәи рлахьынҵеи рԥеиԥши рызхәыцра, еиҳа
ихҭакны ирымоуп ауаҩы иџьынџь амырӡра шахәҭоу, уи
ада дышхәарҭам аидеиа. Ретроспективла аҭоурых ианаз­
хьаԥшуа, рҩымҭақәа рҿы аамҭала иааигәоуи ихароуи
аҭоурыхтә темақәа анышьҭырхуагьы, иахьатәи уаҵәтәи
амшқәа рызхәыцра азыҳәа мацара акәӡам изышьҭоу. Ҳәарас
иаҭахузеи, ари атенденциа хымԥада, иҵоуроу, ихәарҭоу,
аперспектива зҭатәу акоуп, насгьы аԥсуа прозазы мацара
акәӡам изҟазшьарбагоу. Уи иахьа милаҭрацәала аилазаа­шьа
змоу асовет литература зегьы азы иҟазшьарбагоуп уҳәартә

457

иҟоуп. Аӡәи-аӡәи иеихьыԥшны, иеиҿыԥшны, иеинырны ҳәа мацара акәымкәа, типологиала досу дызхаҭарнаку
ажәлар рҭоурых иауаршәаны ари атенденциа зҩымҭақәа
ирныԥшуа маҷымкәа иаҳԥылоит егьырҭ акыр аешьаратә
литературақәа рҿгьы. Аҭоурых иазхьаԥшны, ажәларқәа
рлахьынҵа аиӷьтәразы ихәарҭоуп ҳәа ирԥхьаӡо афактқәа
ахьалрыԥшаауа изалырԥшаауа еиуеиԥшым амзызқәа
рацәоуп. Абжеиҳангьы ажәытәи, аҿатәи, ҳаԥхьаҟатәи аамҭеи
реидҳәалара, реиҟәмҭхара аидеиа иазкуп.
Уаанӡатәи апериодқәа раасҭа иахьатәи ҳапроза ауа­
ҩытәҩса ихатә ԥсҭазаара акыр иазҿлымҳахеит. Ҳашә­
ҟәыҩҩцәа аӡәырҩы ауаҩытәҩса ихатә ԥсҭазаара аарԥшра
хҭакны иахьрымоугьы машәырны иҟамлеит, изызҳәақәоу,
иҳәаақәызҵақәо рацәоуп. Ишдыру еиԥш, ҳара ҳсовет реалтә
ԥсҭазаараҿы иалкаау аӡәи (аиндивиди) ауаажәларреи
(аколлективи) рзеиԥш интерессқәа еиқәшәоит акәымзар,
иеиҿагылаӡом. Ауаажәларра ауаҩы ихатә ԥсҭазаара гәцара­
накуазароуп, аиндивидгьы ауаажәларратә ԥсҭазаара гәеизы­
ҟарара азимуазароуп, хаз иалкаау аӡәи (аиндивиди) аколлек­
тиви (ажәлари) еиҟәҭхаӡам, еиҟәҭхашьагьы рымаӡам, шәкы
зқьы рыла еидҳәалоуп, иуадаҩу аизыҟазаашьақәа рымоуп
– абри адиалектикатә процесс иадҳәалоу актуалтә темақәа
сахьаркыратә ажәала раарԥшра акыр рҽаныршәоит Алықь­
са Гогәуеи, Џьума Аҳәьеи, Алықьса Џьениеи, Никәала Кәыҵ­
ниеи уҳәа реиԥш иҟоу ҳапрозаикцәа аӡәырҩы.
Иара убас ҳреалтә ԥсҭазаараҿы макьанагьы зымҽхак
маҷым анегативтә цәырҵрақәа рықәӡбара – иахьатәи аԥсуа
прозаҿы атема хадақәа ируакуп. Уи еиуеиԥшым аганқәа
сахьаркырала акыр ирҵабыргны иаадырԥшуеит Платон Бебиа ироман «Ашьацҳәеи», Витали Амаршьан ироман «Амш ахәлара иҳамнахаанӡеи», Шьалодиа Аџьынџьал
иповест «Алахьынҵеи», акымкәа-ҩбамкәа иара абри автор иажәабжьқәеи рҿы. Ари атема аҭыԥ ӷәӷәа ааннакылоит
Шоҭа Ҷкадуеи Алықьса Џьениеи уҳәа егьырҭгьы аӡәырҩы
рпрозаҿгьы.
Ҳапрозаикцәа анегативтә цәырҵрақәа ирызкны еиуеиԥ­
шым атемақәа асҟак ихҭакны иахьрымоу, хымԥада, иҵоу­
роу литературатә процессуп, ихәарҭоу, аҽрыцқьаратә ҟаз­шьа
змоу тенденциоуп.

458

Ишдыру еиԥш, анегативтә цәырҵрақәа рықәӡбара
ҳкоммунисттә партиеи ҳсовет еиҳабыреи ахшыҩзышьҭра
ду арҭоит. Уи ус, гәҭыхас ирымоуп ламыс змоу ауаа зегьы.
Аха алитератураҿы анегативтә цәырҵрақәа рықәӡбара
ҳәа хьӡыс инаҭаны, амилаҭ ҷыдарақәеи, аҟазшьақәеи,
зқьышықәсала ажәлар рџьатә практикала, рыбзазарала
иԥыршәахьоу, иҵоуроу ртрадициақәеи ҳцәеидамхәароуп,
ианагь урҭ рмаршәа кны иеилаԥшаалатәуп, иеивыгалатәуп.
Насгьы ҳаԥсҭазаара анегативтә цәырҵрақәа рыла мацара ишьақәгылоушәа иаҳцәыҟамлароуп. Мамзар иакәм даҽа
ганк ахь ҳаванажьыр, иакәм тышак ахь ҳхыбкьыр ҟалоит.
Ианагь иаадыруазароуп, ҳхаҿы иааганы иҳамазароуп
иахьатәи ҳабзазараҿы иага ацәгьарақәа ҳԥылозаргьы, урҭ
шҟазшьарбагам, аԥызара шрымам, ацәгьа аҵкыс абзиарақәа
акырӡа ишеиҳау. Абзазараҿы иахьа гхас иааҳԥыло зегьы
ажәытәра инахараҵаны, зегь уи ацәынха-мынхақәа роуп, уи
иахылҟьа-ҿылҟьоуп ҳәа анаҳҳәоз аамҭа цеит. КПСС Ацентр
Комитет ииунтәи (1983) Апленум инарҭбааны иазгәанаҭеит
аԥсыцәгьара, ахатә малырҳаратә интерессқәа, аҵарҭышагара,
аҩыжәра, асоциалисттә мал азымҵасра уҳәа реиԥш иҟоу,
ҳаԥсҭазаара иацәтәыму ацәырҵра кьаҳәқәа зегьы ааидкыланы «ажәытәра ацәынхақәа» ирыхҟьеит ҳәа алкаа аҟаҵара шиашам, урҭ рышьаҭақәа иахьатәи ҳаамҭаҿы ишыԥшаалатәу.
Апленум излазгәанаҭаз ала, арҿиаҩы изы ихадараны иҟан,
иҟоуп иара играждантә позициа. Иахьатәи ҳаԥсҭазаара иамоу, излаҟоу ахадаратә тенденциақәа ииашаны реилкааразы партиатәла рызнеиреи, рыҭҵаареи, реилкаареи ахәҭоуп.
Абаҩхатәра иаша змоу ашәҟәыҩҩы, арҿиаҩы аԥсҭазаара
иамоу ауадаҩрақәа иҽырцәихьчарц далагаӡом, аԥсҭазаара
ишәҭы-какаҷны мацарагьы иаасырԥшуеит ҳәа далагаӡом,
агхақәагьы аҵәы иахаҵаны аԥхьаҟа ииаигаӡом. Ацәгьеи абзиеи реилыԥшаараҿы диалектикала ирызнеитәуп.
Абри азҵаара иадҳәаланы иқәгылоит иара иазааигәаӡоу
даҽа проблема дукгьы. Уи иҵоуроу алитературатә фырхаҵа
ипроблемоуп. Ишдыру еиԥш, иҵоуроу афырхаҵа ипроблема
иуадаҩӡақәоу ируакуп, ҳара аԥсуаа ҳҿы мацара акәым, атрадициеи амҽхаки дуӡӡақәа змоу аурыс литератураҿгьы иахьагьы еимактәы-еиҿактәыс иҟоуп.

459

Дызусҭада иахьа ҳазҿыԥшыша, идеалс иаҳаԥхьаӡаша
афырхаҵа? Аԥсҭазаараҿгьы алитератураҿгьы?
Ари азҵаара ишиашоу, иаахҵәаны хшыҩҵакык ала аҭак
аҟаҵара залшом, имариам. Лымкаалагьы иахьа. Иҵоурам
иқәӡбара еиҳа имариоуп, иҵоуроу сахьаркырала агәра
угартә иаарԥшроуп еиҳа иуадаҩхаз акәымзар. 20-тәи –
30-тәи ашықәсқәа рзы уи иҵоуроу, идеалс иуԥхьаӡашаз
афырхаҵа иалкаара, иԥшаара зламариақәаз ыҟан. Избанзар, аԥсҭазаараҿгьы алитератураҿгьы еиҳараӡак иҵоурам
ҳәа иԥхьаӡаз асоциалтә-класстә ӷацәа ракәын. Ҳҳәынҭқаратә
система ҿыц, асоциалисттә еизыҟазаашьақәа згәамԥхоз
ирҿагылоз ракәын еиҳараӡак иҵоурам ҳәа иԥхьаӡаз. Урҭ
ирақәԥоз, иаҿаԥызҽуаз зегьы, шамахамзар, иҵоуроуп
ҳәа иԥхьаӡан. Иҟазшьарбагаз усҟантәи алитературатә
фырхаҵа ауаажәларратә ҵакы змаз ус дук дашьҭамызҭгьы,
иҟаимҵозҭгьы, уи азы дмықәԥозҭгьы, дҵоуроуп ҳәа
дыԥхьаӡамызт. Даҽакалагьы иаҳҳәозар, ауаҩы еиҳараӡак
ахәшьара злаиауаз уаажәларратә функциас имҩаԥигоз ала
акәын.
Иахьа акәзар, иҵоуроу алитературатә фырхаҵа изкны аԥхьаҩцәагьы ашәҟәыҩҩцәагьы ргәаанагарақәа акыр
рҽырԥсаххьеит, рҽеиҭаркхьеит. Иахьа шьҭа ауаҩ бзиа,
иҵоуроу ауаҩы ҳәа иуԥхьаӡаша изы ашәага-загақәа рҽеи­
ҭаркхьеит, даҽакхахьеит. Азеиԥш ус далахәуп, азеиԥш ус
аҿы иду Аҳәынҭқарратә планқәа инарыцҵангьы инаигӡоит
ҳәа мацара дузалкаауам, ацәгьа ҟаиҵом азы мацарагьы дҿырԥшыгоуп ҳәа дузыԥхьаӡом. Иахьагьы, ҳәарас
иаҭахузеи, ауаҩы ауаажәларратә усс иҟаиҵо ахә ҳаракны
иршьоит, аха уи аҵкысгьы иеиҵамкәа ахшыҩзышьҭра рымоуп аморалтә-етикатә зҵаарақәа рыӡбара. Алитературатә
персонаж ихым­ҩаԥгашьа, иҟаиҵо, ииуа, ииҳәо – ажәак
ала, адәахьала инубаалартә, иныԥшыртә иҟақәоу рымацара ракәӡам аус злоу, ихадароу. Аус злоу иҟаиҵо зыҟаиҵо,
ихымҩаԥгашьа мотивқәас иамоу, ԥсҭазааратә принципқәас
дзықәныҟәо зеиԥшроу, ҩнуҵҟала, доуҳала, ԥсихологиала
дахьынӡацқьоу, дахьынӡеизаку исахьаркны раарԥшреи
рыҭҵаареи роуп. Дҵоуроуп, иаҳҳәап, Леуан (Алықьса Гогәуа
иповест «Асҟак дузааигәан, аха дузгәамҭеит» ахадаратә
персонаж), аха уи адәахьала инубаалартә уаажәларратә

460

ус дук ҟаиҵо, илиршо даабом. Иҵоурам аперсонажцәеи
иареи реидысларақәа раан моральла даиааизаргьы,
хаҭала, маха-шьахала даҵахеит. Дкоммуниступ, дҵоуроуп
Алҵыкә Ҭаҭрышба (Никәала Ҳашыг ироман «Аԥышәара»
ахадаратә фырхаҵа), аха уи дызлоу аамҭа маҷк инаскьагоуп, аменшевикцәа рхаан инадыркны Аԥсны аҭоурых
ҿыц аетап хадақәа иргәылганы иаагоуп уи иԥсҭазааратә
мҩа. Дҵоуроуп Ешсоу (Мушьни Папасқьыр ироман «Згәы
еицамкуа Ешмоу» ахадаратә хаҿы), аха уи иԥсҭазаара
Аџьынџьтәылатә еибашьра дуӡӡа иадҳәалоуп. Арҭ зегьы
ҳлитература иаҭахқәоу роуп. Аха ҳа ҳҿы макьанагьы имаҷуп
иахьатәи ауаа иҵоуроу рхаҿсахьақәа. Ҭемыри, Камаҷыҷи,
Саидеи, Бежьани рыхьӡқәа анаҳҳәо, иаразнак ҳхаҿы иааиуеит урҭ алитературатә хаҿсахьақәа досу изыдҳәалоу
раамҭақәа ирызкны ихаҭәаау асахьақәеи ассоциациақәеи.
Иахьатәи ҳаамҭа иазкны ус еиԥш ган рацәа­ла иеибыҭоу,
иҵоуроу, атипра зуа алитературатә фырхацәа рхаҿсахьақәа
ҳапрозаикцәа макьана ирзаԥымҵацт.
Хыхь зыӡбахә сҳәақәахьоу рнаҩсгьы, иахьатәи аԥсуа про­
за акыр ианубаалартә иҟоуп аҭоурыхтә тематикагьы. Уи
уажәы аабыкьанӡа аҭыԥ маҷӡаны иаман. Изыхҟьа-зыԥҟьа­
лак, аҭоурыхтә тематикала арҿтиамҭақәа раԥҵара уажәы
аабыкьанӡа аԥсуа прозаикцәа акыр ирцәыуадаҩын. Арахь
хымԥада, аԥхьаҩ ииҭахқәоу ируакуп иара. Ари аганахьалагьы аҵыхәтәантәи ашықәсқәа рзы аӡәымкәа-ҩыџьамкәа
рыҽԥыршәахьеит. Уи, хымԥада, иҵоуроу акы акәны иҟалеит
ҳлитератураҿы. Аҭоурыхтә темақәа рызхьаԥшра ихәарҭоу,
иҵоуроу тенденциоуп.
Ҳашәҟәыҩҩцәа амилаҭ хдырра арцыхцыхразы ажәытәи
аҿатәи реиҟәмҭхаразы, аԥсадгьыл гәакьа зыԥсоу аԥхьаҩ
цқьа иеилыркааразы аҭоурыхтә темақәа ирызхьаԥшуеит.
Ииасхьеит ажәытә аамҭа ҳәа нахьыӡҵаны ажәлар шәы­
шықәсала, зқьышықәсала иеиныргалаз рзеиԥш етикатә нор­
мақәа, рџьатә ԥышәа илҭажьны мап анацәыркуаз апериод.
Иахьа шьҭа еилкаахеит ажәытә аамҭагьы абзиарақәа, ҳара
иахьатәи ауаа иҳахәаша аҟазшьақәагьы, ахаҭабзиарақәагьы
шамаз. Иеилыԥшаатәхеит ажәытәраҿы ацәгьеи абзиеи, абзиа иахьагьы ҵыргәас иҟаҵатәхеит. Аҭоурых аҟнытә иабалак акәымкәа, ҳажәлар иреиӷьу рҟазшьақәеи рфырхаҵареи

461

аазырԥшуа ахҭысқәа ралԥшаара рҽаныршәоит ҳапрозаик­
цәа. Уи иԥсабаратәу процессуп.
Араҟа зегь раԥхьа иалкааны аӡбахә ҳәатәуп ԥсҭазааратә
мҽхакылагьы, тематикатә еилазаашьалагьы, сахьаркыратә
ҟазарылагьы, идеиатә ҵакылагьы иахьатәи аԥсуа прозатә
рҿиамҭақәа зегьы иаарылыҳәҳәо, иаҳзааигәоу аҭоурыхтә
аамҭа ҟәҵәак (1922–1928 шықәсқәа) иазку Аԥсны жәлар
рпоет Баграт Шьынқәба ироман «Ахаҳә еиҩса». Ари ароман,
акьыԥхь абеижьҭеи рацәак шымҵуагьы, аԥхьаҩцәа акыр
ирылаҵәахьеит, ахәшьара бзиагьы арҭахьеит. Иара аҟазшьа
ҷыдақәа ирхадароу ируакуп ҳәа сгәы иаанагоит ажәлар
рҭоурыхи ԥхьаҟатәи рԥеиԥши ирыдҳәалоу хыԥхьаӡара
рацәала азҵаарақәеи атемақәеи ахьықәнаргыло. Ажәытәи
аҿатәи реизыҟазаашьақәа, хкы рацәала реилыҵшьа араҟа
аԥсуа жәлар рыԥсҭазаара иауаршәаны, уи моу аҷыдарақәа
аспект ҿыцла иаарԥшуп. Ара аԥсуаа рҭоурыхи иахьатәи
рыԥсҭазаареи ирыдҳәаланы ицәыргоуп аԥсадгьыл абзиабареи, абиԥарақәа реимадареи, ақьабзқәеи, аҵасқәеи, адоуҳатә
беиареи, аԥсуа ннхаҩы иџьатә ԥсихологиеи уҳәа хыԥхьаӡара
рацәала азҵаарақәа ркомплекс.
Ауаҩы дахьиз, дахьааӡаз, дызлиааз ажәлар дрыдҳәа­
лазароуп, ижәлар рыцәгьеи рыбзиеи, ргәырҩеи ргәырӷьареи
рыцеиҩишозароуп, иареи дареи еимаздо ацәаҳәақәа ԥым­
ҵәароуп, ижәлар рҭоурых азхәыцреи уаҵәтәи амш азы
гәазыҳәарақәас, ҭахырақәас иамоуи еиԥшьызароуп. Ԥхьаҟа
ацара иаанагаӡом амилаҭтә шьаҭақәа рырӡра, рҿахҵәара,
рықәуӡәӡәра. Ажәытәи аҿатәи еихылҿиаауазароуп, иеибарбеиозароуп, иҭибагозароуп. Ажәытәи аҿатәи еихылҿиаа­уа­
зароуп, иеибарбеиозароуп, иҭибагозароуп. Мамзар, иқәи­
бахӡо иалагар, аҿатә ажәытә аҵанарӡӡарц иақәнакыр,
ажәытәра аҿатә иалҳәаны ашьаҿа еихгаха анамҭо иалагар,
ажәлар (амилаҭ) уаҵәтәи рлахьынҵа, ҳаӷеиҭа, илҵшәадахоит,
– инықәырԥшшәа акәзаргьы абас ҳарҳәоит ароман «Ахаҳә
еиҩса» иагәылгоу аидеиа хадақәа.
Иҟазшьарбагоуп «Ахаҳә еиҩса» ахадаратә фырхацәа абду
Бежьани уи имаҭа хәыҷы Лагани реизыҟазаашьақәа. Урҭ
ашәҟәыҩҩы абас иахәҭоуп ҳәа ииԥхьаӡо ажәытәи аҿатәи
реизыҟазаашьақәа ирсимволуп ҳәа сгәы иаанагоит. Бежьан
ажәытәра иамаз аган бзиақәа дырсимволны даабоит. Лаган аҿатә аамҭеи аԥеиԥш лашеи дырсимволны дцәыргоуп.

462

Иҟазшьарбагоуп автор ибзоурала акыр шықәса нызҵхьоу Бежьан иԥсҭазаара анеихишьаало ҳахьихҭыгәло, уи имаҭа Лаган иакәзар – дхәыҷуп, иижәша аӡыхь ахы ыҵнамхыц зырҳәо
иоуп, иԥсҭазаара анхациркуа аамҭазоуп ҳаниқәшәо.
«Ахаҳә еиҩса» иазкны иуҳәаша рацәоуп, аха зегь реиҳа ихадароу уи ауп, аԥхьаҩ ажәытә аамҭеи, аҿатә аамҭеи, аҭоурыхтә
перспективеи ииашоу позициала дрызнархәыцуеит, иеилнаркаауеит. 20–30-тәи ашықәсқәа рзы иҟазшьарбагоу
алитературатә ҩымҭақәа рҿы ажәытәи аҿатәи еиҿаргыланы
ишаадырԥшуаз акәӡам ароман «Ахаҳә еиҩса» аҿы ишыҟоу.
Ара ажәытәи аҿатәи еиҿагылаӡом, еиҳа ихеибарҭәаауеит
акәымзар. Ажәытәра иамаз абзиарақәа, уи апозитивтә
ганқәа «Ахаҳә еиҩса» аҟара даҽа аԥсуа литературатә
рҿиамҭақәак рҿы џьаргьы иаҳԥылом сҳәар аӡәгьы изсымакрым ҳәа сгәы иаанагоит. Убас шакәугьы, автор
ажәытәра зынӡаскгьы дамҵахырхәаӡом, аидеализациа азура
дацәыхароуп. Ажәытәра иамаз абзиарақәа акыр аԥхьаҟа ииаганы изаҳирбо, уаҵәтәи ҳԥеиԥш амаҵ азура иахәарц иҭахуп
азоуп. Аҭоурых, атрадициа змам ажәлар аперспективагьы
зларауазеи? Ашәҟәыҩҩы иҳәарц иҭахуп: аԥсуа жәлар акыр
ақәра ду рымоуп, рҭоурыхи ртрадициеи ашәышықәсақәа
иргәылахалоуп, аперспективагьы роуроуп.
Аԥсуаа рҭоурых аҿы акыр инахароу аамҭақәак рзтәи
ахҭысқәа раарԥшра иазкуп абжьаратәи абиԥара иаҵанакуа
апоет, апрозаик Борис Ҭыжәба иповест «Асаркьал абжьы»
(1983).
Борис Ҭыжәба уажәраанӡатәи иҩымҭақәа еиҳараӡак
иахьатәи ҳаамҭа иазкын. Еиҳараӡак зысҳәо, акьыԥхь збахьоу
иара ипоема «Аџь адацра» ацыԥҵәахақәа излаҳдырбо ала,
уи аҭоурыхтә тема иазкуп. Абжьарак, Борис Ҭыжәба уажәы
ааигәанӡа аԥхьаҩцәа дырдыруан поетк, журналистк, очеркистк иаҳасаб ала. Аџьынџьтәыла еибаашьра иалахәз аԥсуа
ҵеицәа жәпаҩык рыхьӡ ӡырнагоит Борис Ҭыжәба иочеркқәа
реизга «Хашҭра зқәум ахьӡқәа» (Аҟәа, 1975 ш.), даадыруан
иажәеинраалақәеи ипоемақәеи рыла, Ушьа Аҳәбеи Владимир Ԥачлиеи ирызку идокументтә повестқәа рыла, иара убас
апериодикатә кьыԥхь рбахьеит хыԥхьаӡарала имаҷымкәа
иара иочеркқәа.

463

Аповест «Асаркьал абжьы» аҿы автор заанаҵтәи абжьа­
ратә шәышықәсақәа рзтәи Аԥсны аҭоурых дазхьаԥшит.
Ара тема хаданы иқәгылоуп ажәытәтәи аԥсуа племиақәа
жәла­рыкны рҽеидкылара, рконсолидациатә процесс
аарԥшра. Аповест аҿы акыр агәра угартә, насгьы аакыр
иҭи­баго иҟаҵоуп аҭоурыхтә ҵабырги ашәҟәыҩҩы исахьар­
кыратә хыҭҳәааи реизыҟазаашьа. Ганкахьала, Аԥсны
афба­тәи ашәышықәсазтәи аҭоурыхтә хроника иаҳәо автор давагылаӡом, иеилеихәаӡом, уи иаҳәо аиҿыхарақәа
иӡаӡом, даҽа ганкахьалагьы, ирҿиаратә хыҭҳәаа аҭоурыхтә
ҵабырг акыр иашьашәаланы иҟаҵоуп. Иҩашьаӡом автор иҽыpзикыз, ишьҭихыз атема ду иамоу ауадаҩрақәа
гәынкыланы ишимоу, аҭакԥхықәра ҳаракы шиднаҵо шеиликаауа. Аповест ибзианы ианыԥшуеит автор иааирԥшырц
иҽызикыз аамҭазтәи аҭоурыхтә хҭысқәеи апроцессқәеи
рыӡбахә зҳәо аҩыратә документқәа акыр ибзианы,
рымаршәа кны ишиҵаз. Хьа­ҳәа-ԥаҳәада, кәанызанрада
иаҳҳәар ҳалшоит араҟа атема ишьҭыху, хымԥада, иахьатәи
аԥхьаҩ ииҭаху, интересс имоу ак шакәу, насгьы сахьаркырала ицәгьамкәа ишаарԥшу.
Абри атема ирҵауланы, ихарҭәааны аарԥшра иазкуп Бо­­рис
Ҭыжәба егьи иповест «Багада амҵан» (Аҟәа, 1985 ш.). Араҟагьы
ахҭысқәа мҩаԥысуеит ҳара ҳерала афбатәи ашәышықәсазы
Аԥсны амрагыларахьтәи акәакьқәа руак аҟны, лымкаалагьы – Ҵабал. Аповест шьахәла иаанарԥшуеит аҭоурыхтә
конкреттә хҭысқәа, еиуеиԥшымыз аԥсуаа племиақәа жәла­
рыкны рҽеидкыларазы имҩаԥысуаз апроцессқәа шма­
риа­мыз, хыцәнамырхала атәымтәылатәи аимҵәацәа,
аколони­заторцәа ирҿагыланы қәԥатәыс ишрымаз. Усҟантәи
аамҭазы амч ду змаз аҳәынҭқаррақәа Џьамтәылеи Византиеи ирҿагыланы аԥсуа племиақәа ирылдыршаз ахақәиҭра,
ахьыԥшымра рҩашҵас ашьа каҭәаноуп ишроуз. Аповест аҿы
сахьаркырала акыр ирҵабыргны иаарԥшуп атәыла аҩнуҵҟа
иамаз аиҿыхарақәагьы.
Аҭоурыхтә темақәа аус рыдулара иҽанишәоит апрозаик
ҿа Даур Занҭариа. Уи лымкаала арҿиара обиектс иҟаҵаны
имоуп Аԥсны XIX ашәышықәсазтәи еиуеиԥшым аҭоурыхтә
хҭысқәа. Уажәы ааскьа иҭыжьыз иажәабжьқәа реизга «Нар
улбааит» (1984 ш.) агәра ҳнаргоит алҵшәа бзиақәагьы ши-

464

моу. Акы заҵәык гәазыҳәарак аҳасаб ала исҳәарц сҭахуп
аҭоурыхтә фактқәеи ахҭысқәеи сахьаркырала реизыркәкәара
апрозаик ҿа иҵегьы иҽанишәаларц. Насгьы автор иқәра
злаҟоу ала, иахьатәи атемақәагьы мап рцәимкландаз,
иахьатәи аамҭагьы дазхьаԥшландаз сгәахәуеит.
Аҵыхәтәантәи ашықәсқәа рзы акьыԥхь рбеит акымкәа,
ҩбамкәа аочеркқәагьы. Аоперативтә ҟазшьа змоу ари
ажан­раҿгьы ашшәҟәыҩҩцәа русура лыҵшәадоуп ҳазҳәом.
Иҭыҵхьеит «Аамҭеи ауааи» ҳәа хыс измоу аочеркқәа
реизгақәа хәба. Еиуеиԥшым атемақәа ирызкны аочеркқәа
ркьыԥхьхьеит ажуранлқәа «Алашареи», «Амцабзи», агазеҭ
«Аԥсны ҟаԥшьи» рҟны. Алитературазы ихәарҭоу ари ажанр
арҿиаразы акыр активла аус руеит Алықьса Гогәуа, Џьума
Аҳәба, Борис Ҭыжәба, Гьаргь Жанаа, Никәала Ҳашыг, Владимир Басариа, Даур Занҭариа, Екатерина Бебиа-ԥҳа
уҳәа даҽа ԥыҭҩыкгьы. Урҭ рҩымҭа аочеркқәа рызкуп
аԥхьагылара змоу аколнхацәа, аусуцәа, аинтеллигенциа,
арҿиаратә усзуҩцәа рхаҭарнакцәа. Зыӡбахә ҳамоу аамҭазы
иаԥҵоу аочеркқәа рӷьырак рсахьаркыратә ҳаракыра иҵегьы
еиӷьындаз уҳәартә иҟоуп. Аочеркқәа рыхәҭак агазеҭтә статиа ма апублицистикатә статиа иазааигәаноуп ишыҟаҵоу,
асахьаркыреи аизыркәкәареи рыцәмаҷуп, аԥхьаҩ игәы
дырцыхцыхыртә иҟаҵам. Авторцәа ари нахыс хшыҩзышьҭра
арҭалароуп иҵоуроу, актуалтә ҟазшьа змоу азҵаарақәа
рықәыргылара. Аочерк иалкаау аӡәы ма аколлектив ирызкызар ҟалоит, аха еизадоу астиль мацарала, иеизадоу
ахшыҩҵакқәа рымацара анаарԥшхалак, аеффект азыҟа­
ҵом. Уеизгьы-уеизгьы иаҳнаҭозеи митәыс, ҳазларбеиоузеи,
иџьаҳшьаша иҳанаҳәозеи аџьа афырхаҵак, аԥхьагылара змоу
ауаҩы изкны иҩу аочерк? Аҭахызаргьы ажәак иадамзаргьы
мцык амҳәозааит! Даҽа усуп, аочерк зызку аӡә иакәзаргьы,
уи дахьынӡаҟазшьарбагоу, дахьынӡаҿырԥшыгоу атәы аочерк
бызшәала аҳәашьақәа аҭаны иҵагьы иҭбаау уаажәларратә
проблемак ықәнаргыло иҟаҵазар.
Абра зыӡбахә сымоу азҵаара аганахьала иҟазшьарбагоуп,
сгәы излаанаго ала, аҵыхәтәантәи ашықәсқәа рзы акьыԥхь
збаз аочеркқәа зегьы иаарылукаартә иҟоуп Витали Амаршьан иҩымҭа аочерк неиҵых «Сыԥсадгьыл ду Џьгьарда»
(ажурнал «Алашара», № 12, 1983 ш.). Ари аочерк аҿы
ишьҭыху азҵаарақәагьы, урҭ рыхцәажәашьагьы, автор кон-

465

кретла зыӡбахә имоу иқыҭа гәакьа Џьгьарда амацаразыҳәа
акәым, иҵагьы инарҭбааны ауаажәларратә ҵакы рыманы,
ахшыҩзышьҭрагьы рыхәҭаны, ираамысҭашәаны, ицаҳәцаҳәо,
аԥхьаҩ игәы арцыхцыхыртә иҟаҵоуп. Аԥсҭазааратә факт­
қәа аконстатациа рзура мацара акәымкәа, ари аочерк
апроблематә ҵакы амоуп. Ҳаԥсҭазаара еиуеиԥшым аганқәа
ирызкны абас иҟоу аочеркқәа роуп, сгәанала, иахьа аԥхьаҩ
еиҳараӡак ииҭаху, ҳочеркистцәа рҟынтәигьы дыззыԥшу.
Абас иҟоуп иааркьаҿӡаны иаҳҳәозар, иҟазшьарбагоу
иахьатәи аԥсуа прозатә рҿиамҭақәа ртематикатә еилазаашьа, ҵакылагьы рхадаратә тенденциақәа.
Зеиԥш ҟазшьақәаки ҷыдарақәаки ҳаԥшаар ҟалоит зыӡ­
бахә ҳҳәаз аҩымҭақәа рформеи рстили ирызкынгьы. Иаҳ­
ҳәап, иахьатәи аԥсуа прозазы иҟазшьарбагоу, азеиԥш
тенденциақәа ируакуп еиуеиԥшым астильқәа ахьаҳԥыло.
Ара иҟоуп атрадициатә жәабжьҳәаратә-епикатә стиль. Сгәы
излаанаго ала, ари астиль ҳапрозаҿы макьана аԥызарагьы
анархагьы амоуп. Иахьатәи ҳапроза ибзианы ианаҳбаалартә
иҟоуп иара убас афырхацәа рԥсихологиа анализҟаҵаратә
стиль, аперсонажцәа рхақәыӡбаратә стиль, апублицистикатә,
амемуартә-жәабжьҳаратә стильқәа.
Ҳапрозаикцәа рахьтә џьоукы аханатә ишьҭырхыз рстиль
хада мыԥсахкәа иааиуеит. Абас, еиҳараӡак атрадициатә
жәабжь­ҳәаратә-епикатә стильла иҩуеит Баграт Шьынқәбеи,
Иван Ҭарбеи, Мушьни Папасқьыри, Никәала Ҳашыги, Ни­
кәала Кәыҵниеи, Сергеи Кәыҵниеи уҳәа убас егьырҭгьы
аӡәырҩы. Аперсонажцәа рԥсихологиа анализҟаҵаратә стиль
ала дыҩуеит Алықьса Гогәуа. Аԥхьаҩцәа деицгәарҭахьеит ари
ашәҟәыҩҩы акыр инарҭбааны ихы ишаирхәо аперсонаж­
цәа рыҩнуҵҟатәи рмонологқәа, иахьабалак иеицеиԥшны,
иеицеиҟараны, ҟазара ҳаракыла изыҟамҵозаргьы, иҽани­
шәоит асимволи аметафореи рхархәарагьы. Уаанӡа аепи­
катә жәабжьҳәаратә стиль еиҳа иҟазшьарбаганы зҩым­ҭақәа
ирныԥшуаз Џьума Аҳәбеи Алықьса Џьениеи аҵыхәтәан­
тәи раԥҵамҭақәа рҿы аперсонажцәа рԥсихологиа анализ­
ҟаҵаратә стиль акыр рҽазааигәартәит. Аханатәгьы абри
аҵыхәтәантәи астиль ала аҩра рҽаныршәоит апрозаик
ҿарацәа Анатоли Лагәлааи Даур Занҭариеи.

466

Аиумори, аирониеи, асатиреи рстильқәа рыла аҩра акыр
ирзыманшәалоуп Шоҭа Ҷкадуеи, Шьалодиа Аџьынџьали, Платон Бебиеи. Уи сҳәеит ҳәа, иаанагаӡом иалкаау шәҟәыҩҩык
иалкаау стильк ада даҽакы ихы иаирхәаӡом ҳәа. Уимоу,
аӡә иаԥиҵаз ҩымҭак аҿгьы астиль еилаԥса, еиуеиԥшым
астильқәа, ыҟазаргьы алшоит.
Иахьатәи аԥсуа прозатә рҿиамҭақәа рыхәҭак азы
иҟазшьарбагоуп актәи ахаҿала ажәабжьҳәаратә стиль. Уи
ауазҳәаратә (урысшәала «исповедальнаиа» ҳәа изышьҭоу)
жәабжьҳәаратә стиль иазааигәоуп. Ҿырԥштәыс иааҳгозар,
еиҳараӡак абри аформала иҩуп Баграт Шьынқәба хыхь
зыӡбахә сҳәахьоу ироман «Ахаҳә еиҩса», Платон Бебиа ироман «Ашьацҳәа», Шоҭа Ҷкадуа иповестқәеи иажәабжьқәеи
рӷьырак уҳәа убас иҵагьы. Ажәеинраалеи, апрозеи, адокументи, асахьаркыратә хыҭҳәааи ҩымҭак аҿы иахьеилаԥсоугьы
аабоит. Убас иҟоу аформа еилаԥсала иҩуп Нели Ҭарԥҳа
зыӡбахә сҳәахьоу лышәҟәы «Уара уҵеицәа, Дәрыԥшь…»
Ара хыхь иаҭахузеи, арҭ астильқәа аԥсуа литературазыҳәа
мацара акәӡам изҟазшьарбагоу. Иахьа урҭ инарҭбааны
ахархәара рымоуп аешьаратә литературақәа рҿгьы, лымкаалагьы аурыс литератураҿы.
Иааркьаҿны акәзаргьы, хыхь иҟаҳҵаз азеиԥш хҳәаа
излаҳнарбо ала, иахьатәи аԥсуа проза аԥсыҽрақәа реиҳа
аихьӡарақәа еиҳауп. Аԥхьаҩ ихәаша, ицхрааша, илаԥшҳәаа
зырҭбааша ауп ианаҳәо, иахьатәи аԥсҭазаараҿы ииашоу,
иҵоуроу ахырхарҭа, аориентациа инаҭоит.
Абраҟа иҟаҳҵаз азеиԥш хҳәаа иаҳнарбоит иахьатәи аԥсуа
проза ажанр хадақәа зегьы амҽхакны ишамоу. Наҟ-наҟ
еиҳа аҿиара зауа аҳәара уадаҩуп, аха иахьазы акыр алҵшәа
бзиақәа рымоуп аромани, аповести, ажәабжьи ржанрқәа.
Иааизакны ҳахәаԥшуазар, иахьатәи аԥсуа проза акыр
иҭышәынтәалахьеит, иаҳа-иаҳа аинылара иаҿуп. Ҳара зегьы иҳахәҭоуп ҳамчқәа еидкыланы уи иамоу аихьӡарақәа
реиҷаҳара, ашәҟәыҩҩцәа рџьа ҳаҭыр ақәҵара, рҩымҭақәа
рымаршәа кны, аамысҭашәала рыхцәажәара.
Убас шакәугьы, аԥсыҽрақәеи агхақәеигьы уаҩы иадибалоит, иахьатәи аԥхьаҩ идоуҳатә ҭахырақәа зегьы ҳапроза
иазхарҭәаауа иҟам. Исымҩатәны хыхь иазгәасҭахьоу акыкҩбак рнаҩсгьы, ҳапроза аԥсыҽрақәа ируакуп ҳәа сгәы иаанагоит зидеиатә-сахьаркыратә ҳаракыра бжьаратәқәоу

467

аҩымҭақәа ахьырацәахаз. Авторцәа аӡәырҩы аҩышьа атехника рнапаҿы иааргеит, атема алԥшаашьагьы иақәшәоит,
асиужети акомпозициеи цәгьамкәа иеиҿырбаауеит, аха, ес
иҟалалакгьы, раԥҵамҭақәа ридеиатә-сахьаркыратә гыдра
лаҟәуп, ма ибжьаратәуп. Сгәы излаанаго ала, иахьа зегь реиҳа
иаҳԥырхагоу, иаҳхыкәласуа, ҳхаԥыц зҿо, ҳхы зыршаҟәо абарҭ
иҿыцу ҳәа рацәак ҳазымҭо абжьаратә ҩымҭақәа роуп. Иацтәи
иаасҭа иахьатәи аԥсуа ԥхьаҩ «илеишәа цәгьоуп». Аԥсышәала
иҩуп азыҳәа мацара арҿиамҭа дыхнахуа дыҟам. Аԥсуа
ԥхьаҩцәа иахьа аҵара рымоуп, аԥсышәала мацара акәымкәа
урысшәалагьы, имаҷӡам ақырҭшәа ма даҽа бызшәақәакгьы
здырқәо. Урҭ абызшәақәа рыла илԥшааху алитературатә
ҩымҭақәа раԥхьара алшоит. Ус анакәха, игәы змыркыхцыхуа
аҩымҭа аԥхьара ицәыуадаҩуп, мчылагьы дузадцалоны ҳәа
дыҟаӡам, исахьаркыратә гьама иазҳахьеит.
Ҳапроза макьана иахьынӡахәҭоу иазамҽхамкыц актуалтә
темақәа рацәоуп. Акыр имаҷуп ахәыҷқәеи аҿари ирызку аҩымҭа ҿыцқәа, иҳамоу рахьтәгьы иԥсыҽқәо акрыҟоуп.
Аԥсуа жәлар рыхәҭак шьҭа ақалақьқәа рҿы инхоит. Урҭ
ақалақьқәа рҿы инхо рыбзазара атәы зҳәо алитературатә
ҩымҭақәа макьана имаҷӡоуп. Иара убас еиԥш ирацәанда
иҵегьы иҵаулоу (идеиатә ҵакылагьы, сахьаркыралагьы)
арҿиамҭақәа ҳаманда уҳәартә иҟоуп 1941–1945 шықәсқәа
рзтәи Аџьынџьтәылатә еибашьра атемала.
Ҳәарас иаҭахузеи, ҳапроза иамҽханакуеи иазамҽха­
намкуеи атемақәа рымацарагьы ракәым аус злоу.
Аус злоу аԥса ԥхьаҩы имацарагьы иакәым, уи игьама
ахьыҳаракхазгьы акәым. Иахьа шьҭа адунеитә литерату­
раҿы ҳазлацәырҵыша аҩымҭақәа раԥҵаразгьы аԥсуа проза аҽазыҟаҵара амоуп, ашьаҭагьы амоуп ҳҳәартә иҟоуп.
Аха амилаҭтә ҟазшьагьы ацәмырӡкәа, азеиԥш уаажәларратә
ҵакгьы роуртә асахьаркыратә ҩымҭақәа раԥҵаразы ҳапроза
макьана иԥсыҽуп. Аԥсуаа рыбзазареи рыԥсҭазаареи иазку, аха
егьырҭ ажәларқәагьы рыгәҭыхақәак зҳәо, ргәазыҳәарақәак
хазырҭәаартә иҟоу аԥсуа литературатә прозатә рҿиамҭақәа,
аиашазы, макьана имаҷуп. Иаҳҳәап, Баграт Шьынқәба ироман «Ацынҵәарах» еиԥш Аԥсны анҭыҵгьы арезонанс
злоуқәаз заҟа ҳамоузеи ҳәа азҵаара ықәгыларгьы алымшои?
Асахьаркыратә рҿиамҭа жәынгьы-ҿангьы имилаҭтәызароуп.
Аха идеиалеи ҟазарылеи иҳаракызар, иара зыхҳәаау, изыз-

468

ку ажәлар рымацара роума зымаҵ ауа? Ажәларқәа зегьы
еицырзеиԥшны, ирыхәо доуҳала иарбеио иҟамлои? Хыхь
зыӡбахә сҳәаз аҩымҭақәа зегьыҵәҟьа аԥышәара рызкру,
егьырҭ ажәларқәагьы ирыдыркылару, ирылаҵәару иеиҭага­
ны зегьеидгылоутәи аԥхьаҩ инаимҵаҳҵар? Иеиҭагоугьы
(иаҳҳәап, аурысшәахь иеиҭагақәоу) иабанӡарылаҵәеишь?
Иҟоуп амаҭәа аҩны иушәуҵаша, аус ануа иушәуҵаша,
сасраҳәа џьара уанцо иушәуҵаша. Аха изыҟалома асахьар­
кыратә литературатә рҿиамҭа уара умилаҭ, ужәлар рымацара
рымаҵ ауа, егьырҭ егьранамҳәо? Асахьаркыратә аартра ҿыц
зыҟаҵаз, иара дызхаҭарнаку ажәлар рымацара дыртәума?
Ажәак ала, ҳапроза макьана ауалԥшьақәа маҷымкәа иадуп
иалнаршашагьы рацәоуп.
Ҳашәҟәыҩҩцәа ируалԥшьоуп аринахысгьы аԥсҭазаара
иҵагьы рҽазааигәартәларц, асса-мыссақәа ракәымкәа,
иҟазшьарбагоу ахадаратә ԥсҭазааратә хҭысқәеи ацәырҵ­
рақәеи блаҵарыла иҭырҵааларц, аԥсҭазаара иҵарны,
иуадаҩны иқәнаргыло апроблемақәа ҭырҵааларц, иахьатәи
аԥхьаҩ идоуҳатә ҭахырақәа иҵагьы ирызҿлымҳахаларц,
игәцараркларц. Ашәҟәыҩҩцәагьы аԥхьаҩцәагьы иҳахәҭоуп
ҳбызшәа ахӡыӡаара, аиҷаҳара, ахьчара арҿиара.
1984 ш.

Иҿырԥшыгоу афырхаҵа ихаҿсахьа
аԥҵаразы
Дҿырԥшыгоуп, дҵоуроуп ҳәа иԥхьаӡоу ауаҩы, афырхаҵа,
ажәлар дырҭахын ажәытәгьы, дырҭахуп иахьагьы. Иахьабалак егьырҭ ажәларқәа рҿгьы ус ауп ишыҟоу, аха даҽаџьара
ихараны ҳазцарызеи, аԥсуаа ҳҿгьы аҩыратә литература ан­
ҳамымзгьы, ажәлар рҿаԥыцтә сахьаркыратә рҿиаратә фантазиа иаӡбеит Нарҭаа дуқәеи, Абрыскьыли, Инаԥҳа Кьагәеи,
Ԥшькьаҿ-иԥа Манчеи, Баалоу-ԥҳа Мадинеи уҳәа реиԥш
иҟоу хашҭра зқәм, иҵоуроу аепикатә фырхацәа ссирқәа
рҿыҿсахьақәа. Иҵегь арахь иаҳзааигәоу аамҭақәа рзы ажәлар
аидеализациа рзураҟынӡа ихагаланы ирыхцәажәо, аҟазшьа
бзиақәа рыдԥхьаӡаланы, рыӡбахә ашәангьы, ажәабжьынгьы
иеимырҟьо ирҳәо иалагеит аре­алтә ҭоурыхтә хаҿқәагьы,

469

иаҳҳәап, Кьахьба Ҳаџьараҭи Бӷажәба Салумани реиԥш
иҟақәаз.
Аԥсуа сахьаркыратә литература аҿиара ианалагаз аахыс
иналукааша ҳашәҟәыҩҩцәа аӡәырҩы иаԥырҵеит иҵоуроу,
иҿырԥшыгоу, идеалс иуԥхьаӡаша (ҳәарас иаҭахузеи, досу
дара зҵанакуа аамҭала) афырхацәа рхаҿсахьақәа маҷымкәа.
Иахьа аԥсуа литератураҿы иҵоуроу афырхацәа рыӡбахә
анаҳҳәо, иаразнак ҳҿаԥхьа иаагылоит, ҳахдырраҿы иааиуеит
Камаҷыҷи, Саидеи, Дамеии, Кьахь Ҳаџьараҭи, Заурҟан Золаки
уҳәа рхаҿсахьақәа Дырмит Гәлиеи, Иван Папасқьыри, Баграт
Шьынқәбеи иеицырдыруа рҩымҭақәа «Камаҷыҷи», «Аԥҳәыс
лыпатуи», «Аҿатә уааи», «Ахра ашәеи», «Ацынҵәарахи» рыла.
Иааидкыланы, ара зыӡбахә сҳәазгьы, исымҳәазгьы, аԥсуа
литератураҿы иҳамоу афырхацәа рхаҿсахьақәа зеиԥшла
ҳалаԥш нархаҳгозар, иаабоит конкретла дара зҵазкуа аамҭа
акыр иашьашәаланы, иахаҭарнакцәаны ишыҟоу, досу дара
зхылҵыз аамҭазгьы ишҟазшьарбагоу. Даҽакала иаҳҳәозар,
ареалтә ԥсҭазаараҿы иарбан аамҭазаалакгьы иара ахатәы,
иара иақәнагоу афырхаҵа далнамхырц залшом, дагьалнахуеит. Убас шакәугьы, аиаша ҳҳәозар, аԥсуа литератураҿы
изыхҟьа-зыԥҟьалак иҵоуроу афырхацәа рхаҿсахьақәа раасҭа
иҵоурам аперсонажцәа рхаҿсахьақәа еиҳа игәылҭәааны,
ихаҭәааны, сахьаркыралагьы еиҳа ирҵабыргны, аԥсҭазаара
еиҳа иашьашәаланы иҟоушәа избоит. Са садтәаланы
исымԥхьаӡеит, аха аԥсуа литератураҿы хыԥхьаӡаралагьы
иҵоуроу раасҭа иҵоурам аперсонажцәа еиҳазар ҟалап. Уи
ус иахьыҟалаз зыхҟьаз ашәҟәыҩҩцәа рхаҭарақәа рымацара
ирыдмыжьлакәа, аобиективтә мзызқәагьы уаҩы иԥшаар алшоит.
Ҳашәҟәыҩҩцәа рӷьырак ҳаԥсҭазаара иамоу агхақәеи
иҵоурам ахаҿсахьақәеи раарԥшра рҽахьаныршәо, рҽахьа­
дырцало, иаҳагьы ихҭакны иахьрымоу жьымдырымхаӡеит.
Урҭ зегьы аҽрыцқьаратә функциа нарыгӡо иҟалеит. Иахьагьы ҳаԥсҭазаараҿы агхақәа ыҟаӡам ҳәа аӡәгьы изҳәом,
иҵоурам, аԥырхага ҟазҵо ауаагьы аныӡааны иауҟаху.
Аха урҭ агхақәеи иҵоурам ауааи еиҳа иҟазшьарбагаӡам.
Иҟазшьарбагоу, аԥызара змоу, хымԥада, иҵоуроу аԥсҭа­
зааратә цәырҵрақәеи иҵоуроу ауааи рами. Ареалтә
бзазараҿы, ианагь инеиԥыннкыланы ргәаҭара мариамзар-

470

гьы, ацәгьа зыршуа, ацәгьа ныҟәызго, аԥырхага ҟазҵақәо
анегативтә цәырҵрақәеи ауааи раасҭа абзиа ҟазҵо, ԥхьаҟа
ҳцара иазықәԥо хараӡа иеиҳами. Ус анакәха, ҳлитератураҿы
игәцаракны иамазароуп, уадаҩрас изықәшәалакгьы, изын­
ҟьа-ԥынҟьалакгьы набыцрада аиаша иазықәԥо, аамҭа
иақәыршәаны зшьаҿа еихызго, зегь рыла зыламыс цқьоу
ауаа. Ус анакәха, иахьа аԥсуа литература иҵабыргынгьы
даҭахуп, аԥхьаҩцәагьы изгәышьуеит иҿырԥшыгоу, идеалс
иаҳаԥхьаӡаша, иҵоуроу афырххаҵа ихаҿсахьа. Еиҳараӡакгьы
ас иҟоу афырхаҵа ихаҿсахьа рҭахуп аҿар, иҩеидасуа аби­
ԥарақәа рхаҭарнакцәа. Ас еиԥш аԥхьаҩ имоу аҭахыра,
агәазыҳәара, хымԥада, иԥсабаратәуп. Аха, изааӡарызеи,
ҳлитература иахьа акыр иацәыуадаҩуп иҵоуроу афырхаҵа
иԥшаара, уи зеиԥш ҟазшьақәаси ҷыдарақәаси имоу рыҭҵаа­
ра реилкаара.
Иҵоуроу афырхаҵа иԥшаара, уи ихаҿсахьа аԥҵара алитературазы ианагь иуадаҩын, аха иеиҿырԥшны ҳахәаԥшуа­
зар, еиҳа ианымариазгьы ыҟан. Иаҳҳәап, ҩажәижәабатәи
ашықәсқәа рзы иҵоурази иҵоурамзи реиҩдырраара акыр
имариан, аҩи ахи реиԥш еилганы уаҩы ибарҭаны иҟан.
Ҳҳәынҭқаратә система иадгылоз, ақыҭанхамҩа аколективизациа азура иацхраауаз, акулакцәеи апатриархалтә-феодалтә
цәынха-мынхақәеи ирықәыӡбоз, ирҿагылоз дфырхаҵоуп,
дҵоуроуп ҳәа дыԥхьаӡан. Ауаҩы иморалтә-етикатә ҟазшьа­
қәа рыла аасҭа, адәахьы инирԥшуаз ахымҩаԥгашьақәа рыла
ахәшьара инаҭон алитература. Ус акәымкәа аҿыц ԥсҭазаара,
асоциалтә еизыҟазаашьа ҿыцқәа ирԥырхагаз, урҭ ирыдгыланы активла имқәԥоз, дҵоурам, изқәыӡбатәу аӡә иоуп ҳәа
дыԥхьаӡан. Иара убас Аџьынџьтәылатәи еибашьра дуӡӡа
ашықәсқәа рзгьы иҵоуроуи иҵоурами реилыргара, реилкаара алитература акыр иазымариан. Апатриот иашеи
аԥсадгьыл аԥсахҩи усҟан иԥсабаратәны еиҳа уаҩы ибарҭан,
фырхаҵаратә ҟазшьа злаз, иеицамкуаз ауаагьы аамҭа ахаҭа
иқәнаргылеит, ицәырнагеит. Аха иахьа алитература акыр
иацәыуадаҩуп атипра зуа афырхаҵа иалкаара. Иахьатәи
ауаҩы иԥсихологиа аилазаашьа, ихымҩаԥгашьа, иеилкаара,
иҷыдоу ауадаҩрақәа рымоуп, реилазаашьа еиҳа иуадаҩхеит,
ҵҩа змам аганқәа рыла ишьақәгылт. Ауаҩы ианбыкәыз
даныуадаҩмыз, аха иага умҳәан, ажәытә аамҭақәа рзы
аԥсҭазаара дызладҳәалаз арахәыцқәа рхыԥхьаӡара еиҳа

471

имаҷын. Иахьа ауаҩы шәкы, зқьы рыла аԥсҭазаара дад­
ҳәалоуп. Абарҭқәа рзоуп асовет кьыԥхь аҿы, лымкаалагьы
аурыс периодикаҿы, иҵоуроу алитературатә фырхаҵа изкны лассы-лассы аимак-аиҿакқәа зцәырҵуа. Ажәак ала
иаҳҳәозар, аԥсуаа ҳҿы мацара акәым, иааидкыланы асовет
литература зегьы аҿгьы иҵоуроу афырхаҵа изҵаара акыр
иуадаҩны иҟоуп, ицаҳәцаҳәо иҟоу, иҵару аиҿыхарақәеи
аиқәмшаҳаҭрақәеи зхылҵуа зҵаароуп.
Ҳара лассы-лассы иаҳҳәалоит, аԥсуа литература ирласны иҿиоит, амҽхак ҭбаа аиуит, ҟазара дула иҩу аоригиналтә
ԥҵамҭақәа аланагалеит, ахьӡгьы ахара инаҩхьеит ҳәа. Уи
зегьы мцӡам, ииашоуп. Ииашоуп еиҳараӡакгьы қәрала иахь­
маҷуи изнысхьоу аҭоурых уадаҩрақәеи цқьа урызхәыцны
уахәаԥшуазар. Аха уи иаанагаӡом аилазаашьа уадаҩ змоу,
шәкы-зықьрыла иеибарку, иеилышьу, иеихдоу, темп ласла имҩаԥысуа иахьатәи ҳаԥсҭазаара иахьӡаны, ихарҭәааны,
ихадароу аганқәа зегьы аанарԥшуеит ҳәа. Ус иҳаԥхьаӡар,
ҳхы ҳжьоит ауп иаанаго. Уимоу, аӡәгьы изсымакрым ҳәа
сгәыӷуеит ҳлитература иазаамырԥшырц, иазгәамҭаӡакәа
иавшшаны ицо, игәгәҭажьны иамоу аԥсҭазаара цәырҵра
дуқәа акры ыҟоуп сҳәар.
Егьырҭ ҳарҟәаҵып, аха иаҳҳәап, иагьзеицәааӡарызеи
иналк-ҩалкны акәымкәа, иахьатәи акоммунисти иахьа­тәи
аусуҩи иҟазшьарбагоу рхырҿсахьақәа еизакны, иеизыр­
кәкәаны, ихарҭәааны иаҳзырбаша, иҳазҳәаша алите­рату­­ратә
рҿиамҭақәа акыр имаҷноуп ишҳамоу. 20–30-тәи ашықәсқәа
рзы аԥсуа коммунист дзеиԥшраз ҳара иб­зиаӡаны иаадыруеит И. Папасқьыр ироман «Ҭемыр» ала (иаҳгәалаҳаршәап
уи ироман аҟнытә Михеи Ҭемыри рхаҿ­сахьақәа). Уаҟа, ишдыру еиԥш, аԥсуа коммунист ишьақә­гылара атема аарԥшуп
ажәытә патриархалтә-фео­далтә ҵасқәеи (еиҳараӡакгьы
ашьоура аҵас) аҿатә еизы­ҟазаашьақәеи реиҿыхарала, реибарххарала. Аха ус еиԥш сахьар­кырала, ҟазарыла ҳлитература
иазаамырԥшит 60–80-тәи ашықәсқәа рзтәи аԥсуа коммунист
ихаҿсахьа.
Зегь раԥхьаӡа абарҭ реиԥш иҟоу ахәыцрақәа сызнарҵысит
апрозаик Никәала Ҳашыг ироман ҿыц «Аԥышәара» (Аҟәа,
1984 ш.) санаԥхьа. Хыхь иҟасҵаз акык-ҩбак азеиԥш згәаҭақәа
цқьа игәынкыланы, ҳхаҿы иааганы ҳрызхәыцуазар,
ашәҟәыҩҩы имаурҽхәартә иҟоуп иара итәала иде-

472

алс иҳаԥхьаӡарц ииҭаху, зегь рыла иҵоуроу афырхаҵа,
аусуҩы, акоммунист хадаратә хаҿны ироман дахьалеиҵаз,
уи ахаҿсахьа ҿырԥшыгас иԥхьаӡаны иахьҳадигалаз. Ҵа­
быргуп, «Аԥышәара» аҿы зыӡбахә ҳәоу ахҭысқәа иахьатәи
ҳаамҭазыҵәҟьа акәӡам ианымҩаԥысыз, ҩынҩажәижәабатәи
ашықәсқәа рызыбжаҟынӡоуп иахьаагоу. Аха уаҩы игәамԥ­
харц залшом ашәҟәыҩҩы ари ироман ҿыц аҿы аԥсуа усуҩы,
акоммунист ишьақәгылара, уи ихаҿсахьа аԥҵара проблема хаданы иахьықәиргылааз. Насгьы «Ҭемыр» аҟны еиԥш
акәымкәа, ихазу даҽа аспект ала иӡбарц иахьақәикыз.
Ҳәарас иаҭахузеи, абри ҭабара зқәым, аган рацәеи аспект
рацәеи змоу, иаҳҭаху, интересс иаҳкыша атема хадақәа
ируакуп. Аус злоу аҭакзыԥхықәра ду зцу ари атема автор
иҩымҭаҿы аарԥшра сахьаркырала заҟа ирҵабыргны, заҟа
аԥсҭазааратә ҵабырг иауаршәаны изыҟаҵаз ауп.
Заанаҵгьы уаҩы иазгәеиҭар алшоит апрозаик араҟа илиршаз шмаҷым. Ароман агха-ԥхақәеи аԥсыҽрақәеи амазаргьы, аԥсуа усуҩы, акоммунист ишьақәгылара шымариамыз,
хыԥхьаӡара рацәала, насгьы еиуеиԥшӡамыз аԥықәсыларақәа
ишрыдҳәалаз, уи аҭоурыхтә хҭыс дуқәа рымҩаԥысра апроцесс
ду дшаҟәыҭхамыз акыр аԥсҭазааратә ҵабырг иауаршәаны,
иашьашәаланы иаҳирбоит. Сгәанала ари аҩымҭа иамоу
ахаҭабзиара хадақәа ируакуп.
Ҳахәаԥшып, цқьа ҳҽазааигәатәны игәаҳҭап ароман «Аԥы­
шәара» аамҭас иаҵанакуеи, фырхацәа хадақәас иалақәоуи,
насгьы урҭ аарԥшышьас ирымоу.
Ароман аамҭас иаҵанакуеит Аԥсны аменшевикцәа
аҳра аныруаз ашықәсқәа инадыркны КПСС XX аизара ду
анымҩаԥысуаз (1956 ш.) алагамҭанӡа. Излаабо ала, ароман азы ари аамҭа маҷӡам, еивҵарԥахны аҭоурыхтә хҭыс
дуқәа рыла иҭәу аамҭоуп. Ари апериод ашәҟәыҩҩы, ҳәарас
иаҭахузеи, машәыршақә иалимхӡеит. Ишдыру еиԥш, аҭоурых
азы икьаҿу ари аамҭазы ҳтәылаҿы имҩаԥысит ауаатәыҩса
ирымбацыз уаанӡа ирзымдырӡоз апрогрессивтә хҭыс ду­
ӡӡақәа. Урҭ ахҭысқәа аганахь иргыланы иахәаԥшӡомызт
хыԥхьаӡарала имаҷу, аха аҭоурых ду змоу, ижәытәӡоу
аԥсуа жәларгьы. Аешьаратә жәларқәа, – зегь раԥхьа иргыланы аурыси ақырҭуеи жәларқәа – рхаҭарнакцәеи дареи рыжәҩахыр еибыҭаны, аԥсуа жәлар иреиӷьу рҵеицәа
аҿыц ԥсҭазаара аагаразы, ашьақәыргыларазы рҩашҵас

473

ашьа азкарҭәеит. Абарҭ ашықәсқәа рзы асовет жәларқәа
ирхыргаз ахадаратә етапқәа зегьы активла ирылахун аԥсуа
жәларгьы. Ашәҟәыҩҩы Никәала Ҳашыг ҳзыхцәажәо ироман аҿы абри сахьаркырала аӡбараан ҭагәҭасрақәак амазаргьы, излаԥсыҽқәоу ыҟазаргьы, хьаҳәа-ԥаҳәада иаҳҳәар
ҳалшоит аҭоурыхтә ҵабырг маҷӡак иадамзаргьы џьара иеилеимгеит, иеилеимхәеит, давамгылеит ҳәа. Иара абраҵәҟьа
иазгәасҭар сҭахуп даҽакгьы. Изакәу уи ауп, ироман ала
хшыҩҵакык иадамзаргьы ҭоурыхла иаҳзымдыруаз акгьы
ҳаимҳәаӡеит. Аҭоурых ҭоурыхн, аха иара дызлазнеиз аспект
ала, иҽанишәеит иахьа уажәраанӡа литература ианыԥшыц,
ма имаҷӡаны ианыԥшхьоу аганқәа ҳаилиркаарц.
Ароман аатуеит аԥхьаҩ иҽеим ассоциациақәа изыр­
ҵысыша, бзиарак ҟамлазаап ҳәа агәаанагара изҭаша аса­
хьақәа рыла. Ахҭыс мҩаԥысуеит Аԥсны агәаны, аҳҭны­
қалақь Аҟәа, амшын аԥшаҳәаҿы. Абраҟа ҳихҭыгәлоит
ароман ахадаратә хаҿы Алҵыкә Ҭаҭрышба. Уи ихы дамыхәо,
ажәытәӡатәи абаагәара ааҵра даважьуп дзаҵәха, ихьыз макьана иҳаздырам, аҩымҭа ҳаԥхьо ԥыҭк ҳнаскьаанӡагьы
иаҳзеилкаауам. Иара ицәа-ижьы дысӡа дыҟоуп, акраамҭа
ихдырра ицәыӡны уа диазаарын. Ихдырра анааи, илацәақәа
анаахит, иибаз асахьақәа еилаҩ-еиласран изызкыз. Аратәи
амшын баӷәаза «амацәыс ықәсызшәа, икаӡа иҭацәын» (ад.
3). Иубон агаҿа зыхьчоз афранцыз ӷбақәа, амшын ахаҭагьы
ҭынчмызт. Амца зҵоу қәаб дуӡӡак еиԥш агәараҳәа еилашуан, «ацәқәырԥақәа ргыгцәа ргыланы, Аҟәатәи абаачаԥара
ианаҩслак, асаркьа еиԥш иҟәбаса ицон» (ад.3). «Иацы
абаӷәаза акәша-мыкәша зҽеидызкылаз аҵыхәтәантәи
аменшевикцәа рымчра ахьчараз, сааҭк иазынаԥшуа ақалақь
ацәа иҭырӡыӡаауа алахысра иаҿын» (ад. 3). Ажәак ала,
аԥсабарагьы аӷбақәагьы афарҭын рыласны еилаҩ-еиласуан.
Ароман иалоуп хыԥхьаӡарала имаҷымкәа аперсонажқәа.
Урҭ зегьы рхаҿсахьақәа еицеиԥшны игәылҭәааны иҟам­
заргьы, досу зегьы функциак-функциак нарыгӡоит. Иҟоуп
знык-ҩынтә епизодла мацара ицәыргақәоу, мамзаргьы
рыӡбахә аҳәара мацарала ихыркәшақәоу. Аҩымҭа иалоуп еиуеиԥ­шым амилаҭқәа рхаҭарнакцәа, аԥсуаа рнаҩсгьы
иҟоуп аурысқәа, ақырҭқәа, аџьам, абырзенқәа. Ҳәарас
иаҭахузеи, иҵоурами иҵоуроуи еилаԥсоуп.

474

Ароман «Аԥышәара» аҿы имҩаԥысуа ахҭысқәагьы иалоу егьырҭ аперсонажқәагьы зыдҳәалоу ахадаратә фырхаҵа
Алҵыкә Ҭаҭрышба иоуп. Уимоу, аҩымҭа аӷьырак уи ибиографиа ахадаратә моментқәа раарԥшра иазкуп уҳәартә иҟоуп,
гәыцәс иамоуп. Алҵыкә Ҭаҭрышба ихаҿсахьа ииашаны
иеилаҳкаар, егьырҭ аперсонажцәа рдырра ҳцәыуадаҩхом,
иҳамҩатәынгьы иаабоит. Убри аҟнытә аҩымҭа ахадаратә
персонаж ихаҿсахьа ҳазааҭгылап.
Дызусҭада, дзықәшәазеи, изеиԥшроузеи Алҵыкә Ҭаҭ­
рышба иҟазшьа? Уаажәларратә ҵакыс иамоузеи уи ихаҭара?
Ҳҽанаҳшәап цқьа дынҭкааны дгәаҳҭарц.
Ганкахьала уахәаԥшуазар, Алҵыкә Ҭаҭрышба «ҩысҭаа­
рак» злам, уимоу амцхәгьы деизадацәоуп, дгәызианцәоуп
зуҳәа­ша аӡә иоуп. Даҽа ганкахьала ҳазхәыцуазар, ҳазҭагылоу
ашәышықәса актәи азыбжазы Аԥсны акыр ҭоурыхтә хҭыс
дуқәа дрылахәуп, уи ихатә ԥсҭазаарагьы урҭ ахҭысқәа
ирхьыԥшноуп ишышьақәгылаз. Даҽакала иаҳҳәозар, Ал­
ҵыкә ихатә ԥсҭазаареи дызлоу ауаажәларратә ԥсҭазареи
иузеиҟәмҭхо еидҳәалоуп, еихьыԥшуп.
Алҵыкә Ҭаҭрышба атипра зуа, ишаанагара иҟоу, иҟәбаҟәшәо зхатә џьабаала инхоз, иразыз аԥсуа нхаҩык диԥоуп.
Иара данхәыҷызтәи ашықәсқәа шихигаз, дызхылҵыз
иаби иани рҭаацәараҿы ааӡарас иоуз зеиԥшраз атәы автор инҭкааны конкретла акгьы ҳаиҳәом, иҳаздырӡом. Аха
наҟ-наҟтәи иҟазшьа ашьақәгылараан ихы злацәыриго ала,
гәнхәҵысҭала акәзаргьы, агәра аагоит иара дызлиааз аҭаа­
цәараҿы традициала аиашеи, ацқьареи, аҳаҭырқәҵа­реи,
ауаҩреи, аамысҭашәареи уҳәа реиԥш иҟоу аизыҟазаашьа
бзиақәа аҳра шыруаз, уа аҟазшьа бзиақәа шиларааӡоз ҩа­
шьаӡом. Аҩымҭаҿы џьарамкәа-ҩыџьарамкәа автор иҳәоит
Алҵыкә ианакәзаалакгьы абзиа аҟаҵара дшашьҭоу, аиаша дшадгылаҩу, ауаҩы абзиара абаизызури ҳәа дшыҟоу,
ибаҩ дшацәымаашьо, ауадаҩрақәа данрықәшәогьы аламала дышхьамҵуа. Икәша-мыкәша иҟоу ауааи иареи
реизыҟазаашьақәа зеиԥшроу ала, ихымҩаԥгашьала даабоит
ииҳәауеи ииуеи еиқәшәоны. Дҭаҟьа-ҭасуам, схы аланыҟәз­гап,
хыхәароуп иҟоу ҳәа ԥшак ахьааслак дхынаауам, деизакуп.
Апрозаик ифырхаҵа даҳирдыруеит иқәыԥшра данҭагы­лоу
инаркны. Дҳаҵҳаҵо аԥсҭаазаразы иҭыԥ алихырц дашьҭоуп.

475

Алҵыкә аҭоурыхтә хҭыс дуқәагьы дрыланагалоит ҳәа
дыҟамызт, ажәлар иеицырзеиԥшу ус дукгьы иҽалеигаларц
иҽазҵәылхны
дашьҭамызт
аханатәгьы. Аус
дуқәа,
ауаажәларратә усқәа дрыланагалеит обиективла, аԥсҭаазара
иархиаз афакторқәа рыла. Дзықәшәаз аҭагылазаашьақәа
ауаажәларратә усқәа рылахәрахь, рымҩаԥгарахь дымҩа­
қәрҵеит, уахь дкылыргеит.
Алҵыкә иижәыша аӡыхь ахы ыҵнамхыц ҳәа зырҳәо
иакәны дшыҟаз (жәаа шықәсагьы нагӡаны ихымҵыцызт),
аки-аки еишьҭаргыланы аԥсҭаазара ааха дуқәа инаҭеит,
акыр гьангьашрыла изныҟәеит. Дшаахшәаҵәҟьаз, цқьа
ишьапы
дықәмгылацкәа,
дымшәыцкәа,
ԥсеивгаха
имҭакәа хыԥхьаӡара рацәала иҽеимыз аҭагылазаашьақәа
еизыҵәаны арҩаш еиԥш ижәлеит, иҿагылеит, зда царҭа амам
аԥсҭаазаратә кәакь дыкҿанацалеит. Аԥсҭаазара дыԥнашәарц
усҵәҟьа амымиқәара иханарԥоит, ашәы еиқәаҵәа
ишәнаҵоит ҳәа ихгьы-игәгьы иҭамкәаноуп дшақәшәаз,
иаалырҟьаны. Қәҭешь ақыҭанхамҩатә школ дҭан, хышықәсеи бжаки аҵара иҵахьан, далгарц азы фымз ракән
игыз, аперспектива бзиагьы иман, абар-абар дызхылҵыз
аҭаацәарагьы, ижәларгьы дрыхәо дҟаларц рацәак игмызт, шьахәла имҩа хациркхьан. (Аҵабырг азы, усҟантәи
Алҵыкә игәазыҳәарақәак, игәҭа­хәыцрақәак, саԥхьаҟа
сшыҟалаша ҳәа игәыӷрақәак ҳнарҭарԥшны автор џьара
ҳәашьак аҭаны иаҳирбазҭгьы, ифырхаҵа ихаҿсахьа акырӡа
иханарҭәаауан). Аха иабаҟоу, иаалырҟьаны игәыӷрақәагьы
иперспективақәагьы ахәарԥҳәа илеилазыжьшаз арыцҳара
дақәшәеит. «Уан дычмазаҩ гәаҟәуп, уласны уааи» (ад. 5), –
зҳәоз ателеграмма иоуит. Дгәыҭҟьа-ԥсыҭҟьаха, дныгәнысуа,
инеиҭак-ааиҭакуа дәыӷбала, фаетонла, ӷбала, шьапыла иԥсы
иманы иқыҭаҿы днеиаанӡа иан дыԥсны дыржхьан. Уигьы
измырхакәа, инақәырццакны иан дызгаз ачымазара бааԥсы,
ачымазара ҿкы «испанка» иашьцәа хәыҷқәагьы (урҭ заҟаҩ
ыҟаз автор иҳаимҳәеит) иаб Кьагәагьы ицәигеит. Абас ала,
Алҵыкә дзаҵәны даанхеит, ҳаӷеимшхара, иаб иҩны ҭацәит.
Ари дзықәшәаз аԥхьаӡатәи ааха ду иҟар хнаҽит. Аԥсҭаазара
дзыдҳәалаз арахәыцқәа зегьы ԥнаҵәҵәеит, акатаҳәа акиаки еишьҭаргылангьы акәымкәа, иаразнак, зныкҟьарала.
Уа, аллаҳ, хыхь – ажәҩан, ҵаҟа – адгьыл… иара изы игәакьоу

476

аӡәы адунеи дизықәымкәа даанхеит. Ҵабыргуп, иаҳәшьадук
дыҟоуп, аха уи аҽаџьара насҭха дынхоит, лхатә ҭаацәара лымазар акәхап, акыр лықәрахьгьы днеихьеит.
Алҵыкә данзаҵәха ашьҭахь иҵара ауизынагӡахуаз, иаб
иҩнгьы дзаанымгылеит, игәы изақәымкит. Иара иаасҭа
иԥсыз ирыбаргәызеи, иҭынчхеит ҳәа ихы иазиҳәартә дыҟан.
«Акы инапы иакуамызт, иҩни игәареи иҷаԥшьошәа, днеиааиуа ашҭа дҭан уи иахьа хәлаанӡа» (ад. 11). Ихаҭа излеиҳәо
ала, дахьынхо шьхароуп, агәыла ааигәаҵәҟьа димам.
Дзықәшәаз зегьы анеидихәыцла, иӡбеит дықәҵырц, Аҟәаҟа
дцаны, ихыбжа-ҿыбжаз иҵара хәыҷы иашьашәалаз усурҭак
иԥшаарц. Инахараны инхо иаҳәшьаду акыр диашьапкит
џьаргьы дымцарц, иаб иашҭа аҵәҩаншьап мырӡкәа уа даанхарц, аха дзақәшаҳаҭымхеит. «Ара сынхап-сынҵып сҳәар,
знымзар-зны сахыҵны ақыҭа агәахьы сымлеир амуазар
акәхап, сназдыԥшыло гәылак дсымаӡамкәа сабанӡаҟазаауа!
Сабгьы ус игәы иҭан, аҽеидкыларагьы даҿын, дахьымӡеит
акәымзар. Насгьы аҵара хәыҷы исҵаз ара сыҟанаҵ сыхгьы
исзархәом, иацҵангьы – исзацҵом. Бгәы иацәымӷымзар,
баша аамҭагьы зсырӡуазеи, џьара хкыдкыларҭак ԥшааны аусура салагон ақалақь аҿы» –ҳәа леиҳәеит иаҳәшьаду (ад. 11).
Абас иаҳәшьадуи иареи ԥыҭракгьы инеимҵарк-аам­
ҵаркит, аха, зегьакоуп, Алҵыкә иаб иҩнра каижьыр акәхеит.
«Ҩынҩажәа мшы анааҵ, рахәы-шәахәы акрыҟазар зегьы
инҵәаз иҭаацәа рыԥсхәгьы рсабшахәгьы алоуны, иаанхаз
рҷан иаҳәшьаду иналыҭаны, уажәраанӡа ишиӡбахьаз еиԥш,
иҩныжәқәа рышә ҩаркны днықәҵит Алҵыкә» (ад. 12).
Аҟәа дахьнеизгьы ауаа ԥаршеиқәа ирыхҟьаны уажәыуажә аԥсҭаазара ааҵра даванажьуан.
Иага иҽишәаргьы, ҭышәынтәалашьа имоут. Аха иара
абраҟа дрыниеит иара ԥсабарала ишьашәалаз, ииашоу
ахымҩаԥгашьеи адунеихәаԥшышьақәеи илазааӡашаз ауаагьы. Милаҭтә хылҵшьҭралеи социалтә ҭагылазаашьалеи
еиуеиԥшымыз ауаа дахьрыланагалаз иабзоураны, Алҵыкә
ихәыцрақәеи илаԥшҳәааи рыҽдырҭбааит. Ихатә ԥсҭазара
ижәлар рыԥсҭазара иадҳәалахеит. Уимоу, акыраамҭа ихы
ихашҭны, ихатә бзазара гәгәҭажьны, хьӡык аласырҳап, феидак алазгап ҳәа акәӡамкәа, ауаажәларратә усқәа дрылар­
халартә дҟалеит. Араҟоуп иара анаҩстәи иԥсҭаазаратә по-

477

зициа ахьеилкаахаз, исоциалтә-класстә хдырра иахьазҳаз,
иахьышьақәгылаз. Автор агәра злҳирго ала, аҟәыбҷареи,
агәеилыххареи, аламыс цқьареи, ҩнуҵҟала аизакреи згымыз
ақыҭантәи аԥсуа арԥыс инапы злеикуа зегьы инықәрҩыршәа,
казенла акәмкәа гәык-ԥсык ала инеигӡоит. Ижәлар рыбзиабара еиҳа-еиҳа иӷәӷәахоит, илаҽуеит. Аԥсҭаазара зны
дышьҭнахуеит, аа-ҳыҳ, шьҭа саашьақәгылеит шиҳәо, нас
еиҭах дканажьуеит, дылбаанагаӡоит. Даҽа зныхгьы дмахԥсахны ииулакгьы дҩышьҭыҵуеит.
Ақалақь аҿы зназы аусура далагеит «аҭаҭын крал»
ҳәа изышьҭаз аҭуџьар Мысҭафа инапаҵаҟа. (Мысҭафа
хылҵшьҭрала дџьамуп). Уаҟа Мысҭафеи иареи рыгәҭакқәа
шеиқәмшәозгьы, ԥсҭазаратә позициалеи, ҭагылазаашьалеи,
ҟазшьалеи иеиҿагылоз шракәузгьы, Алҵыкә ихы анрааланы,
ахәаахәҭра дшамарамгьы, илшоз ала ижәлар дрыхәарц даҿын.
Аԥсуа қыҭақәа рҿы дцаны, анхацәа мжьакәа, рыгәшәы-мышә
ҳәаны, иаадрыхуаз рҭаҭын Мысҭафа иирхәҳауан. Абас ала,
маҷк даашьақәгылахьан еиԥш, аменшевикцәа рхаҭарнакцәа
лкылсын, иусура даҟәрхит, ихаҭыԥан дара ртәык дҟарҵеит.
Алҵыкә маҷ-маҷла ԥсҭазаратә ҭагылазаашьалеи ҟаз­
шьалеи иара изааигәаз аҩызцәа бзиақәа ирҭаит. Урҭ
милаҭлеи биографиалеи еиуеиԥшым. Ара дыҟоуп аурыс
Уасил Корлльков. Уи иаб дымшынуаҩын, акыр агәаҟрақәа
ихигахьеит, аџьабаа ибахьеит. Алҵыкәи иареи анеибадырыз амшын ахықан иааиуа, ицо аӷбақәа аидара рықәызҵо,
ирықәызхуа аусуцәа еиҳабыс дрыман. Наҟ-наҟ аҩыџьагьы
реиҩызара еиҳа-еиҳа иӷәӷәахеит, еишьцәасгьы иҟеибаҵеит,
ауадаҩрақәа ианрықәшәалакгьы – ргәы еибарӷәӷәоит, иеицхыраауеит. Ақырҭуа Шьақро иакәзар Раҷатәуп, иаб дуасҭан,
усураҳәа Аԥсны дахьааз, зыҩны иргылаз аԥсацәақәак
(Гәынбақәак) ҟазшьала дыргәаԥхан, дрывандырхеит. Абырзен Ставро аҭуџьар Мысҭафа инапаҵаҟа аус иуеит, Константинополь ииз, аха Аԥсны иаанагаз абырзенқәа дреиуоуп.
Абраҟа Алҵыкә ҳәанҳәахла акәмкәа, ицаҳә-цаҳәо иџьба­
раны ицәа-ижьы ианырыртә, ибартә, иаҳартә дҟалеит
акапиталисттә еизыҟазаашьақәа рыҳәашгашрақәа (зегь
раԥхьаӡа иргыланы аҭуџьар Мысҭафа ихаҿала). Урҭ аизыҟа­
заашьақәа иара ицәтәымуп, аханатәгьы рцәымӷра изҵы­
сыз еиҳа-еиҳа иҵаулахон. Иара абраҟа хьаҳәа-ԥаҳәада
иеиликаартә дҟалеит аменшевикцәа имҩаԥыргоз ахәмга­

478

рақәеи аполитика џьбареи зеиԥшраз. Абраҟа иеиқә­шәеит,
иеибадырт, иеизааигәахеит аамҭала конспирациа ҳасабла
зыхьӡи зыжәлеи ԥсахны иҟаз аԥсуа револиуционер, Асовет мчра ашьақәгыларазы ақәԥаҩ, Аԥсны ареволиуциатә
ҵысра аиҿкааҩцәа ируаӡәкыз Ҳаџьараҭ Ҟараман-иԥа
Кьа­хьыр-иԥеи иареи. (Кьахьыр-иԥа аменшевикцәа рхаан ихьӡи ижәлеи ԥсахны Николаи Шамба ҳәа дыҟан). Асовет мчра анышьақәгыла ашьҭахь Ҳаџьараҭ Кьахьыр-иԥа
акыр шықәса (1937 шықәсазы арепрессиа изыруаанӡа)
инеиԥынкыланы Аԥсны адгьылқәаарыхразы жәлар ркомиссарс дыҟан. Ҳаџьараҭ Кьахьыр-иԥа иоуп лымкаала
Алҵыкә илаԥшҳәаа арҭбаара зылзыршоз. «Уи хәыҷы-хәыҷла
Аԥсны аҭагылазаашьа далацәажәо, аменшевикцәа рымчра
имҩаԥнаго азакәандарақәа дрылацәажәо, урҭ Алҵыкәгьы
ихшыҩ рзишьҭуа далагеит. Арҭ рҩыза ажәабжьқәа даныр­
зыӡырҩы, Алҵыкә еразнак игәы аадырхыҭхыҭит» (ад. 28).
Арҭ ауаа зегьы аџьажәлар ирхаҭарнакцәоуп. Дара
милаҭс изеиуоу ахьеиԥшым рҩызареи, реизыҟазаашьақәеи,
рҽеидкылареи изакәзаалак акала ирԥырхагамхаӡеит. Ал­
ҵыкә иакәзар, иҽыздиҳәало, ҩызцәас иалихуа, зыгәра иго
ауаа рхатә ҟазшьақәа роуп дзызхәыцуа, иишәо-иизо, иикапануа, мамзар амилаҭ ҳәаа ҭшәа иара изы ԥықәслара аманы
иҟаӡам.
Абарҭ ауааи иареи реиҩызара иабзоураноуп (лымкаалагьы Ҳааџьараҭ Кьахьыр-иԥа ибзоурала) ауаажәларратә
идеалк иманы даабаӡом. Аҟәаҟа данцоз хатә џьабаала
хныҟәгарҭак иԥшаарц акәын дзышьҭаз. Уи иеиҳау идеалк
иман ҳәа ароман иҳанаҳәом.
Алҵыкә Асовет мчра ашьақәгылара активла далахәын.
Аменшевикцәа ирҿагыланы иқәԥоз Ар Ҟаԥшь ахәҭақәа
ирыхәашаз акыр адҵақәа наигӡеит. Ашьа азкаҭәаноуп
Аԥсны Асовет мчра ашьақәыргылара амшгьы дшаԥылаз.
Абри амш аламҭалазы иҩызцәагьы иаргьы аӷба аидара
ақәҵара мап ацәыркит. Аменшевиктә ҟарулцәеи иареи реидыслараан шәақь шьхәала ихы ҭаԥҽны, шьҭа ԥсык диҩызоуп
ҳәа, ажәытәӡатәи абаа аҭӡамц дааважьны, ихыҵны ицеит. Ашьҭахь Ар Ҟаԥшь иреиуаз џьоукы дырбан, сакасала
ахәышәтәырҭахь дыргеит.
Асовет мчра аиааира анага, Алҵыкә ихы-иԥсы адкыланы, ихы ихаршҭны ентузиазм дула аус иуеит. Абольшевиктә

479

партиа даларҵеит, дкоммунист иашаны дшьақәгылт. Аколн­
харақәа реиҿкаара иадҳәалаз акласстә қәԥара далахәын, зны
Аҟәа аҭаҭын ферментациатә зауад напхгара аиҭон, нас иара
уа ааглыхра аҟәша деиҳабын.
Ароман аҿы иаарԥшуп 1937 шықәсазы ииашамкәа
имҩаԥгаз арепрессиақәа ҳажәлар ӷьара зқәым ахәра шры­
ннаҵаз. Ҳаџьараҭ Кьахьыр-иԥа дназлоу аӡәырҩы ако­
ммунистцәа иашақәа рмаҵурақәа ирымрхит, иҭаркит,
еиуеиԥшым азалымдарақәа ирықәдыршәеит. Алҵыкә иакә­
зар, дзыхдырҟьаз вба ҳәа акгьы имаӡамкәа, апровокациа
изуны, Аҟәа аус ахьиуаз дамырхит, уимоу, дзыҩнаҟәҟәз
иуада хәыҷгьы имхны даҽаӡә дыҩнарҵеит, апартиа далырцеит. Ажәытәтәи иҩыза Уасил Корольков ицхыраарала Тҟәарчалҟа диасны, уа ашахҭаҿы аусура далагеит. Бзиа
иибаз, бзиа дызбаз аԥҳәызба Хьыблеи иареи акыраамҭа
еиҟәгахеит. Хьыблагьы аиҳабыра ҵараиурҭа дахьҭаз далгарц
маҷк шлыгыз, харак лымаӡамкәа, залымдарала ахынҭаҩынҭарақәа дрықәшәеит. Аџьынџьтәылатә еибашьра Дуӡӡа
ашықәсқәа рзгьы Алҵыкә аганахь давагыламызт. Афашист
еиҵәацәа ирҿагыланы иқәԥоз Тҟәарчалтәи абаталион
ҷыда далан иҩызцәагьы иаргьы хы-мз ес минуҭ аԥсра абла
инҭаԥшуа, рыфатә иагны рыцәа иагны ирхыргеит. Аӡәырҩы
иҩызцәа ҭахеит. Иара иԥынҵа укыр, иԥсы ихшәап уҳәартә
аҟынӡа днеит, «уажәы кыр игын чмазара ӷәӷәак ихигазар аҟара илакыҵақәа ҵыӡәӡәа акән дшыҟаз» (ад. 263), аха
дрымшьыкәа деиқәхеит.
Аибашьра ашьҭахьтәи ашықәсқәа рзгьы Алҵыкә Ҭаҭ­
рышьба ӷьеҩла ашахҭ аҿы аус иуеит. Ибзазарагьы еиӷьхеит.
Ас еиԥш иҟоу ауаҩы изкны аԥсуаа ишырҳәало еиԥш, унеишь-уааишь ҳәа зырҳәо, пату зқәу уаҩны дшьақәгылеит.
КПСС XX аизара ду аламҭалаз ҳҳәынҭқара анапхгараҿ
иҟалаз аиҭакрақәа ахәеит. Зегьы деилыркааит, инагӡаны
игәра ргартә дырбеит ашықәс хьанҭақәа рзы ацқьареи,
ахамеигӡареи, апартиатә гәрахаҵареи шааирԥшыз. Апартиа аҿаԥхьа изаҟаразаалак харак шидмыз, зегь рыла дшыц­
қьаз имҩаԥигаз ипрактикатә усқәа рыла ирҵабыргит. Урҭ
зегьы азгәаҭаны жәибжь шықәса инареиҳаны дзылцаны
дыҟаз апартиахь деиҭашьақәдыргылеит. Иус обиективла иахәаԥшит аобласттә комитет апартиатә комиссиаҿы.

480

Ипар­тиатә стажгьы ицәыдмырӡӡеит, избанзар: «акы – иааб­
жьамыжьӡакәа апартиатә члентә шәахтә ишәон, коммунистс
ихы иԥхьаӡон. Ҩба – иеибашьратәи иџьатәи лшарақәа рыла
ишьақәирӷәӷәахьан уи дышкомунист иашаҵәҟьаз» (ад. 277).
Акыр аамҭа залымдарыла иеицәхҟьаны ишыҟазгьы, бзиа
иибоз аԥҳәызба Хьыблеи иареи рҭаацәара еиҿыркааит, иҟәбаҟәшәо иеицынхоит. Иара иеиԥш ацқьареи ачҳареи змоу,
ицназго иԥҳәыс Хьыблагьы акрыфарҭаҿ чанахӡәӡәаҩыс аус
шылуаз, «иаалырҟьаны ақалақь аринагӡком ахь иаалыԥхьан,
лзанааҭ ала иахьылҭаху аусура алылхырц алаԥшра лырҭеит».
Абас ала, Алҵыкә иааиԥмырҟьаӡакәа аԥсҭазаара дыԥнашәон,
дкыднаҟьон, ажьаӷьырҩага дкылнахуан. Аха иара дзықәшәоз
аҭагылазаашьақәа данырзымиааиуазгьы, доуҳала (урыс­
шәала «духовно» ҳәа изышьҭоу), ҩныҵҟала, хаҭашьала
агәкаҳара иҽаимҭеит, ихатә хаҿра аиқәырхара дазықәԥон,
аҟазшьа ӷәӷәа инирԥшуан. Аҵыхәтәан, аиашазы, игәыӷрақәа
наӡеит, ишиаҭәаз ала дшьақәгылт.
Абас иҟоуп иара иԥсҭазара ахадаратә моментқәа.
Сара иахьынӡеилыскаауала, ашәҟәыҩҩы Алҵыкә Ҭаҭ­
рышьба ихаҿсахьала ииҳәарц ииҭаху, иромангьы идеиа хадас иамоу рацәоуп. Ашәҟәыҩҩы иҳәарц иҭахуп (уа сгәанала,
хымԥада, дагьиашоуп) Алҵыкә ихигаз амаҟәмабарақәа иалкаау аӡәы изы мацара иҟамызт, ус еиԥш, ма иазааигәаз, амҩа
ианысит урҭ ашықәсқәа рзы аӡәырҩы асоветуаа, лымкаала,
аԥсуа жәлар иреиӷьу рҵеицәа аӡәырҩы. Уимоу, иара Алҵыкә
изааигәоу, апототипра изызуртә иҟоу аӡәымкәа-ҩыџьамкәа
уаҩы иԥшаар алшоит ареалтә ԥсҭазаараҿгьы. Афырхаҵа иа­
га гәаҟра дақәшәазаргьы дрызхәымжәеит, аамҭа џьбарақәа
дрыҵамҟьыцит, избанзар ҭоурыхтә традициа дук змоу
жәларык дреиуоуп, урҭ ргәамчи рычҳареи имоуп. «Анцәа»
иҟнытә агәабзиара игым, знык иадамзаргьы ҟыҳҳәа џьара
дықьуа, иара усгьы амцхә ихы дахашшаауа даабом. Уимоу, ихы
ҭаԥҽны, ихы изымдыруа Аҟәа амшын ахықәан абаа аҭӡамц
даважьны ихыҵны ианца, нас ахәышәтәырҭаҿы даннанагагьы, имаха-шьахаҿы имоу ихьаақәа илаигӡоит, ауаа рҿы
инирԥшӡом, лафҳәарала ихигарц даҿуп. Ажәак ала, Алҵыкә
ԥсабарала имоу агәабзиара, агәамч, ачҳара дугьы изацуп.
Уи, хымԥада, аԥсҭазаараҿы дзықәшәаз амыҟәмабарақәеи
азалымдарақәеи дызларыцәцақәаз ируакуп.

481

Иааидкыланы, Алҵыкә ихаҿсахьа агәра угартә излаҟақәо
маҷӡам. Уиала ашәҟәыҩҩы иҭахын аидеиал ҳәа изышьҭоу
афырхаҵа даҳирбарц. Ҵабыргынгьы, Алҵыкә аԥсуа жәлар
традициала ирмыоу акыр ауаҩытәҩсатә ҟазшьа ҳаракқәа,
аҟазшьа бзиақәа набыцрада иныҟәызго уаҩуп. Џьарамкәаҩыџьарамкәа ароман ианубаалоит Алҵыкә дыз­лаҟоу,
ишьа-ида иалоу аԥсуа милаҭтә хымҩаԥгашьа аҷыдарақәа,
аамысҭашәара, агәразра, аизадара, ауаҩы ибзиабара,
игәрагара. Ҩнуҵҟала иара ианагь ацәгьа аасҭа абзиеи ақьиареи
рыгәра игоит. Урҭ дрышьашәалоуп. Ишакәхалакь, сшақәшәо
еиԥш сыҟазааит ҳәа акәымкәа, аԥсҭаазара ҭакзыԥ­хықәрала
дазыҟоуп. Аԥсҭаазараҿы иара иалхны имоу амҩа – аиаша мҩа,
акоммунист имҩа шымариам агәра ҳнаргоит ароман.
Алҵыкә ауаҩы иламысцқьара иԥшьоу акоуп ҳәа дахәаԥш­
уеит.Ибаны даанхом алабыз-ҳәабызра.Егьырҭ иааи­кәыршаны
иҟоу ауаа рҿаԥхьагьы иара ихатәы ламыс аҿаԥхьагьы
изакәзаалак компромисск зымдырӡо аӡә иакәны даҳирбарц
дашьҭан автор ари ифырхаҵа. Даҽакала иаҳҳәозар, Алҵыкә
дмақмималиступ аҭаацәаратә-бзазаратә зҵаарақәа рҿгьы,
аҩызараҿгьы, ауаажәларратә зҵаарақәа рҿгьы. Агәаӷь зызҭоу
ҳәа зырҳәо, фырхаҵаратә уск дақәшәаргьы зхы аԥсатәны
амҩаԥгара иашьҭоу аӡә иоуп. Ауаажәларратә зҵаарақәа
зхатәык еиԥш ирзыҟоу, аԥышәагьы змоу уаҩны дшьақәгылт.
Социалла активла иҟоу ҳәа изышьҭоу фырхаҵоуп.
Абас шакәугьы, Алҵыкә Ҭаҭрышьба ихаҿсахьа аҩымҭа­
ҿы автор игхақәазгьы, цқьа изыҟамҵақәазгьы ыҟоуп. Избанзар (аԥхьаҩ идеалс ииԥхьаӡаша, изакәзаалак гхак
змам афырхаҵа ихаҿсахьа аԥысҵап ҳәа автор гәҭакыс
иахьышьҭихыз акәхап еиҳараӡак изыхҟьаз). Алҵыкә иуадаҩу
ахҭысқәа ихигеит, аха ихаҿсахьа уеизгьы иуадаҩу аилазаашьа аманы иҟамлаӡеит, гәыцәк ауп иамоу, еиҳараӡк
иҟазшьагьы шшапаӡа цәаҳәак ала иӡбоуп, ихаҟәалаӡом.
Алакәтә фырхаҵа акыр дызлеизааигәақәоу ыҟоуп. Алҵыкә
ихаҿсахьа адинамика акыр имаҷцәоушәа, иҟазшьа аҿиара
дук амамшәа збоит. Алакәтә фырхаҵа иеиԥш, аԥхьа дызлаабо ауп ашьҭахьгьы дызлаҟоу. Иара дзықәшәаз, дызланагалаз
аԥсҭаазара еилаҩ-еилас аҿы џьара лакҩакрак, кәанызанрак,
уимоу гхак имоуӡакхәангьы дышԥаҟаларыз? Жәаа шықәса
ирҭагылаз, аԥсуа қыҭа иалиааз, ҵара дукгьы змамыз

482

аҷкәын аменшевикцәа рхаан аӡыбларақәа аныррацәаз,
еиуеиԥшымыз адунеиххәаԥшышьақәа анеиҿагылоз, хацәи­
мырха ианеиқәԥоз, уи ашьҭахьгьы, зегьы дрылҵәраан кьыс
имаӡамкәа иҟазшьа иаразнак аидеал ҳаракқәа рыла мацара изышьақәгыларызу? Ма аԥсҭаазаратә практикаҿы гхак
имыхькәа дзыҟаларызу? Даҽа усуп, автор иахьатәи ишәагазагақәа, игәаҳәарақәа, ифырхаҵара идиԥхьаӡалозар. Алҵыкә
иҟазшьа, ихымҩаԥгашьа џьара негативтә ганк амаӡамкәа
ишԥаҟаларыз? Азамана, имоу апозитивтә ҟазшьақәа еиҳа­
зааит, мап зҳәода, аха урҭ ирыҵадырӡша, ирхәаҽыша
(уиаҟара зҵазымкқәо ракәзаргьы) негативтә ҟазшьақәак, ма
хымҩаԥгашьақәак, ма гхақәак иаургьы ҟамлози? Имаҷызма
аԥсҭазаараҿы дымҩахызҟьашаз, дзырблаҟьашаз амч џьба­
рақәа? Урҭгьы џьара акала ҳәашьак рыҭаны ианаҳбало
иҟазҭгьы, усҟан иара ихаҿсахьа аилазаашьагьы еиҳа аинтересс аиуан, еиҳагьы иԥсабаратхон, еиҳагьы ихаҭәааон ҳәа сгәы
иаанагоит. Иԥсабаратәны мацара акәм, автор игәаԥхарала –
ԥсабаратәла иахьауагьы, иахьамуагьы, иахьыманшәалоугьы,
иахьыманшәаламгьы – хаҭабзиара мацарала, ҟазшьа бзиа
мацарала деивҵаԥах «деиҵакәаҳазшәа» збоит. Ашәҟәыҩҩы
заанаҵ ииӡбаз, зысхема гәникылаз, иара аперсонаж иургьы,
имургьы, сара ишысгәамԥхо мацара дҟасҵароуп, деиҿыз­
баароуп иҳәоушәоуп иҟазшьақәа шеиқәиршәаз.
Алҵыкә икласстә хдыррагьы ҳаракуп, уи ҳәаақәзҵазгьы
Ҳаџьараҭ Кьахьыр-иԥа иеиԥш иҟаз ауаа дахьрықәшәаз ауп.
Аха ари аҟара набыцрак зқәум асоциалтә-класстә хдырра ҳаракы илаҽны дҟазҵаз атәы иҵегьы изырҵабыргышаз,
изырӷәӷәашаз ыҟандаз сгәахәуеит. Ма, аҵара имоу ихы
иархәаны, марксистә-ленинтә шәҟәык даԥхьахьеит ҳәа
ҳдыруанда. Алҵыкә ашәҟәқәа дрыԥхьоит иҳәоит автор, аха урҭ закә шәҟәқәоу ҳаздыррам, аполитика иазку,
ақыҭанхамҩа иазку, сахьаркыратә ҩымҭақәоу. Даҽакала
иаҳҳәозар, Алҵыку икласстә хдырра мазеины еиқәҷаб аӡәы
иааииркызшәоуп ишыҟоу.
Маҷк иадамзаргьы иԥсабаратәымшәа избоит, агәнамӡа­
ра уаҩы инаҭоит Алҵыкә апартиа даналырца ашьҭахь имцуп зуҳәаша аоптимизм ахьимоу, уи егьаурым, мышкы зны
аамҭак шԥаҟамлари, ҳара ҳтәы ишԥамгари ҳәа дахьгәыӷуа.
Ауаҩы ианагь агәыӷра имазароуп, ҳәарас иаҭахузеи. Агәыӷра

483

зцәыӡыз зегьы ицәыӡит ауп иаанаго. Алҵыкә иеиԥш иҟоу
ауаҩы ӷәӷәа игәыӷра мыӡзар џьашьатәӡам. Алҵыкә апартиа
даналырца, уеизгьы-уеизгьы агәрагареи агәыӷреи ицәыӡыр
акәын ҳәа акәӡам исҳәарц исҭаху. «Шәара ишәылшоит сара
смандат сымхра, аха сара сгәы еисуанаҵы, сдунеихәаԥшышьа
аӡәгьы изсымхуам; скоммунистын, ус сышкоммунисту саанхоит» (ад. 210), – абас Алҵыкә ииҳәо уаҩ агәра игоит,
иҟазшьа аӷәӷәарагьы аныԥшуеит. Аха анаҩсҟа: «Ҳауа ииашоу, зегь ԥызшәо аамҭа иаҳнарбап» (ад. 210), –аниҳәо,
мақарак иаҩызахеит аҟароуп. Ара зыӡбахә сымоу азҵаара
аганахьала иҟазшьарбагоуп Алҵыкә Тҟәарчалҟа даниас, уа
аусура дана­лага ашьҭахь апарторг Евгени Кравченкои иареи реицәажәа­ра. Апартиахь уеиҭашьақәыргылара азҵаара
ықәургыларауазеи ҳәа апарторг Евгени Кравченко ианиҳәа,
Алҵыкә абас аҭак ҟаиҵеит: «Уи аамҭагьы мышкы зны иааип,
сзырццакуазеи! Уажәы ала иаамҭаны исыԥхьаӡом» (ад. 219).
Аха сара сазҵааҩуп: Алҵыкә хьаҳә-ԥаҳәада ус еиԥш агәыӷра,
аоптимизм иоуртә дҟазҵазеи? Апартиа агәра игозма? –Азамана. Аха ҩажәи жәибжь рызтәи азалымдарақәа, арепрессиа­
қәа апартиа ахьӡала акәӡами имҩаԥызгоз ишымҩаԥыргоз?
Апартиа фетишума, ауаа рылами ишышьақәгылоу? Алҵыкә
ииаша аиааира агап ҳәа агәыӷра имоу ҵаҵӷәык амазар даҽа
усын, ус баша «Уи аамҭагьы мышкы зны иааип, сзырццакуазеи!» –ҳәа ииҳәо азхома дыҭнаго иҟоума?
Уи аҵкысгьы иԥсабаратәым ҳәа сгәы иаанагоит Алҵыкә
апартиа ачленрахь данышьақәдыргылоз аламҭалаз арс­
ҟаамҭа ухы узахамышшаазеи ҳәа иазҵаара аҭакс иҟаи­
ҵарц иҽызыҟаиҵоз абарҭ агәҭахәыцрақәагьы: «Сара урҭ
ашықәсқәа раан Аԥснытәи апартиатә организациа напхгара
имҩаԥыргоз амилаҭ политика сақәшаҳаҭымызт азоуп усҟан
азҵаара зықәсмыргылаз. Сара исҭахымызт, коммунистк иаҳа­
сабала, снапы сҩахауа, урҭ азакәандарақәа срылахәызарц, ма
шаҳаҭс срымазарц. Аха уажәы ҳавтономтә республикеи уи
апартиатә напхгареи рҿы Ленин ипринцтипқәеи уи имилаҭ
политикеи рышьақәыргылара ианаҿу аамҭаз, еиҳараӡак
уажәраанӡатәи азакәандарақәа партиатә принципла ирызнеины рырҽеира нап анаркха, саргьы исыӡбеит спартиатә
зҵаара ықәсыргыларц. Сара сазыԥшын абри аамҭа агәра
ганы сыҟан знымзар-зны уи сшахаанхоз» (ад. 278).

484

Аԥхьаҩ саҭаимҵааит ари аҟара иеиҵыху ацитата ахьаазгаз, аха иара иаҳәо ажәҩан аҟны икнаҳаушәа
иҟалеит. Ахадаратә хшыҩҵак декларативтәхеит, избанзар Алҵыкә ари ахәыцра акыр дланарҟәуеит акәымзар,
дҳаранакӡом. Апринцип сымоуп, иага ҟаларгьы сара сыпринцип сықәныҟәалароуп ҳәа уажәы-уажә ииҳәало акыр
ибашанатәуеит, аиаша аиааира агаанӡа ҳәа дыԥшны аганахь
дпассивны дгылоушәа дҟанаҵоит. Насгьы, ихадароу, уаанӡа
знык иадамзаргьы џьарамзар џьара амилаҭтә политикаҿы
аилагарақәа иҟаз дырҿагыланы акәым, ажәоуп ҳәангьы
Алҵыкә џьара иҿыҵиршәо ҳамбаӡеитеи? Иара апартиа иалцаразы ҽыцгас иҟарҵаз амилаҭ азҵаара амԥангьы иҟамызт.
Аҭаҭын урӡлачит, убри ала аҳәынҭқарра аԥхасҭа ауҭеит ҳәоуп
апровокациа шизыруз.
Ишазгәаҳҭахьоу ала, ҳзыхцәажәо ароман аҿы Алҵыкә
Ҭаҭрышьба инаҩсгьы аӡәымкәа-ҩыџьамкәа иҵегьы иҵоуроу
аперсонажқәа ҳԥылоит. Урҭ рахьтә даарылукаартә, аԥхьаҩ
игәалашәараҿы даанхартә дыҟоуп хыхь зыӡбахә сҳәақәахьоу
Ҳаџьараҭ Кьахьыр-иԥа. Аҩымҭаҿы ахадаратә персонаж
Алҵыкә Ҭаҭрышба шиакәугьы, Кьахьыр-иԥа ихаҿсахьа
еиҳагьы уаҩ агәра игартә иҟаҵоушәа избоит. Уи имаашьара, абольшевиктә агитациа шыҟаиҵо уҳәа рыла дкоммунист
иашаны даабоит. Аха Кьахьыр-иԥа ихаҭагьы ибольшевиктә
дунеихәаԥшышьа, ипозициа ҳәаақәзҵаз ароман ала цқьа
иҳаздыррам. Аҩымҭа афырхаҵа хадеи иареи аԥхьа ианеибадыруаз, ианааицәажәақәа иара Аԥсны аполитикатә
ҭагылазаашьа зеиԥшроу далацәажәеит (усҟан Николаи Шамба ҳәа акән дшыҟаз).
«– Ҵаара ԥхашьарам, уара урҭқәа абоудыруеи?» – дҵааит
Алҵыкә.
– Сара шьҭа изуцәызӡарызеи, аменшевикцәа рымчреи урҭ
имҩаԥырго азакәандарақәеи ирҿагыло среиуоуп, –иҳәеит
Николаи. – Еиҭаҳәатәыс иусҭом, сара сҩызцәагьы ыҟоуп
(ад.28).
Даҽазнытәи реиԥыларак аантәи реицәажәара ацыԥҵәа­
хак абас иҟоуп. «Ҵаара ԥхашьарам, уара уабанӡатәиу?» – ҳәа
Алҵыкә даназҵаа, аҭакс абас ҟаиҵеит:
«– Ишԥауасҳәари уажәы сара сахьынӡатәиу ҳәа? – иҳәеит
иара. – Сабду Ҭырқәтәыла диит, саб – Гәдоуҭа, сан – Очамчы-

485

ра, сара – Нхыҵ-Ашәантәыла. Иахьа Аҟәа сыҟоуп. Уажәшьҭа
уара ухаҭа еилкаа сара сыԥсадгьыл ахьыҟоу, сахьынӡатәиу»
(ад. 59).
Абриоуп Кьахьыр-иԥа уаанӡатәи ибиографиа атәы
инҭкааны ҳара иаадыруа. Ҵабыргуп, иара ибиографиа ас
еилаԥсашәа, еилататашәа изиҳәо аконспирациатә ҵакгьы
амоуп, анаҩсҟа ҳанынаскьалак еилаҳкаауеит қыҭала дышАҷандаратәу (ад. 83). Аха «аменшевикцәа ирҿагыло среиуоуп», «сара сҩызцәагьы ыҟоуп», – ахьиҳәо, насгьы қыҭас
дзеиуоу конкретла адырра мацара абаҳахәо? Сгәанала, уи
азхом, иара ибольшевиктә дунеихәаԥшышьа ҳәаақәызҵоз,
имҩақәызҵоз аҭагылазаашьа аилкааразы.
Ицәгьамкәа иҟаҵоуп аурыс Уасил Корлькови, ақырҭуа
Шьақро Абулаӡеи, абырзен Ставрои иҵоуроу рхаҿса­
хьақәа. Урҭ рҿы аԥхьаҩ игәы еихьызшьқәо рахьтә акы
заҵәык азгәасҭар сҭахуп. Ҵабыргуп, дара зегьы рсо­циалтә
ҭагылазаашьеи рсоциалтә хдыреи еиднакылт, еиҩыз­
цәанатәит, ҟазшьалагьы еизааигәақәоу уаауп. Уи, хым­
ԥада, ииашоуп, аҭоурыхтә ҵабырг иашьашәалоуп реизы­
ҟазаашьақәа. Лымкаалагьы иҵарыз ареволиуциатә ситуациа
еиднакылеит. Убас шакәугьы, досу рхатә ҷыдарақәа иҵегьы
рымазар акәын. Ҳәрас иаҭахузеи, иуадаҩын, аха автор иҵегьы
иҽанишәар акән ҳәа сгәы иаанагоит досу рмилаҭтә ҟазшьа
ҷыдарақәак раарԥшра. Аурыс Уасил Корольков аԥсуа милаҭ
ҵасқәа, акәама-ҵамарақәа шизымдыруа, урҭ иара изы аартра ҿыцк иахьеиԥшу азгәаҭарамацара азхом ҳәа сыҟоуп иара
имилҭ ҟазшьақәа иныԥшырц азы. Абри абас иҟаҵатәын ҳәа
конкретла аҳәара уадаҩуп, аха ари азгәаҭа иасырбаз иҵегьы
ишазхәыцтәыз ҩашьаӡом.
Автор иџьушьаша маҷӡам иҵоурам аперсонажцәа
раарԥшраҿгьы. Урҭ зегьы иҵоурам мацаразы зеиԥш қәабк
«иҭаимҵаӡеит». Аӡәи-аӡәи злеиԥшқәам маҷӡам. Кьахьыриԥа напхгара зиуа абольшевикцәа ротриад иртҟәаз агенерал
Зариев ихаҿсахьа ахатә ҷыдарақәа амоуп, уи иҭагылазаашьа
шҷыдоу еиԥш. Зынӡа даҽа аспектк ала иӡбоуп акупец
Мысҭафа ихаҿсахьа. Уи Аԥсны, ажәлар егьи ҳәа акы агәхьаа
иманы, акы дазхәыцуа дауҟаху? Иара изы идеалс иҟоу
малрҳароуп. Иагьԥсабаратәхарымызт даҽа идеал ҳаракык
иманы дыҟазҭгьы. Амҳаџьыра иӡыхнагаз иаб нап зирк-

486

хьаз атауар-еиҭарсроуп дызҿу. Нас, еиҳа афеида алоуп ҳәа,
аҭаҭын ус ахь диасит. Ҳара ҳанихҭыгәло аамҭазы, иара иус
аҿы иаркы-иаркы, ирцә-ирцә ҳәа дыҟоуп. Ҵҩа змам амал
еидикылахьеит, абаагәареиԥш имал дақәгәыӷуеит, дыхзырбгало мчык ыҟоуп ҳәа ихахьгьы иааиуам. «…Урыстәылатәи
ареволиуциагьы Аԥснытәи ахынҭа-ҩынҭарақәагьы иара иус
рылаӡамшәа, иҽырҭынчӡаны дыҟоуп… Урҭ зегьы аамҭала­
тәи еилаҩеиласроуп ҳәа акән дышрыхәаԥшуаз. Уи дахаанын, ибзиангьы идыруан 1905 шықәсазтәи ареволиуциа
иалҵшәахаз. Уажәы аҳәынҭқар дахырҳәазаргьы, иҭыԥ ааныркылт аҟароуп, аҳәынҭқарра шҳәынҭқароу иҟоуп ҳәа акән
дшыҟаз»» (ад. 19). Аполитика далахәӡам џьишьоит. Иамуӡо
иҟаларгьы аменшевикцәа ирыдицәыларц иақәкны имоуп,
урҭ иара иԥырхагахарым ҳәа дгәыӷуеит.
Мысҭафа адәахьтәи ихымҩаԥгашьақәа рҿгьы аҽырџь­
барақәа дрышьҭаӡам, уимоу дуаҩ татаны, «ускьымсын, сукьысуам» ҳәа иҟоу аӡә иакәноуп Алҵыкәгьы ихы шиирбаз.
Алҵыкә аусурҭа анииҭоз, Мысҭафа ииҳәо абарҭ иажәақәа
иара иԥсҭазааратә кредо шьахәла иаадырԥшуеит: «Амал
еснагь ахьӡ аԥша ацуп: пату уқәзымҵаша иуқәиҵоит,
иумеихырхәаша уеихырхәоит. Уи анаҩсгьы амал баагәароуп
аӡәы днаугәҭасырц игәы иҭазаргьы, дааннакылоит…
Урыстәыла ак ҟалеит, ара ак ҟалеит – урҭ зегьы политикоуп,
аполитикеи ҳареи акгьы ҳзеилаӡам, ҳара ҳус ахәаахәҭроуп.
Аменшевик еиҳабырагьы ахәаахәҭра закәу рдыруеит,
амалгьы пату рзақәуп. Ажәак ала урҭ ҳара ҳармыхьчозар,
иаҳԥырхагаӡам…» (ад. 20). Мысҭафа ас дахьхәыцуа аҿыц
политикатә ситуациа изгәамҭаӡеит, дымҩахнаҟьеит ауп
иаанаго. Уи ауп, ималгьы имыхәакәа, длыбжьахәаша дызцаз: аменшевикцәа рхаҭарнакцәа дышрықәгәыӷуаз еиԥш
изымныҟәеит, чарҳәара изуны дыршьуеит.
Никәала Ҳашыг ҳзыхцәажәо ироман аҿы Аԥсны амен­
шевикцәа рхаан изҭагылаз ауадаҩрақәа акыр аныԥшит.
Рхы рымакәачроуп аменшевикцәа «рдемократиа» иамҵа­
ныҳәошәа арахь ичлықьуа, Аԥсны зымпыҵахаланы ибал­
даҳәы-балдачо зхатәгәаԥхара ԥкырак азымҭо Қырҭтәыла
аменшевикцәа рполитика амҩаԥгаҩцәа. Урҭ ауаа рла­
хьынҵа рыӡбоит иџьбароу дара рхатәгәаԥхарала: рацәак
закәанԥшрагьы амҭаӡакәа, административтә пориадокла,

487

иргәамԥхаз иусура дааҟәхны адәышкәаӷьаз даақәдырхоит,
дара ртәқәа амаҵурақәа инархадыргылоит. Арҭқәа зегьы
аҩымҭа шьахәла ианыԥшуеит. Уи зегьы иашоуп, сақәшаҳаҭуп,
аха абраҟагьы згәаҭак сымоуп. Изакәу уи ауп, аменшевикцәа
Аԥсны имҩаԥыргоз аполитика иамаз ареакциатә ҵакы цқьа
агәра ҳгаратәы аарԥшразы, урҭ рус ихыжәжәа-хыжәжәаны,
иџьбараны автор иахьаҳ­ирбо, «аҩысҭаарақәа» иҟарҵоз еиҳа
иахьмаҷу асахьар­кыратә еффект ланарҟәуеит ҳәа сгәы иаанагоит. Прак­­ти­кала аҩымҭаҿы аҟаҵара шымариамыз еилыскаауеит, аха акырӡа еиӷьххон, аҭоурыхтә ҵабырггьы
еиҳа иашьа­шәалахон дара рыҩнуҵҟатәи реиҵаҟәаҟәарақәа,
рыгьан­гьашрақәа адәахьтәи раамысҭашәарала ихырҩо иаҳ­
ир­базҭгьы. Аменшевикцәа аџьбарареи мчылатәи аметод­
қәеи рымацара ракәзма рхы иадырхәоз? Еиҳагьы еицәамзи
амилаҭтәи асоциалтәи хақәиҭра иаша шәзаазго ҳара ҳауп ҳәа
еиқәаамысҭашәаха, ашәаҟьа рҿарчы ажәлар еизада ахьыржьоз?
Аԥхьаҩ ихшыҩ азишьҭырц сҭахуп Н. Ҳашыг ироман
«Аԥышәара» аҿы ииашоу, аха иахьа уажәраанӡа аԥсуа литература цқьа ианымԥшыцыз ахшыҩҵакқәа акымкәаҩбамкәа ишҳәоу. Ҿырԥштәыс иааҳгозар, иҵарны иаарԥшуп
ақыҭанхамҩа аколлективизациа азура апроцесс шымариамыз, ҭауади-аамысҭеи рцәынха-мынхақәеи акулакцәеи
рнаҩсгьы анхацәагьы аӡәырҩы уи зеилымкаауаз шмаҷмыз автор ииашаны иазгәеиҭеит. Абри аганахьала иҟазшьарбагоуп
абырг Рашьыҭ аколнхара аӡбахә ала Алҵыкә иеиҳәо абарҭ
ажәақәа:
«Сара сакәм, сара уаҩ быргк исоуҳәозеи уажәшьҭа, аха
ажәлар даарак рыхшыҩ азцом абри аколхоз ҳәа иаԥшьыргаз.
Ҵыԥх зхы ааидызкылаз, хар рымамкәа акыргьы ҟарҵақәан,
аха уажәы сахьыӡырҩуа, сынтәа рҽааныркыларц ргәы иҭоуп
ҳәа саҳауеит» (ад.155).
Арҭ ажәақәа ирныԥшуеит анхацәа рӷьырак аколнхара
иазкны ирымаз усҟантәи ргәалаҟәарақәа ркәанызанрақәа.
Ари ахшыҩҵак иаҳәо аҭоурыхтә ҵабырг иашьашәалоуп, ииашоуп. Аха аԥхьаҩ игәы еихьнашьуеит анаҩсҟа абырг, анхаҩ
Рашьыҭ ҳгәылацәа иҟарҵо аабаанӡа ҳҽаанаҳкылоит, рҳәеит
ҳәа иазгәеиҭо. Ари ахшыҩҵак М. Бӷажәба ишәҟәы «Гәараԥаа
рписар» аҿы еиҳа аеффект аманы иҟаҵоуп. Н. Ҳашыг
ҳзыхцәажәо иҩымҭаҿы ари ахшыҩҵак рацәак хархәара дук

488

азыҟамҵеит.
Иара убас Н. Ҳашыг ҳзыхцәажәо ироман аҿы аиҿыхарақәа
ҟаларц иахьахәҭаз, ма еиҿыхарада изеилгарымызт ахьу­
гәахәқәо аҭыԥқәа рҿы еимак-еиҿакыда иааилгоит. Иаҳҳәап.
Новороссииск, Шәача, Тҟәаԥс уҳәа аарҩара ҟалан, уи инхо
ажәлар рзы аԥсуа нхацәа аџьықәреи еизыргарц агитациа
аҟаҵаразы Алҵыкә иқыҭахь дцеит. Уа ԥыҭҩык ааизганы,
дзызнеиз ааркьаҿны ианреиҳәа, иаразнак деилыркааит,
иаразнак еицҿакны иақәшаҳаҭхеит. «Уаха иҭаҳаԥсо ада
ҳамамзаргьы еиҩаҳамшои!» (ад. 119), –рҳәартә анхацәа зегьы рыхдырра ҳаракхарызма? Аӡә дахьтәазгьы Новороссиис­
кааи, Шәачааи, Тҟәаԥсааи ракәм, ҳара иҳагқәоугьы ыҟоуп
имҳәаӡарызи?
Зыӡбахә ҳамоу аҩымҭаҿы иуԥылоит угәы еихьызшьыша
аиқәмшаҳаҭрақәагьы. Ҿырԥштәыс иааҳгозар, Алҵыкә иаб
дахьынхоз ақыҭан гәыла дрымаӡамызшәа иҳәоит. Иҭахцәа
зегьы «испанка» ианыннарҵәа ашьҭахь, ихы дахашшаауа Алҵыкә иаҳәшьаду данлацәажәоз иажәа иалеиҵеит:
«Ма сназдыԥшыло гәылак дсымандаз!» (ад. 12). Алҵыкә
Аҟәа дахьнеиз иидырыз Абулаӡе Шьақрогьы абас иеиҳәоит,
ақыҭан иаб дахьынхоз игәаларшәо: «Ҳара ҳахьынхоз нхарҭа
бзиан, аха гәыла ааигәа дҳамаӡамызт» (ад. 23). Арахь автор
уаанӡагьы (шәахәаԥш ад. 9), уи анасҟагьы (шәахәаԥш ад.
30–32) акырынтә дцәырганы даҳирбоит ргәыла бзиа, ауаҩ
гәыраз Рашьыҭ.
Аҵыхәтәан ҩбаҟа ажәа ароман злаҩу абызшәа иазкны.Н.
Ҳашыг уаанӡатәи иҩымҭақәа рыла аԥхьаҩ дидыруеит
аԥсшәа бзианы издыруа, ажәа зцәа ианыруа прозаикны. Уи
ус шакәу агәра ҳнаргоит иара иҩымҭа ҿыцгьы. Ароман зла­ҩу
абызшәа ҿаԥыцлатәи ажәабжьҳара иазааигәоуп. Автор акыр
дазыманшәалоуп адиалогқәа реиҿкаара. Иузеилымкаауа,
ма ихәанчаны иҳәоу ахшыҩҵакқәа, маҷуп. Убас шакәугьы,
автор ас шԥеицәыҟалеи, ма аредактор ишԥаизгәамҭеи
зуҳәаша аҭыԥқәагьы уԥылоит. (Араҟа сара рыӡбахә сҳәаӡом,
исаҩсыжьуеит хыԥхьаӡарала имаҷым акоректортә гхақәа).
«Ҳабацәа ара аԥсҭа ақәцәан нхара ианаауаз изызхәыцуаз
рырахә ҳәырҭақәа ракән» (ад. 11), –иҳәоит Алҵыкә, иаҳәшьаду
данлацәажәо. «Аԥсҭа агәаҩа», ма ианамуӡах, «аԥсҭа анаара» уҳәар саҳаит акәмзар, аԥсышәаала «аԥсҭа ақәцәан»
рҳәома?»Амра шьыбжь аарц егьагмызт» – иҳәоит 16-тәи

489

адаҟьаҿы. Иара убас аԥсышәала аӡәы иҳәо исмаҳац: «Амза
шьыбжь лхыҳәҳәон…» (ад.88). Џьара-џьара ажәақәак рсемантика еилахәаноуп ахархәара шрымоу. Ҿырԥштәыс иаагозар,
анхацәа руаӡәк абас иҳәоит: «…Ҽаҩраҭагалан аахыс сҽы ақьар
иахаргыланы исымоуп, ҭаацәарак ирызхаша аҿасҵахьеит»
(ад. 19). Ари аҳәоу шеиҿартәу ала, урҭ ашықәсқәа рзы (20тәи ашықәсқәа) ауаа ақьар рфозшәа иҟалеит! Тҟәарчал
ашахтқәа ирҭырго арацәа хархәарас иамоу далацәажәауа, автор иҩуеит «аӡыӷбақәеи», «адәыӷбақәеи» (ад.246) уи арацәа
ишымҩаԥнаго. Аԥсышәала «аӡыӷба» рҳәома, «аӷба» ҳәами
ишашьҭоу? «Цәаҩала ицәажәо среиуам…» (д. 137), – иҳәоит
Алҵыкә ҭыԥкаҿы. Аԥсышәала «ацәаҩа» ҳәа изышьҭоу хазуп
(иҟоуп ацәаҩа бзиа, ацәаҩа цәгьа), цәала ацәажәара хазуп.
Ас иҟоу аҿырԥштәқәа рацәоуп, аха ара иаазгақәазгьы агәра
ҳдыргоит аҩымҭа абызшәа иҵегьы игәцаракны ацклаԥшра
шаҭахыз.
Иааидкыланы Н. Ҳашыг ироман ҿыц «Аԥышәара» иагу-иабзоу еидхәыцланы ҳахәаԥшуазар, даҽа зныкгьы агәра
ҳнаргоит иҵоуроу, аидеал ҳәа изышьҭоу афырхаҵа ихаҿса­
хьа аԥҵара шымариам. Аҩымҭа ԥсыҽрақәак амазаргьы, иахьа аԥхьаҩцәа ирҭаху афырхаҵа илитературатә хаҿсахьа
аԥҵаразы ԥышәа бзиоуп ҳәа злазуҳәаша аҟазшьақәагьы
маҷымкәа иамоуп.
***
Акритик Р. Ебжьноу ашәҟәыҩҩы Н. Ҳашыг ироман
«Аԥышәара» иазкны арецензиа «Аԥышәара амҩа» ажурнал «Алашара» (№ 12, 1985 ш.) аҿы ианикьыԥхьуаз,
ари астатиа ҩны салгахьан сара. Р. Ебжьноу ирецензиа
сшахәамԥшыцызгьы, уамашәа иубартә ҳгәаанагарақәа
ахьеиқәшәақәаз ыҟоуп. Акритик ароман аҿы ииашаны иеиликааз, обиективлагьы дзыхцәажәаз рацәоуп. Иареи сареи ҳгәаанагарақәа ахьеиқә­шәауа шьҭа аԥхьаҩ ибарҭоуп,
урҭ зегьы акакала ара иасырбоит ҳәа салагом, иагьаҭахым.
Аха арецензиаҿы иҟоуп автор имоукқәаша, уимоу, ииашам
зуҳәаша агәаанагарақәагьы. Урҭ зегьыҵәҟьа ракәмзаргьы,
акык-ҩбак азгәасҭар сҭахуп.
Зегь раԥхьа иргыланы иаҳҳәозар, Р. Ебжьноу иҟаиҵауа
азеиԥш лкааи ииҳәауа егьырҭ хшыҩҵакқәаки цқьа иеиқәм­

490

шәошәа, иеиқәшаҳаҭымшәа избоит. Азеиԥш лкаа иҟаиҵо
абри ауп: «Зыӡбахә ҳамоу аҩымҭа (ароман «Аԥышәара» – С.
З.) асахьаркыратә ажәа аганахьала иахьынӡахә­ҭаз анагӡара
ацәмаҷхаргьы, иаанарԥшуа аамҭеи, насгьы уи автор
дшазыҟоуи уанрызхәыцлак, иубоит аԥхьаҩ иеилнаркаауа
шмаҷым, ҳлитература азеиԥш еизҳара иалган ишгылам».
Араҟа иҳәоу ахшыҩҵак автор изакәзаалак ҭакԥхықәрак
инаҭаӡом уҳәартә убас инаркәараҵа-ааркәараҵашәа иҟа­
ҵоуп, убас азеиԥш ҟазшьа амоуп. Дзыхцәажәо ароман
ахаҭабзиара иазкны акритик ипозициа цқьа еилырганы ианымԥшуашәа збоит арецензиа. Насгьы аконкреттә
зҵаарақәа рҿгьы акритик дахьиашақәам ыҟоуп. Р. Ебжьноу излаиҩуала, ароман «Аԥышәара» иаҵанакуеит «Аԥсны
Асовет мчра ашьақәгылара аламҭалазтәи ахҭысқәа инадыркны аибашьра раԥхьатәи ашықәсқәа ирыбжьанакуаз аамҭа, аха ашәҟәыҩҩы еиҳарак хшыҩзышьҭра риҭоит
акыр иуадаҩыз 30-тәи ашықәсқәа» (ад. 119). Ара иҳәоу
ахшыҩҵакгьы инагӡаны ииашам, избанзар ҳара хыхь иаабахьеит ароман «Аԥышәара» иаҵанакуа аамҭа аибашьра раԥхьатәи ашықәсқәа рыла ишхыркәшам, КПСС XX
аизара ду аламҭаланӡа ишаагоу. Насгьы акритик ишиҳәо
еиԥшҵәҟьа ароман аҿы 30-тәи ашықәсқәа ҷыдала, «еиҳа­
рак хшыҩзышьҭра» рыманы иҟаӡам. Ароман аҿы 30-тәи
ашықәс­қәа аарԥшуа, аамҭа ҟәҵәак аҳасаб ала, урҭ «еиҳарак
хшыҩзышьҭра» зларымоу ҳәа ароман аҿы сара акгьы збом.
1986 ш.

Апоет, аҵарауаҩ, ааӡаҩ
Абарҭ, ак аҵкыс даҽакы зҭакԥхықәра еиҵам, акрызҵазк­
уа жәақәа хԥа ҳхаҿы иааиуеит иахьа аԥсуа милаҭтә культура арҿиара активлеи қәҿиара бзиалеи аус азызуа ируаӡәку
Борис Алмасхан-иԥа Гәыргәлиа ҳанизхәыцуа. Ҵабыр­
гыҵәҟьангьы, поетк иаҳасабала акәзааит, ҵарауаҩык
(литератураҭҵааҩык) иааҳасабала акәзааит, аҿар рааӡаҩык
иаҳасабала акәзааит, Борис Гәыргәли аамҭа кьаҿк ала има­
ҷым алагала ҟаиҵахьеит. Уажәшьҭа еихишьаалаша имоуп,
имҩашьахуагьы ишьҭамҭа аниҵахьеит ҳкультура аҿиара.

491

Поетк, ҵарауаҩык иаҳасаб ала, аԥхьаҩцәа рыгәрагареи
рыбзиабареи ирҳахьеит, ааӡаҩык, рҵаҩык иаҳасабала
акәзар, инеиԥынкыланы акыр шықәса раахыс лекторс аус
ахьиуа, А.М. Горки ихьӡ зху Аԥснытәи Аҳәынҭқарратә университет аҿы, апрофессорцәеи арҵаҩцәеи рколлектив дуи
хыԥхьаӡара рацәала астудентцәеи раҳаҭырқәҵареи рыбзиабареи иҽаԥсеитәхьеит.
Борис Гәыргәлиа поетк, ҵарауаҩык, ааӡаҩык иаҳасаба ала,
ишьақәгылара ҳәаақәызҵаз аҭагылазаашьа бзиақәа акыр
ҟалеит. Иара ҩынҩажәижәабатәи ашықәсқәа рзы аԥсуа литература иаалагылаз гәыԥҩык арҿиаҩцәа ҿарацәа дреиуоуп. Насгьы данқәыԥшӡаз инаркны ибаҩхатәра зырҿыхашаз
арҵаҩцәеи аҩызцәеи дрыниеит. Иҟазшьарбагоу иара
иԥсҭазааратә мҩа ахадаратә моментқәа азгәаҳҭар, хыхь
исҳәаз ажәақәа баша еизадақәак шракәум, аконкреттә
фактқәа шьаҭас ишрымоу агәра ҳгоит.
Борис Алмасхан-иԥа Гәыргәлиа диит 1935 шықәса ииудь 20
азы Очамчыра араион Кәтол ақыҭа аколнхаҩы иҭаацәараҿы.
Абжьаратәи ашкол дшалгаз еиԥшҵәҟьа дҭалеит Қарҭтәи
Аҳәынҭқарратә университет афилологиатә факультет ажурналистика аҟәша. Уи дагьалгеит 1958 шықәазы. Аԥсныҟа
даныхынҳәы, актәи амзақәа инадыркны 1964 шықәсанӡа,
аԥсуа хәыҷтәы журнал «Амцабз» аредакциаҿы литературатә
усзуҩыс дыҟан. 1964 шықәса инаркны 1967 шықәса азынӡа
СССР анаукақәа р-академиа иатәу А.М. Горки ихьӡ зху
адунеитә литература аинститут аҿы аспирантура дҭан.
Араҟа иауз азыҟаҵареи ҽышәала иусуреи ирыбзоураны 1969
шықәсазы афилологиатә наукақәа ркандидат ҳәа анаукатә
степен аиуразы адиссертациа ихьчеит абри атемала: «Апоема ажанр аԥсуа литератураҿы (ахыҵхырҭақәеи, аиреи,
ашьақәгылареи)».
Аспирантура даналга инаркны иахьа уажәраанӡа Борис Гәыргәлиа аус иуеит Аԥснытәи Аҳәынҭқарратә университет аҟны. Еиуеиԥшым аамҭақәа рзы дыҟан аурыстәи
аҳәаанырцәтәи алитературақәа рҭоурых акафедра арҵаҩы
еиҳабыс, ашьҭахь жәа-шықәса инареиҳаны уи акафедра напхгара азиуан, аус иуан иара убас афилологиатә-педагогтә факультет аҟны декансгьы.
1964 шықәса март мза аахыс Борис Гәыргәлиа КПСС да­
лоуп, 1967 шықәсазы дрыдыркылоит СССР ашәҟәыҩҩцә

492

Реид­гыла ачленрахь. Еиуеиԥшым ауаажәларратә усхкқәа
инапы рылакуп. Аԥснытәи ашәҟәыҩҩцәа Реидгыла
анапх­гара далахәуп, аԥсуа журнал «Алашара», насгьы
ақырҭуа сатиратә-иумортә журнал «Нианги» аредакциатә
коллегиақәа дрылахәуп.
Излаабо ала, Борис Гәыргәлиа, ибиографиа ахадаратә
моментқәа абжьаратәи абиԥара иаҵанакуа иахьатәи аԥсуа
литераторцәа аӡәырҩы рзы иҟазшьарбагоуп. Мыцхә иҷыдоу
акгьы адаабалом. Аха Борис Гәыргәлиа егьырҭ иқәлацәа
дызларылаҳкааша, ихаҭареи ирҿиареи акыр ирызҷыдоу
аҟазшьақәа ҳаԥшаар ҟалоит. Иара имоу аҷыдарақәа ирхадоуп ҳәа сгәы иаанагоит ихаҭаратә ҟазшьақәа иҩымҭақәа
ипоезиаҿгьы, илитературатә ҭҵааратә усумҭақәа рҿгьы,
ипублицистикатә статиақәа рҿгьы ирнубаалартә иахьыр­
ныԥшуа.
Иара убас иазгәаҭатәуп даҽа зеиԥш ҷыдаракгьы: Борис
Гәыргәлиа иҽызикуа иарбан усзаалакгьы гәацԥыҳәарала,
ентузиазмла аԥсы ахаҵаны, игәарԥханы инаигӡоит. Атри­
бунаҿы дықәгыланы ихатә жәеинраала данаԥхьо, ажәахә
аныҟаиҵо, ма алекциа анымҩаԥиго, иҩызцәа рырҿиамҭа­
қәа данрыхцәажәо, алитературатә-критикатә усумҭақәа
аниҩуа уҳәа иахьабалак данқәыԥшыз ашықәсқәа раан
еиԥш, иахьа абжьаратә қәра данҭагылоугьы, гәазыҟарамрак
џьаргьы инирԥшӡом. Уимоу, ииашам, ма узлаиқәшаҳаҭым
ахшыҩҵак иҳәозаргьы, иԥсыҽу жәеинраалак иҩызаргьы,
Борис Гәыргәлиа хаҭала иара зыгәра имго, ма акониунктура иадҳәалоу акы иҽеиҭо, иҽамаидо сымбац. Ипоезиаҿы,
илитературатә-критикатә ипублицситикатәи статиақәа
рҿы лассы-лассы зыӡбахә иҳәо, иҽзиҭо, иҽызмеидо аиаша аԥшаароуп. Ари дарбанзаалак арҿиаҩы ҷыдала зда
дхәарҭам аҟазшьақәа ируакуп. Ианакәзаалакгьы ус акәын
ишыҟаз, аха иахьатәи ҳаамҭазы лымкаала уаҩ ахы инарбоит арҿиаҩы ихаҭаратә ҷыдарақәеи ирҿиареи еиқәшәауоу,
еиқәымшәауоу, еиқәшаҳаҭу еихьыр-еивыр иҟоу. Иаҳҳәап,
аԥсадгьыл абзиабара иазкны апоет (аҭҵааҩы, апублицист
уҳәа) иага еиҿартәны ажәа бзиақәа иҩызаргьы, хаҭала иара
аграждантә цәанырра, апринцип ҳаракы иаша, ауаҩра игзар дызхәарҭагәышьоузеи? Даҽакала иаҳҳәозар, арҿиаҩы
ихаҭареи апропаганда зиуа аидеиақәеи ахшыҩҵакқәеи

493

анеиқәмшәало ыҟами. Борис Гәыргәлиа иакәзар, хаҭала дыздыруа зегьы сықәшаҳаҭхап ҳәа сгәыӷуеит ирҿиамҭеи иара
ихаҭареи еишьашәалоуп, иҭибагоит, иеиқәшәоит сҳәар.
Борис Гәыргәлиа инапы злаку арҿиаратәи ауаажәларра­
тәи усхыкқәа шырацәоугьы, имҽхак шыҭбааугьы, ибаҩхатәра
еиҳараӡак издиҵо, еиҳа ихы ахьааирԥшыз, имаҷымкәа
алҵшәа бзиақәагьы ахьимоу апоезиаҿоуп, лымкаалагьы
ажәеинраала кьаҿ ажанр аҟны. Маҷк иадамзаргьы, аԥхьа
ҳаргьы уи ипоезиатә рҿиара ҳазааҭгылап.
Ҳпоетцәеи ҳапрозаикцәеи аӡәырҩы дреиԥшны, Борис
Гәыргәлиа аԥхьаӡа алитература, лымкаалагьы апоезиа,
абзиабара икит иқыҭа гәакьаҿы ашкол данҭаз инаркны.
Аԥхьатәи иажәеинраала акьыԥхь абеит 1952 шықәсазы,
иажәеинраалақәа аԥхьатәи реизга «Анапы разқәы» –1961
шықәсазы. Уиаахыс иҭижьхьеит аԥсышәалеи, қырҭшәалеи,
урысшәалеи жәаба рҟынӡа шәҟәы.
Арҭ аизгақәа ирну ажәеинраалақәа тематикала еи­уеи­
ԥшым ҳҳәар – ҳиашоуп, аха ари еизадацәоу хшыҩҵакуп. Ус
аҳәара мацара рызхоны ҳәа иҟам. Еиҳа ҳҽырзааигәатәны
рзеиԥш ҵаки хырхарҭаси тенденциаси ирымоу рыԥшаара
ҳҽанҳаршәоит.
Ара зегь раԥхьа уаҩ илаԥш иҵашәоит апоет ицаҳәцаҳәо
иҟоу лирикны дышцәырҵуа. Борис Гәыргәлиа илирикаҿы
ихадароу аҭыԥқәа ааныркылоит абзиабаратәи апатриоттәи
темақәеи амотивқәеи. Урҭ инарываҟәало иҟоуп ажәларқәа
реиҩызареи аҭынчреи ртемақәагьы.
Арҭ атемақәа жәынгьы-ҿангьы заҟаҩы апоетцәа ихҭакны
ирымоузеи! Лымкаалагьы аԥсыуа поет дыҟоума, анс акәу, арс
акәу, аԥсадгьыл абзиабареи аҭынчреи ирзымшәаҳәац? Арҭ
атема дуӡӡақәа ареалтә бзазараҿгьы алитератураҿгьы ԥсра
ахьрықәым, жәра ахьрықәм амацара акәым аус злоу. Аус злоу,
ҳәарадаа, досу раарԥшышьа ахьынӡаилшо ауп. Аиашазы,
аԥсадгьыл абзиабара иазку ҳпоетцәақәак ражәеинраалақәа
аки-аки узеиҩымдырраауа аҟынӡа иеизадацәаны ианыр­
цәыҟалақәогьы аабалоит. Борис Гәыргәлиа иакәзар, аԥ­
садгьыл абзиабара ҵакыси идеиаси измоу ажәеинраалақәа
иаԥуп, иҩтәуп ҳәа уалбагас ишаԥимҵаз ҩашьаӡом. Автор
ицәалашәареи игәы иҵаххыз азҵаарақәеи ишрылҵшәоу
агәра ҳгоит. Урҭ инарҭбааны ҳрыздырхәыцуеит Аԥсни аԥсуа

494

жәлари ржәытә, рҿатә, наҟ-наҟ ԥхьаҟатәи рԥеиԥш лаша.
Борис Гәыргәлиа илирикатә фырхаҵа хаҭала, цәала-жьы­
ла Аԥсны даныҟамгьы, итәыла ҿацә далахәуп, дацрыҵны ҳәа
ихы изыԥхьаӡом гәыла-ԥсыла («Иахьа сыҟам Аԥсынтәыла»),
агәра ганы дыҟоуп адунеи атәылақәа зегьы хәыц-хәыц еимидаргьы, иԥсадгьыл Аԥсны ашҟа имоу ибзиабара еиҳагьы
ишыӷәӷәахо («Аԥсынтәыла, с-Аԥсынтәыла»), дахьиз дахьаа­
ӡаз Аԥсны игәы аздууп («Сара сиит Аԥсны, аԥсуак иҩны»),
иааҭаххаргьы ихы ақәиҵоит иԥсадгьыл, («Аԥсынтәыла»),
аԥсуа жәлар рыԥсадгьыл ахьчаразы ашьа икарҭәахьоу,
рфырхаҵаратә хҭысқәа. Еиҳараӡакгьы харшҭшьа рымамкәа
гәҭыхас имоуп кавказтәи ажәларқәа аӡәырҩы иреиԥшны,
аԥсуа жәлар азеижәтәи ашәышықәсазы аҭоурыхтә ӡеибафа­
ра изықәнаршәаз арыцҳара ду амҳаџьыреи асовет жәларқәа
1945–1945 шықәсқәа рзы афашисттә Германиа иаҿагы­ланы
Ҳаԥсадгьыл Дуӡӡа ахьчаразы ирхыргази (ажәеинраалақәа
«Омар Бегәа уахь», «Шәабаҟоу, сашьцәа амҳаџьырқәа»,
«Аԥсуаа рашәа шәрыцҳахааит…», «Ракивчик», «Тексель
афырхацәа шәахь» уҳәа убас егьырҭгьы).
Апоет иҩымҭақәа рӷьырак Аԥсни аԥсуаа жәлари рахь имоу
абзиабара аарԥшра иахьазку, урҭ рҭоурыхи, иахьатәи раам­
ҭеи, уаҵәтәи рԥеиԥш азхәыцреи, ахӡыӡаареи ахьырныԥшуа
амалахазгьы иаԥырхаганы иҟамлаӡеит асовет патриотизми
ҳажәларқәа реиҩызареи дыхьырзышәаҳәо. Арҭ атемақәа
рыла иаԥиҵаз рахьтә иаарылукаартә иҟоуп ажәеинраалақәа:
«Абазашҭа», «Ашәуа ҷкәынцәа срыцуп», «Урыстәылаз ашәа»,
«Аурыс ашәа», иара убас «Лесиа Украинка», «Прикарпатиа адгьыл аҟны», «Москва». Арҭ ажәеинраалақәа зызку атемақәа
(аԥсадгьыл абзиабара, ажәларқәа реиҩызара, аҭынчра ахьчаразы ақәԥара) неиҩымсрада ицәыргоуп азеиԥш ажәа еизадала акәымкәа, лирика цәанырра ҵаулала ирԥханы, апатетика рыҵаны, конкретла иара апоет ицәа-ижьы, ихдырра
шырныԥшуала, дшырзыҟоу ала, иахьатәи ҳаамҭеи иахьатәи
асовет уаҩы ихәыцрақәеи игәамҵрақәеи, игәырӷьареи,
игәыӷреи ирышьашәаланы, урҭ ирымараны, ирыуаршәаны.
Борис Гәыргәлиа ипоезиаҿы ихадароуп, аԥызара рымоуп ҳәа хыхь зыӡбахә сҳәаз атемақәа рнаҩсгьы, акыр
иара иажәеинраалақәа ирныԥшуеит аԥсҭазаараҿы хкы
рацәала зхы цәырзгарц зылшҳо ацәгьеи абзиеи, ауаҩымреи
ауаҩреи, агәымбылџьбарареи ақьиареи, амцқьареи ацқьа­

495

реи, агәнымҩреи агәцаракреи ирыдҳәалоу ҵҩа змам
амотивқәагьы. Ҳәарас иаҭахузеи, иеилкаауп апоет еснагь дзыдгыло играждантә позициа ахы ахьхоу. Уи аԥхьаҩ
иҵоуроу, илашоу, изҩыдоу ауаҩытәыҩсатә ҟазшьақәа рахь
ауп дахьхьанарԥшуа. Ари аганахьала иҟазшьарбагақәоу
рахьтә иааҳгап ҿырԥштәык иадамзаргьы. Аа-цәаҳәак роуп
иҟоу ажәеинраала «Уара иухьуа саргьы исыхьуеит», аха
ианыԥшуеит апоет иуаҩратә кредо:
Уара иухьуа – саргьы исыхьуеит,
Саргәырӷьоит – угәурӷьара.
Уара умаӡа – саргьы исҵәахуеит,
Уаргама – сацәыхарам.
Цара узыҳәа сыхгьы шьҭасҵоит,
Аԥсра сацәымшәакәа,
Ужәлар аиашахь иугозар,
Ахәахәа уанымшәакәа.

Апоет иҽанишәоит иалкаау, иконкрету, еимгеимцарак
иалагӡаны иааизыҟалаз цәалашәарак, ма хшыҩҵакык ала
иҽеим, ма иҽеиу зеиԥш уаҩытәыҩсатә ҟазшьак аарԥшра.
Абри аганахьала иҟазшьарбагоуп, акыргьы инарҵауланы
уаҩы дархәыцыртә иҟоуп ажәеинраала «Хә-минуҭк рыла».
Ара алирикатә персонаж хә-минуҭк раԥхьа иҟоу зегь илшо,
адауаԥшь иеиԥш дыӷәӷәаны, акы дыннамкыло ихы ибон, избан акәзар, ауаҩы дивагылан. Хә-минуҭк рышьҭахь, ивагылаз, дзацәажәоз дҭахеит. Уи иара имчқәа зегьы канаԥсеит,
иаалырҟьаны дажәызшәа ихы ибо дҟалеит, «Адгьыл
аҽакхеит».
Аинтерес агым ҳәа сгәы иаанагоит даҽа ҭагылазаашьак­
гьы. Изакәу уи ауп, еиуеиԥшым аамҭақәа рзы зыӡбахә ҳҳәаз
атемақәа апоет еиуеиԥшымкәа дрызхьаԥшуеит. Ҿырԥш­
тәыс иааҳгозар, заанаҵтәи иара ипоезиаҿы аинтимтә лирика, насгьы аҿара азышәаҳәара аԥызара рыманы иҟазҭгьы,
ишәымҭахь днаскьа-цыԥхьаӡа играждантә лирика еиҳа-еиҳа
иӷәӷәахоит, иҭакԥхықәрагьы иацлеит. Апоет иқәԥшразтәи
илирикаҿы ихыжуаз иемоциатә цәаныррақәа акыр еизаданы,
аушәақә, ма иаарту апублицистикатә, ма ишиашоу иҟаҵоу
абжьгаратә стильқәа ирзааигәаны иҟазҭгьы, ишәымҭаз

496

иаԥиҵаз иажәеинраалақәа ахәыцра ҵаулақәа рныԥшуеит.
Ҿырԥштәыс иааҳгозар, абри аганахьала иҟазшьарбагоуп
ажәеинраалақәа «Ахатәы бызшәа» (1964 ш.), насгьы «Сара
смитинг» (1977 ш.).
Ахатәы бызшәа иазкны аԥсуа поезиа иаланагалахьоу
аԥҵамҭақәа маҷым, аха Борис Гәыргәлиа иажәеинраала
«Ахатәы бызшәа» иамоуп егьырҭ изларыламҩашьаша аҷы­
дарақәа. Араҟа апоет аҳаҳаи амарџьақәа, схатәы бызшәа иахьа хыԥхьаӡарала имаҷу жәларык иртәуп, иӡыр, иԥсыр ҳәа
сацәшәоит имҳәаӡеит, аха дшахӡыӡо, насгьы аԥсы зхоу иарбанзаалак еиԥш, ахатәы бызшәагьы шыхьчалатәу, амилаҭ зда
ихәарҭақәам руак шакәу ҳирбоит. Апоет ихатәы бызшәала
ирцәажәоит ашьхақәа («Сара сбызшәа рҿыҵакуп сышьхақәа
сзыхшаз»), ибызшәоуп ԥсыс ирхоу Аԥснытәи арҩашқәа
(«Сара сбызшәоуп ирхылҵуа сырҩаш ҭрысқәа бжьыс»). Ауаҩы
игәеисыбжь ихатәы бызшәеиԥш даҽакы ишахылымҵуа
иҵарны ҳцәа ианырыртә иҳанаҳәоит:
Иџьашәымшьан, ҳхатәы бызшәада
Сгәеисыбжь цқьа ишәмаҳар,
Сан слааӡар хатәы бызшәада,
Иалшон сҿаҳахар!

Борис Гәыргәлиа егьырҭ иҩымҭақәа жәпакы рҟнеиԥш,
ажәеинраала неиҵых «Сара смитинг» аҿгьы алирикатә
фырхаҵа хада автор ихаҭаҵәҟьа иакәмзаргьы, уи акыр
дизааигәоуп, доуҳала автори алирикатә персонажи еизакуп, хҭак еицҭадыршәуеит уҳәартә иҟоуп. Ацәгьеи абзиеи,
аиашеи ахәахәеи реиқәԥарала, реиҿыхаралоуп аԥсҭазаара
шышьқәгылоу, аха ауаҩы дануаҩха, абзиеи аиашеи рзы
ақәԥара шихәҭоу аарԥшроуп ари аԥҵамҭа идеиа хадас иамоу. Ишдыру еиԥш, ари аидеиа дуӡӡа ҵҩа змам аспектқәеи
аганқәеи амоуп, асахьаркыратә ҩымҭаҿы, аҟазараҿы
еиуеиԥшымкәа уаҩы иааирԥшыр илшоит. Борис Гәыргәлиа
иакәзар, зыӡбахә ҳамоу иажәеинраалаҿы ари аидеиа хада
ааирԥшуеит атипра зуа асоовет уаҩы, акоммунист, аҭынчразы
ақәԥаҩ игәҭахәыцрақәа рыла.
Аиашазы, Борис Гәыргәлиа ипоезиаҿы зны-зынла ажәеин­
раалақәак ртекстқәак ирҳәо рнаҩс аԥхьаҩ рацәак изныр­
мыжьуа, рҵакқәа хтцәаны ицәыҟалалоит. Аха даазқәлаз урҭ

497

иреиԥшқәоу еиҳа-еиҳа иҽырцәихьчоит.
Хаз ҷыдала иазгәаҭатәуп аԥсуа литературатә критикеи
алитератураҭҵаареи рҿы иҟаиҵахьоу алагала. Акыр шықә­са
аус здиулоз имонографиа «Аԥсуа поема» (1974 ш.) ахәшьара
бзиа аиуит. Араҟа автр аԥхьаӡакәны аԥсуа литератураҿы
апоема ажанр акыр ихаҭәааны иҭиҵааит. Амонографиа зла­
шьақәгылоу ахкқәа рзикит апоема ажанр аҭоурыхи, аԥсуа
литератураҿы уи хыҵхырҭақәас иамоуи, иахьа ҭыԥс иааннакылауеи реиԥш иҟоу азҵаарақәа. Интерессс измоу аԥхьаҩ
ибартә иҟаиҵеит аԥсуа литератураҿы иахьа ахадаратә
жанрқәа иреиуоу, насгьы аҭыԥ ду аанызкыло ари ажанр
аамҭа кьаҿла иуадаҩу аҿиара мҩа ишанысыз. Аҵарауаҩ
хымԥада диашоуп аԥсуа поема ашьаҭақәа ажәлар рҿаԥыцтә
рҿиамҭақәа рҿы иахьиԥшаауа.
Борис Гәыргәлиа лассы-лассы аԥсуеи, аурыси, ақырҭуеи
периодикатә кьыԥхь аҿы дықәгылалоит аԥсуа литература
иадҳәалоу еиуеиԥшым азҵаарақәа ирызку истатиақәа ры­
ла. Урҭ хәыҷи дуи шьҭа хыԥхьаӡарала шәкы рҟынӡа инаӡоит.
Акык-ҩбак астатиақәа икьыԥхьхьеит аҳәаанырцәгьы.
Ҿырԥштәыс иааҳгозар, мчыбжьык ахь знык иҭыҵуа анемец
газеҭ «Зонтаг» (ГДР, Берлин) аҿы икьыԥхьын иара истатиа
«Ажәытә жәлар рлитература ҿа» ҳәа хьӡыс измаз. (Агазеҭ
«Зонтаг», 1967 ш., сентиабр 24, ад.12).
Борис Гәыргәлиа илитературатә-критикатәи ипублицис­
тикатәи статиақәа рӷьырак еиднакылоит «Ажәа ажәа
арҿиоит» ҳәа зеиԥш хьӡыс изманы 1979 шықәсазы иҭижьыз
аизга. Араҟа арецензиа ҟазшьа змақәоугьы акымкәа-ҩбамкәа
астатиақәа, апоемеи ажәабжьи ржанрқәа ирызку, насгьы
аинтересс зҵоу, автор игәеилыххареи иқьиареи зныԥшуа,
еицырдыруа аԥсуа шәҟәыҩҩы ду Михаил Алықьсандр-иԥа
Лакрбеи апоет гәлымҵәах Алықьса Едгьы-иԥа Лашәриеи
ирызку агәалашәарақәа.
Борис Гәыргәлиа аԥхьаҩцәа дырдыруеит иара убас
еиҭагаҩык иаҳасабалагьы. Аԥсшәахь иеиҭаганы агазеҭқәеи
ажурналқәеи ирниҵахьеит аешьаратә литературақәа рха­
ҭарнакцәа аӡәырҩы рҩымҭақәагьы. Иара ихаҭа иҩым­
ҭақәагьы акьыԥхь рбахьеит урысшәалеи қырҭшәалеи
рнаҩсгьы аукраин, аҟабарда, ашәуа, алатыш, ауаԥс,
аҟаракалԥак, анемец уҳәа акыр бызшәақәа рыла.
Аԥсшәахь Борис Гәыргәлиа иеиҭеигақәахьоу иаарылы­

498

ҳәҳәо иҟоуп, ахәшьара ҳаракы иаԥсоуп, инеиԥынкыланы
акыр шықәса аџьабаа здибалаз Гьаргь Чачба (Шервашиӡе)
ирҿиамҭа. Ишдыру еиԥш, Гьаргь Чачба хылҵшьҭрала даԥс­
уан, Аԥсны аҳ иԥа иакәын, ихатәы бызшәагьы бзиаӡаны
идыруан, аха еиуеиԥшым амзызқәа ирыхҟьаны илитерату­
ратә ҭынха қырҭшәалеи урысшәалеи ауп ишаҳзынхаз, уи
иҩымҭақәакгьы францыз бызшәала иаԥҵоуп. Иҳаздырам
Гьаргь Чачба алитературатә рҿиамҭақәа аԥсышәала иа­
ԥиҵозу иаԥимҵозу. Имҩашьахуа иаадыруа, уи ижәлари иԥ­
садгьыл Аԥсни дшырҟәыҭхамыз, дрылаҳәны бзиа ишибоз
ауп. Гьаргь Чачба иаԥҵамҭақәа аԥсшәахь реиҭагара акыр
иуадаҩыз, хыԥхьаӡара рацәала акәамаҵамарақәа зцыз усын.
Уаанӡагьы Баграт Шьынқәбеи Қьаазым Агәмааи аԥсшәахь
иеиҭаргахьан иара иажәеинраалақәак, аха иаадыруаны
иҟоу иҩымҭақәа зегьы џьарак, шәҟәык аҿы иеидкыланы,
аԥсшәахь иеиҭаганы иҭзыжьыз Борис Гәыргәлиа иоуп. Аԥ­
хьа уи ҭижьит 1964 шықәсазы. Аха уи аахысгьы Гьаргь Чачба
иҩымҭақәа рыԥшаареи, реидкылареи, реиҭагареи дшаҿыц
даҿын. Аҩынтә раан акырӡа ихарҭәааны иҭижьит 1983
шықәсазы. Араҟа аиҭагаҩ икьыԥхьит уаанӡатәи аҭыжьраҿы
иагыз Гьаргь Чачба акыр ипоезиатәи идраматәи рҿиамҭақәа,
насгьы итеатр-ҭҵааратәи ипублицистикатәи статиақәа. Урҭ
зегьы Борис Гәыргәлиа ирзыҟаиҵеит ихәарҭоу азгәаҭақәа.
Иара абри ашәҟәы иазиҩыз аԥхьажәа неиҵых ҿыгҳарала­
гьы ҵакылагьы монографиак зааира ыҟоуп. Уи аԥхьажәа,
хымԥада, Гьаргь Чачба иԥсҭазаареи ирҿиамҭеи ирызкны
уаанӡа ҳара иҳамаз адыррақәа акыр иарҭбааит, иарҵаулеит.
Аԥсуа литература еиуеиԥшым азҵаарақәа ирызкны Борис Гәыргәлиа аинтересс зҵоу ажәахәқәа ҟаиҵоит арҿиаратә
еиԥыларақәеи, анаукатә конференциақәеи, асессиақәеи
рҿы. Иахьабалак иара, аԥсуа литература, иааидкыланы аԥсуа
культура абзарӡы аҳәара, аӡыргароуп иҽызнишәо.
Борис Алмасхан-иԥа Гәыргәлиа илитературатәи инаукатәи
рҿиареи ирҵаҩратә усуреи ирызкны иааркьаҿны ара сара
иҟасҵаз азеиԥш хҳәаагьы агәра ҳнаргоит алҵшәа бзиақәа
шимоу, гәацԥыҳәарала аус шиуа. Борис Гәыргәлиа иеиԥш
арҿиара аус аҿы зҽышьақәзырӷәӷәахьоу, насгь иара иқәра
иҭагылоу рзы традициала ирҳәалоит иҭышәынталахьеит ҳәа.
Аха иара ҭышәынтәалара имам. Еснагь аԥшаара даҿуп, еснагь аҿыц дашьҭоуп.

1985 ш.

Ахәыҷқәа рдунеи азышәаҳәаҩ
Ахәыҷра! Ақәыԥшра! Заҟа рмаршәа кны иаҳгәалаҳаршәо­
зеи ҳхәыҷреи ҳқәыԥшреи аамҭақәа. Абарҭ ҳанрызхәыцуа,
ҳазхысхьоу дунеи ссирк ҳнагәылаԥшуашәа ҳааҟалоит. Уи
адгьыл қәзҵо ашәҭқәа, ажәҩан ҵызҟьо аеҵәақәа ирдунеины ҳнагәлаԥшуеит – убриаҟара иԥшӡоу гәалашәара хаауп. Уахьынтәи ҳгәы иқәҩуеит зегь реиҳа змелодиа хаау
ашәақәа, иаҳныруеит аԥсҭазаара азгәышьра ацәаныррақәа.
Убри азакәхап ашәҟәҭирҭақәа рҟны ҳаннеилак, иааҳхәарц
ҳзызнеиз ашәҟәқәа рнаҩсангьы, ахәыҷқәа ирызку ашәҟәқәа
аабозар ҳәа ҳаблақәа ҷыдала изыԥшаауа.
Ааи, ашәҟәҭирҭақәа рҟны, хымԥада, иаабоит еиуеиԥшым
ақәрақәа змоу ахәыҷқәа ирызку ашәҟәқәа. Убасҟан ҳара
абӷьааҳәа ҳзызхәыцуа акы ауп: «Ахәыҷқәа рдунеи иаша
ҳалазырԥшуа шәҟәқәомашь абарҭ?» Избанзар ҳара иаҳҭахым
ҳрыԥхьарц, имҽыӷу бызшәала иҩу, ахәыҷы иҟазшьа,
ицәажәашьа, иныҟәашьа, иара идунеи иашьашәалоу,
ахәыцшьа еилыхха ҳазмырбо аҩымҭақәа.
Убас, ахәыҷқәа рдунеи ҳалазырԥшуа, иаҳхысхьоу
амҩа (уажәшьҭа иаҳхашҭхьеит ҳәа зны-зынлагьы ианаҳ­
гәахәло ыҟоуп) икеикеиуа ҳнанарԥшыланы иаҳзырбо,
иҳаҵа­гылараны иҟоу ҳәа ҳазхәаԥшуа рыҟәымшәышәреи,
рылаԥшҳәааи, рыԥшӡареи еиҭазҳәо аҩымҭақәа рыла лассылассы ҳиргәырӷьоит еицырдыруа аԥсуа поет, еицырдыруа
арҵаҩы-ааӡаҩ, аҵарауаҩ Џьота Константин-иԥа Тапаӷәуа.
Џьота Тапаӷәуа машәыршәа дҟамлаӡеит хәыҷтәы поетны. Ԥсыуа хәыҷтәы поетны иҟалашаз ари ауаҩ, иара
дышқәыԥшӡаз арҵаҩратә-ааӡаратә мҩа данылеит. Жәибжь
шықәса анихыҵуаз дҭан бзиа иибоз арҵаҩратә занааҭ ахьиауаз Аҟәатәи арҵаҩратә училишье. Аха уи неигӡаанӡа аамҭа
еиқәаҵәа аибашьра хлымӡаах ихьӡеит. Иқәра азааиуа ианалага, дымԥшӡакәаны арзаҳал алеигалеит афронт ахь дцарц.
Аҳәара иҟаиҵаз иақәшаҳаҭхан, аха уи азын иқәра наӡарц
мызқәак шагыз аниарҳәа, аҵара ааныжьны бзиа иибоз

500

азанааҭ напы аиркит – рҵаҩыс дцеит Кәтол ақыҭан, хаҭала
иара дахьиз, иахьизҳаз аҳаблан, Қьарақьан алагарҭатә школ
ашҟа. Усҟан ихәыҷны иара иҟны аҵара зҵаз, уажәы аԥсуаа
интеллигенциа ирылагылоу изларгәалашәо ала, убраҟагьы
ахәыҷқәа рзы дыгәцаракҩын, урҭ дырзааигәан, рҭаххарақәа,
ргәазыҳәара, ргәала дара ажәала акгьы рымҳәаӡаргьы,
рҟазшьеи рхымҩаԥгашьеи рыла идыруан.
Џьота Тапаӷәуа дыззыԥшыз иқәра анынаӡа, иԥсадгьыл
ахьчара дцеит. Афашист иҿагылараҟны ахәра ӷәӷәа инылаз иахҟьаны, аибашьра еилгаанӡа 1944 шықәсазы иҩныҟа
дгьежьуеит. Аха убраанӡагьы поетк иаҳасабала аԥсуаа
дырдырит, афронт аҟынтәи агазеҭ «Аԥсны ҟаԥшь» ашҟа
иааишьҭуаз иажәеинраалақәа акьыԥхь аҟны ирбо иалагеит. Раԥхьаӡа акәны агазеҭ аҟны акьыԥхь абеит 1943
шықәсазы афронт аҟынтәи иааишьҭыз ажәеинраала «Аԥа
исалам» ҳәа зыхьӡиҵаз. Ихәра ӷәӷәа иахҟьаны, иабџьар
нышьҭаҵаны Аԥсныҟа даныхынҳә, алаба иҽанҵаны ада
дышзымныҟәозгьы, сыхәрақәа нагӡаны иӷьаанӡа сыԥсы
ааиҭаскып игәамхәӡакәаны, Аҟәатәи арҵаҩратә училишьче
аҟны дааит, мызқәак рыла аучилишьче апрограмма зегьы
дахысны, иаарццакны Аҳәынҭқарратә екзаменқәа ҭины,
иқыҭа гәакьа Кәтол ашкол аҟны аԥсуа бызшәеи алитературеи
рырҵаҩыс аусура далагеит. Џьота Константин-иԥа дхынҳәит
бзиа иибоз, блаҷыдала здунеи дагәлаԥшуаз ахәыҷқәа рахь,
гәыла-ԥсыла иҽеиҭеит ахәыҷтәы литература.
Апоет аԥышәа иоуан убри ажанр ала ирҿиаратә ҟазара
амҽхак арҭбаараҿы, уи арҵаҩратә-ааӡаратә усура иадҳәалан,
ицәа-ижьы иалан. Кәтолтәии Ҭоумышь аҳаблаҿтәии
ашколқәа рҟны рҵаҩыс акыр шықәса аус аниу ашьҭахь,
ибаҩхатәра аихаҳареи идыррақәа иҵегьы рырҵаулареи
хықәкыс иҟаҵаны, 1953 шықәсазы А.М. Горки ихьӡ зхз
Аҟәатәи Аҳәынҭқарратә апедагогикатә институт дҭалоит.
Аинститут даналга ахәыҷтәы журнал «Амцабз» аҟны аус иуан,
нас – Аҟәатәи аԥсуа школ аҟны. Дук мырҵыкәаны Аԥснытәи
АССР Аҵара аминистра аԥсуа бызшәеи алитературеи рзы
инспекторс диаргеит, иахьа уажәраанӡагьы лыҵшәа бзиала уаҟа аус иуеит. Убри аахысгьы аус имоуп ашколқәа рҟны,
арҵаҩцәа рҟны, аҵаҩцәа рҟны. Апоет исԥҭазааратә занааҭ
еиҳагьы ихәыцра арҵаулеит, ахәыҷқәа рдунеи еиҳагьы

501

дагәланахалеит, дара рцәаҩа аҷыдарақәа цәала-жьыла идихалеит, ахәыҷтәы ԥсҭазаара иамоу аԥхареи ацәаныреи
аԥсихологиатә ныра ӷәӷәа ирҭон. Абри абас шакәу шаҳаҭра
руеит, апоет ахәыҷқәа ирызку, иажәеинраалақәа раԥхьатәи
реизга ашәҟәы, 1958 шықәсазы иҭижьыз, инаркны, иахьа уажәраанӡа хыԥхьаӡара рацәала иҭижьхьоу ашәҟәқәа.
Иажәеинраалақәа реизга ашәҟәы «Бзиа избоит ашьыжь»
зыхьӡу еиднакылоит аҵыхәтәантәи аамҭақәа рзы иаԥиҵаз
ипоезиатә рҿиамҭақәа. Ари, зҿыгҳара ду, иԥшӡоу, ахәыҷқәа
зыргәырӷьаша ажәеинраалақәа рыла игәылҭәаау шәҟәуп,
апоет 60 шықәса анихыҵуаз аамҭазы гәазырҳагатә ҳамҭаны
ахәыҷқәа ирызнеигоит, аԥсуа литература иалеигалоит. Урҭ
ажәеинраалақәа раӷьырак, уажәраанӡа иҭыҵхьоу иеизга шәҟәқәа жәеиза реиԥш, аиҵбыратәи аклассқәа рырҵага
ашәҟәқәа рҿгьы ирыххәҭоу аҭыԥ ааныркылараны иҟоуп.
Апоет ишәҟәы арбеиеит, иажәеинраалақәа ззикыз ахьыбҿар,
дара ахәыҷқәа ҟзшьалеи, хәыцшьалеи ишеиԥшым еиԥш,
еиуеиԥшым азнагашьақәа рыла, ажәа ԥшӡала ихыркны, исахьаркны рыбзазара иахьагәлаирԥшуа.
Аизга «Бзиа избоит ашьыжь» аҟны апоет дырзышәа­
ҳәоит Аԥсадгьыл ԥшьа апатриотизмра, аԥсабара ԥшӡа,
аџьа аҳаҭырқәҵарақәа, аиҩызара, аидгылара. Иаабоит дара
рықәра иашьашәалоу аҟазшьа бзиа, ацәаҩа наала, ацәанырра
ҵаула. Абарҭқәа ирҷыданы, автор иааирԥшуеит ахьыбҿар
рхәыҷратә ԥсҭазаараҿы аԥынгылақәа шыҟоу: аҩадарақәа,
алаӷьарақәа, амҩахҟьарҭақәа, аиашеи амци реинымшәара,
ацқьареи аҟьашьреи рымааибра, абзиабареи ацәымӷреи
реиҿагылара. Урҭ зегьы апоет дрыхәаԥшуеит бла ҵарыла,
ацәгьа-мыцәгьа цәала-жьыла дшацәтәыму, уи зхызҿқәа
рыла иааирԥшуа ахәыҷқәагьы ишырцәтәыму поезиа ажәала
иааирԥшуеит.
Џьота Тапаӷәуа ирҿиаратә мҩаҟны ҳҿаԥхьа иаагылоит, поетк иаҳасаб ала, иеиҭагамҭақәа. Аԥсышәала ирцәажәахьеит
еицырдыруа ашәҟәыҩҩцәа дуқәа ахәыҷқәа рзы ирҩхьоу
ажәеинраалақәа. Иаҳхысыз ашықәс азы хазы шәҟәны
аԥсышәала иҭижьит С. Маршак ихәыҷтәы жәеинраалақәа реизга. Аԥсышәала акьыԥхь дирбахьеит К. Чуковски, А. Барто,
И. Тувим, И. Ҷавҷаваӡе, С. Капутикиан, А. Исҳак уҳәа рҩымҭа
лыԥшаахқәа.

502

Џьота Тапаӷәуа абар уажәшьҭа ҩынҩажәа шықәса ҵуеит
алитературатә-рҿиаратә усуреи арҵаҩреи алҵшәа иманы еилагӡо даауеижьҭеи. Алагала маҷымкәа иҟаиҵахьеит
методистк иаҳасаб ала, акыр џьа ибахьеит аԥсуа школқәа
рзы арҵага шәҟәқәеи, ахархәагақәеи, апрограммақәеи,
аметодикатә ҟазшьа змоу аусумҭақәеи реиқәыршәареи
раԥҵареи рҿы. Ихала иҟаиҵаз, ма авторцәа рколлектив
далахәны ашколқәа рзы иҭижьхьоу еиуеиԥшым ашәҟәқәа
рхыԥхьаӡара жәохә рҟынӡа инаӡоит. Абас алҵшәа бзиақәа
иманы, еиԥмырҟьаӡакәа акыр шықәса аус ииухьоу ахәшьара
ҳаракы арҭахьеит. Џь. Тапаӷәуа ихҵоуп Қырҭтәылатәи
ССР-и Аԥснытәи АССР-и рҿы ашкол зҽаԥсазтәыз арҵаҩы
ҳәа аҳаҭыртә хьӡы, апедагогикатә наукақәа дыркандидатуп. Иара иԥсҭазааратә ԥышәеи изанааҭи ирышьашәалоу,
урҭ ирзааигәоу атемақәа роуп ипоезиаҿгьы иҟазшьарбагоу.
Илитературатә-рҿиаратә баҩхатәра азкуп ҳара ҳҿы макьа­
нагь акыр еиҵаханы иҟоу ахәыҷтәы литература. Ҳмилаҭтә
литература ашьаҭаркҩы Д. Гәлиа инаиркны, аӡәырҩы
игәцаракны ирыман, иахьагьы ҳашәҟәыҩҩцәа ахәыҷқәа
ирызкны аҩымҭа шьахәқәа раԥҵара зҽанызшәахьоу
ҳамоуп. Аха макьанагьы аԥсуа хәыҷтәы литература
иахьынӡаҳҭахыҵәҟьоу изымҿиацт. Убри азыҳәан мацара акәзаргьы, ахәыҷқәа рзы иааԥсоу, ихәарҭоу аҩымҭақәа
раԥҵара зылзыршо, ахәшьара ҳаракы раҳҭалароуп. Џь.
Тапаӷәуа иакәзар, иахьа аԥсуа хәыҷқәа рзы алитературатә
рҿиамҭақәа аԥызҵо, алагалагь маҷымкәа иҟазҵахьоу дыр­
уаӡәкуп. Иара ипрактикатә усура аҿар рааӡара ишазикыз
еиԥш иажәеинраалақәеи ипоемақәеи рылагьы аҿар иҵоуроу
ахырхарҭа риҭоит, амҩа иаша иқәиҵоит.
Џь. Тапаӷәуа иперсонажцәа дара ирцәажәоит, ирхәыц­
уеит, ирыхәмаруеит, аус дируеит, аҵара дирҵоит, дара
иныҟәргоит иреиӷьу аҟазшьақәа. Урҭ илахҿыхны, аԥсҭазаара
ргәацԥыҳәо, маха-шьахалагьы ҩныҵҟалатәи хәыцшьалагьы
изҩыдоу роуп, атипра зуа асоветтә хәыҷқәа иреиуоуп.
Апоет иҩеидасуа аҿар сахьаркыратә ажәала ирабжьеигоит аԥсабара иеиҷаҳаларц, иара ауаҩы зда дхәарҭам акы
акәны ишыҟоу деилиркаауеит. Ауаа реиԥш, еиуеиԥшым
афункциақәа нарыгӡо иаабоит аԥстәқәеи аԥсаатәқәеи. Урҭгьы
ауаа реиԥш «ихәыцуеит», «ицәажәоит», «ацәгьеи абзиеи рдыруеит», ажәакала, антропоморфизациа рызуп. Иԥсабаратәуп

503

апоет араҟа ажәлар ржәытә традициатә дунеихәаԥшышьақәа
дахьрықәныҟәо.
Иааидкыланы, ари аизга Џь. Тапаӷәуа ирҿиаратә биог­­
ра­фиаз шьаҿа бзиоуп ҳәа иԥхьаӡатәуп. Сгәы иаана­гоит
изгәарԥханы иаԥхьаша рацәаҩхап ҳәа. Апоет хынҩажәа
шықәса ихыҵуеит, аха иусуреи ирҿиареи ԥкым. Иса­
хьаркыратә ажәеи ипрактикатә усуреи ҭибагоит, еиц­хы­
раауеит, еилаҵәаны иҟоуп. Хымԥада, аринахысгьы ихәар­
ҭоу аҩымҭақәа аԥиҵалашт, ирҵаҩратә усгьы неигӡалашт.

Аԥсуа ҵарауаҩ ду
Иналукааша аҵарауаҩ, аҭоурыхтә наукақәа рдоктор,
апро­фессор, Қырҭтәылатәи ССР анаукақәа р-Академиа Д.И.
Гәлиа ихьӡ зху абызшәеи, алитературеи, аҭоурыхи Аԥсны­
тәи ринститиут адиректор ихаҭыԥуаҩ, Қырҭтәылатәи ССР-и
Аԥснытәи АССР-и рҿы ҽаԥсазтәыз анаука аусзуҩы Шалуа
Денис-иԥа Инал-иԥа 70 шықәса ихыҵит.
Ш. Инал-иԥа ааԥсарак изымдырӡо аԥсуа советтә культура аус азиуеижьҭеи абар уажәшьҭа ҩынҩыжәи хәба
шықәса инареиҳаны иҵуеит. Ҳтәылаҿгьы, уи анҭыҵгьы
иеицгәарҭахьеит иара амҽхак ҭбаа змоу, знаукатә
интерессқәа еиуеиԥшым, абаҩхатәра иаша змоу аӡәы
шиакәу. Ш. Инал-иԥа дҭоурыхҭҵааҩуп, детнографуп, аха
убарҭ инарываргыланы, алагала ду ҟаиҵахьеит аԥсуа фольклор аизгареи, акьыԥхьреи, аҭҵаареи рус аҿгьы, иеицырдыруа иҟоуп илитературатә-критикатә монографиақәа,
аԥсуа литература актуальтә зҵаарақәа ирызку хыԥхьаӡара
рацәала истатиақәа. Аԥхьаӡатәи аԥсуа литературатә критика ашьаҭаркыҩцәа дыруаӡәкуп ҳҳәар. Хә.С. Бӷажәба днаивагыланы, ҩажәижәабатәи ашықәсқәа аҩбатәи рызбжазы
акьыԥхь аҿы дцәырҵит литературатә критик иаҳасаб ала.
Акьыԥхь збаз аԥхьаӡатәи истатиа азкын Леуарса Кәыҵниа
ипоема «Шьаризан» аилыргара. Уи астатиа акьыԥхь абеит 1938 шықәсазы, усҟан иҭыҵуаз ажурнал «Аԥсны Ҟаԥшь»
адаҟьақәа рҿы.
«Дырмит Гәлиа заҟа уизхәыцуа – убри аҟара дџьоушьоит.
Уи ихигаз, иҟаиҵаз, ирҿиамҭақәа реиқәыԥхьаӡарагьы ишаа-

504

нагара шәҟәык аҭахуп», –абас иҩуеит Ш. Инал-иԥа иусумҭақәа
руак аҿы ҳмилаҭтә литература ашьаҭаркҩы изкны. Иахьа,
аҵарауаҩ 70 шықәса анихыҵуа, арҭ ажәақәа иара ихаҭагьы
изкны иаҳҳәар ҟалоит. Иусумҭақәа реиқәыԥхьаӡареи рзеиԥш
хҳәааи мацарагьы гәаӷьуацәоуп. Ҵабыргынгьы, имҩа­ԥига­
хьоу анаукатә ҭҵаарақәеи, илитературатә-критикатә шәҟә­
қәеи истатиақәеи, иуаажәлааратә усуреи еизыркәкәаны
ҳанрыхәаԥшуа, ҳанрызхәыцуа, абриаҟара злаилшаз џьаҳам­
шьарц залшом. Ҳәарас иаҭахузеи, араҟа аҵарауаҩ ԥсабарала
ициз абаҩхатәра ароль ду нанагӡеит, аха насыԥла уи иацуп
еихсыӷьреи еиԥҟьареи змам есымшатәи аусура. Аҵарауаҩ
данқәыԥшыз инаркны ибзианы игәникылеит анаукаҿы амҩа
мариа шыҟам, иахьабалак аџьабааи аԥшаареи шаҭаху.
Ш. Инал-иԥа инаукатәи ирҿиаратәи мҩа ахы цәырнагеит
Аԥсны асоветтә культура ашьапы иқәгыланы ганрацәала
аизҳара ианалагаз ашықәсқәа рзы. Ҵарауаҩык иаҳасаб
ала иара ишьақәгыларагьы урҭ ашықәсқәа имҩақәырҵеит.
Диит 1914 шықәсазы Очамчыра араион Гәыԥ ақыҭан.
Дышқәыԥшыз аеҭымра ихигеит: 1921 шықәсазы иаб дыԥсит,
иан – 1936 шықәсазы. Абасала, иматериалтә бзазара аганахьала акыр ауадаҩрақәа дырҭагылазаргьы, дҳаҵ-ҳаҵо,
аҵара иҵарц, идырра иазирҳарц дашьҭан. Иқыҭа гәакьаҿы
алагамҭатә школ даналга ашьҭахь, 1928 шықәсазы Аҟәатәи
аԥсуа школ-интернат дҭалеит. Уа аҵара бзиаӡаны иҵон,
илеишәа ҿырԥшыган иҩызцәеи ирҵаҩцәеи ирҽхәаԥхьыӡ
рҳәартә аҵараҿы, ақәҿиарақәа ааирԥшит. Аҟәатәи аԥсуа
школ-интернат далгеит 1936 шықәсазы. Уи ашьҭахь ҩбаҟа
шықәса еиуеиԥшым ашколқәа рҿы аус иуан. Аамҭала
зны Гәыԥ ақыҭа, Аџьамԥазра аҳаблан алагарҭатә школ
анапхгаҩыс дыҟан (1935–1937 шықәсқәа рзы), нас Аҟәа араион Аҩадахьтәи Бырцә ақыҭан ихаҭәаам абжьаратә школ
аҿы ҳамҭакы рҵаҩыс дыҟан. 1938 шықәсазы К. Либкнехт
ихьӡ зху Москватәи арҵаҩратә институт аҭоурыхтә факультет дҭалеит. Уаҟа аҵара бзиаӡаны ишиҵозгьы, инагӡаны
далгартә дзыҟамлеит. 1941 шықәсазы Аџьынџьтәылатә еибашьра анҵысы, иҩызцәа астудентцәа дрыцны аӡиас Десна азааигәара атәыла ахьчаразы имҩаԥыргоз аргыларақәа
дрылахәын. Аха уаҟа рацәак дызнымхеит, игәамбзиара
иахҟьаны Аҟәаҟа дгьежьит. Иара убри 1941 шықәса

505

анҵәамҭазы Аҟәатәи Аҳәынҭқарратә арҵаҩратә институт
аҿы Аҳәынҭқарратә ԥышәарақәа бзиаӡаны иҭиит, иагьианашьахеит аҭоурыхтә факультет дшалгаз ала иалкаау адиплом. Уи ашьҭахь 1943 шықәсанӡа агазеҭ «Аԥсны Ҟаԥшь»
аредакциаҿы ақыҭанхамҩа аҟәша аиҳабыс аус иуан. 19431946 шықәсқәа рзы Қырҭтәылатәи ССР анаукақәа р-Академиа
И. Џьавахьишьвили ихьӡ зху аҭоурыхи, археологиеи, аетнографиеи ринститут аетнографиа аҟәшаҿы аспирантура дҭан.
Адокументқәа руак излаҳәо ала Ш. Инал-иԥа аспирантура
атеориатә курс далгеит ибзиаӡаны. Аспирантура даналгаз
иара уи 1946 шықәса анҵәамҭазы Аҟәа даан Қырҭтәылатәи
ССР анаукақәа р-Академиа Д.И. Гәлиа ихьӡ зху абызшәеи,
алитературеи, аҭоурыхи Аԥснытәи ринститут аҿы аусура далагеит, зназы анаука аусзуҩы еиҵбыс, нас, 1949 шықәса инаркны, анаукатә усзуҩы еиҳабы иҭыԥ ахь диаргеит. Уи аахыс
Ш. Инал-иԥа инаукатәи, ирҿиаратәи, иуаажәларратәи усура
зегьы абри аинститут иузаҟәмҭхо иадҳәаалоуп. Абраҟоуп
ихдароу ишәҟәқәа зегьы ахьиҩыз, ҵарауаҩык иаҳасаб ала
иахьизҳаз, дахьышьақәгылаз. Аԥсуа институт аҿы иусура
хада иалагӡаны аамҭала ԥыҭрак Аԥснытәи Аҳәынҭқарратә
музеи Аҟәатәи Аҳәынҭқарратә музеи Аҟәатәи Аҳәынҭқарратә
рҵаҩратә институти рҿгьы аус иухьан. Хаҭала иара ихьӡ
изладҳәаалоу рацәоуп Аԥсуа институт аҿы аетнографиа
аҟәша аиҿкаареи ашьақәыргылареи рус. 1968 шықәса аахыс,
анаукатә ҭҵаареи анапхгаратә усқәеи қәҿиарала еилагӡо,
аинститут адиректор ихаҭыԥуаҩыс дыҟоуп.
Ш. Инал-иԥа 1936 шықәсазы акомҿареидгыла далалеит, 1944 шықәса раахыс гәык-ԥсык ала дызыҟоу, ԥсыцқьала
зымаҵ иуа Асовет Еидгыл Акоммунисттә партиа далоуп.
Акандидаттә диссертациа ихьчеит 1948 шықәсазы, адоктортә
диссертациа – 1963 шықәсазы, 1964 шықәсазы апрофессор
ахьӡ ихырҵеит.
Абас иҟоуп иааркьаҿӡаны аҵарауаҩ иԥсҭазааратә мҩа
ахадаратә моментқәа. Абжьарак иҟаиҵахьоу, имҩаԥигахьоу
аус, маҷк иадамзаргьы, иҵегьы инарҵауланы иеилаҳкаарц
азы, хыԥхьаӡара рацәала иҩны иҭижьхьоу имонографиақәеи
истатиақәа реизгақәеи ҳрызхьаԥшлароуп. Урҭ рҿоуп
иахьеизыркәкәоу аҵарауаҩ иџьабаа алҵшәа хадақәа.
Ҭоурыхҭҵааҩык, етнографк иаҳасаб ала Ш. Инал-иԥа

506

аханатәгьы инаукатә-ҭҵааратә обиектқәас иҟаиҵеит аԥсуа
жәлар ржәытәӡатәи рҵасқәеи, рқьабзқәеи, ртрадициақәеи,
иааидкыланы ркультуреи ирыдҳәалоу актуалтә проблемақәа.
Ҳәарас иаҭахузеи, Ш. Инал-иԥа иҟынӡагьы аҵарауаа
аӡәырҩы аԥсуаа ретнографиа иазкны акымкәа-ҩбамкәа
аусумҭақәа рыҩхьан. Аԥсуаа рыбзазара еиуеиԥшым аганқәа
ирызку афактқәа рыӡбахә ана-ара иԥсаҟьаны уаҩы иԥылоит
ажәытә бырзен авторцәа рҩымҭақәа рҿы, абжьаратәи
ашәышықәсақәа рзтәи ақырҭуа ҩыратә хыҵхырҭақәа рҿы,
XIXашәышықәсазтәи аурыси ақырҭуеи ҵарауаа рҩымҭақәа
рҿы. Иара убас аԥсуаа рыӡбахә ҳԥылоит аҳәаанырцәтәи
авторцәақәак раԥҵамҭақәа рҿгьы. Иахьа шьҭа имаҷӡам
аԥсуа етнографиа еиуеиԥшым аганқәа ҭызҵаауа аӡәымкәаҩыџьамкәа асовет ҵарауаа рмонографиақәагьы. Аха хьаҳәаԥаҳәада иаҳҳәар ҳалшоит аԥсуаа ржәытәи рҿатәи етнографиа Ш. Инал-иԥа иаҟара еизыркәкәаны, ган рацәала
иахьа уажәраанӡа аӡәгьы иҭимҵаап ҳәа. Уи ус шакәу агәра
ҳдыргоит иара имонографиа дуқәеи хыԥхьаӡара рацәала
иҩны иикьыԥхьхьоу истатиақәеи.
Аҵарауаҩ ижәлар гәакьа ржәытәи рҿатәи инарҵаулан
еиликаарц азы хыԥхьаӡара рацәала акьыԥхь збахьоугьы,
изымбац архивтә материалқәагьы – инапы ахьынаӡоз иахьабалак хәыц-хәыц дыԥшааит, иҭиҵааит. Иара иетнографиатә
усумҭақәа рҿы инарҭбааны ахархәара рауит абызшәатәи,
афольклортәи, археологиатәи материалқәа, аԥсуаа рматер­
иалтәи рдоуҳатәи культура абаҟақәа. Ш. Инал-иԥа, ҵа­
рауаҩык иаҳасаб ала, иҟазшьа хадақәа ируакуп темас ихы
зқәикуазаалакгьы ган рацәала, комплексла ихаҭәааны
иахьҭиҵаауа. Иара убас аҵарауаҩ инаукатә усумҭақәа
ирзеиԥш ҟазшьаны ирыдаабалоит ишьҭихуа азҵаарақәа,
аматериалқәа, ахыҵхырҭақәа уҳәа критикала дрызнеины,
иахьатәи асоветтә наука ишақәнагоу еиԥш, ииашоу позициала иахьҭиҵаауа.
Заанаҵтәи иусумҭақәа рзикит аԥсуаа рҿы ааӡара –
ахәԥҳара аҵаси, аԥҳәысаагара – хаҵацареи, аҭаацәаратә
еизыҟазаашьақәеи рыҭҵаара. Иара убас аинтересс ду аманы иҭиҵааит антикатәи афеодалтәи епохақәа рзы мшынла
аныҟәарақәа Аԥсны ишымҩаԥысуаз апроблема, аԥсуаа рмифологиеи рдинхаҵарақәеи рҿы аԥҳәыс иналыгӡо ароль уҳәа

507

убас ирацәаны.
Анаҩстәи ашықәсқәа рзы Ш. Инал-иԥа иҩны иҭижьит
шьҭа аҵарауааи хыԥхьаӡара рацәала аԥхьаҩцәеи ирыла­
ҵәахьоу, зыхә ҳаракны иршьахьоу имонографиақәа: «Аԥс­
уаа» –аҭоурыхтә-етнографиатә очеркқәа (Аҟәа, 1960 ш.).
Ари ашәҟәы харҭәааны аҩынтә раан иҭижьит Аҟәа, 1965
шықәсазы, «Аԥсуаа рҭоурыхтә етнографиа адаҟьақәа» (Аҟәа,
1971 ш.), «Атрадициақәеи иахьатәи аамҭеи» (Аҟәа, 1973 ш.).
Автор ари ашәҟәы харҭәааны аҩынтә раан еиҭаҭижьит 1978
шықәсазы; «Аԥсуаа ретно-культуратә ҭоурых азҵаарақәа»
(Аҟәа, 1976 ш.). Арҭ ашәҟәқәа аԥсуа етнографиазы мацара
акәым, асоветтә наука зегьы азы лагала дуны иҟалеит. Ара хаз
ҷыдала иалкааны иазгәаҭатәуп амонографиа дуқәа «Аԥсуаа»,
насгьы «Аԥсуаа ретно-культуратә ҭоурых азҵаарақәа».
Ш. Инал-иԥа иахьа уажәраанӡа иҭижьхьоу ишәҟәқәа зегьы иреиҳау икапиталтә усумҭа ду «Аԥсуаа» аҿы (автор
ари аусумҭала адоктортә диссертациа қәҿиарала ихьчеит)
инарҭбааны, акыргьы инҭкааны азеиԥш хҳәаа рзыҟаиҵеит
Аԥсны аҭоурых ахадаратә етапқәа ажәытәӡатәи аепохақәа
инадыркны ҳара ҳаамҭа аҟынӡа. Амонографиаҿы аҭыԥ ду ааныркылоит аԥсуаа жәытә-натә аахыс ихашәа формақәас ирымаз (ашәарыцара, адгьылқәаарыхры, аӡахәааӡара), аҩн­қәа
шдыргылоз, маҭәаси, ҽеилаҳәашьаси, еибашьыга абџьарси
иныҟәыргоз, фатә хкқәас ирымаз зеиԥшраз уҳәа убас иҵегьы
апроблемақәа ҭызҵаауа ахкқәа. Жәытә-натә аахыс аԥсуаа
руаажәларратә еизыҟазаашьақәа зеиԥшраз аарԥшра иазкуп
ашәҟәы аҟәша хадақәа руак. Араҟа раԥхьаӡа акәны аҵарауаҩ
инҭкааны далацәажәеит аматриархалтәи апатриархалтәи
еизыҟазаашьақәа рышьҭа-мҭақәа, рцәынхақәа, асасдкылареи, ашьоуреи, аԥҳәысаагареи, хаҵацареи, аҭаацәаратә
еизыҟазаашьақәеи аԥсуаа рҿы изеиԥшраз, насгьы XIX
ашәышықәсазы
афеодалтә
еизыҟазаашьақәа
Аԥсны
ҷыдарақәас ирымаз. Зыӡбахә ҳаму ашәҟәы анаҩстәи ахқәа
аԥсуаа рдоуҳатә культура – рдинхаҵарақәа, рҿаԥыцтә
рҿиамҭақәа, рҟазара, –рыҭҵаара иазкуп. Аԥсны Асовет мчра
анышьақәгылаз аахыс аекономикаҿи адоуҳатә культураҿи
шьаҭанкыла аиҭакра дуӡӡақәа шыҟалаз автор иааирԥшуеит
ашәҟәы хзыркәшо аҵыхәтәантәи ахаҿы.
Анаукаҿы лымкаала ауадаҩрақәа зцу проблема дуӡӡоуп

508

еиуеиԥшым ажәларқәа ретногенез аилкаара. Аԥсуаа ретногенез иадҳәалоу азҵаарақәа реилкааразы аӡәырҩы аҵарауаа
рыҽԥыршәахьеит, дара ирызкны еиуеиԥшым агәаа­нага­
рақәагьы ыҟоуп. Абри актуалра ду змоу анаукатә проблема ииашаны аҭҵааразы шьаҿа бзиоуп ҳәа иԥхьаӡатәуп Ш.
Инал-иԥа имонографиа «Аԥсуаа ретно-культуратә ҭоурых
азҵаарақәа». Араҟа амҽхак ҭбаа рыҭаны, хыԥхьаӡара рацәала
абызшәатәи, аетнографиатәи, афольклортәи, археологиатәи,
антропологиатәи, аҩыратәи хыҵхырҭақәа рхы еидкыланы,
аки-аки еиҿырԥшны дрылацәажәеит ҳара ҳера ҟалаанӡа III-I
азқьышықәсақәа рзы Алада-Мрагыларатәи Амшын Еиқәа
аҿықәқәа рҿы инхоз ауаа ретникатә еилазаашьа зеиԥшраз,
Амраҭашәарахьтәи Кавказ Азиа Маҷи ретно-культуратә
еидҳәаларақәа шыҟаз, каскааи абешлааи рпроблемеи, аԥсуаадыгатә племиақәа ретникатә шьаҭа акзаареи, антикатәи
аепохазы Алада-Мрагыларахьтәи Амшын Еиқәа ахықәқәа
рҿы аетникатә ситуациа зеиԥшраз азҵаа­реи, Колхидеи колхааи рызҵаара уҳәа убас ирацәаны апроблема
дуқәа ркомплекс. Ашәҟәаҿы автор хазы проблемақәаны
иқәыргыланы, инарҭбааны дрылацәажәеит ажәытәӡатәи
аԥсуа хылҵшьҭрақәа аԥсилааи абазгааи, урҭ рбызшәа,
рсоциалтә-економикатәи, ркультуратә-политикатәи ԥсҭа­
заара зеиԥшраз, заанаҵтәи афеодализм ахаан Аԥсны
ҭагылазаашьас иамаз.
Иааидкыланы, ари акырӡа зҵазкуа амонографиа ду аҿы
џьарак-ҩыџьарак гха ссақәак, ма автор имоукыша иҵегьы
аргументқәа зҭахыз игәаанагарақәак ҳԥылозаргьы, методологиа иашала иҩуп, иуадаҩӡоу аҭоурыхтә проблема дуқәа
акыр рмаршәа кны ирыхцәажәоуп. Аусумҭа ахы инаркны
анҵәамҭанӡа иагәылганы игоу ахадаратә хшыҩҵак – аԥсуаа
равтохтонра – хымԥада ишиашоу, насгьы ааҭоурыхтә ҵабырг
иашьашәалоу концепцианы ишыҟоу ҩашьаӡом.
Хыхь ишазгәаҳҭахьоу ала, Ш. Инал-иԥа деицырдыруеит иара убас фольклористк, литературатә критик иаҳасаб
алагьы. Аԥсуа фольклори алитературеи ирызку хыԥхьаӡара
рацәала иусумҭақәа аԥхьаҩцәа ирылацәажәахьеит, инарҭ­
бааны ауаажәларратә ҵакы рыманы иҟоуп. Убарҭ иреиуоуп: амонографиақәа «Аԥсуа фольклори алитературеи
рзы зҵаарақәак» (Аҟәа, 1956 ш., ари ашәҟәы аҩынтә раан

509

ихарҭәааны иҭыҵит 1961 шықәсазы «Аԥсуа литература
аҭоурых аҟнытә» ҳәа хьӡыс иаманы), «Шоҭа Русҭавели» (Аҟәа,
1966 ш.), «Аԥсуа литература аҿиаразы згәаҭақәак» (Аҟәа, 1967
ш., урысшәала, ари ашәҟәы «Аԥсуа литература иаци иахьеи»
ҳәа хьӡыс иаманы ақырҭшәахьгьы иеиҭаганы иҭыҵит Қарҭ
1973 шықәсазы), «Аҽацә аԥара» (Аҟәа, 1974 ш., урысшәала),
акритикатә статиақәеи аматериалқәеи реизга «Мҩахәасҭала
ахрақәа рахь» (Аҟәа, 1975 ш.), астатиақәеи аматериалқәеи реизга «Аԥсуа фольклор абаҟақәа» (Аҟәа, 1977 ш., урысшәала),
астатиақәеи, аочеркқәеи, ақәгыларақәеи реизга «Аԥсуа
литература азҵаарақәа» (Аҟәа, 1980 ш., урысшәала), 1986
шықәсазы Аҟәа урысшәала иҭыҵыз ашәҟәы «Аԥсуа литература. Иааркьаҿу аочерк» авторцәа дыруаӡәкуп. (Ари ашәҟәы
ақырҭшәахь еиҭаганы Қарҭ иҭыҵит 1975 шықәсазы). Иара
убас Ш. Инал-иԥа далахәуп 1970–1974 шықәсқәа рзы Москва
ф-томкны иҭыҵыз «Милаҭрацәала аилазаашьа змоу асоветтә
литература аҭоурых» авторцәа рколлектив.
Зыӡбахә ҳҳәаз Ш. Инал-иԥа ишәҟәқәа аԥсуа фольклори
алитературеи еиуеиԥшым рактуалтә проблемақәа ирызкуп. Урҭ иахьа аԥсуа жәлар рдоуҳатә культура аҿиаразы лагала дуқәаны иҟоуп. Дара тематикалеи проблематикалеи
еиуеиԥшымзаргьы, еицырзеиԥшу ҟазшьақәак ҳаԥшааргьы
ҟалоит. Убас, сара сгәы излаанаго ала, ирзеиԥш ҟазшьоуп
дара зегьы аԥсуа жәлар ржәытәи рҿатәи культура аӡыргара,
абзарӡы аҳәара иахьазку. Ш. Инал-иԥа иоуп раԥхьаӡа акәны,
шамахамзар, аԥсуа фольклортә жанр хадақәа еизыркәкәа­
ны азеиԥш ҳәаа рзыҟазҵаз, иара иоуп раԥхьаӡа акәны
инарҭбааны аԥсуа литература аҭоурых еидкыланы аҵаразы
зыҽԥызшәаз. Аԥсуа литература ашьаҭаркҩы Д. Гәлиа инаиркны, шамахамзар, иналукааша ҳашәҟәыҩҩцәа Ш. Инал-иԥа
ажәа зхимҳәаац дыҟам. Иахьагьы блаҵарыла аԥсуа литература аҿиара апроцесс далахәуп, дашьклаԥшуеит. Аҩымҭа
ҿыцқәа ирызкны лассы-лассы акьыԥхь аҿы дықәгылоит,
аԥхьа зыбжьы рықәзыргақәо дыруаӡәкуп.
Аԥсуа фольклор аизгареи, акьыԥхьреи, аҭҵаареи рҿы
Ш. Инал-иԥа имҩаԥигахьоу аус иааркьаҿны ахцәажәареи
ахәшьареи уадаҩуп. Иара иоуп раԥхьаӡа акәны нарҭаа
ирыхҳәаау аԥсуа жәлар ржәытәӡатәи фырхаҵаратә епос
зегьеидгылоутәи аԥхьаҩцәа, насгьы инарҭбааны аҵарауаа
хшыҩзышьҭра цқьа иарҭартә аҟаҵара зылзыршаз. Араҟа

510

ҷыдала рыӡбахә ҳәатәуп аԥсуа нарҭтә епос иқәнаргыло
ахадаратә проблемақәа ирызкны 1949 шықәсазы урысшәала
иҩны иикьыԥхьыз истатиа неиҵых «Аԥсуа нарҭтә ҳәамҭақәа
ирызкны», насгьы 1956 шықәсеи 1963 шықәсеи рзы нарҭтә
епос иазкны ақалақьқәа Орџьоникиӡеи Аҟәеи имҩаԥысыз
Зегьеидгылоутәи анаукатә конференциақәа рҿы аҵарауаҩ
иҟаиҵаз ажәахәқәа. Ш. Инал-иԥа иџьабаа рацәаны иадуп Б. Шьынқәбеи, К. Шьаҟрыли, иареи иеиқәыршәаны
Аҟәеи (аԥсышәала) Москвеи (урысшәала) 1962 шықәсазы
еицҭрыжьыз ашәҟәы «Нарҭ Сасрыҟәеи ԥшьынҩажәи
зежәҩык иара иашьцәеи». Зҵакы бзиоу, насгьы ахәшьара
ҳаракгьы зауз ари ашәҟәы аԥхьажәа зҩызгьы Ш. Инал-иԥа
иоуп. Акыр ихәарҭаны иҟалеит иара убас Ш. Инал-иԥеи
арҵаҩы Сԥирдон Адлеибеи 1967 шықәсазы еиқәыршәаны
иҭрыжьыз аизга «Аԥсуа жәаԥҟақәа». Иара убас Ш. Инал-иԥа
аԥсҳа изку аԥсуа жәлар рҳәамҭеи аҵан ирыхҳәаау амифи
рвариантқәа хыԥхьаӡара рацәала еизганы акыр инарҵаула­
ны иҭиҵаахьеит.
Иҟазшьарбагоуп, аетнографиа анҭиҵаауеиԥш, афольк­
лортә материалқәа рыҭҵаараангьы аҵарауаҩ аиҿырԥшра­
зы егьырҭ ажәларқәа аӡәрҩы рфольклор аҟнытә хыԥхьаӡара
рацәала апараллельқәа ихы иахьаирхәо.
Аҵарауаҩ иусура аган хадақәа ируакуп аетнографиеи, афольклори, абызшәатәи материалқәа реизгаразы
данқәыԥшыз аахыс неиԥымкрыда, маашьарада имҩа­
ԥиго аекспедициақәа. Аекспедициақәа, ҳәарас иаҭа­
хузеи, еиҳараӡак Аԥсны араионқәеи ақыҭақәеи рахь ауп
иахьымҩаԥиго. Имыцхәхарым ҳәа сгәы иаанагоит иахьа
Аԥсны Ш. Инал-иԥа изымдыруа, дызнымсыц мҩахәасҭак­гьы
ыҟам сҳәар. Аекспедициақәа мҩаԥигахьеит Аҷаратәи АССР
иаланхо аԥсуаа рахь, Нхыҵ Кавказтәи аешьаратә жәларқәа
рахь. Хаҭала иара иеизигахьоу аматериалқәа рӷьырак
иҭҵаамҭақәа рҿы ахархәара роухьеит, аха ирацәоуп макьана акьыԥхь зымбацгьы.
Аԥсуаа ретнографиеи, рфольклори, аԥсуа литературеи
еиуеиԥшым рактуалтә проблемақәа ирызкны Ш. Инал-иԥа
лассы-лассы ажәахәқәа ҟаиҵоит адунеижәларбжьаратә
конг­рессқәеи, асимпозиумқәеи, зегьеидгылоутәи, арес­пуб­
ли­катәи наукатә конференциақәеи асессиақәеи рҿы. Неи­
ҩымсрада урҭ иажәахәқәа рзыӡырҩцәа интересс икны, нас-

511

гьы гәахәала ирыдыркылоит.
Шалуа Денис-иԥа аҳәаанхыҵгьы акыр дныҟәахьеит. Дахьнеилак, асоветтә наука ишақәнагоу ала аӡыргара дақәшәоит.
Еиуеиԥшым аамҭақәа рзы дыҟан Ҭырқәтәылан, Иугославиа, Болгариа, Еиду Америкатәи Аштатқәа рахь ҩынтә дцахьеит. 1973 шықәсазы Чикаго имҩаԥысыз антро­пологиатәи
аетнографиатәи IX жәларбжьаратәи аконг­ресс аҿы Ш. Иналиԥа иҟаиҵаз ажәахә ажәытәӡатәи аԥсуа хылҵшьҭрақәа ретногенез азҵаарақәа ирызкуп. Ауа­ҩытәыҩса ақәра рацәа
шниҵуа апроблема иазкны 1982 шықәсазы асоветтәи
америкатәи ҵарауаа Ниу-Иорк еицымҩаԥыргаз асимпозиум аҿы Ш. Инал-иԥа иҟаиҵаз ажәахә аԥсуаа рынҵыра
ҷыдарақәас иамоу аарԥшра иазкын.
Ш. Инал-иԥа хҭацәыхак ҟамҵакәа анаука аиҿкааратә
усқәа дырҿуп, акыр ашәҟәқәа, аизгақәа редакторс дрымоуп,
адиссертациақәа зыхьчо аппонентра рзиуеит, еиуеиԥшым
ауаажәларратәи арҿиаратәи усқәа инапы рылакуп. Анаукатә
кадр ҿарацәа рааӡара, амҩа иаша рықҵара, абжьага жәа
рыҭара ианакәзаалак игәцаракны имоуп. Ирацәаҩуп
анаукахь зеиӷьаҭам ахырхарҭа зиҭаз, шьҭа иҵарауааны
ишьақәгылахьоу иколлегацәа.
Шалуа Денис-иԥа аус ахьиуа икабинет ианакәзаалак ауаа
агӡам, уахь инеиуеит ашәҟәҩҩцәа, аҵарауаа, аҭыԥантәиқәа,
ахаратәқәа, Аԥсны еиуеиԥшым араионқәа рахьтә анхацәа,
Аҟәатәи астудентцәа. Уажәы-уаж ма иара ателефон дасуеит
еиуеиԥшым аԥснытәи анаплакқәа рахь, ашәҟәҭыжьырҭахь,
аредакциақәа рахь, ашәҟәыҩҩцәа рахь, ма Москваҟа, ма
Қарҭҟа, ма уахьынтә иара изасуеит… Аӡәы аспирантура
дҭаларц дицхраауеит, даҽаӡәы атема алԥшаараҿы диабжьоит… Икабинет аҿы уаннеилак, иага деилахазаргьы, уара
уда ус имаӡамшәа гәата-бӷата иуҭаху нагӡаны иуирҳәоит,
дузыӡырҩуеит, угәцаракны дуацәаажәоит… Игәы ԥҵәаӡом.
Аусураҿы ибжьы ҩҭыганы аӡәы диқәгәамҵуа, диқәыҵәҟьо
уаҩы имаҳац. Зегьы рацәажәашьа дақәшәоит. Гәабзиарала
зынӡа дыӷәӷәамзаргьы, шамахаӡак акәымзар, сааԥсеит ҳәа
ихы дахашшаауа дубом.
Аҵарауаҩ есснагь аусқәа деимырхха дшыркугьы, иҭаауа
ауаа акы дахымццакӡошәа драцәажәоит, аамысҭашәала
дырхаҵгылоит. Уеиҵбызаргьы, уеиҳабызаргьы. Заҟантә
иасҳәахьоузеи са сыҩналацыԥхьаӡа дысхамыҵгылаларц:

512

– Сгәы иауам, сашьцылахьеит. Ашә аартны ауаҩы даныҩ­
нало, сара стәаны сызихәаԥшуам, – иҳәоит иара дԥышәарччо.
Шалуа Денис-иԥа диижьҭеи 70 шықәсхыҵра ақәҿиара
дуқәа иманы дшаԥылазгьы, иаԥхьаҟа иҟаиҵашазы ипланқәа
рацәоуп. Уажәы аус здиуло инаукатә тема иахьӡуп «Аԥсуа
жәлар ртрадициатә-бзазаратә культура аочеркқәа». Иара
убас акыр аматериалқәа еизигахьеит асаӡқәа ирызкны
аҭоурыхтә етнографиатә очеркқәа иҩырц азы, акьыԥхь
азырхиара даҿуп ианҵамҭа афольклортә материалқәа реизга, иара убас хаз-хазы шәҟәқаны иҟаиҵарц даҿуп аԥсуа литература иазкны истатиақәа аԥсышәалеи урысшәалеи. «Аԥсуа
жәлар рҭоурыхи ретнографиеи» ҳәа зеиԥш хыс иаҭаны амонографиа ду иҩырц гәҭакыс имоуп.
Аԥсуа ҵарауаҩ ду Ш.Д. Инал-иԥа диижьҭеи хынҩа­
жәижәаба шықәсхыҵра идныҳәалауа, гәык-ԥсык ала изеи­
ӷьаҳшьап аринахысгьы агәабзиареи, агәамчи игымхарц,
инаукатә-ҭҵааратәи илитературатә-рҿиаратәи гәҭакқәа зегьы рынагӡаразы алшарақәа иоурц.
1985 ш.

Ауаҩы ициуа абаҩхатәра
Абжьаратә школ ҳаицҭамызт, аха ҳаныхәыҷқәаз аахыс ҳаибадыруан. Хәбаҟа километра ракәын ҳабацәа рын­
харҭақәа ирыбжьаз, аԥсшәа рзеилан, еиҭанеи-ааиуан. Аинститут ҳаицҭан, курск аҿы ҳаицтәан, ҳаишьцылеит. Аха
уажәы жәа-шәҟәык дравторны даныҟала, ажәеизатәи ишә­
ҟәы аԥхьажәа ҳасабла ари астатиа сыҩуеит ҳәа ианақәыск
ауп Руслан Хәанеи-иԥа Қапба аԥхьаӡа аԥсуа литература,
акультура дышхәыҷыз рыгәбылра изыркыз, ицәа-ижьы иаланы дҟазҵаз, уи далазгалаз, литературатә критик, ҭҵааҩык
иаҳасаб ала ишьақәгылара иацхрааз аҭагылазаашьақәа цқьа
санрызхәыцыз.
Дарбанзаалакгьы ауаҩы иԥсҭазааратә мҩа хада алхра
ианакәзаалакгьы иуадаҩын. Уи зегьы еицаадыруа акоуп.
Ауаҩы данҿоу, ианизҳауа ихаҭа изгәамҭар ҟалоит дызмароу
аус. Усҟан ами аԥышәа змоу, адырра змоу аҭынха даниҭаху?

513

Аԥсҭазааратә мҩа хада алхра иаԥырхагахо, ма иҳәаақәызҵо
аҭагылазаашьақәа рацәаӡоуп. Лымкаалагьы арҿиара амҩа
иқәло изы: аӡәы имаҷӡоу акы дымҩахнаҟьар алшоит,
даҽаӡәых имаҷӡоу акы ибаҩхатәра арҿыхоит, имҩақәнаҵоит.
Ԥыҭк аамҭа анцалакь иқәгылар ҟалит азҵаара: абри ауаҩ абри
амҩа залихызеи даҽакы акәмкәа? Иара изы машәыршақә
иҟалоу, хырԥаашьа змамыз акәу? Араҟа, хымԥада, ԥсабарала
ауаҩы ициуа абаҩхатәра арль ду нанагӡоит. Аха уи зырҿио,
изааӡо, иҳәаақәзҵо, хыԥхьаӡара рацәала ҵҩа змам аҭагы­
лазаашьақәа еиқәшәароуп. Руслан Қапба дызнысхьоу
иԥсҭазаареи, иҩны иҭижьхьоу ишәҟәқәеи, аринахыстәи
ирҿиаратә гәҭакқәеи санрызхәыцуа, уи даҽакала, даҽа
хырхарҭак аманы шьақәгылашьа амамызт уажәы ишыҟоу
ада ҳәа сгәы иаанагоит. Ихәыҷра зегь рыла насыԥла ихи­
гартә дшыҟамлазгьы, дышмаҷыз ихатәы бызшәеи алитературеи рбзиабара илазааӡашаз аҭагылазаашьақәа иоуит.
Урҭ аҭагылазаашьақәа ҳәа сызҿу конкретла ибиографиа
иадҳәалоуп.
Очамчыра араионтә центр уналсны, Тҟәарчал аганахь
уанцо, иӷьаз-ӷьазуа унарҿаԥшуеит ашьха ҳаракқәа: Кәын
иашҭа, Цаҟьазҭоу, Уаҳәҵкьы, Адәыҩада… Убарҭ ирыдубаалоит Арасаӡыхь ақыҭа иатәу ахәы ԥшӡа. Уи иахьагьы Қапаа
рхәы ҳәа иашьҭоуп. Амш аныбзиоу Қапаа рхәы акәацәра
уқәгыланы унаԥшы-ааԥшыр, ага каххаа иубоит, амшын агәы
ухыԥшылоит, ажәытә абжьыуаа ҳәа изышьҭаз, уажәы Очамчыра араион иаҵанакуа ақыҭақәа жәпакы (Гәыԥ, Тҟәарчал,
Ҭхьына, Уатаԥ, Мықә, Акәаскьа, Баслахә, Атышаду, Ԥақәашь)
ибзианы иубарҭоуп. Амшын аганахь уаныԥшуа, уарӷьарахь
ала илакьы-лакьуа ицоит аӡиас Мықә, уармарахь уԥшыр иара
убас иубарҭоуп аӡиас Аалӡга. Абри ахәаҿы жәытә-натә аахыс
инхон Руслан Қапба иабацәа. (Уажә уа Руслан иашьа еиҳабы
Константин дынхоит). Абра диит Руслан Қапба 1935 шықәса
апрель мза 9 аҽны.
Иара аа-мзы анихыҵуаз иаб Хәанеи машәырла дҭахеит,
шықәсыки бжаки раҟара ихыҵуан иан даныԥсыз. Аха аеҭым­
ра инмырԥшкәа иаб иашьцәеи иаб иаҳәшьцәеи драаӡеит.
Руслан иаб иашьцәа ԥшь-ҩык ыҟан. Ӡаӡи, Ӡыкәри,
Шәарахи ҵара рымамызт, аха уаа аамысҭаашәақак, унеишь-уааишь ҳәа зарҳәоз ракән. Сҭеԥан Аԥсны Асовет мчра
ашьақәыргыларазы ақәԥаҩцәа дыруаӡәкын, ареволиуциа аус

514

ихы ақәиҵеит: Асовет мчра Аԥсны ианышьақәгылаз актәи
амзақәа руак азы акласстә ӷа иааҭирҟьаз ахы дагеит. Уи
ихамыршҭразы Арасаӡыхь иаланхо аџьажәлар ргәаԥхарала
абжьаратә школ ҿыц идыргылаз (№2) Сҭеԥан Қапба ихьӡ
ахырҵеит 1982 шықәсазы.
Руслан иаб иашьа (Ӡыкәр) иԥа Ҷыҷыкәа Қапба 1941
шықәса ииун мзазы Аҟәатәи аҳ́ынҭқаратә педагогтә институт аҭоурыхтә факультет ибзиаӡаны далгеит, аперспектива
бзиа змаз кадр ҿан. Аха Аџьынџьтәылатә еибашьра анҵысы
актәи амшқәа инадыркны афронт ахь иԥхьеит, дагьҭахеит
1942 шықәсазы ақалақь Новороссиск ахьчараан.
Араҟа Руслан Қапба дызлиааз аҭацәаара маҷк инарҭбаа­
ны аӡбахә машәыршақә исымҳәеит. Рыҩны аҿыц ԥсҭазара
еилызкаауаз, иазықәԥоз ауаа ирҿырхасҭан, уимоу, Руслан иаб Хәанеи ихаҭагьы иаамҭала иашьа Сҭеԥан дидгыланы ареволиуциатә хҭысқәа дышрылахәыз атәы зҳәоз
адокументқәагьы ыҟоуп. Ари аҭаацәара дазааигәан Аԥсны
иахьабалак еицырдыруа ажәлар рашәақәа руак зызку Салуман Бӷажәба. Уи Руслан дзааӡаз иаб иаҳәшьцәа руаӡәк (Матиа) лхаҵа иакәын.
Руслан иаби уи иашьа Сҭеԥани дырхааным, аха урҭ
рыӡбахә аҩнаҭаҿгьы, уи анҭыҵгьы енагь ирҳәоны иаҳауан,
игәникылон, дрызхәыцуан. Арҭ зегьы ааидкыланы иара
иԥсҭазаратә мҩа, ипозициа хада алԥшаараҿы, хыԥмԥада,
иҵоураны ныра ҟарҵоит. Иара убас лымкаала иазгәаҭатәуп
Руслан Қапба критик, литература ҭҵааҩык иааҳасабала
ишьақәгылараҿы ицхыраареи ахырхарҭеи изҭаз иаб
иаҳәшьаԥа, афилологиатә наукақәа рдоктор Хәыхәыт
Салуман-иԥа Бӷажәба иӡбахә.
Руслан Қапба иқыҭа гәакьа Арасаӡыхь аа-класск дрыл­геит.
1954 шықәсазы Тамшьтәи абьаратәи ашкол далган, Аҟәатәи
Аҳәынҭқарратә педагогтә институт А.М. Горки ихьӡ зху (1979
шықәса раахыс иуниверситетхаз) афилологиатә факультет
аԥсуа-аурыс сектор дҭалеит, уи дагьалгеит 1959 шықәсазы.
Аинститут аҿы аԥсуа сектор ҿыц ианхдыртыз ирыдыркылаз
астудентцәа ҳакән ари акурс аҿы итәаз. Ҳрацәаҩын бжьаратәи
ашкол қырҭшәала иалгақәаз, аурысшәа бжам-ҽамны издыруаз. Аха агәацԥыҳәара ҳаманы аҵара ҳҵон. Усҟан аинститут
иҳацалгаз ҳҩызцәа аӡәырҩы иахьа қәҿиа­рала ашколқәа рҿы
рҵаҩцәас аус руеит, аԥсуа литературеи, акультуреи, анаукеи

515

рымаҵ руеит, имаҷымкәагьы алагала ҟарҵахьеит. Убарҭ иреиуоуп ара иҳацҭалаз, аха нас А.М. Горки ихьӡ зху Алитературатә
институт ахь зҵара иацызҵаз уахь ииасыз апоет, афилологиатә
наукақәа ркандидат Владимир Анқәаб, аҵарауаҩ, афилологиатә
наукақәа ркандидат Владимир Агрба, апоетцәеи апрозаикцәеи
Нели Ҭарԥҳа, Платон Бебиа, Анатоли Возба, Илиа Лашәриа,
апедагогикатә наукақәа ркандидатцәа Нели Аӡын-ԥҳа, Шьурбеи Царгәыш уҳәа убас иҵегьы.
Руслан Қапба аинститут даналга ашьҭахь агазеҭ «Аԥсны
Ҟаԥшь» аредакциаҿы аус иуан, нас диасит Арҵаҩцәа
рҵарадырра аиӷьтәра Қарҭтәи аинститут Аҟәатәи афилиал
ахь. Уа аԥсуа бызшәеи алитературеи ркабинет еиҳабыс даман. (Уи уажәы ахьӡ ԥсахуп, Арҵаҩцәа рҵара-дырра аиӷьтә­
ра Аҟәатәи ринститут ҳәа иашьҭоуп). Уи ашьҭахь ԥыҭрак
Новосибирск иҭыҵуа агазеҭ «Железнодорожник Кузбасса» аредакциаҿы корректорс дыҟан, зынгьы Новосибирск
ақалақь аҿы Азанааҭеидгыла техникатә училишьча №1
аҿы ааӡаҩыс дыҟан. 1963 шықәса инаркны 1978 шықәсанӡа
агазеҭ «Аԥсны ҟаԥшь» аредакциаҿы аус иуан кореспондентс,
еиуеиԥшым аҟәшақәа рҿы, аҵыхәтаән акультуреи абзазареи рыҟәша еиҳабыс дыҟан. Руслан Қапба ара аус аниуаз
ҷыдала алкаара иаԥсоуп ҳәа сгәы иаанагоит. Аԥсуа литература еиуеиԥшым азҵаарақәа ирызкны хаҭала иара лассылассы астатиақәа ахьиҩуаз, иахьикьыԥхьуаз анаҩсангьы,
агазеҭ иадиԥхьалон ашәҟәыҩҩцәа, аҵарауаа, еиҿикаауан
алитературатә қәгы­ларақәа. Ҿырԥштәыс иаагозар, 1974
шықәсазы Д. Гәлиа диижьҭеи 100-шықәса аҵра иазкны
агазеҭ хыԥхьаӡара рацәала ианылаз аматериалқәа рӷьырак
реиҿкаара иара иоуп изыбзоуроу.
Руслан Қапба 1978–1983 шықәсқәа рзы ашәҟәҭыжьырҭа
«Алашараҿы» редакторс дыҟан. 1983 шықәса раахыс ажурнал «Ашколи аԥсҭазаареи» аредакциаҿы аҭакзыԥхықәу
маӡаныҟәгаҩыс аус иуеит. Ашәҟәҭыжьырҭеи ажурнали
рҿы аусура инаваргыланы 1980 шықәса раахыс Аԥснытәи
Аҳәынҭқарратә университет М. Горки ихьӡ зху аҿы аԥсуа литература иазкны алекциақәа дрыԥхьоит.
Акритик, алитератураҭҵааҩы даныхәыҷыз аахыс иаба­
цәа рыҩнаҭа идәылигаз имилаҭтә бызшәеи атрадициақәеи
рахь имоу абзиабара еиҳа-еиҳа иҵаулахоит. Еиҳараӡакгьы
ари ибзиабаратә цәанырра аҽарӷәӷәеит, ишәит, аинститут

516

данҭаз ашықәсқәа рзы.
Аинститут ҳанҭаз ашықәсқәа рзы уажәы аҟара Аԥсни
аԥсуааи ирызкны ашәыҟәқәа рацәамызт, ҿыц иҭыҵыз ма­
ҷын, ажәытәқәа раарԥшра мариамызт. Усҟангьы игәасҭа­
хьан Руслан иҟазшьа аҷыдарак: программала иаҳдырҵа­
қәоз раасҭа Аԥсни аԥсуааи ирызкыз егьырҭ аматериалқәа,
ишәҟәзаргьы, истатиазаргьы «дреишәарыцон», иԥшаауан,
инеиԥынкыланы дрыԥхьон.
– Иахьа асеминар аҽазыҟаҵара сахьымӡеит, аха Миха
Лакрба иновеллақәа аурысшәахь еиҭаганы ажурнал «Дружба народов» ишанылаз збан, срыԥхьеит. Урҭ уа ркьыԥхьра
ҳмилаҭтә литература аизҳара иазҳәоуп, –иҳәон зны.
– Ари убахьоума, Галактион Табиӡе Аԥсни аԥсуааи
ирызкны ииҩыз ажәеинраалақәа реизга? Заҟа бзиабарала,
ҳаҭырқәҵарала дрыхцәажәозеи апоет ду ҳажәлар! –иҳәон
даҽа зных агазеҭ илаҳәаны, дахӡыӡо иикыз ашәҟәы хәыҷы
сырбауа.
Даҽазныхгьы академик Симон Николаи-иԥа Џьанашьиа
еиқәршәаны иҭижьыз, аԥхьажәа неиҵыхгьы зиҩыз Гьаргь
Чачба иҩымҭақәа реизга ихы ақәрԥсны даԥхьон, апоет
иажәеинраала «Уарада» ҷыдала иалкааны, ҿырҳәала иҵаны,
бзиа ибаны уажәы-уажә иҳәалон… Иахьиԥшааз сыздырам,
аха Руслан Қапба иоуп ҳастудент мышқәа руак азы Дырмит Гәлиа 1912 шықәсазы Қарҭ иҭижьыз иажәеинраалақәа
аԥхьаӡатәи реизга «Ажәеинраалақәеи ахьӡыртәрақәеи» сара
исзырбаз.
Ҳанстудентцәаз аахыс Руслан Қапба идызбалахьоу даҽа
ихатәы ҟазшьакгьы аӡбахә сҳәар сҭахуп. Уи ацәгьаҳәарееи
ауаа рыгхақәа рылацәажәареи ҷыдала мыцхәы иахьицәымӷу
ауп. Дгәасҭеижьҭеи ианбатәиу, аӡә ицәгьа, ма игхақәа уҳәо
уалагар, ма дузыӡырҩӡом, ма шәцәажәара атема еиҭакны
даҽакахьы ииаигоит. Абри ихатә ҟазшьа анс акәу, арс акәу
истатиақәеи ишәҟәқәагьы ирнубаалартә ирныԥшуеит,
ирзеиԥш ҟазшьақәоу ируакуп ҳәа сгәы иаанагоит. Аԥсуа
литература знысхьоу аҭоурых мҩа зеиԥшла еизыркәкәаны,
цқьа уазхәыцны, ишәаны, изаны, ган рацәала уахәаԥшуазар,
еилумкаарц залшом алитературатә цәырҵрақәа, хаз-хазы
аҩымҭақәа рыхәшьраан аамысҭашәала, рмаршәа кны иш­
рызнеитәу. Уи, ҳәарас иаҭахузеи, иахьатәи ҳашәҟәыҩҩцәаа

517

рҭакԥхықәра ладырҟәыр, идырԥсыҽыр ҟалоит ҳәа аанагаӡом.
Ариаҟара зхысҳәаауа, Руслан Қапба дзыхцәажәахьоу, иеилиргахьоу рахьтә литературатә рҿиамҭақәак рыгхақәеи
рыԥсыҽрақәеи иҵегьы иазгәеиҭанда, рыхә амцхә иҳаракны
ишьацәоит ҳәа угәы иаанаго ыҟоуп азнык азы. Аха уи апринципдара акәӡам изыхҟьо. Иахьабалакеиԥш, алитературатә
критикаҿгьы даушлеи, еиқәгәамҵралеи, ҵәылибахрылеи
ацәажәарақәа раасҭа ҳаҭырқәҵаралеи ашәҟәыҩҩцәа рыр­
ҿиаратә џьа амаршәа акралеи рыхцәажәара еиҳа ишҵоуроу
идыруеит, иара абри аҵыхәтәантәи апринцип дықәныҟәоит.
Акритик иусумҭақәа рҿы иуԥылоит узлаиқәмшаҳаҭхаша,
имоукыша ахшыҩҵакқәа акымкәа, ҩбамкәа. Аха урҭ зегьы ианоужьыртә иҟоуп, избан акәзар еиҳараӡак зыԥшаара
дашьҭоу ҳлитература иамоу ахаҭабзиарақәа, аихьӡарақәа
рыԥшаареи рӡыргареи роуп. Акритик заманалаҵәҟьа идыруеит агхақәа рыԥшаара, рҵәылхра акырӡа ишымариоу аха.
Ари, ҳәарада, иҵоуроу, ихәарҭоу ҟазшьоуп ҳәа иԥхьаӡатәуп
есымшатәи аԥсҭазаараҿгьы, алитературҿгьы.
Руслан Қапба раԥхьаӡатәи илитературатә-критикатә
статиа акьыԥхь абеит данстудентыз, аԥшьбатәи акурс аҿы
дантәаз, 1958 шықәсазы. Уи аахыс апериодика ианиҵахьеит
хыԥхьаӡара рацәала истатиақәа, активла иҽалаирхәуеит
иахьатәи аԥсуа литература аҿиара апроцесс, иҭижьхьеит
акымкәа, ҩбамкәа истатиақәа реизгақәа, амонографиақәа.
Руслан Қапба иҭижьхьоу ишәҟәқәа досу акакала, хаз-хазы уаҩ
дырзааҭгыланы рыхцәажәара, хымԥада иаԥсоуп, ишырҳәо
еиԥш, кылҳарак, кылҳарак рыџьгәо иҟоуп. Аԥсуа ԥхьаҩцәа
игәарҭахьеит, ахәшьаара бзиа роухьеит, ахархәарагьы рымоуп. Инҭкааны ирыгу, ирыбзоу зегьы сҳәоит ҳәа салагом.
Сара ара акритик, алитератураҭҵааҩы ирҿиаратә усураҿы
еиҳа иҟазшьарбагоу акык-ҩбак згәаҭақәак рыла ихсыркәшар
сҭахуп.
Зегь раԥхьа иҳәатәуп Руслан Қапба истатиақәеи ишәҟә­
қәеи иҩаанӡа цқьа зырҿиамҭақәа ҭҵаамыз, еизыркәкәаны
ахцәажәара змауцыз аԥсуа шәҟәыҩҩцәа рӷьырак иахьрызку. Ара зегь раԥхьа рыӡбахә ҳәатәуп изыхҟьа-зыԥҟьалак
изаамҭамкәа зыԥсҭазара иалҵхьоу, аха зырҿиамҭақәа рыла
ҳмилаҭ литератураҿы зышьҭа нзыжьыз апоет, апрозаик
Қьаазым Агәмаа иԥсҭазаареи ирҿиамҭеи ирызку акрити­

518

катә-биографиатә очерк, апоетцәа Леуарса Кәыҵниеи, Леонти Лабахәуеи, апоет, апрозаик, адраматург Миха Лакрбеи
ирызку имонограафиақәа. Миха Лакрба изку Руслан Қапба
имонографиа ақырҭшәахь еиҭаганы уажәы ааигәа Қарҭ
ашәҟәҭыжьырҭа «Мерани» иҭнажьит.
Аԥсуа литература ашьақәгылара апериод азы ароль
ду назыгӡаз арҭ ҳашәҟәыҩҩцәа акыр аамҭа игәгәҭажьны
излаҟаз рацәан. Руслан Қапба зыӡбахә сымоу ишәҟәқәа
ирыбзоураны Қьаазым Агәмааи, Леуарса Кәыҵниеи, Леонти
Лабахәуеи, Миха Лакрбеи рбиографиақәеи рырҿиамҭақәеи
ирызкны ҳдыррақәа акыр иҭбаахеит. Акритик ибзианы
иҭиҵааит дзыхцәажәо ашәҟәҩҩцәа рбиографиақәа, иԥшааит
ибжьаӡны иҟаз акыр архивтә материалқәа, аҩымҭақәа. Цқьа
игәцаракны ҳрыԥхьар, акык-ҩбак рыдаабалозаргьы, дырра
бзиалеи гәбылралеи ишҩу агәра аагоит.
Акритик инапы иҵыҵхьеит иахьатәи аԥсуа шәҟәыҩҩ­цәа
аӡәырҩы рырҿиамҭақәа реилкаареи аԥхьаҩцәа рыларҵәа­
реи рзы ихәарҭоу аусумҭақәа. Убас 1981 шықәсазы иҭижьыз
акритикатә-биографиатә очерк «Аԥсҭаазара ашьаҿақәа»
еицырдыруа апрозаик, акиносценарист, адраматург Д.И.
Гәлиа ихьӡ зху Аԥснытәи Аҳәынҭқарратә премиа алауреат
Шьалодиа Аџьынџьал изкуп.
Руслан Қапба иҩхьеит Аԥсны жәлар рпоет Баграт
Шьынқәбеи, апоет, Аџьынџьтәылатәи еибашьра дуӡӡа
иалахәыз, ауаажәларратә усзуҩы Алықьса Џьонуеи, насгьы
абжьаратәи аиҵбыратәи абиԥарақәа ирыҵаркуа аӡәырҩы
ҳпоетцәеи ҳапрозаикцәеи еиуеиԥшым рҩымҭақәа ирызкны
хыԥхьаӡара рацәала аусумҭақәеи астатиақәеи. Урҭ зегьы ара
еиқәсԥхьаӡоит, рыӡбахә сҳәоит ҳәа салагом, аинтересс змоу
аԥхьаҩ ибарҭоуп.
Иааидкыланы Руслан Қапба истатиақәеи ишәыҟәқәеи
агәра ҳдыргоит иахьа аԥсуа литературатә критикеи алитературадырреи рҿы акгьы ҟаҵаӡамшәа, ҳаӷеиҭа, иҭабгаӡаны
иҟоушәа иныҵыҩ-ааҵыҩны изҳәақәо, ус еиԥш агәаанагара
змоу шиашам. Аиӷьтәреи, иҵегьы активла аусуреи, аиҿкаареи,
ашьҭыхреи ахәҭоуп ҳҳәозар даҽа усуп акәмзар, иахьаҟара
аԥсуа литературатә критика амаҵ азызуша, азыҟаҵарагьы
змоу ауаа ианакәзаалакгьы иаҳмоуцызт.
Руслан Қапба иааиԥмырҟьаӡакәа аԥшаара даҿуп. Уи ус
шакәу даҽа зныкгьы агәра ҳнаргоит уажәы ара иҭижьуа

519

истатиақәа реизга ҿыцгьы. Иԥшаауеит ибжьаӡны иҟоу
ҳашәҟәыҩҩцәа
рырҿиамҭақәа,
иҭҵааратә
обиектны
икритикатә мҽхаки ирҭбаауеит. Ирҿиара ашәымҭа дҭа­
гылоуп.
1984 шықәсазы Аҟәа ашәҟәҭыжьырҭа «Алашара» иҭнажьыз
Руслан Қапба ишәҟәы «Ҩ-лахьынҵак» аԥхьажәа ҳасабла иҩуп

Акритикаҿ аҭакзыԥхықәра
Иахьатәи аԥсуа литературатә критика аҭагылазаашьа,
аихьӡарақәа, иара убас аиҵахарақәеи агхақәеи иамоугьы
иҭыҵуа ашәҟәқәа рыла мацара инагӡаны уаҩы изеилкаауам.
Изеилкаауам, избан акәзар, акритикатә шәҟәқәа, изыхҟьазыԥҟьалакь, макьаназы шықәсык ахь акы, ианамуӡах,
ҩба роуп иҭыҵуа. Дара урҭгьы анҭмҵуа ыҟоуп. Иҭыҵуа
акритикатә шәыҟәқәагьы хаҭабзиарала иауеиԥшыху, инеидкыланы иаҳгозар, иԥсыҽқәоу еиҳауп иӷәӷәақәоу раасҭа.
Абри аҭагылазаашьа ҳхаҿы иааганы ҳазхәыцуазар,
алитературатә критика аҭагылазаашьа зныԥшырц зыхәҭоу,
иагьызныԥшуа ажурнал «Алашара» ауп. Уи адаҟьақәа
ааихырԥсаҟьаны акритика аганахьала шықәсык иҭыҵуа
жәаҩа номер ирнылаз аматериалқәа цқьа уаҩ дрызхәыцны
дрыԥхьар, инеидкыланы иахьатәи аԥсуа литературатә критика аҭагылазаашьа зеиԥшроу еилимкаарц залшом.
Нас изеиԥшроузеи, ианылазеи ҳжурнал алитературадырреи
акритикеи рганахьала, иаҳҳәап, иаҳхысыз 1973 шықәсазы?
Хымԥада, имцымкәа иҳәатәуп, апоезиатәи, апрозатәи,
апублицистикатәи ҩымҭақәа инарываргыланы, ажурнал
адаҟьақәа рҿы иаҳхысыз ашықәсазы акритикатә статиақәа
зынӡагьы имаҷӡаны ишыҟамыз.
Еихшаны ҳрыхәаԥшуазар, аиашазы, сзыхцәажәо ашықәс
азы ажурнал ианылаз алитературадырратә статиақәа
рхыԥ­хьаӡара акыр еиҳауп, иахьатәи алитературатә процесс, иахьатәи алитература аҿиара, аҭагылазаашьа аазыр­
ԥшуа акритикатә статиақәа раасҭа. Урҭ зегьы акакала
сырзааҭгыланы ирыгу-ирыбзоу, иҭырҷҷааны срыхцәажәоит
ҳәа салагом, уи еиԥш ахцәажәара иагьаҭахым. Араҟа,
иааркьаҿны акәзаргьы, иазгәасҭар сҭахуп зеиԥш ҟазшьақәак.

520

Алитературадырратә статиақәа рахьтә еиҳа аԥызара рыман аиубилеитә статиақәа. Ара иҟоуп: атеатрдырҩы Ал.
Аргәын аурыс драматург ду А. Н. Островски диижьҭеи 150
шықәса аҵра иазкны ииҩыз астатиа (№ 1), В.В. Маиаковски диижьҭеи 80 шықәсхыҵра иазку астатиа (№ 7), И.Гь.
Папасқьыр диижьҭеи 70 шықәсхыҵра иазку Ал. Гогәуеи, Г. Митини, Е. Ишьченкои рстатиақәа (№8), М.Л. Аҳашба диижьҭеи
70 шықәсхыҵра иазкны Ш. Инал-иԥеи Н. Кәыҵниеи рстатиа (№ 11), Ӡ. Дарсалиа диижьҭеи 75 шықәсхыҵра иазку
иредакциатә статиа (№ 8) уҳәа убас егьырҭгьы.
Иаҳхысыз ашықәс азы ажурнал «Алашара» абыжьбатәи
аномер инаркны акьыԥхьра иалагеит аԥсуа литература ашьа­
ҭакҩы Д.И. Гәлиа диижьҭеи шәы-шықәса аҵра аиуби­леи иазку
аматериалқәа. Уиаахыс ари аиубилеи ду иазкны ажурнал акыр
аус аухьеит. Аҵабырг азы, Д.И. Гәлиа изку астатиақәа аредакциа ибзианы еиҿнакааит, ари аус ҭыкԥхықәра дула иазнеиуеит. Ҵакылеи тематикалеи урҭ еиуеиԥшым, аха ҿыгҳаралагьы,
ҵакылагьы иаарылукаартә иҟоуп ажурнал абжьбатәи аномер
ианыз афилологиатә наукақәа ркандидат Ш. Салаҟаиа истатиа «Аԥсуа жәлар рлашарбага» ҳәа хьӡыс измоу.
Ари астатиа автор иахьа уажәраанӡа Д.И. Гәлиа изы
аҵарауааи акритикцәеи ирҳәахьоу дрықәыԥшны, урҭ рҟны
даангыланы акәымкәа, иахьатәи алитературадырратә наука
ишақәнагоу ала инарҭбааны дрыхцәажәеит ҳашәҟәыҩҩы ду
иԥсҭазааратә мҩеи ирҿиамҭақәеи, аидеиатә-сахьаркыратә
анализ рзиуит ихадароу апоезиатәи, апрозатәи, адраматәи
рҿиамҭақәа. Астатиаҿы иақәнаго аҭыԥ ааннакылоит Д.И.
Гәлиа аԥсуадырраҿы иаанижьыз инаукатә ҭынха, ирықәнагоу
ахәшьара роуит Д.И. Гәлиа ибызшәадырратәи, ифольклор­
тәи, иетнографиатәи, иҭоурыхтәи усумҭақәа.
Д.И. Гәлиа ииубилеи иазкны ажурнал «Алашара» ҵыԥхтәи
аномерқәа ирнылаз иаарылукаартә иҟоуп иара убас афи­
лологиатә наукақәа ркандидатцәа Вл. Агрбеи Вл. Дарсалиеи
рстатиақәа.
Ишдыру еиԥш, ажәлар рҿаԥыцтә рҿиамҭақәеи асахьар­
кыратә литературеи реизыҟазаашьа апроблема дуп, еиуеиԥ­
шым аспектқәа рыла уаҩы иҭиҵаарц алшоит. Вл. Агрба
истатиа «Д.Гәлиа ипрозеи жәлар рҿаԥыцтә ҳәамҭақәеи»
(ажурнал «Алашара», 1973 ш., № 10) азкуп афольклори Д.

521

Гәлиеи ирҿиамҭақәа ажәабжь «Атәым жәҩан аҵаҟеи» ароман «Камаҷыҷи» реизыҟазаашьа. Астатиа автор дызла­
цәажәо азҵаара аниӡбауа, аҭак аныҟаиҵо, дызааиуа ахшыҩ­
ҵакқәа инеидкыланы урықәшаҳаҭхартә иҟоуп, ихадароу
апринципқәа еилеигом.
Убас шакәугьы, Вл. Агрба зыӡбахә ҳамоу истатиаҿы
иаҳԥылоит зықәшаҳаҭхара уадаҩу, мамзаргьы аки-аки
еиҿагылома уҳәартә иҟоу автор ихшыҩҵакқәак. Иаазгар сҭахуп ҿырԥштәы заҵәык иадамзаргьы. Вл. Агрба
излеиҩуала, џьара мап ацәикӡом ажәабжь «Атәым жәҩан
аҵаҟа» афольклор шаныԥшыз. «Атәым жәҩан аҵаҟа» афольк­
лор анырра ауит, аха араҟа уи аҭыԥ мыцхә ааннамкылт, жәлар
ражәарҿиара аформа алшарақәа ахархәара роуит ареалисттә
ҩымҭа аибыҭараҿы, уи алаӡҩоуп ажәабжь ацәа-ажьы» ҳәа
иҩуеит автор истатиа агәҭахьшәа. Ара иҳәоу ахшыҩҵак
аилкаара маҷк ишыуадаҩугьы, гәныхәҵысҭала акәзаргьы,
уаҩ дақәшаҳаҭхартә иҟоуп. Аха автор убас аниҳәа ашьҭахь
цәаҳәақәак рнаҩс ажәабжь аҿы «…ашәҟәыҩҩы ишьҭихыз
абызшәеи ифырхацәа рхәыцшьеи рыда фольклортә елементкгьы ҳԥылаӡом, аҩымҭа иалоу ажәаԥҟақәак рҭыӡшәа
ҳамҳәозар» ҳәа автор ииҳәо ақәшаҳаҭхара уадаҩуп.
Ҵабыргынгьы, ас иҟазар, автор истатиаҿы ажәабжь «Атәым
жҩан аҵаҟа» уи аҟара иҭбааны ахцәажәара аҭаххаӡомызт.
Еиҭасҳәахуеит, автор истатиаҿы имоукша убас акы-ҩба
ҭыԥ ыҟазаргьы – аинтересс аманы уаԥхьартә иҩуп.
Д.И. Гәлиа аԥхьаӡатәи ипрозатә рҿиамҭа ажәабжь
«Атәым жәҩан аҵаҟа» асахьаркыратә анализ аҟаҵара иазкуп Вл. Дарсалиа истатиа (№5). Ишдыру еиԥш, ари ажәабжь
аԥсуа сахьаркыратә, аҩыратә проза иалагамҭаны иҟалеит,
иара аӡәырҩы ахцәажәахьеит. Уи азы уаанӡа егьырҭ
акритикцәеи алитературадырыҩцәеи ирҳәахьаз, ирыҩхьаз
хшыҩзышьҭрада инимыжьит Вл. Дарсалиа истатиаҿы, аха
дышьҭрақәланы урҭ ирҳәахьоу еиҭеиҳәом, ихатә гьамала
иҭиҵааит ажәабжь. Иҿыцны ииҳәазгьы маҷӡам. Ҿырԥштәыс
иаагозар, Вл. Дарсалиа абри истатиа аҟынӡа аӡәгьы
иазгәеимҭацызт конкретла «Атәым жәҩан аҵаҟаҿы» аурыс
поет дуӡӡа М.И. Лермонтов ипоезиа, лымкаалагьы, ипоема
«Мцири» анырра шыҟанаҵаз. Ари, хымԥада, аинтересс зҵоу
литературатә фактуп.

522

Афольклори алитературеи реизыҟазаашьа азҵаарақәак
ирызкуп афилологиатә наукақәа ркандидат Б. Гәыргәлиа истатиа «Алакәтә сиужетқәа аԥсуа епикатә поезиаҿы» (№3).
Астатиа шәагаала изламаҷу ала (ԥшь-даҟьак ажурнал ала),
автор аки-ҩбеи рҿиамҭа дырзааҭгыланы иҭиҵаар еиҳа
еиӷьын ҳәа сгәы иаанагоит. Уажәы излаҟоу ала арҿиамҭақәа
ирацәаны рыӡбахә ҳәоуп, аха асахьаркыратә анализ акыр
имаҷхеит, афактқәа, ахшыҩҵакқәа шьақәзыргылаша аргу­
ментқәа ыҟамкәа рконстатациа еиҳахеит.
Еиҭасҳәахуеит, ара хыхь зыӡбахә сымаз астатиақәа ак
еиҳа еиӷьзаргьы, егьи ԥсыҽзаргьы, дара зегьы еидызкыло,
зеиԥш ҟазшьас ирымоу акоуп, иахьатәи алитературатә процесс аарԥшра аҵкыс алитературадырра еиҳа иаҵанакуеит.
Хыхь зыӡбахә сҳәаз астатиақәа иреиԥшу иахьатәи аԥхьаҩ
иҭахымкәа дыҟаӡам, хымԥада, урҭ иреиԥшқәоу аринахысгьы иҩлатәуп, икьыԥхьлатәуп. Аха ажурнал адаҟьақәа рҿы
еиҳа ирыӷәӷәатәуп иахьатәи алитературатә ҿиара апроцесс аазырԥшуа акритикатә статиақәа. Иазықәԥалатәуп
хаҭабзиаралагьы еиӷьхарц азы, хыԥхьаӡаралагьы акыр
еиҳахарц азы.
Ҳазҭагылоу иахьатәи алитературатә процесс аазырԥш­уа­
ны ҵыԥхтәи ашықәс азы ажурнал «Алашара» ианылаз ԥшьыстатиа заҵәык роуп. Дара урҭ рахьтәгьы арецензиа ҟазшьа
рымоуп, хықәкыла иалкаау аҩымҭақәа, ашәҟәқәа ирызкуп.
Зеиԥш литературатә проблемак иадамзаргьы иазкны статиа
заҵәыкгьы анымлеит.
1973 шықәсазы ажурнал «Алашара» адаҟьақәа рҿы акритик
Вл. Ҵнариа икьыԥхьит ҩ-статиак. Урҭ руак апрозаик Ал. Гогәуа
ишәҟ ҿыц «Шьха-ԥшӡа» иазкуп, егьи – М. Лашәриа икритикатә
статиақәа реизга ашәҟә «Ажәа аҳәаақәа». Арҭ астатиақәа
аҩбагьы ринтересс кны узыԥхьаша роуп. Ҳлитератураҿы,
ишдыру еиԥш, акритиказы акритика иуарла-шәарлатәӡоу
цәырҵраны излаҟоу ала мацара ҳахәаԥшуазаргьы, М. Лашәриа
илитературатә-критикатә ста­тиақәеи ирецензиақәеи реизга ашәҟә иазкны Вл. Аҵна­риа ииҩыз астатиа факт бзиоуп,
ашәҟәгьы обиективлатәи ахәшьара аиҭеит.
Иааркьаҿны акәзаргьы ҩбаҟа ажәа сҳәар сҭахуп Ал.
Гогәуа ишәҟәы «Шьха-ԥшӡа» еиднакылаз аҩымҭақәа рзы
Вл. Аҵнариа ииҩыз астатиа иазкны (ажурнал «Алашара»,

523

1973, №10). Сгәы излаанаго ала, проблема дук ықәыргыланы
ишамыӡбауагьы (уи еиԥш агәҭакы имамызт автор) ҵыԥх
ажурнал «Алашара» ианылаз акритикатә статиақәа иаарылу­
каартә излаҟоу рацәоуп ари астатиа. Акритик уажәы
аакьыскьанӡа акыр ҳзышьцыланы ҳаҟаз афакт мацарақәа
рконстатациеи, дзыхцәажәо арҿиамҭақәа рҵакқәа реиҭа­
ҳәареи рыла сус насыгӡоит ҳәа даламгеит. Астатиа ҩуп
илахҿыхны, аԥхьаҩ дагәыланахало. Аха уи мацарагь акәм
аус злоу, ара иҟоуп асахьаркыратә анализ, ишшапаӡа
акәмкәа, илаурхаша, иҩаурхаша. Аиашазы, акритик еилирго арҿиамҭақәагьы амҽхак ҭбаа ирҭеит. Акритикаҿы ишаны
ишазгәарҭахьоу еиԥш, Ал. Гогәуа иҩымҭақәа гәмырҿыӷьгас
срыԥхьоит ҳәа унрыдсыланы, ишақәнагоу еилкааны, обиективла ахәшьара иаша руҭартә иҟам. Ус иҟам, избан акәзар,
урҭ дырҭахуп азыҟаҵара бзиа змоу аԥхьаҩ. Ара зыӡбахә сымоу астатиа аԥхьаҩ ицхраауеит. Автор дзыхцәажәо Ал. Гогәуа
ирҿиамҭақәа уаанӡа урмыԥхьацызҭгьы, срыԥхьанда ҳәа
агәалаҟара уздырҵысуеит.
Ашәҟәыҩҩы дшыԥшаауеиԥш, акритикгьы дыԥшаауеит.
Астатиа шьахәла ианыԥшуеит арҿиамҭақәа ииашоу аи­
деиатә-сахьаркыратә анализ рзуразы автор иқәнагоу аерудициеи алитературатә гьамеи шимоу, насгьы акритик
ипозициа еилыка иҟоуп. Абраҟа ҩ-ажәак еихысҳәаалауеит,
зегь рыл итатаԥшьны аҩымҭа ҟалашьа шамам, маџьанаӡак
иакәмзар, ари зегьы еицырдыруа хшыҩҵакуп. Зыхцәажәара
цәгьоу, иԥсыҽу, иреицәоу аҩымҭақәа роуп. Уи аҟара зысҳәо,
Вл. Ҵнариа истатиа абри аҟара ирҽхәаны сахьахцәажаз
уи иаанагаӡом уа ииаиҳәо ахшыҩҵакқәа зегьы аксиомак еиԥш аԥхьҩ идикылартә иҟоуп ҳәа. Уимоу, хаҭала сара
сзықәшаҳаҭым аҭыԥқәагьы амоуп. Астатиаҿы иаҳԥылоит
автор цқьа инагӡаны дырзымхәыцкәа ииҳәаз ахшыҩҵакқәа.
Ҿырԥштәыс иаагозар, ҭыԥк аҿы абас иҳәоит: «Ауаҩы
дышуаҩу ирҿыцны алитература еилнакаауа иалагеит 50тәи ашықәсқәа рҽеиҩшамҭа аахыс». Сгәанала, араҟа автор
ииҳәарц ииҭахыз цқьа еилгам. 50-тәи ашықәсқәа рҟынӡа
ауаҩы дышуаҩу алитература иаздырамызт ҳәа аҳәара
уадаҩуп. Уаанӡатәи алитературагьы уаанӡатәи аамҭа иашьа­
шәаланы аҷыдарақәа аманы алитература ианыԥшуан
аԥсҭазаара. Хықәкыла аԥсуа литература, аҵабырг азы, уаанӡа
акыр иӷарны иҟан, алитератураҿы имодашәа иҟан ачаи

524

бӷьы рацәа ҿызхуаз, Аҳәынҭқарратә планқәа инарыцҵаны
иназыгӡоз уҳәа хыхь-хыхьла рыхцәажәара, «абжьарауаҩ»
маҷк игәгәҭажьра. Уи аҟара амҽхак ҭбаа аманы иҟамызт али­
те­ратуратә персонаж иҩнуҵҟатәи иԥсихологиа аарԥшра.
Акритик инагӡаны сызиқәшаҳаҭхом Ал. Гогәуа иҩымҭа­
қәа рҿы ауаҩи ауаа (аӡәи егьырҭи –личность и общество)
реизыҟзаашьа аԥсихологиатә ҵаҵӷәы аарԥшра еиҳа ихадароуп асоциалтә анализ аасҭа ҳәа аниҳәо. Сара сгәы излаанаго
ала, лымкаала ашәҟәыҩҩы ирҿиамҭақәа рҿы иперсонажцәа
рԥсихологиатә ҵаҵӷәы аарԥшра дзашьҭоу асоциалтә анализ
аҟаҵаразоуп.
Вл. Ҵнариа истатиаҿы иҩуеит: «Ал. Гогәуа иааирԥшуа
афырхацәа зегьы, шамахамзар, уаа-заҵәқәоуп. Ауаҩы-заҵәи
егьырҭи реизыҟазаашьа – абри ауп ашәҟәыҩҩы изҵаара
хада. Аӡәи, егьырҭи реигәныҩра, реилибакаара уадаҩӡахеит,
изышьақәмгылеит. Ашәҟәыҩҩы-агуманист дзыдгылаҩу аиаша иашьҭоу ауаа разқәа роуп. Аха абарҭ ауаа разқәа рус аҿы,
рықәԥараҿы, рыԥсҭазаараҿы, рыгәҭакы анагӡараҿы, шамахада, иаҵахоит».
Араҟа цқьа еилкаам «ауаа-заҵәқәа» ҳәа автор дызҿу.
Дзаҵәны дыҟоума Мыта (ажәабжь «Асыс-мҟаа»), дзаҵәны
дыҟоума Шьханыҟәа (аповест «Аӡы агьама» ахадаратә хаҿы)?
Ишԥеилкаатәу ажәа «азаҵә»? «Азаҵә» –аиба, уаҩ дызмам,
иҭынхадоу, зыуа-зҭынха нҵәахьоу ҳәа акәу, «ахаҭара» (личность) ҳәа акәу ишԥеилкаатәу? Насгьы араҟа ихадароу, Ал.
Гогәуа ифырхацәа аԥсҭазаара иаҵахо, иаҵаԥуа, ирыцҳаны,
ихымхәақәаны, рқьиареи рыламыс цқьареи иахьхәуа иаабома џьаракыр?
Абарҭ азҵаарақәа акритик еиҳа ииашаны дрыхцәажәоит
ҳәа сгәы иаанагоит Ал. Гогәуа иҩымҭақәа ирызкны агазеҭ
«Аԥсны Ҟаԥшь» (1973 ш., март 13) ианиҵаз астатиаҿы. Аиашазы, акритик ажурнал ианиҵаз астатиа иаҳәақәо. Зыӡбахә
ҳамоу аажурнал ианиҵаз астатиаҿы акритик ашәҟәыҩҩы
ифырхацәа руаӡәк (Шьханыҟәа) аҽԥныҳәа ииҭоит аԥсҭа­
заараҿы дзықәшәақәаз азалымдарақәа хаҵаҵас дзырҿам­
гылт, аҩны дтәаны агәынқьра азирхеит ҳәа (ад. 88). Акритик
игазеҭтә статиаҿы еиҳа ииашоу ахәшьара аиуит Шьханыҟәа
ихаҿсахьа. Уа ииашаны иҳәоуп Шьханыҟәеи Бадраҟажәи
реиқәԥараҿы хыхь-хыхьла шакәу Шьханыҟәа дшаҵахаз, аха
уаҩрала, моральла аиааира шигаз. Уи амии нас, ианамуӡах,

525

ихадароу! Иара убраҟа (агазеҭтә статиаҿы) ииашаны иҳәоуп
Мыта («Асыс-мҟаа») аҵыхәтәан аиааира шигаз.
Еиҭасҳәахуеит, автор узлаиқәмшаҳаҭхаша акык-ҩбак
ахшыҩ­ҵакқәа ыҟазаргьы, астатиа дырралеи, бзиабаралеи,
гәцаракралеи иҩуп, Ал. Гогәуа иҩымҭақәа реилкааразы
аԥхьаҩ амҩа иаша дықәнаҵоит.
1973 шықәсазы ажурнал «Алашара» адаҟьақәа рҿы акритик Р. Қапба иикьыԥхьыз истатиа азкуп апоет Никәала
Кәыҵниа ишәҟә ҿыц «Сықәуп сара адгьыл». Астатиа
иԥханы, насгьы дырра бзиала иҩуп. Апоет иажәеинраалақәа
акымкәа-ҩбамкәа ирықәнагаз ахәшьара бзиа роуит. Аха иагьа ус иҟазаргьы, астатиа инеидкыланы уазхәыцуазар, акритик арҽхәаԥхьыӡра маҷк иҽацәихьчаландаз ҳәа агәаанагара
узыннажьуеит. Автор истатиала иҳәарц иҭахуп Н. Кәыҵниа
баҩхатәралагьы лыҵшәалагьы иахьатәи егьырҭ аԥхьагылара
змоу аԥсуа поетцәа ҿарацәа дреиуоуп ҳәа. Ари еиԥш иҟоу
ахшыҩҵак сара араҟа мап ацәыскуеит ҳәа салагом, аиашареи, ма аиашамреи шьақәсырӷәӷәоит ҳәагьы саҿым. Аха,
сгәанала, ас еиԥш ахшыҩҵак лкаас аҟаҵаразы акритик анализ имҩаԥигаз инагӡаҵәҟьаны агәра ҳнаргартәы иҟам.
Ажурнал («Алашара», 1973, № 12) ианыз апоет ҿа Таиф
Аџьба истатиа апоет Платон Бебиа ишәҟәы ҿыц «Ахьы уардын» иазкуп. Астатиа ҭагәҭасрақәаки, имкьыкьны, ма маҷк
изажәцәаны иҳәоу ахшыҩҵакқәаки амазаргьы, автор ииашаны еиликааз, обиективла дзызнеиз ҭакзыԥхықәрала, ииашаны дзыхцәажәаз рацәоуп. Ҳара ҳҿы макьана итрадицианы
изыҟамлеит апоет ирҿиамҭа апоет дахцәажәо. Ргәы иалымсааит, сагьаҭарымҵааит, аха рҩызцәа рҩымҭақәа рзы аҿымҭра,
агәеизыҟарара граны ирымоуп, изааӡарызеи, аиҳабыратә
биԥарақәа иаҵанакуа ҳпоетцәеи ҳашәҟәыҩҩцәеи аӡәырҩы.
Урҭ аӡәы изыҳәа егьи ҿимҭӡо анубалакь, арҭ аӡәы иҩымҭа
егьи дамыԥхьаӡои ҳәа агәаанагара узҵысуеит. Абри аганахь
ала мацара акәзаргьы, ара зыӡбахә сымоу Т. Аџьба истатиа
факт шьахәуп.
Абас иҟоуп иааркьаҿӡаны ажурнал «Алашара» 1973 шықә­
сазы иҭыҵыз аномерқәа ирнылаз алитературадырратәи
алитературатә-критикатәи статиақәа.
Ишаабо еиԥш, урҭ зегьы хазы иалкыу зҵаарак-зҵаарак
ирызкуп. Иааидкыланы ҳрыхәаԥшуазар, хыхь иазгәаҳҭаз аха­

526

ҭа­бзиарақәа шрымоугьы, иахьатәи алитературатә процесс
ихаҭәааны ахаҿра аарԥшра рылшо иҟам. Ажурнал адаҟьақәа
рҿы критикатә ҟәша аусура еиӷьтәызароуп ҳәа сара уажәы
ара ахшыҩрҵага ажәақәа сҳәо салагар, уи ауадаҩрақәа иамоу зынӡа исзеилымкаауаны, барбаршақә исҳәошәа иҟа­лоит.
Акритика ажанр ӷәӷәала аус шадулатәу ашәҟәыҩҩцәагьы,
ак­ритикцәагьы, ажурнал аредакциа аусзуҩцәагьы ибзианы
ирдыруеит. Аха абри аус ԥхьаҟа ацаразы ашьаҿақәа ссахеит, макьана аҿыцныҟәа аԥшқа иеиԥш итаатиуеит. Макьана
аиҿкаара иахьынӡахәҭоу иманшәаланы изыҟамлеит. Ишдыру еиԥш, КПСС Ацентр Комитет ҩы-шықәса уажәаԥхьа иаднакылт ҷыдала «Алитературатә-сахьаркыратә критиказы»
ҳәа ақәҵара. Ари ақәҵара ҭоурыхтә документ дуны иҟалеит
асовет литература зегьы азы. Лымкаалагьы КПСС XXIV аизара ду асахьаркыратә литература аҿаԥхьа иқәнаргылаз апроблема дуқәа рҭак аҟаҵаразы ихәарҭа дуны иҟалеит. Аха, иаахтны иаҳҳәозар, аԥсуа литературатә критика, ишьаҳиҭхазшәа,
аҽеибыҭара ацәыуадаҩхеит. Иааидкыланы акритика алитература аҵкыс иахьеиҵахоу акәӡам иџьашьатәу. Ҳалақәа
хҩаны амц ҳамҳәозар, иара ҳлитература ахаҭагьы аԥсҭазаара
аганқәа зегьы иахьынӡахәҭоу иазышьҭымхыцт.
Акритика аиҵахара зыхҟьо амзызқәа рацәахеит. Егьырҭ
аиашьаратә литературақәа рҿгьы ари аус аиҵыхра ауа­
даҩрақәеи аԥықәсыларақәеи аманы иаабоит, аха ҳара
аԥсуаа ҳҿы аҷыдаратә уадаҩрақәа аиуит. Ажәа ҟәазқәа, ажәа
хакалақәа рҳәара ҳаҟәыҵны, аус иахәандаз ҳәа гәаартыла
иаҳҳәозар, абри аума, абни аума арҿиамҭа иҳанаҭо ала мацара ҳцәажәозароуп. Аха, бжеиҳан, аҩымҭа обиективла
ахәшьара ацымхәрас автор имаршәа кноуп ҳашцәажәо. Иа­
гьа­џьара иурххаргьы абаҩхатәра иашоуп змаршәа клатәу.
Аҵыхәтәантәи жәохә, ҩажәа шықәса рыҩнуҵҟала ҳрес­
публикаҿы напхгаҩцәақәак агха дуқәа иҟарҵақәаз азгәа­
ҭақәа, Қырҭтәылатәи Акоммунисттә партиа Ацентр
Ко­митет актәи амаӡаныҟәгаҩ аҩыза Е. Шеварнаӡе иқәгы­
ларақәа руак аҿы инаҵшьны иазгәеиҭеит: ауаа аиаша
аҳәара иацәшәон, агхақәа цәырыргомызт, акритика ҟазҵоз
дыцҭәаҟаҵаҩуп ҳәа ихәаԥшуан, уажәшьҭа ҳара аиаша
аҳәара ҳҽаҳаршьцылароуп ҳәа. Аҩ. Е. Шеварнаӡе ас еиԥш
ииҳәаз ахшыҩҵак аԥсҭазаара асферақәа зегьы ирызкуп,
алитературагьы налаҵаны.

527

Ҳлитертуратә критика иамоу аиҵахарақәеи агхақәеи иа­
ра амацара иахароуп ҳәа аҳәара иашам. Уи илахьеиқәҵагоу
аҭагылазаашьа зыхҟьо амзызқәа рацәоуп, иара алитература ахаҭа иахароугьы маҷӡам, бжеиҳангьы акритик
аҽҟьарҭа, амҽхак ҭбаа инаҭом. Акритика акәзар, ахәшьаратә
критериақәа бжеиҳан илаҟәуп.
Ҳара ҳҿы макьана, ус хыхь-хыхь унаҳалаԥшны иумбо,
иукыртә, иушьҭыртә иҟам, аха амч ду змоу, арахь ԥхьаҟа
ҳамышьҭуа, иажәхьоу принципқәак ыҟоуп. Урҭ апринципқәа
ҳлитература ԥхьаҟа ацара иашьклаҳәуеит. Урҭ апринципқәа
ҳәа са сызҿу иара усгьы зусуреи зҭагылазаашьеи уадаҩу
акритик деиқәԥах деилышьны дҿарҳәоит. Ари ахшыҩҵак
аԥхьаҩ цқьа еиликаарц азыҳәа ҿырԥштәы ҳасабла иаазгар
сҭахуп, иаҳҳәап, абри еиԥш иҟоу аҭагылазаашьа. Иаҳҳәап,
ауаҩ ҿа замана, игәы бзиа, ихы бзиа, ҵара хәыҷык иҵан,
шәҟәқәак дрыԥхьан, иаргьы аки-ҩбеи ирҷыҩ-ҷышәны
иаацәыригеит. «Дыҷкәыноуп, акы шԥаилымҵри!» –рҳәан,
ицәыригаз ԥсыҽзаргьы, рылақәа хҩаны иркьыԥхьит. Знык,
ҩынтә, хынтә. Дышнеи-шнеиуаз акәымкәа, иаргьы уажәшьҭа
сышәҟәыҩҩуп иҳәан, даақәгылеит. Баҩхатәра дуӡӡак имазар
иаразнакгьы дудырп, аха иаԥхьаҟа ихы аус ахьынӡадиуло
«анцәа» идырп. Уи иҩымҭақәа ирызкны акритик обиективла статиак ҩны иаацәыригар, «макьана дыҷкәыноуп» –
рҳәоит, имаршә зкыша аацәырҵуеит. Ус-ус, дышнеи-шнеиуа, маҵура «дук» дахагылоит, ма ҭынха дук диԥшаауеит, амч
змоу аӡәы дизкашәоит, ажәакала, акритика илазмыркьысша
«баагәарак» иԥшаауеит. Иқәрахь даннеилакь, «Уажәшьҭа
дҭаҳмадоуп, аԥсыуа ламысым акритика изыҟаҵара» –рҳәоит.
Ари ганкахьала. Даҽа ганкахьала ҳахәаԥшуазар, аԥсаҭеи
аџьыкаци ҳәа иуҳәозар, ашәҟәыҩҩцәа рахьынтәгьы аӡәыр­
ҩы акритика ҵәылхроуп иаанаго ҳәа ирыԥхьаӡоит.
Хыхь иаасҳәаз амзызқәеи урҭ иреиԥшқәоуи акритика
ажанр аҿы аусура дыруадаҩуеит. Убарҭқәа ракәхап ажурнал
«Алашара» аредакциа иалшо зегьыҵәҟьа нагӡаны ишыҟа­
намҵо. Аԥснытәи Ашәҟәыҩҩцәа реидглаҿы иеиҿкаау
акритикцәа рсекциагьы иақәнаго ахархәара амоуцт. Изыхҟьазыԥҟьалак, ажурнал аредакциа лассы-лассы иазеиҿкаауам
иахьатәи аԥсуа литература аҭагылазаашьа еиуеиԥшым
азҵаарақәа ирызкны аимак-аиҿак, имаҷӡаноуп азеиԥш
проблемақәа шықәнаргыло, акритика аганахьала активра

528

даара иацәмаҷуп. Акритика ажанр иақәнагоу аҭыԥ ааннакыларц азы аредакциа аусзуҩцәеи аԥхьаҩцәеи реиԥыларақәа
уҳәа убас егьырҭгьы. Ажәакала, ҳазлацәажәо азҵаара иазкны
аиҿкааратә хәҭа макьаназы акыр игәгәҭажьуп.
Иахьа, аиашазы, аԥсуа литература аҿиаразы ианакәы­
заалакгьы иамоуцыз аҭагылазаашьа бзиақәа аманы иҟоуп.
Лассы-лассы иҭыҵуеит ашәҟәқәа, аиашьаратә жәларқәа
рбызшәақәа рахь еиҭаргоит аԥсуа шәҟәыҩҩцәа рҩымҭақәа,
аха ҳашәҟәыҩҩцәа рахьтә аӡәырҩы акритика абжьы
зынӡа измаҳаӡац, изхьымсӡац ыҟоуп. Акымкәа,ҩбамкәа
аҩымҭақәа ҟыԥҳәа аӡәы акы рзимҳәаӡацкәа, ус еиқәҵәыԥсы
ишьҭоуп. Ажурнал «Алашара» аредакциа иалшо зегьы
ҟанаҵарц ахәҭоуп урҭ ашәҟәқәа, аҩымҭақәа реилыргаразы, иеиҿнакаалароуп аимак-аиҿак, иара адаҟьақәа рҿы
иалыршатәуп апроблематә статиақәа ркьыԥхьра. Убысҟан
ауп акритика аҭакзыԥхықәрагьы иҵегь ианышьҭыххо.
1974 ш.

Иаудаҩу ажанр
Сара исгәаԥханы саԥхьеит афилологиатә наукақәа ркандидат А. Аншба истатиа «Иахьатәи аԥсуа жәабжь аҿиа­
раҿы иҟоу хырхарҭақәак» (ажурнал «Алашара», №7, 1970).
Зегь раԥхьа иргыланы, исгәаԥхеит апроблема ақәыр­
гылашьала. Инеидкылан, астатиа методологиа иашала
иҩуп, алитературадырратә наука иқәнаргыло аҭахрақәа
рҭак ҟанаҵаратә иҟоуп. А. Аншба инапы злаку аус бзианы
идырны, обиективла дазнеиуеит. Араҟа ирацәоуп сара автор сызлаиқәшаҳаҭу, аха иҟоуп принциптә зҵаарақәакгьы,
иқәшаҳаҭхара ахьысцәуадаҩу. Убарҭ рахьтә акык-ҩбак
срылацәажәарц ауп исҭаху.
Автор дахцәажәеит аԥсуа сахьаркыратә жәабжь жанрк
аҳасабала, еиҳараӡак хшыҩзышьҭра зиҭаз, иеиликаарц иҽызнишәаз аҵыхәтәантәи жәаба, жәохә шықәса
рыҩ­нуҵҟала икьыԥхьу ажәабжьқәа роуп. Аамҭа иигаз
иаҵанакуаз ажәабжьқәа зегьы акакала дрыхцәажәарц, иеилиргарц, иҽагәлеихаларц иҽазикит, азҵаара ақәргылашьа

529

зеиԥшроу ала, автор уи аҭахынгьы имԥхьаӡеит. Ус ахьы­
ҟаиҵаз иагьиашоуп. Избанзар, уи мыцхә хара дагон, игәҭакы
хада инарҳәомызт. Автор гәҭакыс имоуп: иахьатәи аԥсуа
жәабжь аҿиараҿы аҵаки асахьаркыратә формеи рганахьала еиҭакрақәаси ҿыц ԥшаарақәаси иҟоу ҭиҵаарц, ажәабжь
хкқәа рахьтә еиҳа аԥыжәара змоу еиликаарц, иара убри алагьы иахьатәи аԥсуа жәабжь аҿиараҿы тенденциақәас иҟоу
азгәеиҭарц. Аԥсуа жәабжь иазкны ас еиԥш иҟоу теориатә
статиак иахьанӡа икьыԥхьны излаҳамамыз ала, автор ихадароуп ҳәа игәы изаанагоз акыр дрылацәажәеит. А. Аншба
араҟа ҳлитература зыргәамҵуа азҵаара дуқәа руак инацәа
ақәикит. Аԥсуа литературатә жәабжь иадҳәалоу азҵаарақәа
дахьрылацәажәо, иҿыцу, насгьы апринциптәи азеиԥштәи
ҟазшьа змоу ихатә гәаанагарақәа иҳәоит. Автор ибзианы
идыруеит алитератураҿы (аҽаџьарагьы акәзааит) иҿыцу
акы ануҳәо, адгылаҩцәа шуауа еиԥш, иумазкышагьы ҟаларц
шалшо. Убри аҟнытә мацаразы акәзаргьы, игәаанагарақәа
акымкәа, ҩбамкәа аҿырԥштәқәа рыла ишьақәирӷәӷәарц
иҽанишәеит, насгьы игәаанагарақәеи иалкаақәеи логикатә
системак аҿы иааганы иҟаиҵеит.
Арҿиамҭақәа иреиӷьуп ҳәа игәы иззаанагақәоз акыкҩбак алхны дрыхцәажәеит. Иԥсыҽқәоу рыхцәажәара ра­
цәак иҽалаимгалеит. Абзиақәа ҳәа ииԥхьаӡоз данрыхцәа­
жәа, иԥсыҽуп ҳәа игәы иззаанагақәозгьы дрыхцәажәандаз
ҳәа ҳазхәыцыр алшоит, аха сахьаркырала инагӡаны
ишәым, илаҟәу арҿиамҭақәа реилкаара ианагь имариоуп. Ҵабыргыҵәҟьангьы, иахьатәи аԥсуа жәабжьқәа рхыԥ­
хьаӡараҿы иԥсыҽқәоу, зсахьаркыратә хаҭабзиара лаҟәқәоу
шмаҷымгьы, урҭ ракәум ажанр ахаҿра аазырԥшуа, ари
ажанр (ҳлитература зегьы иеидкылангьы) ахаҿра аазырԥшуа
иреиӷьу арҿиамҭақәа роуп. Абри аганахьала ҳахәаԥшуазар,
рацәаӡакгьы имырмыцхәӡазар ҳәа сыҟоуп М. Лашәриа
аԥсуа литература иамоуп «Европеи Урыстәылеи иахьатәи
рлитераторцәа
дуӡӡақәа
рзыҳәангьы
иҟәнумшьаша
аҩымҭақәа» ҳәа аниҩуа (М. Лашәриа. Акритика иашазы.
Агазеҭ «Аԥсны Ҟаԥшь», 1966 ш., август 2).
А. Аншба истатиа алагамҭаҿы имырҳау-ҳауцәакәа дрых­
цәа­жәоит алитературатә критика зыԥсоу. Иазгәеиҭоит ари
аус аҿы алиберализмреи, ангилизмреи, апримитивизмреи

530

аҽырцәыхьчара шаҭаху, алитературатә цәырҵрақәа обиективла ишрызнеилатәу. Ҳлитератураҿы изҩыдоу акритиказы
ишықәԥалатәу акритикцәеи ашәҟәыҩҩцәеи ирҳәоижьҭеи
акыр ааҵуеит.
Ганкахьала, акритика иашазы ааԥхьарақәа рымацара
рацәак акагьы ҳнаҭом (ари А. Аншба изыҳәа исҳәом, аха
истатиаҿы иахәҭаз дахымскәоуп ишиҩуа). Даҽа ганкахьала
акритика иашазы ааԥхьарақәа инарываргылазароуп ихадароу, ҳара зегь реиҳа иаҳҭаху. Ҳара иаҳҭаху, ҳзыргәаҟуа,
иаҳцәыуадаҩу арҿиамҭақәа реилыргароуп. Акритика бзиа
ашәҟәыҩҩы имацара изыҳәа иауакәху изыҟоу, еиҳараӡакгьы
ашәҟәҩҩгьы акритикгьы аус зыруа – аԥхьаҩ ихәозароуп,
арҿиамҭа аилкааразы, ахырхарҭа иаша, амҩа иаша
дықәнаҵозароуп. Абри аус аҿы акритикцәа инарыдгыланы дара аԥсуа шәҟәҩҩцәагьы, уаҳа акәмзаргьы, ажәабжькажәабжьк ирызкны статиак-статиак ҩны иркьыԥхьхьазҭгьы,
аԥхьаҩцәа рзгьы, ҳлитература аҭоурых азгьы акырӡа
иаԥсахон. Арҿиамҭа аилыргара уадаҩуп, зегьы еиҟараны
ирылшашам (излымшаӡогьы иагаҩы ыҟоуп), аха уеизгьы иахьа уажәраанӡагьы ашәҟәҩҩыцәагьы акритикцәагьы абри
аус иҵегь игәцараркызҭгьы, иахьа аԥсуа жәабжь инеидкыланы аҵара уи аҟараҵәҟьа иуадаҩхомызт.
Аԥсуа жәабжь жанрк аҳасабала «иины инкашәеижьҭеи»
ҩынҩажәижәаба шықәса шҵуагьы, инеидкыланы аизҳара
апроцесс зеиԥшроу ҳзырбаша акәм, реиқәыԥхьаӡаразы –
ҳнацәкьарақәа зызхаша ажәабжьқәагьы хаз-хазы иҵаны
иҳамам. Шықәсқәак раԥхьа апрофессор Ш.Д. Инал-иԥа
ашәҟәыҩҩы Ҷ. Џьонуа иажәабжь «Ахра шкәакәа» дахцәажәа­
уа, ииашаны иазгәеиҭеит:
«Ҳара ҳаԥсуа литератураҿы макьана имаҷымкәа иҟоуп,
шамахамзар, кьыс змам, иаҳҳәап, иаҳа имассатәу ажанрқәа –
ажәеинраалеи ажәабжьи реилыргара. Аԥсуа жәабжь аҭоурых
макьана иҩым. Уи ус унадыххылангьы зҭыԥ иқәуҵо акакәм».
Аҵарауаҩ араҟа дызлацәажәаз апроблемагьы, иара аҭҵаа­
ра иадҳәалоу ауадаҩрагьы уи аахыс имариазтәышаз ҳәа ра­
цәак акгьы ҟамлеит. «Ажәабжьқәа реиҳараӡак ҳапрактикаҿы
хаз-хазы еилырганы излаҟам ала, дара иуадаҩуп иаахьатәи
ажәабжь аҭагылазаашьа аилкаараазы», –иҩуеит А. Аншба. Убас иҟоу аҭагылазаашьа ихадароу мзызс иаиур ҟалоит

531

ажәабжь иазку атеориатә зҵаарақәа рҿы игәаанагарақәа
реиқәымшәара. А. Аншба истатиаҿы ииашаны иазгәеиҭоит
«аус злоу ажәабжьқәа зегьы еицырзеиԥшу, атипра зуа
азҵаарақәа рықәыргылароуп» ҳәа. Аха аԥсуа жәабжьқәа
еицырзеиԥшу, атипра зуа азҵаарақәа рықәыргылара залшом дара рхаҭақәа мҵакәа. Ажәабжьқәа, ашәҟәыҩҩцәа
рҩымҭақәа хаз-хазы иануҵалак ашьҭахь ауп иахьатәи аԥсуа
жәабжь зыргәамҵуеи, хьӡараси еиҵахараси иамоу анеилукаауа, атипра зуа азҵаарақәа еиҳа иаартны ианубарҭахо.
Ажәакала, анализ иабзоураны асинтез ахь ҳаиасуазароуп.
Ус иагьа иҟазаргьы, ажәабжьқәа зегьы еилырганы иҳауаанӡа
теориатә зҵаатәык ықәмыргылаӡакәа ҳнеиларгьы иашам.
Ишаҳҳәахьоу еиԥш, автор статиак аҿы илшомызт аԥсуа
жәабжьқәа зегьы реилыргара, аха Д.И. Гәлиа раԥхьаӡатәи
ипрозатә рҿиамҭа (ажәабжь «Атәым жәҩан аҵаҟа») инаркны
аҵыхәтәанӡатәи ашықәсқәа рзы аҿарацәа ирҩыз ажәабжь­
қәа рҟынӡа илаԥш рхигеит. Еиуеиԥшым апериодқәа рзы
ажәабжь ҭагылазаашьас иамаз азгәаҭауа, А. Аншба абри еиԥш
алкаа ҟаиҵеит: «Ишаабо еиԥш, дара рацәамзаргьы, Асовет мчра шьақәгылаанӡагьы, ианышьақәгыла ашьҭахьгьы,
раԥхьатәи ажәашықәсазы апрозаҿы ҳара иҳамаз ажәабжь­қәа
роуп (Д. Гәлиа, С. Ҷанба, М. Аҳашба ражәабжьқәа)». Ари алкаа уақәшаҳаҭымхарц залшом изырҵабыргыша аҿырԥштә­
қәагьы ааигоит автор, аха маҷк иуадаҩуп иара уаҵәҟьа
инацҵаны ииҩуа ақәшаҳаҭхара: «Алитература ҿиара егьырҭ
апериодқәа раан ажәабжь еиҳа-еиҳа амҽхак ҭбаахоит,
хыԥхьаӡаралеи хаҭабзиаралеи еизҳазыӷьоит».
Ари ахшыҩҵак хымԥада арҭбаареи инарҵауланы ахцәа­
жәареи аҭахуп.
Сгәы излаанаго ала, алитература аҿиара егьырҭ апе­
риодқәа зегьы раан еицеиԥшны ажәабжь амҽхак аманы,
иҭбаахо изыҟамлеит. Аҩажәижәабатәи ашықәсқәа рзы аԥсуа
жәабжьқәа еиҳараӡак иаарылукааратәы иҟоу И. Папасқьыри
(«Акаруал шәақь», «Аимҭахара», «Ақабла», «Кәнач»), С.
Қәчбериеи («Иеиҭеиз», «Баӡ»), нас хыԥхьаӡарала имаҷӡоу
даҽа аӡәык, ҩыџьак рҩымҭақәак роуп. Ҵабыргуп, Д.И. Гәлиа
иеицырдыруа иажәабжь кьаҿқәа Аџьынџьтәылатәи еибашьра ҟалаанӡагьы иҩхьан, аха 1942 шықәсазоуп акьыԥхь анырбаз. Уи нахыс жәохә шықәса инареиҳаны (инықәрԥшшәа
акәзаргьы, 1940 ш. инаркны 1955–1956 шықәса рҟынӡа) аи-

532

башьра иахҟьама, даҽакы иахҟьама, И. Папасқьыр иажәабжь
«Акаруал шәақьи» Ӡ. Дарсалиа иажәабжь кьаҿқәеи иреиӷьыз
(«Ауаҩы-шас», «Абзагә», «Хамыжә уҽдыр», иҩуп 1940
шықәсазы) сахьаркыратә жәабжьк аԥсуа литература иаланамгалт.
Арҭ ашықәсқәа рзы ажәабжь амацара акәмызт аиҵа­
хара змаз, инеидкыланы апроза шьҭаханы иҟан. Еиҳа
аԥхьагылара змаз аԥсуа шәҟәыҩҩцәагьы еиҳа рҽыз­
дырцалоз апоезиа акән. Уи ус шакәуз алитераатуратә критикагьы иазгәамҭакәа инымхаӡеит.
Акритик Ш. Инал-иԥа 1955 шықәсазы иҩуан: «…Ҳара
иазгәаҳҭарц ҳҭахуп алитератураҿ ижанр хаданы иҟоу
апроза, аԥсуа литератураҿы иахьынӡахәҭоу аизҳара шамам, еиҳараӡак аиҵахара ыҟоуп асахьаркыратә очеркқәеи
ахәыҷтәы жәабжьқәеи инеиҵыхны рырҿиараҿы» (Ш. Иналиԥа. «Аԥсуа сахьаркыратә проза иазкны згәаҭақәак». Ажурнал «Алашара», 1955, № 1, ад.88).
Абри ашьҭахь рацәак бжьымскәа ажәабжь ажанр ала аус
зуа аҿар рхыԥхьаӡара иазҳаит, акырӡа рҟазара ҳараркит
ашәҟәыҩҩцәа еиҳабацәагьы. Зҽызыԥсахыз аҭагылазаашьа
азгәаҭауа, апоет Ал. Џьонуа 1959 шықәсазы ииҩыз рецензиак аҿы иазгәеиҭоит: «Уажәраанӡа ҳара иаҳҳәозҭгьы,
аԥсуа литератураҿ иаҳа аԥыжәара зманы иҟоу, ишьҭыҵу
апоезиа ауп ҳәа, уажәшьҭа ус аҳәара азин ҳарҭом дара
апрозатә рҿиамҭақәа рхаҭа. Иаҳараӡакгьы уаҩы игәы
ҭызгаша, апрозатә рҿиамҭақәа рхаҭа. Иаҳараӡакгьы уаҩы
игәы ҭызгаша, апрозатә жанр аҿы иҿацаӡа, иҿыцӡа, аԥсуа
литература арҩаш ду ҭзырҭәаауа, аӡыхьқәа еиҵызхуа
ашәҟәыҩҩцәа ҿыцқәа, ашәҟәыҩҩцәа ҿарацәа ахьракәу
ауп» (А. Џьонуа. «Ашьҭԥырра». Ажурнал «Алашара», 1959
ш., № 2, ад. 86). Диашан ашәҟәыҩҩы Гь. Гублиа иара абри
ашықәс азы иикьыԥхьыз статиак аҿы абас аниҩуаз: «Аԥсуа
литератураҿы аҵыхәтәантәи ашықәсқәа раан лымкаала
аҿиара аиуит апроза. «Алашара», «Амцабз», «Аԥсны Ҟаԥшь»
рдаҟьақәа рҟны иубоит ибзиоу ажәабжьқәеи аповестқәеи.
Лассы-лассы ицәырҵуа иалагеит автор ҿарацәа рыжәлақәа»
(Гь. Гублиа. Прозатә рҿиамҭақәак рзы гәаанагарақәак».
Ажурнал «Алашара, 1959 ш., №4, ад. 87). Иара абри аамҭазы
иҟан ашәҟәыҩҩцәа, акрызҵазкуаз азгәаҭарақәа ҟазҵозгьы.

533

Абас, Ш. Аҟәысба аҩымҭа ҿыцқәа дрыхцәажәауа иҩуан: «…
иҳәатәуп макьана ишмаҷу аԥхьаҩцәа ргәы зырцыхцыхыртә,
иҿацаӡа иҟоу апроблема ду ықәзыргыло ажәабжьқәа» (Ш.
Аҟәысба. «Аҟазара иазкны ҩбаҟа жәа». Ажурнал «Алашара»,
1960 ш., № 3, ад.89).
Хыхь иааҳгаз аҿырԥштәқәеи агәаанагарақәеи иашазар, аԥсуа жәабжь аҿиара апроцесс аан апериодқәа зегьы рҿы еизҳа-зыӷьаны иҟамызт, иаман аҭагә-ҭасрақәа,
ахынҭа-ҩынҭарақәа, аԥықәсылаарақәеи, аиҵахарақәеи,
ашьҭыҵрақәеи. Ари апроцесс ианымԥшырц залшомызт
аконфликтдара атеориагьы. Ас ихьыҟалаз рацәаӡакгьы
иџьашьатәӡам. Алитература аизҳараҿы аамҭала зны жанрк
иазҳауеит, даҽазны даҽа жанрк аԥыжәара аиуеит. Иахьатәи
ҳлитература ҳазхәыцуазар, апоезиа аасҭа апроза аԥысны
иҟоуп ҳәа сгәы иаанагоит. Лымкаалагьы апрозатә жанрқәа
рахьынтә ажәабжь еиҳа аихьӡара амоуп. Ажәабжьқәа
хыԥхьаӡарала иахьеиҳау, зхаҭабзиара ҳараку ахьҳамоу
анаҩсгьы, аԥхьаҩ (иахьатәи аԥсуа ԥхьаҩ) игәы аҿы анеира
ажәабжь еиҳа иазымариазаргьы ҟалап.
А. Аншба истатиаҿы далацәажәом ажәабжь аҿиара аан
алитературтә критика рольс инанагӡаз зеиԥшроу. Иаҭыԥны
исыԥхьаӡоит уи иазкны ҩбаҟа жәа рҳәара.
Ажәабжь аҿиара аан акритика рацәаӡак изамыцхрааит. Акьыԥхь аҿы ажәабжьқәа еиҳа ирылацәажәо ианалагаз
жәохә, ҩажәа шықәса раахыс ауп. Ари аамҭала ажәабжь иазкны агазеҭ «Аԥсны Ҟаԥшь» ианылахьоу реиҳараӡак рецензиа
ҟазшьоуп ирымоу. Ажурнал «Алашара» ҭыҵуа иалагеижьҭеи
ажәабжь иазкны ианылахьоу астатиақәа рахьтә акык-ҩбак
роуп ирылукаартә асахьаркыратә анализ ҟазҵоны иҟоу.
Егьи абжьарак ирацәоуп ажәабжьқәа изыԥсам, ридеиатәтематикатә ҵакы злаҟоу аҵкыс акырӡа еиҳатәны ахәшьара
рызҭо астатиақәеи арецензиақәеи. Мамзаргьы, аҩымҭақәа
рҵакы ааркьаҿны еиҭаҳәаны, ихадароу акәымкәа, агха
ссақәа нарбаны арецензиақәеи астатиақәеи хзыркәшо
авторцәа акырӡа еиҳауп, асахьаркыратә анализ иаша ҟазҵо
раасҭа. Сгәы излаанаго ала, убас аамҭала иара зыԥсаҵәҟьаз
аҵкьыс еиҳаны ахәшьара аиуит Ш. Аҟәысба иажәабжьқәа реизга «Ашьҭԥырра» (Аҟәа, 1958). Ажәабжь «Ашьҭԥырра» арецензент А. Џьонуа, Ш. Аҟәысба аԥсуа литератураҿы аԥыреи

534

аԥырҩцәеи ирызкны атема ҿыц шалеигалаз азгәаҭауа,
дацәхьаҳәит аҩымҭа асахьаркыратә анализ азыҟаҵара.
«Ҳзыхцәажәо автор ишәҟәы («Ашьҭԥырра» –С.З.) инеизакны
аԥсуа литератураҿы лагаламҭа бзиоуп ҳҳәар, ҳацәыԥхашьо
ҳаҟам…» «Ажәабжь бзиа» ҳәа иазыԥхьаӡауа, Ш. Аҟәысба
иҩымҭаҿы арецензент гханы иибаӡаз џьара-џьара икәада­
ны иҟаҵоу аҳәоуқәеи зҭыԥ аҟны иҟақәам ажәақәеи роуп
(шәахәаԥш: А. Џьонуа. «Ашьҭԥыра». Ажурнал «Алашара»,
1959 ш., № 2, ад. 86–87).
Арҿиамҭа арҽхәареи («лагала бзиоуп», «иҟаимаҭуп»,
«арҿиамҭа хазына» уҳәа реиԥш иҟақәоу) арџьареи («иԥ­
сы­ҽуп», «рацәак ҳнаҭом», «иҿыцу акагьы аҳәом…» реиԥш
иҟақәоу) рацәак иуадаҩым. Еиҭасҳәахуеит, анализ аҟаҵара,
аҩымҭа аилыргароуп иуадаҩу. Акритик Р. Қапба ашәҟәыҩҩы
А. Гогәуа иажәабжь «Ашәуа иеҵәа» бзиа ибаны дахцәажәеит,
аха, иаҳҳәап, абжьаратә ԥхьаҩ изгәамҭакәан, акритик
аҩымҭаҿы иибаз маҷцәахеит. Астатиа аԥхьаҩ агәра игоит автор гәык-ԥсыкала дышцәажәо, аха игхеит арҿиамҭа аилыргара. Уи акән аус злазгьы (Р. Қапба. «Акритикатә етиудқәа».
Аҟәа, 1966 ш., ад. 52–60).
Сара араҟа иаазгеит ҳлитература ԥхьаҟа ацаразы иқәԥо,
ақәҿиарақәа иреигәырӷьо ҩыџьа авторцәа рецензиақәа.
Абарҭ ирымоу азеиԥш гхақәа роуп еиҳараӡак егьырҭ
арецензиақәеи астатиақәеи ирымоугьы.
Анаҩсан, А. Аншба истатиаҿы дазааҭгыланы далацәа­
жәоит ажәабжь ажанр ҷыдаратә ҟазшьас иамоу аповести
ановеллеи излареиԥшым.
Абраҟа иаҭыԥны дазааҭгылоит атрадициатә новелла
шьаҭас иамоу, афольклори иареи реизыҟазаашьа азҵаара,
аҽԥныҳәа ҟаиҵоит афольклортә сиужетқәа, аҿаԥыц
ҳәамҭақәа аус ахьынӡарыдыруло акритикеи алитературадырреи рҿы еилкааны иахьыҟам. Азҵаара хымԥада даараӡа
акрызҵазкуа, актуалра змоу акоуп. Уи лымкаала еилкаатәуп,
афольклори алитературеи инеидкыланы реизыҟазаашьа
апроблема ду иахәҭакуп. Ари апроблема знык-ҩынтә раҟара
ирымҩатәшәа иахцәажәақәахьеит, аха инагӡаны аилкаара амоуц. Ажәлар рҿаԥыцтә ҳәамҭақәа ақьаад ианҵаны
инаԥсах-ааԥсахны, длацхраа-ҩацхраашәа ҟаҵаны ихьӡ
аҵаҩны иҭзыжьуа ашәҟәҩҩы, ҳәарас иаҭахузеи, диашам.

535

Егьирахь зегьынџьара сиқәшаҳаҭуп А. Аншба, аха инагӡаны
сызиқәшаҳаҭхом 1961 шықәсазы А. Аџьынџьал ажәлар
рлафқәа еидызкыло аизга «Ажәабжь кьаҿқәа» ахьҭижьыз
азы лымкаала аҽԥныҳәа анииҭо. Сызиқәшаҳаҭхом, избан
акәзар, иҳаздыррам А. Аџьынџьал афольклортә сиужетқәа
заҟа аус рыдиулаз. Егьырҭ азгәаҭақәа иҟаиҵо иашоуп, аха А.
Аншба ажәлар рҳәамҭа абас иҟоуп, ашәҟәыҩҩы абри ада аус
адмулакәа ихьӡ ахҵаны иҭижьт ҳәа агәра злаагаша акагьы
ҳаиҳәом. Ари агәаанагара ашьақәырӷәӷәара аҭахуп акымкәа,
ҩбамкәа аҿырԥштәқәа рыла. Мамзар, ус ҳҳәо ҳалагар, М.
Лакрба иновеллақәа рсиужетқәа, шамахамзар, зегьы аԥсуа
фольклор аҟнытә иаагоуп (уи ашәҟәыҩҩы ихаҭагьы енагь
иаҵшьны иазгәеиҭон). Ҳара иеилкааны иҳамам (ҳазлацәажәо
наукала аилкаара, аҭҵаароуп) М. Лакрба исиужетқәа аус
ахьынӡарыдиулоз. Нас излеиԥшымзеи, иаҳҳәап, Хә. Бӷажәбеи
К. Шьаҟрыли аԥсуа лакқәа реизгареи рҭыжьреи раан аус
ирузи, аԥсуа новеллақәа реизгареи рҭыжьреи аан М. Лакрба аус ииузи? А. Аншба сиеиԥшны, саргьы араҟа азҵаара
ақәыргылара сзахысуам, уи аҭак аҟаҵара иагьуадаҩуп, хазы
аамҭеи лымкаала аҽазыҟаҵареи аҭахуп.
А. Аншба ииашаны иҳәоит ашәҟәыҩҩы А. Гогәуа аԥсуа
жәабжь аҿиаразы амҩа ҿыц ылихит ҳәа. Иахьатәи аԥсуа
жәабжь маҷӡак иадамзаргьы издыруа абри ахшыҩҵак
дақәшаҳаҭымхарц залшом. Иахьатәи аԥсуа проза ахьӡара
бзиақәа амоуп. Ҳапроза ахьцәыругалакгьы ҳазлаҽхәаша
арҿиамҭақәа алоуп анаҳҳәо зегь раԥхьаӡа иргыланы А.
Гогәуа иҩымҭақәа ҳгәы иҭакноуп ишаҳҳәауа. Аха убас
иаҳцәыҟамлароуп, аԥсуа прозаҿы А. Гогәуа иҟынӡа иара
дазыҟазҵашаз, дзышьҭанеишаз (предшественник) дима­
ӡамызшәа. «А. Гогәуа аҩра далагаана аԥсуа литератураҿы
иҟамызт аԥсихологиатә анализи апатреҭтә ҟазшьеи. Урҭ иахьагьы иҳамам А. Гогәуа иҩымҭақәа рыҟны ада» –ҳәа иҩуеит
А. Аншба. Ари ахшыҩҵак принципла инагӡаны ииашам ҳәа
сгәы иаанагоит.
А. Гогәуа абаҩхатәра имоу анаҩсангьы, ирҿиамҭақәа
ахырхарҭа ирымоу машәыршақә иҟалеит ҳазҳәом. Са
сгәала, уаанӡатәи аԥсуа проза ала (излаԥсыҽқәаз иагьа
ирацәазаргьы) акыр иазыҟаҵаны иҟан А. Гогәуа иеиԥш
иҟоу ашәҟәыҩҩы ицәырҵра. Алитература ахаҭа анаҩсгьы

536

аԥхьаҩгьы дазыҟаҵан. 20–30-тәи ашықәсқәа рзы А. Гогәуа
иҩымҭақәа реиԥш арҿиамҭақәа аԥызҵашаз ашәҟәыҩҩы
дҟалаӡаргьы, иалшон аԥхьаҩцәа дырзеилымкааргьы. Иара
убас егьырҭ алитература дуӡӡақәа ирымоу аԥышәа мацара
ашәҟәыҩҩы инырит ҳҳәаргьы ииашам. Урҭ алитературақәа,
еиҳаракгьы аурыс литература, Д.И. Гәлиа инаиркны абанс
аума, абас аума, изнымԥшыз аԥсуа шәҟәыҩҩкгьы дыҟам.
Аха егьырҭ ҳашәҟәыҩҩцәа раасҭа алитература дуқәа рԥы­
шәа (еиҳараӡакгьы иахьатәи алитературақәа) А. Гогәуа
ипрактикатә усураҿы ахархәашьа иҽақәиршәеит ҳҳәар даҽа
усуп. Иагьа ус иҟазаргьы, шәҟәыҩҩык иаҳасабала А. Гогәуа
зегь раԥхьа иргыланы иара аԥсуа литература ахаҭа зегь реи­
ҳа иныԥшит. Иахьатәи аҭагылазаашьа угозар, иара А. Гогәуа
ирҿиамҭақәа знырыз аԥсуа шәҟәыҩҩцәа (еиҳараӡакгьы
аҿарацәа) маҷҩым ҳәа сгәы иаанагоит.
А. Гогәуа иҟынӡагьы аԥсуа шәҟәыҩҩцәа аӡәырҩы рыҽ­
ԥыршәахьан ажәабжь аҿы аԥсҭазаара нарҵауланы аибар­
ххарақәа иамоу аадырԥшырц. Уаанӡатәи акыр жәабжьқәагьы
ирныԥшуеит асоциалтә-ԥсихологиатә елементқәа. Иара
раԥхьаӡатәи аԥсуа литературатә жәабжь, Д. Гәлиа иажәабжь
«Атәым жәҩан аҵаҟа» аҟынгьы иҟоуп аперсонажцәа
рыҩнуҵҟала ргәеибафара, ргәаҟрақәа, рхәыцрақәа, рыԥси­
хологиа аазырԥшуа асценақәа. Иаҳгәалаҳаршәап, Елҟан дахганы Сибраҟа дандәықәырҵа, ҽнак ақалақь анҭыҵ дахьцаз
аҭыԥқәа иибаз игәхьааигоз иадгьыл, иҩнра, игәара, иҭаа­цәа
шигәаладыршәоз атәы автор ишааирԥшуа. Иаҳгәалаҳар­
шәап Елҟан иԥсра атәы шыҟаҵоу. Ажәабжь азеиԥш ком­
позициаҿы ахадаратә ҭыԥ аанызкыло ахәԥҳа «бзиахә» аҭауад
Алдыз ибзоураны заамҭа аанӡа зыԥсҭазаара иалҵыз анхаҩ
ҷкәын Елҟан игәаҟрақәа, игәжәажәарақәа раарԥшроуп.
Асоциалтә-ԥсихологиатә елементқәа маҷӡам С. Қәыч­
бе­риа иажәабжь «Иеиҭеиз» аҿгьы. Даҳгәалаҳаршәап аԥхьа­
гылара змоу аколнхаҩ ԥҳәызба Ната лахь иоуз абзиабареи
ажәытәра зҽацәганы аҿатә аҽалархәра зцәыуадаҩу, урҭ
еимдырххо, еимаркуа Кадыр. Кадыр ихьаҳә-хьачарақәа,
икәаны-занрақәа, иҩнуҵҟатәи ихәыцрақәа, ицәаныррақәа
ԥсихологиала шамахак акәмзар аԥхьаҩ агәра игартә
ирҵабыргны иааирԥшуеит автор.
Сара араҟа ҿырԥштәыс иаазгеит баҩхатәралеи стильлеи

537

иеиԥшымыз ашәҟәыҩҩцәа ҩыџьа, иеиԥшымыз аамҭақәа
рзы ирҩыз, иеиԥшым азҵаарақәа ирызку, иеиԥшым
ахаҿсахьақәа раарԥшразы аԥсихологиатә елементқәа рхы
иахьадырхәаз ажәабжьқәа ҩба азгәасҭарц. Аҿырԥштәқәа
рхыԥхьаӡара иазҳарҳар ҟалоит, аха дара абарҭ рылагьы аԥхьаҩ сыгәра игап ҳәа сгәыӷуеит апатреҭтә ҟазшьеи
асоциалтә-ԥсихологиатә елементқәеи аԥсуа жәабжь аизҳа­
ра апроцесс, аеволиуциа аан А. Гогәуа иҟынӡагьы аԥсуа
прозаҿы ишыҟаз. Насгьы иазгәаҭатәуп, А. Аншба зыӡбахә
иҳәо ажәабжь хкқәа (атрадициатә новелла, иахьатәи ановелла, асоциалтә-ԥсихологиатә жәабжь, асатиратә жәабжь)
иҵегь инҭкааны рыхцәажәара шаҭаху. Автор диашам
асоциалтә-ԥсихологиатә жәабжь хкыуп (вид) ҳәа аниҳәо,
ажәабжь хкқәа ианырхиԥхьаӡало. Исоциалтә-ԥсихологиатә
жәабжьзар алшоит, иаҳҳәап, аҭоурыхтә жәабжьгьы, асатиратә
жәабжьгьы. Ари атермин рхы иадырхәоит, иара А. Аншба
ихаҭагьы ииашаны ишыҟаиҵо еиԥш, арҿиамҭазы хәшьарак
аҳасаб ала. Аус злоу ажәабжь хкыс изҵазкуа мацара акәм,
ашәҟәыҩҩы иааирԥшуа аԥсҭазаара шеиқәиршәо, ҟазарыла
иахьынӡаизҳаракуа ауп.
А. Аншба диашоуп А. Гогәуа иажәабжьқәа рзы (иаҳҳәап
«Ашьац аагага» еиԥш иҟоу) асоциалтә-ԥсихологиатә
жәабжьқәа ҳәа анырзиҳәо. Аԥсихологиатә, сара иацысҵарын
аинтеллектуалтә, жәабжьқәа аԥсуа литератураҿы 50-60-тәи
ашықәсқәа рҟынӡа иахьаланамгалаз, урҭ рыҟамзаара игханы, ма ажәабжь зырԥсыҽыз акы акәны иҟам.
Ҵабыргуп, прозаикк иаҳасаб ала аханатәгьы ихатәы
ажәа, ихатә бжьы иманы далалт алитература, аха иҩымҭақәа
реиларсашьала, реиҿкаашьала, рстиль ала, автор амҩа
ҿыц аԥшаара дшашьҭаз еилыка ирныԥшызаргьы, аинте­
ллектуалтә жәабжьҳәара аҟынӡа ихагаланы иҟамызт А.
Гогәуа аԥхьатәи иҩымҭақәагьы. Иаҳҳәап, ашәҟәыҩҩы 1957
шықәсазы иҭижьыз аизга «Аӡиас ццакуеит амшын ахь» ианыз аповестқәа. Ашшәҟәыҩҩы аҵыхәтәантәи иажәабжьқәеи
(егьырҭ ирҿиамҭақәагьы налаҵаны) усҟантәи иҩымҭақәеи
еиҿырԥшны ҳрыхәаԥшуазар, иҳамбарц залшом усҟан
ажәароурақәеи, аҩымҭазы уи аҟара зҵазымкуа ахҭысқәеи
раарԥшра инагӡаны дшырцәымцацыз.
Ишәу асоциалтә-ԥсихологиатә, аинтеллектуалтә жәабжь­
қәа раԥҵара ашәҟәыҩҩы илиршеит аҵыхәтәантәи ажәа­

538

шықәса рыла. Ишԥаҟаиҵо урҭ автор? Иаагап уажәшьҭа иеицырдыруа иҟалахьоу, шәагаала имаҷу ажәабжь «Аҽыхәа».
Ажәабжь аҿы иаарԥшу ахҭысқәа зегьы зыхҟьаз абри
ауп: аби-ԥеи еибашьра иеиццеит, аб деибганы дхынҳәит,
иԥазаҵә дзыхнымҳәит. Зықәрахь инеихьоу аби ани рыҷ­
кәын дшыхнымҳәуагьы рдыруеит, аха игәыӷуеит. Ирымҳәои
аԥсуаа рҿы, имгәыӷкәа иԥсхьада ҳәа?
Асиужет аганахьала, уаҩ иџьеишьаша акгьы ҟамлеит.
Аибашьра иахҟьаны Арсана иеиԥш заҟаҩы рыԥсҭазаара
лашьцахазеи? Аԥхьаҩгьы уи еиԥшқәа заҟа идыруазеи?
Ашәҟәыҩҩы изы (аԥхьаҩ изыҳәангьы) ари иигаз ахҭыс мацара акәм аус злоу, уи иҟаиҵеит арҿиамҭа злаиргыло мзызны.
Арсанеи иԥҳәыс Хьфафи риаҵәа кыдшәаны, ражәымҭыҽха
ргәыӷырҭа ыӡны, ирықәлашьцаны, агәаҟрақәа зегьы
ргәаҟра иақәшәаны, еиқәлашьца, ччаԥшь ҩнымыҩуа рыҩны
иахьҩноу адәахьала урыхәаԥшуазар, автор иааирԥшыз
игәыҭшьаагоу, игәҿкаагоу атрагедиа узгәаҭом. Ашәҟәыҩҩы
урҭ «рыкәа дҭалеит, рх-ргәы еимидеит». Адәахь ҿаԥшырала
Арсанеи Хьфафи игәжәажәо, еибарҵәыуо, ргәы иҭасуа, рхы
иасуа иҟам, иеибарҵәыуом, ауаа ианраҳауа акәм, дара рхала
ианеидтәалоугьы. Автортә хьаҵра кьаҿқәак рҿы ишҳәоу ала,
«ауаа рахь иура-иҳәара, илаф иагмызт Арсана, аха уихәаԥ­
шыр иубон уи иажәра аанӡа дшеихәлаҳахьаз», иԥҳәыси иареи
ахәышҭаараҿы иахьыҽҳәатәаз «иеихәаԥшыр ҳәа ишәон», рԥа
игәырҩа «рхәышҭаара иҽҳәарӷәӷәаны ԥсцаха рымҭо иакын».
Ажәабжь ахы инаркны иаанҵәанӡа Хьфаф лыбжьы нҭганы
лхаҵа иаҳауаны илҳәаз ажәа заҵәык ауп ҳара иаадыруа: –
«Уаагәшьама?» – лҳәеит уи лхаҵа данаалывала. Арсанагьы
знызаҵәык ауп иԥҳәыс данлацәажәо: «Сара аҽы ԥшааны
иаазгап, ожәшьҭа аҷыхь ҟалоит, аҩны иаадыԥхьалазар
цәгьам». Егьи абжьарак иеидтәаланы ицәажәоит ҳәа автор
иажәақәа рылоуп ишаадыруа: «Рхәыцрақәа ирцәыхараз
акы иалацәажәошәа иналагон, акала иахыргарц, аха ргәы
иҭыхоз усгьы ҵәахышьа амамызт». Арсана иԥсы мцоимаауа деиҵаӷәӷәа дызмоу агәырҩа зеиԥшроу емоциала еилыка излаадыруа автор уи игәы иҭиҳәаауа ажәақәеи
ихымҩаԥгашьақәеи рылоуп: «…Ахра, уара мыжда, учча-ччо
абра утәазар уажәы…» Агәымбылџьабарагьы дарҵәыуап
Арсана днеины аншьан иқәыз, Ахра деибганы даныҟаз
бзиа ибаны ихеиҵалоз ахылԥарч хәбаба анишьышьуа, аф-

539

ронт ахьтә иааз, аԥсӡы зныз ақьаад шьҭыхны илаԥш анахиго дшықачқачо ртәы зҳәо ацәаҳәақәа. Арҭ асахьақәа
даҽакала ҳәашьа амамкәа инҭкааны иаадырԥшуеит Арсана
иҩнуҵҟатәи игәалаҟара.
Арсана иԥҳәыси иареи абас иҟоуп, аха ашәҟәыҩҩы
дазааҭгылоит рыҷкәын ихьӡ иадҳәалаз аҽыхәа. Убри заҵәык
ауп уажәшьҭа гәыӷырҭас ирымоу. Ахра иакән уи зыбжьаз,
аха иара ара данырга ашьҭахь дырҩегьых ибжьарахыԥан
иаақәгылт. Арсана аибашьрахьтә дхынҳәаанӡа амԥан уаҩ
дықәнажьломызт. Ҽнак зны Хьфаф игәалҭеит амархәац
аԥырцәқәа еилырганы ишԥаз. Аԥҳәыс рыцҳа ари лзым­
батәбарахеит. «…Изакә аҩысҭаароузеи иаҵаԥрыз?» –лҳәан,
иҿыцу митәык аанагоз џьшьа даргәрыҟәҟәеит.
Аамҭа ииасны ицон. Арсана ҽнак зны иҽыхәа ауахьад
иахьрылаз даннеи, уаҩытәыҩса зымԥан дықәзмыжьлоз аҽы
ӡыӡымк аҳәыс еиԥш имашьцаханы ҷкәына хәыҷык (хәбаҟа
шықәса зхыҵуаз) имҵагылан, иара дамҵахәмаруаны ибеит. Арсанеи ахәыҷи реицәажәарала ҳара еилаҳкааит иҷкәын
Ахра еибашьра дцаанӡа ԥҳәызбаки иареи ирыбжьаз абзиабара цқьа, абзиабара гәлымҵәах абжьы: абри аԥҳәызба
(уажәшьҭа дануп) лыҷкәын иоуп аҽы иамҵахәмаруаз, лхәыҷы
длыманы дааны Ахра иҽыхәа есымша акраҿалҵоит, лхәыҷи
аҽи еишьлырцылеит, ари аҽы зтәыз иеиԥш уаргьы уандухалак аҽырҩрақәа раан иара уақәтәаны зегьы ураԥыслап
ҳәа иаҳәауа лхәыҷы аҽы агәбылра илыркит, бзиа илбоз ихьӡ
лыҷкәын ихьӡылҵеит! Ахҭысқәа ас реиҭарсра Арсана ддыргачамкит, дшымгәыӷӡоз иԥсҭазаара арлашеит. Арсана иеиԥш
аԥхьаҩгьы дгәыӷуамызт ахҭысқәа ас иқәҵәиаап ҳәа.
Ажәабжь нҵәоит џьара шаблонрак зҵам оптимизмла.
Автор Арсана иҩнра, иҭаацәара азааигәеитәуеит ажәабжь
алагамҭаҿы, аекспозициаҿы иҳәоу аҭагылазаашьа: Арсана иҩнаҭа, ажәытә дыбзиахәха даныҟаз еиԥш, ауаа
ирҿахарсҭахеит. «Мшаҽнеиԥш ари аҩнаҭа ачеиџьыка агьама
збаз амҩасыҩ ашҭа дҭыҵны данынаскьалакгьы изымчҳакәа
дхьаԥшуеит: «Абыржәы еиԥш агәырӷьара нагӡаны иуҭазааит,
зықьнашықәса хҭырԥа шкәакәала умҩасааит еснагь!» –
деиҭаныҳәан, иҽы ишьхәа нарбаны, ашьхарԥы иаҿагылоу
амҩа апҟараҳәа даҿалан иҿыҩеихоит уи».
Ари нахыс автор акагьы иҳәом. Арсана Ахра хәыҷы

540

маҭак иеиԥш дыԥхьаӡаны игәы илаиҟычуазма, уи иан ҭацас
диԥхьаӡозма…Урҭқәа ашәҟәыҩҩы иҽрылагалан исҳәоит
ҳәагьы даламгеит. (Урҭқәа зегьы иҳәаанӡа иаҟәмҵышаз авторгьы дубарын.)
Автор егьырҭ ирҿиамҭақәа рҟны еиԥш, араҟагьы ихы
иаирхәеит еиуеиԥшым асахьаркыратә детальқәа. Иаҳҳәап,
аперсонажцәа рыблақәа зеиԥшроу аарԥшрала рҟазшьа,
ргәалаҟара цәыригоит: Хьфаф «…лыбла еиқәарақәа алабжыш
иаӡәӡәазшәа рыԥштәы цеит.» Арсана «алабжыш ацынхәрас
агәырҩа хьаацәгьа иблақәа имцаны ирхын», Ахра хәыҷы
«…акәаԥ еиқәаҵәа еиԥш иҟаз иблақәа ааихмырсыӷьӡакәа
иҽырцәгьан изаамҭамкәа ихҭыгәлаз дихәаԥшуан». Ажәабжь
аҿы ссиршәа иҟаҵоуп атекст иаҵаҵәаху ахшыҩҵакқәа.
Иаҳҳәап Арсанеи иҷкәыни еибганы ианыҟазгьы аб ихы
дазҵаахьан иҷкәын изы: «Издыруада…аӡәы бзиа дибозар?..»
Аҵыхәтәан, Ахра данҭаха ашьҭахьгьы, аб игәы дҭахәыцуеит:
«Ма ус бзиа иибоз, ҳназхәаԥшыша аӡәы даадыруазҭгьы,
иаҳхаразиз…» Арсана арҭ ихәыцрақәа ашәҟәыҩҩы баша
ишцәыримгаз, баша ишҳаимҳәаз, еидарас «ирықәиҵаз»
аҵакы нагӡаны иаҳзеилкаауам ажәабжь зегьы ҳамыԥхьакәа.
А. Гогәуа егьырҭ ирҿиамҭақәа рҟны еиԥш, араҟагьы ихы
дамеижьакәа иааирԥшит ахатәы ԥсҭазаареи ауаажәларратә
ԥсҭазаареи реизакра, иҭибагартә раарԥшра. Џьарак рхы
еилаҵаны, концентрациа рзуны сахьаркыратә ажәа ҟазала
ашәҟәыҩҩы иаҳирбоит: ауаҩытәыҩса ихшара иахь имоу абзиабара, ԥхьаҟатәи иԥеиԥш иазхәыцра, аԥсадгьыл аҿаԥхьа
ауал иду анагӡара, аламыс, ақьабз, ҵҩа змам ақьиара.
Сара исҭахын (исылшазар) сааҭгыланы шәагаала имаҷу
ари ажәабжь хәыҷы ихадароуп ҳәа сгәы изаанагоз мо­
ментқәак аԥхьаҩ ихшыҩ азысышьҭырц. Избан акәзар,
иуадаҩу ари ажанр аҿы ас азҵаара рацәа ықәыргылан, абасгьы иманшәаланы аҭак ҟазҵо арҿиамҭақәа рацәаны иҳамам,
избан акәзар, қырҭуа рецензентк ииашаны ишазгәеиҭаз
еиԥш, «ари ажәабжь бзиахә ҭынч игәы еизыҟараны,
дамыргәамҵкәа уаҩы дзаԥхьом» (Карло Кобериӡе. «Ибзианы иеиҭагоу ажәабжь бзиақәа». Ажурнал «Цискари», 1967 ш.,
№12, ад. 148).
Ажәабжь «Аҽыхәа» автор ианиҩыз ҳәа иаҵаҩуп «1955–59
шш.» Уи аахыс абар жәашықәса ҵит. Автор акырӡа иазир­
ҳаит ишәҟәҩҩратә ҟазара, иҭижьхьеит акымкәа, ҩбамкәа

541

ажәабжьқәа, аповестқәа, ароман. Урҭ рахьтә 1967 шықәсазы
иҭижьыз ажәабжь «Асыс-мҟаа» иазкны ҩбаҟа ажәа сҳәар сҭа­
хуп. Ажәабжь аганқәа зегь рыла аилыргара схы исзад­ҵом,
араҟа иагьаҭахым. Срыхцәажәарц сҭахуп Мытеи Каҷиеи
рхаҿсахьақәа.
Мытеи Каҷиеи қәралагьы, ҭагылазаашьалагьы, ҟазшьа­
лагьы зынӡа еиԥшым уаауп, аконтрастра рзеибауеит. Ашә­
ҟәыҩҩы ажәабжь «Асыс-мҟаа» ҳәа хыс изеиҭаз аибашьра хлымӡаах аԥсуа қыҭаҿтәи ауасақәеи асарақәеи рҟынӡа
инаӡаны рыԥсынҵры ахьаркьаҿуаз мацаразы ауакәху. Мытараа 12-ҟа уаса ирымаз, аибашьра ианалага, шықәсык, ҩышықәса рыла хәыҷы-хәыҷла зегьы ауал-абаџь ирцәагеит.
Сыс заҵәык рзынхеит. Ажәа «Асыс-мҟаа» аҵакы ссиршәа
еиҭарсуп ауаа рахь.
Мыта шьыжьымҭанк даныҩагыла, иԥсы зыӷраз исыс, ианагь ишьапы иаҵаҳәуаз, ашҭаҿы ахабарк имбеит. Абри ала
автор аҩымҭа ахы ԥиртлеит. Мыта аԥсҭазаараҿы иижәы­ша
аӡыхь ахы ыҵнамхыц. Уахьихәаԥшуагьы ҭеиҭԥшла дзеиԥшроу
еилкаам, изҳауеит, изызҳауа иҽиԥсахуеит. Иҭеиҭԥш «…рацәак
еилкаам макьана, иан лыблақәагьы ихам, иаб иеиԥшгьы
днырҳарахап уҳәаратәгьы дыҟам… Ус абжьаратәшәа дыҟоуп».
Мыта амаалықь зырҳәо иоуп, аԥхьаҩ аханатә бзиа дибоит,
аха иԥсабаратәу «гхак» имаӡамкәангьы дыҟаӡам. А. Гогәуа
Мыта дидеалны, «наныкьара», абри афырхаҵа шәиҿыԥшла
амарџьақәа» ҳәа дҟаимҵеит. Уи иқәлацәа зегьы реиԥш
ашьжьымҭантәи ацәа хаагьы алҵра ицәыуадаҩуп (Мыта
диқәланы уи ацәа зҭахымда: аибашьра аамҭа дхәыҷы, дду
еилнахуамызт акәмзар!), ашкол аҿгьы зегьы дреиӷьны
даарԥшым. «Аибашьра ианалага, аҵара иацәаашьоз ахәыҷқәа
ашкол адыркуеит, уажәы уи аха змада ҳәа иҩарыларҵан, иаргьы уи хаҵаны иҽагирхо, аахҵәа ҟаимҵо далаган, шықәсык
дахахеит. Иангьы лгәы изыҟаҵом, ишахәҭоу дызлыцхраауам. Зегь реиҳа дызнааланы дыҟоу ацәароуп… Ианагь игәы
иҭеикуеит, иҽирҽеирц, аха шьыжьынӡа зегьы ицәхыбгалоит».
Акы
иҽазимкӡонгьы
дыҟамызт,
аха
«…инеиужьны
дзыцәаӷуомызт макьана… Иҟалап уи игәы ахьизақәымкуаз
иахҟьозҭгьы. Шаҟаҟала­лак, инеиԥынкыланы, сааҭк-ҩ-сааҭк
дымцәаӷәацызт», «…далагаҵәҟьар, дцәаӷәаргьы ҟаларын,
ацәқәа ҵеиҳәон, иҵиртлон, иҵыруагьы ирбыруамызт… Аха

542

иахьа хәлаан­ӡаҵәҟьа ацәаӷәара даназхәыцлакь, далагаанӡа
игәы ақәԥ­ҵәон.
Егьирахь аҩны иара имч зықәхоз иҟазиз… Афархь усгьы
иааигон, убри аҿы мап узицәкуамызт».
Ҳара адуцәа ҳтәала Мыта имоу агхақәа иаргьы игәеи­
ҭахьеит, дырнышәангьы дыҟам, иара иҩнуҵҟалатәи игәеи­
бафарала ишкаижьуа, ирласынгьы афархь аагара аҵкыс
акырӡа иуадаҩу аусқәа рахь дшиасуа ҳақәԥшыртә иаҳирбоит
автор.
Ажәабжь аҿы Мыта заҟа бзиа дубо аҟара, дуцәымӷхартә
даарԥшуп Каҷиа. Мыта ихьӡ ааҭкааны иаразнак иҳәом автор,
«уи» ҳәоуп акыр аамҭа дышишьҭоу, аха ихы иҵыхәа аилкааразы ҳиргәаҟуам. Аԥсҭазаараҿгьы Мыта иеиԥш иҟоу реилкаара,
рдырра мариазар акәхап. Каҷиа иакәзар, автор уи иаразнак
дцәыригом. Аԥсҭазаараҿгьы Каҷиа иеиԥш иҟоу ауаҩ иаразнак данузеилымкаауагьы ыҟазар акәхап. Сахьынӡаиашоу
сыздыруам, аха ажәабжь аҿы Каҷиа ихәнга-сынгақәа саҳауеит
ажәахатәи абзац инаркны. Ари абжьарак ишибалоз еиԥш,
Мыта ари ашьжьымҭангьы иаб ԥхыӡ дибон. «Абжьааԥнеиԥш
иаб ибжьы хааӡа игәы ишықәуҩуаз, иаалырҟьаны акалашәа
дыччеит. Иаб иччабжь иеиԥшымызт уи. Абригьы ааиаҳаит,
игәгьы хьу-хьуа иааҟалеит. Иџьоушьаша, убри аччабжь абга
аӷыӷбжьы ааигәаланаршәеит».
Аҷкәын хәыҷы дҭахәхәа ацәа дахьалаз, аԥхыӡ хаақәа
ахьибоз, ихәарҭам акы ассоциациара азызуа абга аӷыӷбжьы
иеиԥшыз аччабжь зиаҳазеи? Автор уи баша иҟаимҵеит.
Ииашан исзеилкаазар, абри адеталь инаркны автор ҳгәҳ­
ҽанызаитәит, Каҷиа ихаҿсахьа ацәыргара дналагеит. Иара
уи анаҩсҵәҟьа Мыта иаразнак агәҩбара иауеит: «иҟалап ари
иагьԥхыӡымзар…»
Ажәабжь ҳаԥхьо ҳашнеиуа, автор ҳхьаирԥшуеит даҽа детальк ашҟагьы: Мыта амаҵурҭаҿы дахьнеиз ибеит амца
шеихсыӷьхьаз. «Иан дцеижьҭеи акыр ҵуан. Ахәшҭаараҿы
аӡә дыштәаз мҩашьо, ишьапы ахьнышьҭишьуаз, анышә
ҿыпны иҟоуп. Иангьы ахьаԥссара дахьымӡеит». Ажәабжь
агәҭахьы ҳаннеилак ауп ашәҟәыҩҩы арҭ адетальқәа (урҭ
иреиԥшқәоу рацәоуп ажәабжь аҿы) сахьаркыратә хырхәарас
ириҭаз анеилаҳкаауа: Каҷиа Мыта дҿыхаанӡа рыҩны дааилозаарын, уи аҽны асыс игарц дааизар акәхап, уи иччабжь

543

(ма ицәажәабжь) аҷкәын ацәа дахьалаз абга аӷыӷреиԥш игәы
иқәҩызар акәхап, ахәышҭаараҿы анышә ҿыпны иҟазҵаз
Каҷиа ишьапқәа ракәхап. Араҟа автор абга аӷыӷбжьы Каҷиа
иччабжь иасимволны, Мыта ихдырраҿы абга аӷыӷбжьы ассоциациара азнауртә иҟаиҵеит. Зны Мыта иаб ахәажәраҿ
иргылаз ашьацҳәа иаҿашәаз абга аӷыӷбжьы иаҳаҵәҟьахьан
(ад.153). Ашәҟәыҩҩы Каҷиа ихаҿсахьа нагӡаны аҭыхразы
абарҭ реиԥш иҟоу акымкәа, ҩбамкәа аадетальқәа рыла
аԥхьаҩ дазыҟаиҵоит. Урҭ рыдагьы ихы иаирхәеит егьырҭ
аперсонажқәа ргәалашәарақәеи ргәаанагарақәеи.
Ақыҭаҿы Каҷиа зегьы дырдыруеит, зегьы дырцәымӷуп.
Аҭакәажә Хьылқан ус лҳәоит: «…Дҟыруа дрылоуп аӡәы ипара абазбари ҳәа… Ала анынҵәа абга шәара иргон ҳәа, ани
ажәлар инапы ианызҵаша дубахьоу, агәаҟра ауп акәмзар».
Хьылқан арҭ лажәақәа рҿы еизыркәкәаны иҳәоуп ақыҭа уаа
зегьы Каҷиа изы ргәы иаанаго. Мыта иакәзар, Каҷиа иӡбахә
аниаҳалак, ихьшәашәаӡа амаҭ неидыркызшәа ицәа ихыԥоит.
А. Гогәуа ирҿиамҭаҿы дақәшәаны иааирԥшуеит аперсо­
нажқәа адәахьтәи рцәажәарақәеи рыҩнуҵҟатәи ргәаана­
гарақәеи зеиԥшроу. Аҳәсеибацәеи аҭакәажәцәеи Каҷиа ицә­
шәаны аԥсшәа иарҳәоит акәмзар, дырбаны инхом. Хәылԥазык
иара иҽы дақәтәаны Мытараа рашҭа данҭала, Мыта иан,
«Каҷиа, уҽыжәымҵуеи, умааиуеи арахь!» ҳәа днеиԥылт.
Аха автор ихьаҵра кьаҿқәа рҿы иааирԥшуеит Мыта иан
лхәыцра иашаҵәҟьақәа: «Абжьааԥны уи иҽышьҭыбжь лаҳар
дцәырҵуамызт». «…Дызбар сгәы маҷхоит…» «Схы сгәы
ахшәоит…» «Аԥсҭазаара сгәы ахиршәоит…»–лҳәон.
Ажәабжь аҿы Каҷиа изы ма автор, ма даҽа персонажк,
ма иара ихаҭа иажәақәа, иарбанзаалак иҟазшьазы иҿыцу
акака рҳәоит. Иааҳгап аҿырԥштәқәа. Мыта иан аамҭа
цәгьа дахашшаауа, убри еиԥш ҳҭазыргылаз ҳәа данышәи,
«Уи егьиҳарҟаҵом, ихәҵәахы ықәаҳхуеит! –иҳәеит Каҷиа,
иҟамчы апҟаҩҳәа имагә инааирхеит. –Ааи, анцәа шәир­
маншәалааит…–лҳәеит Мыта иан, уажәы Каҷиа деинрал
дуны, ар драԥгылан аибашьрахь ддәықәлаз џьушьап». Каҷиа
дцәырҵны даабацыԥхьаӡа ма адәахьтәи иҿныԥшылара
зеиԥшроу, ма иҟазшьазы иҿыцу ак ҳаиҳәоит автор.
Аибашьра аамҭазы Каҷиа иҽырбабаны ақыҭа дахыҵәа­
ны, зегьы дырбарҭаны дахьыҟоу (уажә уи милициас

544

дыҟоуп), ус дҟазҵаз, мотивировкас иамоу автор иҳәоит ари
ахаҿсахьа иазку аекспозициатә дырраҭара кьаҿқәа рҿы:
«Каҷиа уажә дуаҩ дун. Аибашьра ҟалаанӡа аҟамчы зҭахыз
аӡәы дигәаламшәозар, Каҷиа дызгәалашәодаз?! Аҟамчқәа
иӡахуан, убригьы ахьиҵаз, ишиҵаз ҳәа уаҩы издыруамызт. Дызхылҵызгьы ҽы-уаамызт, рҽы ыҟамызт, ркәадыр.
Ԥсҭак иаман, ԥшык аадрыхуан, рыԥсы ҭан. Иара Каҷиа ус
дызгәалашәозгьы дрыцҳашьан акән иӡбахә шырҳәоз. Џьара
иакәмк импыҵҟьаргьы, «анцәа игәамԥхакәа иишаз аӡә иоуп,
мрик, шәиҟәамҵуеи ҳәа ианарыжьуан».
«Даазгазеи, зшьапқәа зҵаԥҵәҵәаша!..» – рҳәон уи зашҭа
дааҭызбаалак. Ишьапқәагьы, аиашаз, иԥҵәаз иреиӷьымызт,
«агаара маадеиԥш наҟ-ааҟ дцыркьуан…»
Каҷиа иеиԥш иҟоу ауаҩы ажәлар инапы ианымзароуп
(иаазгәаҳҭап уи инапқәа шьхараџьу), мамзар Мыта исыс еиԥш
ауаагьы рцәа рхихуеит. Мыта исыс ацәа ҟәашӡа, ашьа алатата, Каҷиа иашҭаҿы иҩацәӡа ирылыҳәҳәоз амасар иахарԥаны
ианиба, дышԥаҟаларыз?
«Ԥыҭраамҭак ус дбаҟаӡа дгылан Мыта. Иҩнуҵҟа ишуа
иҩеиуаз илаӷырӡгьы, амца зҵабаз ахш еиԥш иаагылт». «Мыта
дҳашҳатәараха дгылан, иҟырҟы ҭҩааны, ииҳәарц ииҭахыз
ажәақәа ҭабылны, иццышәха иҩнуҵҟа иҭаԥсан».
Уахыки ҽнаки ирылагӡаны Мыта дзыниази иара уи
аамҭала дзықәшәаз ауаа зеиԥшрази раарԥшрала автор
иеибиҭеит аибашьра ахаантәи аԥсуа қыҭа ихарҭәааны иҟоу
асахьа ду. Аҵыхәтәан Мыта «Акьаҿы» ҳәа Каҷиа диҵаҟьан
имхурсҭа дыҭцаны дкаицеит (ажәабжь аҿы Мытиеи Каҷиеи
рконфликт аибарххара акульминациатә кәаԥ аҟны инеиуеит Мыта имхурсҭа Каҷиа данҭицо амомент аан). «Мыта
зегь раԥхьа акәны быржәы иеиликааит иаб дҭахар шауаз,
шаҟа дыхьчамыз уи аибашьра адәы дахьықәуз», лассы-лассы аҳаҷаҳәа ихы иҭашәо далагеит уаанӡагьы иаԥхьа игылалоз азҵаара: «Уаҵәы дышԥаҟалошь?» Уажәшьҭа еилкаауп
Мыта даҽа мҩакы дшықәлаз–дырит аӡыжь. Уи аӡыжь «…
еиҩызцәаз ахәыҷы, уинахыс еиҳа зҵазкуа аҽа мҩакы ианылаз ҳәа дыԥхьаӡан».
Асимволтә, сара иацысҵарын, афилософиатә ҵакы рымоуп Мыта «Ацәмаа сара искуеит» ҳәа Каҷиа иахьимихуа, усҟан
уи игәалаҟарақәа аарԥшуа автор ииҳәо ажәақәа: «Абыржәы

545

раԥхьа аҵыруа бжьыхтәым, нас ацәмаа умрымхырцаз».
Аԥсҭазаара аестафета амаа зкыша Каҷиа иеиԥш иҟоу ракәм,
Мыта иеиԥш иҟоу роуп. Урҭ аԥхьа иҟарҵо ашьаҿа иашазароуп, аҵыруа шыбжьыхтәым еиԥш. Ҵабыргуп, Мыта макьаназы ицәыуадаҩуп ацәаӷәара, «…уцалароуп, уаалароуп, уцалароуп, уаалароуп…» Аха, ишԥааури, аԥсҭазаара иуднаҵоит.
Абас иҟоуп иааркьаҿӡаны аԥсуа жәабжьқәа рҿы,
хымԥада, аҭыԥ ӷәӷәа аанызкыло ари арҿиамҭа ҿыц иалоу ҩыџьа ауаа. Ганкахьала, ажәабжь абас иахьыҟоу азоуп
лымкаала сазааҭгылар зысҭаххаз. Даҽа ганкахьалагьы иара
иқәнагоны рацәак уаҩ дахымцәажәац. «Рацәак» сҳәоит,
иара иазкны сара сзыԥхьахьоу М. Лашәриа «Аӡыжь иаҵәа
ирыз» ҳәа хыс иаҭаны «Аԥсны Ҟаԥшь» ианиҵаз астатиоуп
(1968 ш., ииун 6), А. Аншба иполемикатә статиаҿгьы аӡбахә
иҳәом ари ажәабжь.
М. Лашәриа деигәырӷьаны идикылт аҩымҭа, иахәҭангьы
ибжьы ақәиргеит. Игазеҭ статиа иахьынӡалнаршоз ала,
ажәабжь асахьаркыратә ҷыдарақәа азгәеиҭеит, иҟәышны
еиқәыршәоу ари аҩымҭа ахәшьара ҳаракы аиҭеит. Абызшәа
аганахьалагьы «Асыс-мҟаа» «исахьаркыраны, илыԥшааху
аԥсуа бызшәала» ишеибыҭоу азгәаҭауа, астатиа автор игәы
еихьызшьуа агха сса-мыссақәагьы иҳәеит. Шамахамзар, урҭ
зегьы срықәшаҳаҭуп. Џьара заҵәык автор сызиқәшаҳаҭхом.
Ажәабжь аҿы аҳәоу «Асолдаҭ реиԥш еивҵрыԥхаа игылаз
амасар…» рацәак иаҭахӡамкәа ԥшьыџьара иуԥылоит ҳәа
аҽԥныҳәа ҟаиҵоит. Ажәабжь аҿы ари аҳәоу ԥшьыџьара моу,
фыџьарагьы иҳәоуп, аха арецензент ишиҳәо еиԥшҵәҟьа
иҟаҵам, башаҵәҟьагьы иҟам. Ари аҳәоу ауп арҿиамҭа зхагьежьуа сҳәом, аха инеивга-ааивганы, зны ҭагылазаашьак
аҿы акала иҳәоуп, даҽаџьара уи авариантра азызуша ажәак
нацҵаны иҟаҵоуп. Аҭыԥдаразы урҭ аки-аки реиҿырԥшра салагом, насгьы автор араҟа апринциптә ҟазшьа змоу гха дук
ҟаиҵеит ҳәа акәмкәа, рҽеирак аҳасабалоуп изысҳәо.
А. Аншба хыхь ҳзыхцәажәоз истатиаҿы ииашаны иаз­
гәеиҭеит А. Гогәуа иҩымҭақәа рҿы афырхацәа рпатреҭқәа
анҭихуа инарҭбааны ихы иаирхәо адетальқәа иреиуоуоп
аблақәа ҳәа. Ааи, ииашоуп, А. Гогәуа аблақәа «дрызгагоуп» ҳзыхцәажәо ажәабжь аҿгьы. Еиуеиԥшым ауаа рпатреҭҟазшьақәа рҭыхразы ажәабжь аҿы ҩажәантә инареиҳаны

546

аблақәа дрыхцәажәоит. Аха баша еиҭаҳәароуп ҳазҳәом, уимоу, аблақәа зеиԥшроу аарԥшрала урҭ зхоу ауаҩы иҟазшьа
ҭыцҟьааны иааирԥшуеит. Иааркьаҿны акәзаргьы, иазгәаҳ­
ҭап урҭ рахьтә акык-ҩбак: «…Егьарааны иааигәаны аблақәа
урхыԥшыларгьы, шәа-ӡыӡарак, гәрҩак еишьылӡа, имцашоураны ирхушәа убон» –асыс; «уи илхан ибзиаз, ихааз,
иҭҳаца иҟаз абла гәы-шәпақәа» –Хьылқан лмоҭа; «лыблақәа
ҟәсҟәсуа, аӡәы дсыҵаҟьарыма ҳәа дшәаны акән дшыԥшуаз»,
«…аҭакәажә лыџьма блақәа алаӷырӡ ҩархшылт» – Хьылқан;
«ихы убас ишыҟазгьы, арахь иҭыҵны иқәтәаз, аҭәыц
рыхшәалазшәа еснагь иҟаԥшьӡа иҟаз иблақәа рыман убри
ижәҩахыр агәаҩара иҭагьежьуан» – Каҷиа; «иблақәа ашьа
рхыҵәало иҭыҵны ицон» – Мыта; «…илақәа кыларпаӷьны…»
– Заур…
Ажәабжь аҿы иаҭахымкәа аиҭаҳәарақәа иамоу ртәы
ҳҳәозар, урҭ реиԥшқәа ажәақәа ҵабыргынгьы иҟоуп. Иаҳҳәап,
арбагатә хьыӡцынхәра «уи» автор 245-нтә инареиҳаны ихы
иаирхәеит! Аиашазы, аԥхьатәи адаҟьақәа рҿы (Мыта ихьӡ
нҭкааны иҳәаанӡа) автор ари ажәа лассы-лассы хархәатәыс
иқәшәеит, аха анаҩсҟа маҷк иҽацәихьчар ҟалон. Аха ас еиԥш
ажәак, ҩа-жәак реиҭаҳәарақәа ажәабжь дырхәанчарц рылшом.
М. Лашәриа диашоуп ҳәа сгәы иаанагоит аҩымҭаҿы
Каҷиеи Мыта иани реизыҟазаашьа маҷк аҟара еилкаамкәа
инхеит ҳәа аниҳәо, аха сзақәшаҳаҭхом аҩымҭа џьаракҩыџьарак аркьаҿрақәа аҭахын (еиҳараӡакгьы Мыта
иныҟәарақәа ирыдҳәалоу) ҳәа азгәаҭа иҟаиҵо. Ари иагьа
умҳәан, ипринциптә зҵаароуп. Ажәабжь аԥхьатәи адаҟьа­
қәа уанрыԥхьо ҵабыргынгьы Мыта иныҟәарақәа мыцхәны
иҟоушәа убар ҟалоит, аха инагӡаны уаԥхьаны ахҭысқәа
еилырттауа уанрызхәыцлак, ажәабжь иацәтәымны, акы
иамыхәоны иалагылоу хҭыск, епизодк аӡбахә узҳәом. Арецензиа авторгьы лымкаала ус акгьы азгәеимҭеит. Аԥхьаҟа иҳәоу,
уи аҟара зҵазымкуашәа иҟоу рҵакы нагӡа наҟ, аҵыхәтәахьы
еилкаахоит. Ус еиԥш иҟақәоу руак салацәажәеит хыхь
(иаҳгәалаҳаршәап Мыта ашьыжь дҿыхаанӡа зччабжь игәы
иқәуҩуаз абга аӷыӷбжьы иеиԥшны иахьиаҳаз «змааноу»).
Композициала, сиужетла ажәабжь амаха-шьаха аҭанны
иҟаҵоуп, амхылдыз ааигәа иаԥыхьашәо аихаҷа-маҷақәа
шаҟәшәо еиԥш, автор ихддырра, иидеиа хада еиднакылоит

547

егьырҭ имаҷ-саҷшәа иҟоу ахҭысқәа зегьы. Агитара арахәцқәа
зегьы рыбжьы еиԥшым, аха акык-ҩбак амхны ашәа анҵа­ны
иузҳәом.
Инеидкыланы ажәабжь аҿы акы заҵәык сгәы еихьызшьуа, Мыта ида Каҷиа инеиҿагылашаз, ажәак иадамзаргьы дхьызжәашаз, акы зҳәашаз, ак ҟазҵашаз ақыҭаҿ уаҩ
дахьыҟамлаз ауп. Ҵабыргуп, ахацәа зегьы, ахацәа ахьцоз
(еибашьра) ицеит, аха ԥҳәысеибак, ма ҭакәажәык лакәзаргьы
иара изы лгәы иҭаз ажәақәак аартны инеихьызыгӡашаз аӡә
дҟалар алымшози. Иҟалап сиашамзаргьы.
Инеидкыланы аажәабжь «Асыс-мҟаа» хьаҳәа-ԥаҳәа зламам рацәаӡоуп. Аганқәа зегь рыла «… ҳлитератураҿ ицәырҵ­
хьоу иреиӷьӡоу ажәабжьқәа ирхыуԥхьаӡалар алшоит» –ҳәа
иҩуеит М. Лашәриа иара иазкны игәаанагарақәа хрыкәшауа.
Сара «Асыс-мҟаа» иаваҟәалаша социалтә-ԥсихологиатә,
инте­ллектуалтә аԥсуа жәабжьк ҳлитература иаланамгалац
ҳәа сгәы иаанагоит.
А. Аншба ииашаны иазгәеиҭеит А. Џьениа, Џь. Аҳәба, Н.
Кәыҵниа, Н. Ҭарԥҳа уҳәа убас егьырҭгьы аӡәырҩы рҩымҭақәа
рҿы аԥсихологизм аелементқәа шуԥылауа.
Инеидкыланы иахьатәи аԥсуа жәабжь аԥсҭазаара еиҳа
инарҵауланы, аиҿыхарақәа нарҭбааны дырбарахьы ахы
хоуп. Ауаҩы иԥсҭазаара хыхь-хыхьла акәмкәа иҩнуҵҟа­
тәи идунеихәаԥшышьала, игәамҵрақәеи игәырӷьарақәеи
раарԥш­рала, ажәабжьқәа раԥҵара зҽанызшәо маҷӡам.
Асоциалтә-ԥсихологиатә жәабжь егьырҭ алитература дуқәа
ирымеижьҭеи акыр ҵуеит. Ҳа ҳлитератураҿы уи қәыԥшуп,
аха ашьапы бзианы иакхьеит.
Аҵыхәтәаны А. Аншба истатиаҿы аԥсуа жәабжьқәа
рбызшәа далацәажәо атермин «абызшәа» алитературадырреи акритикеи рҿы «ажәа» ала иҳаԥсахырц ҳабжьеигоит.
Принципла, анауказы уи иашазаргьы ҟалап, аха ажәа
«абызшәа» ҳара ҳҿы ҩ-ҵакык амашәа иҟалеит: аханатәгьы уи
ҳхы иаҳархәо ҳааиуеит иара ахатәы ҵакы ҳаналацәажәогьы
(аԥсуа бызшәа, аурыс бызшәа…), асахьаркыратә жәа
ҳаналацәажәогьы (асахьаркыратә рҿиамҭа абызшәа). А.
Аншба зыӡбахә иҳәо В. Кожинов истатиа иқәнаргылаз
апринциптә зҵаарақәа макьаназы зегьы еицрыдыркыланы, апрактикатә усураҿы рхы иадырхәо иҟамлац. Атермин
«абызшәа» традициала излааиуала, уажә ҳаалаган «ажәа»

548

ма «ажәаҳәа» ала иҳаԥсахыр (иара усгьы хазы иҳамҳәалои
«асахьаркыратә-жәа»), изеилымкаақәо ҟалар алшоит.
Ш.Д. Инал-иԥа истатиа «Ажәабжьк азы» (ажурнал «Алашара», 1962 ш., №6) дахцәажәауа А. Аншба иҩуеит: «Сара изгеит аԥышәа ду змоу акритик истатиақәа иреиӷьӡоу. Егьырҭ
акритикцәа рҿы асахьаркыратә-жәа анализ ацымхәрас апсевдоанализ ауп иуԥылауа».
Сара исызҳәом «Ажәабжьк азы» Ш. Инал-иԥа иреиӷьӡоу
истатиоуп ҳәа. Ҳлитературатә критика егьа еиҵахазаргьы
асахьаркыратә-жәа анализ ацынхәрас апсевдоанализ ауп
иуԥылауа ҳәа узрызҳәом астатиақәа зегьы. Мап ацәызкуада,
апсевдосахьаркыратә ҩымҭақәа шыҟоу еиԥш апсевдоанализ ҟазҵо астатиақәагьы шырацәоу? Аха ибзиоугьы мап
ҳазрыцәкуам. Зныктәи анапҟьарала ҳлитературатә критика иҟанаҵахьоу аусгьы ҳзагәҭасуам. Егьырҭ акгьы аӡбахә
ҳамҳәаргьы, Б. Шьынқәбеи («Иахьатәи ҳаԥсуа поезиа
абызшәа ацқьаразы ажәақәак») Хә. Бӷажәбеи («Иахьатәи
аԥсуа поема») рыстатиақәа апсевдоанализ ҟазҵо статиа­
қәоуп ҳазҳәом. Лымкаала урҭ ажәабжь акәм изызку, аха
изызку аҿы ишьахәқәоуп.
Аҵыхәтәан аԥсуа жәабжь (алитература зегьы) ахьӡи
ахьымӡӷи ирыдҳәалоу, А. Аншба истатиаҿы дызламцәажәаз
аиҭагара азҵааразы ҩбаҟа ажәа сҳәар сҭахуп.
Ҳара ҳҿы асахьаркыратә еиҭагара азҵаара хырԥашьа
амамкәа лымкаала излацәажәатәу усны иҟоуп, аха имаҷӡан
ауп ишалацәажәахьоу, ирҳәахьоугьы даҽа бызшәак аҟнытә
ҳлитература иаланагалақәаз роуп изызку. Ҳбызшәа ахьынтә
даҽа бызшәак ахь еиҭагоу арҿиамҭақәа ирызкны лымкаала
иҩу сара статиак самыԥхьац.
Аҩымҭа, даҽа бызшәак ахь еиҭарго, амҩа хара иқәло
ауаҩы иеиԥшуп. Амҩа хара иқәло ауаҩы аидаара мыцхә
шьҭихуам, иҽеим амаҭәа ишәиҵом, зда ԥсыхәа имам аидареи дзырԥшӡаша амаҭәееи роуп ишьҭихуа. Амилаҭ рҿахәу
зҳәо алитература ахаҿра аазырԥшуа арҿиамҭақәа роуп.
Иԥсадоу аҩымҭа (иԥсадоу ауаҩ иеиԥш) иагьа мҩа азаауртыргьы хара изцом. Ашәҟәыҩҩы (зырҿиамҭа даҽа бызшәак ахь
еиҭазго) ихатә литератураҿы аԥшәмара никылахьазароуп. Ус
анакәмха, авторгьы ихыччо, алитературагьы иахыччо иҟалар
алшоит.

549

Алитература хатә усым, уаажәларратә усуп. Ари иеицырдыруа ахшыҩҵак зеиҭасҳәо уи ауп, имӡакәа иаҳҳәап, џьоукыџьоукы ашәҟәыҩҩцәа дара злаҩуа абызшәала ақәҿиара
дуқәа анырзаамырԥшлак, даҽа бызшәак аҿы аихьӡарақәа
ирышьҭалоит. Аиҭагара ахаҭабзиара зеиԥшроу аӡбахә
сҳәаӡом, лымкаала излацәажәатәу усуп.
Алитератураҿы имариоу жанр ыҟаӡам, аха ажәабжь
лымкаала иуадаҩу жанруп ҳәа иԥхьаӡоуп. Аԥсуа жәабжь
ҩынҩажәижәаба шықәса рыла иины, аҽырӷәӷәаны ашьапы
иқәгылт, ҳлитература анҭыҵгьы аҿахәы аҳәартә иҟалеит.
Ҳазҭагылоу аамҭазы ажәабжь ажанр аҿы аус зуа ашәҟәыҩҩцәа
рхыԥхьаӡара акырӡа иазҳаит. Урҭ агәыӷра дуқәа ҳарҭоит, ианагь ҳажәлар ирзеиӷьу, ирыхәаша, иҵаулоу аидеиа змоу, сахьаркырала еибыҭоу арҿиамҭақәа аԥырҵалап ҳәа.
1970 ш.

Иҟоу иҟаму аԥсуа литературадырреи
акритикеи?
Заанаҵтәи згәаҭақәак: Алитературадырреи акритикеи
дара рхала иаԥкьыкьны алитература азеиԥш ҿиара апро­цесс,
азеиԥш ҭагылазаашьа иаҟәыҭханы изыҟалом. Иага умҳәан,
алитературадырреи акритикеи алитература ахаҭа аҳаркыра
иахьыԥшуп, излаҳәаақәнаҵо рацәоуп. Убри аҟнытә абри
сыстатиа хьӡыс иасҭаз азҵаара алацәажәарахь лымкаала
сиасаанӡа иахьатәи аԥсуа литератураҭҵаареи акритикеи
рҭагылазаашьа ҳәаақәызҵо ҳәа сгәы изанагақәо егьырҭ акык
ҩбак дара зхьыԥшу изларсу зҵаарақәакгьы срылацәажәар
сҭахуп.
Ақырҭуа аокупантцәа иҳаздырҵысыз аибашьра хлым­
ӡаах ҳажәлар зҭанаргылаз агәаҟрақәа лассы иаҳхыԥсаауа
иҟам, уи аибашьра иҳаннаҵаз ахәра ӷәӷәақәа ӷьарц азы
акыр аамҭеи амчи аҭаххашт. Ҳуааԥсыра, лымкаалагьы ҳҿар
индырҵәаз рыӡбахә аҳәара зынӡа даҽакӡоуп, уажәтәи акәым,
уашьҭантәи акыр абиԥарақәа рхаангьы хашҭышьа рымаӡам.
Аибашьра аангьы, уи анеиқәтәа ашьҭахьгьы ҳқыҭақәеи
ҳақалақьқәеи еилаҟәыбаны иеилабылны, аҳәира рхыҵәаны

550

иахьыҟоу унарылаԥшыцыԥхьаӡа угәы нҭыԥсаауеит, баҩбаҩы уеиҿышәшәоит. Абарҭ зегьы шьақәыргыланы, Аԥсны
ӷьацаны, ишақәнаго еиԥш ишәҭы-какаҷуа уахьынаԥшааԥш­уа иубо, иуаҳауа угәы шьҭырхуа, ажәлар аџьџьаҳәа
ргәы каршәны, ҭынч анхара-нҵырада хьаа рымамкәа
ианбаҟало, ҟалашьас иамоузеи, реалла изылзыршарыда,
еиҿкаашьас иаиурызеи? Сара сахьымӡаргьы иҩеидасуа
аҿар ус еиԥш аамҭа лашак рзыҟаларушь ҳәа угәы иҵымхарц
залшом. Агәы ҳәа иузҭоу хаҳәымзар, ас еиԥш иҟоу ибыз-бызуа иуцрало, ҭаха узымҭо, уажәы-уажә узыргәамҵуа, зҭак
аҟаҵара уадаҩу иҵару аԥсҭазааратә зҵаара дуқәа шәкыла
ицәырҵуеит. Ҵабыргуп, иахьа бџьаршьҭыхлаҵәҟьа аибашьра ыҟамзаргьы ақырҭқәеи ҳареи ҳаизыҟазаашьақәа
еибашьрада, политикатә еиқәышаҳаҭрала рҭыԥ иқәҵаны,
ҳҭышәынтәаланы, уажәы-уажә урҭ ҳацрымхо, аигәылацәа
бзиақәа ишрыхәҭоу еиԥш ҳаныҟало седру, уи нагӡаны макьана аӡәгьы издыррам.
Аиашазы, аоккупантцәа Аԥсны иалцаны ҳанааилагыла азнык азы нап зҳаркрыз ҳзымдыруа ҳааилахеит. Алитература,
аҟазара, иааидкыланы акультура арҿиара уаанӡа ҳшазыҟаз
неиԥхьбазшәа, аԥсеиқәырхара мацара хадаратә зҵаараны
иқәгылт.
Уи аахыс абар шьҭа аа-шықәса бжьыст. Ҳажәлар економикала иага аиҵахара ӷәӷәа рымазаргьы гәкажьра ҟам­
ҵакәа ахандеира иаҿуп. Аԥсҭазаара иара атәы ҟанаҵоит.
Аџьынџьтәылатә еибашьраҿы ҳажәлар иргаз аҭоурыхтә иааира дуӡӡа ргәы арыӷәӷәоит, рымч ҭанаҵоит аоптимисттә
гәалаҟара рнаҭоит, изымиааишагьы иаиааиртә иҟанаҵоит.
Ҳәарас иаҭахузеи, ҳауаажәларраҿы асоциалтә гәыԥқәа зегьы рҭагылазаашьақәа еиԥшым. Шьакаҭәарала ҳажәлар иааргаз ахақәиҭра, амилаҭтә хьыԥшымра иаразнак амшхәыб­
зазарагьы ацны иаузыҟалахуаз. Насгьы уи ахақәиҭра закәу
зеилымкаауа, ма еилызкаарц зҭахқәамгьы ҟалеит. Ахақәиҭра
захьӡу иааигәаԥхоз, ухы иааҭашәаз ҟауҵо, иуа, иуҳәо ҳәа
акәӡам. Уи иахьа абыржәтәи уқьаф иаауҵанаҳәо, илаҟәу
угәазыҳәарақәа рынагӡара мацара акәу џьыршьахуеит
џьоукы. Рхы рымаԥызахеит, еиԥхарс, иԥхеибаҵа амаҵура
дуқәа ирышьҭоуп; ирызныҟәгоу, ирызныҟәымгауоу, иашьа­

551

шәалоу, иашьашәаламу ҳәа иазымхәыцӡакәа, уи агәхьаа
мыкӡакәа.
Иҟоуп амалрҳарада даҽакы збарц зҭахым, ес иҟалалак­
гьы, хацәнымырха рҽынкыдҵа уи мацара иашьҭоу, акапитал еизызыҳәҳәо. Шамахамзар урҭ ауаа аԥсҭазаараҿы
аматериалтә мал анаҩсангьы адоуҳатә мал ҳәагьы ак шыҟоу,
материалла амал аизакра иашьашәалоу адоуҳатә малгьы,
хымԥада ишаҭаху, уи ада ауаҩы дшызбеиамхо, анарха шимоуа гәаарыгӡаӡом. Хыхь-хыхьла мацара акәзаргьы, аԥсҭазаара
цқьа уагәылԥшны иузымдыруазаргьы, иахьа абри атенденциа аԥызара шамоу убарҭоуп, иҩашьаӡом. Ас мацара ишнеиуа уи иҵегь аҽарӷәӷәар ҳабакылнаго? Еиҳараӡак уи шәарҭоуп
изызҳауа, иааиҵагыло аҿар наҟ-наҟтәи рԥеиԥш азы. Зых­
шыҩ мшәыц здунеихәаԥшышьа шьақәымгылац абиԥара
малырҳарада егьыҟам ҳәа агәра ргар ҟалоит. Ишакәхалак,
ацәгьеи абзиеи акгьы ԥымкӡакәа, аџьабаагьы мбакәа, ирласны амҩа ҟьашьқәа рыла амал аидкыларада уаҳа даҽа
идеалк, даҽа хықәкык ыҟаӡамкәа ҳаӷоу ибааит. Иага умҳәан
аекономикатә кризис аԥыхра еиҳа имариоуп, адоуҳатә кризис аԥыхра аасҭа.
Иахьа ҳауаажәларраҿы адоуҳатә хырхарҭа ҳәа цқьа акы алкааны иҳамам, ҳгазҽазуеит, ҳныхбыкь-аахбыкьуеит аҟароуп.
Ицәыршәагоу, иҵарбгагоу, бзиарак ахь ҳкылзымго, зынкылара уадаҩу даҽа хҭыс дук, процесс дук ҳамҽханакуашәа избоит. Изакәу уи ауп, ауаа аӡәи-аӡәи еидызкыло амчқәа маҷхеит,
рхәыцрақәа, рыгәҭакқәа ридеалқәа харабӷьарахеит. Ауаа аӡәи
аӡәи еиҟәызҭхо рацәахеит, досу ихатә егоизм ахь дхәыҵалоит,
хи-ԥси ҳәа иҟоуп. Харантә уааԥшны уҳалаԥшуазар
ҳаилаҳәысымысуа ҳаилоуп, аха цқьа ҳааилукаар, агәбылреи,
агәцаракреи, арыцҳаибашьареи акыр иҳацәмаҷхахьеит.
Ауаҩы (аиндивид) дзаҵәхеит ауаа рыжәпара агәҭа дгылазаргьы.. Дзыхьчо, ихӡыӡо еиҳа-еиҳа имаҷхо иааиуеит.
Игәырҩеи, илахьеиқәҵагоу ихәыцрақәеи иареи еизынхеит, ицеиҩызшо, аԥсҭазаара џьбара изцәырнаго азҵаара
уадаҩқәа абызкаҭаҳаиԥш еилаԥаҭаны рыӡбараҿы ицхраауа маҷуп. Амшын ду ихшәалаз, ацәқәырԥа иахьаҭаху иаго
аҵәаҟьа даҩызоуп. Дзықәшәаз, аԥсҭазаара дахьаԥыхьашәаз
убра данышәароуп. Уи иеиӷьу џьара акала аԥсахра; аиҭакра
даара ицәыуадаҩуп, ианамуӡо еиҳауп. Дагьыԥсым, да-

552

гьыбзам нарцәгьы дыҟам, аарцәгьы дыҟам; ус дкәалкәало
дыбжьакнаҳауп, аҩадагь дыҟамкәа, аладагь дыҟамкәа, иԥсы
мцо, имаауа, дзеиуоу изымдыруа. Ауаа дызларыдҳәалаз
арахәыцқәа ԥыҵәҵәеит.
Ҳаԥсҭазаараҿы абри апроцесс аҭыԥ амам ҳәа аӡәгьы
изҳәом. Аус злоу аанкылашьа амоу, иамаму ауп.
Уи сҳәеит ҳәа, анцәа иҟнытә, сгәыӷуеит ҳажәлар рӷьы­
раӡак рыуаҩра камыжькәа, иахьатәи аамҭа ҿыц, аамҭа
уадаҩ иашьашәаланы инхаларц амҩа зҩыдақәа рыԥшаара
рыҽшаныршәо. Убас ажәлар ргәырҩақәеи ргәырӷьарақәеи
рыцеиҩызшо ирҟәыҭхамкәа иҟоуп шамахамзар ҳинте­лли­
генциа иаиуоу ауаа. Иахьа ҳинтеллигенциа, лымкаалагьы
агуманитартә ҵара-дыррақәа рхаҭарнакцәа арҿиаратә ус
знапы алаку ҭагылазаашьас ирымоу зеиԥшроу, ишыуадаҩу
еилкаауп, зегьы ирбарҭоуп. Ҳҳәынҭқара ишаҳҭаху еиԥш
иахьзышьақәымгылац, макьана иахьыуашәшәыроу, маллагьы иахьӷару иахҟьама, аибашьра иахҟьама, есизыхҟьаԥҟьалак аинтеллигенциа ахылаԥшреи агәцаракреи рыгуп.
Хазы иалкааны алитература аԥызҵо, изырҿио ашәҟәыҩҩцәа
рыӡбахә ҳҳәозар, урҭ рҭагылазаашьа иҷыдоу ауадаҩрақәа
аиуит. Уимоу, зԥынҵа инықәԥшны уи анаҩс акы збарц
зҭахқәам, алитература зынӡа ихьаԥшны иахәамԥшӡо, иара
зынӡа иҳамаӡамзаргьы хьаас изкым амчра знапаҿы иааганы изку апрагматистцәагьы уаҩы иқәшәоит абжьааԥнытәи
абзазараҿы.
Убас шакәугьы ҳашәҟәыҩҩцәа рӷьыраӡак инаскьа-аас­
кьаз аӡәык ҩыџьак рыӡбахә ҳамҳәозар, рхатә бзазараҿы иага
рыгзаргьы рхы рхаршҭны, рнапы злаку иԥшьоу арҿиаратә ус
рҽаныршәоит, ирылшо зегь ҟарҵарц иаҿуп.
Аҵыхәтәантәи жәаба, жәохә шықәса рыҩнуҵҟала иаа­
лырҟьаны ахынҭа-ҩынҭара дуқәа (Асовет Еидгыла аилаҳара,
аибашьра шьаарҵәыра ҳзықәшәаз, иахьагьы аԥсҭазааратә,
аҭоурыхтә перспектива цқьа иеилырганы иахьҳамам
иахьаҳзымдыруа уҳәа) ишрықәшәазгьы, ҳлитература аҿиара
зынӡа иеиԥхьбаны иҟам. Аибашьра ашьҭахьгьы хыԥхьаӡарала
имаҷымкәа ашәҟәқәа ҭыҵхьеит, аҭыжьра иаԥсоу, иазхианы
иҟоугьы рацәоуп. Урҭгьы аԥхьаҩ иҟынӡа рнагара мышкы
ахы, мышкы аҵыхәа иалыршахап ҳәа ҳгәыӷуеит. Егьырахьҟа
акырџьареиԥш, аԥсуаа ҳҿгьы алитературатә жанрқәа зегьы

553

еицеиԥшны иҿиомызт уаанӡагьы. Аамҭала зны апоезиатә
жанрқәа аԥызара рыман даҽа зных апрозатә жанрқәа еиҳа
ирылҳәҳәо иҟан. Иналк-ҩалкны акәзаргьы адраматургиагьы
аихьӡарақәа анамаз, аԥсы аналаз ыҟақәан.
Ахыԥхьаӡара мацара акәымкәа (уигьы митәӡак ауҟаху,
аха) ахаҭабзиарагьы уазхәыцны аҵыхәтәантәи жәа-шықәса
рыҩнуҵҟала аԥсуа литература иҿыцны иаланагалаз аҩым­
ҭақәа улаԥш нархугар, иумбарц залшом ажанрқәа зегьы
рҿы аиҵахарақәа шҳамоу, аихьӡарақәа раасҭа идеиатә
ҵакылагьы, сахьаркыратә ҟазарылагьы иԥсыҽқәоу акырӡа
ишеиҳау. Ҵабыргуп, иҳамоуп ҿыц иаланагалаз ароманқәа,
аповестқәа, ажәабжьқәа, ажәеинраалақәа, апоемақәа…Аха…
Абри «аха» ауп аус злоу. Урҭ зегьы ԥсыҽқәоуп, акы иаԥсам ҳәа
уҿы иҭакӡаны ҳәашьа амам. Хымԥада, идеиатә ҵакылагьы,
сахьаркыралагьы иналукаақәаша иеицырдырыртә, ирыла­
ҵәартә, иалыркаартә (иаҳҳәап «Ацынҵәарах» еиԥш ма
«Асду» еиԥш) акгьы ҟамлеит.
Идыру усуп, ара зыхьыӡ сҳәаз реиԥш иҟақәоу арҿиамҭа
дуқәа лассы-лассы (иаҳҳәап есжәашықәса) раԥҵара мариам.
Ҳара ҳаҵкыс акырӡа еиҳау атрадициа дуқәа змоу амилаҭтә
литературақәа рҿгьы ус иаразнак изыҟалом. Аха уи иаанагома ҳгәы каршәны ус мацара ҳнеилар еиӷьуп, ацәгьеи абзиеи рхала рҽеилдыргап ҳәа ҳгәыӷны? Ҳәарас иаҭахузеи,
мап. Маҷк иадамзаргьы ҳлитература ааидкыланы иахьатәи
аҭагылазаашьа гәцаракны, ҭакзыԥхықәрала ҳазхәыцуазар,
ахаҭабзиара аҩаӡара даараӡа ибзианы иҟоуп ҳазҳәом. Ус
иахьыҟоу зыхҟьаз амзызқәеи аҽыҵгақәеи урышьҭалар, заҟа
уҭаху уԥшаар ҟалоит, аха уи мацара абаҳахәо.
Изакәи асахьаркыратә литература, изаҳҭахи, хқәкы хадас иамоузеи? Абарҭ ижәытәу, аха имажәӡо азҵаарақәа
лассы-лассы рхы ҳгәаладыршәоит, лымкаалагьы уажә ҳара
ҳазҭагылоу иеиԥшу аҭоурыхтә аамҭа еиҭасрақәа раан.
Нас ара зыӡбахә сҳәаз азҵаарақәа рҭак шԥаҟанаҵо иахьа ҳлитература? Аԥсҭазаара ус еиқәышьшьы, кашырраха ицом. Ашәҟәыҩҩы даншәҟәыҩҩха, маҷк иадамзаргьы аԥхьаҩ диаԥгыланы дыҟазарами. Хыԥхьаӡара рацәала
алитература иамоу егьырҭ афункциақәа, ауалԥшьақәа
рыӡбахә ҳамҳәозаргьы аԥхьаҩ ицхраауазароуп аилазаашьа уадаҩ змоу аԥсҭазааратә процессқәа џьара ака-

554

ла реилыргараҿы, ацәгьеи абзиеи реилыԥшаараҿы, еиҳа
иҵоуроу, хара дназырԥшыша, аперспектива змоу мҩакы
дықәнарԥшуазароуп.
Сара сгәаанагара иашаҵәҟьоуп ада зҳәазҵам ауп ҳәа
сақәыӷәӷәаҵәҟьаны ишьақәсырӷәӷәоит ҳәа сзалагом, аӡәгьы
исызидцалом, аха иеилкааны иахьынӡасымоу ала, ҳлите­
ратура иахьа иазамҽханамкәа аԥсҭазаара аганқәа рацәа­
цәахеит, уи иамбаӡакәа ианымԥшӡакәа иавыҩрны ицо
рацәацәоушәа избоит. Уажә ҳашцо ҳцозар, убас еиԥш аамҭак
ааир ҟалоит ҳмашьхәылҵ ҳацҳауа, арҭ иҳаҩсқәаз ианаамҭаз
ишԥаҳазгамҭеи изыгәцараҳамкызеи ҳәа.
Иахьа аԥсуа литератураҿы еиҳараӡак ихҭакны иҟоу
иаҳхаагаз Аџьынџьтәылатә еибашьра атемоуп. Уи хымԥада
ииашоуп, иақәнагоуп. Уи атема згәы иҵымхо, иамыргәаҭеи­уа
аԥсуоуп ҳәа ихы изыԥхьаӡома? Ари атема дуӡӡоуп, ишахәҭоу
алитература анырԥшра ус аламала имариам. Аринахысгьы
акыраамҭа ианыԥшлароуп. Аха макьаназы аиаша ҳҳәозар,
иара ишақәнагоу ганрацәала, инарҵауланы иаазырԥшыша
сахьаркыратә рҿиамҭа неиҵыхк аԥҵара аӡәгьы илымшацт.
Аԥсны Аџьынџьтәылатә еибашьра атема аарԥшразы егьырҭ
ажанрқәа зегь раасҭа макьаназы аԥызара змоу апублицистика акәушәа збоит, аха уигьы азхоны ҳәа иҟам.
Абжьарак аԥсҭазаара егьырҭ аганқәа раарԥшразы ҳли­
тература, еиҭасҳәахуеит, акыр иӷархеит амҽхак ҭшәахеит.
Иҟазшьарбагоуп атемақәа рыссара, лассы-лассы иуԥылоит
икьаҿпыгә-кьаҿпыгәӡа иҟоу иналк-ҩалкны усҟак зҵазымкуа
атема ссақәа рықәҿызҭуа, урҭ ирызку аԥҵамҭа ԥсыҽқәа. Арахь
ажәлар зыргәамҵуа ҳашәҟәыҩҩцәа рҟынтә асахьаркыратә
жәа ҟәышк ҳаҳандаз ҳәа изыԥшу акыр зҵаарақәа рҭакқәа
рымаӡамкәа ус иҭыка иаанханы иҟоуп.
Атема ду акырӡа зҵазкуа атема ашьҭыхра мацарагьы азхоны иауҟаху. Уи гәылҭәааны иҵауланы аарԥшроуп иухәаша.
Ара уажәы хыхь исҳәаз акык, ҩбак ахшыҩҵакқәа еиза­
дацәоуп, баша ҽхырцәажәароуп ҳәа аӡәы игәы иаанамгарц
азы хыԥхьаӡара рацәала иҟоу рахьынтә акы иадамзаргьы
иаазгар сҭахуп аҿырԥштәы. Абарҭ сцәаҳәақәа мышкы зны
аӡәыр дрыԥхьаны дҟалозар, цқьа дазхәыцып ҳәа сгәыӷуеит,
аԥсуаа ҳҿы иахьа акырӡа зҵазкуаны иҟоу ҳәа исыԥхьаӡо
атема ду – ақыҭеи ақалақьи реизыҟазаашьа. Ажәытәӡа зны

555

ҳшыҟаз цқьа исыздыррам, цқьа иҭҵааны иҳамам. Ҳәарада,
ажәытәӡагьы аԥсуаа ақалақьтә ԥсҭазаара иалхәдамызт. Аха
имҩашьахуа иеилкаауп аҵыхәтәантәи ашәышықәсақәа рзы
ҳажәлар рӷьыраӡак шқыҭа уааз. Уажәшьҭа иаҳхашҭқәеит
акәымзар, аколнхарақәа ӷәӷәаны ианыҟаз (еиҳараӡакгьы
ҩажәижәабатәи-ҩынҩажәижәабатәи ашықәсқәа раан) ус
аламала ақыҭа уалҵны ақалақь ахь урышьҭуа иҟамызт,
аколнхара «уадҿаҳәалазар» акәын. Иаҳҳәап, Аҷандарантәи
ма Гәыԥынтә Аҟәа уааир даара уҽумырӷәӷәакәа ҭынха дук
дузкамшәар ацҭәа шәылибамхыкәа уҭарыҩуамызт, анхарҭеи
аусурҭеи аламала иуауамызт. Насгьы нахьхьи аколнхара нужьит ҳәа иуцрыҵуамызт. Наҟынтәи атәым уаа (еиҳараӡак
Қырҭтәылантәи) иаауаз рзы акырӡа имариан Аԥсны
ақалақьқәа рыланхара.
Ааскьатәи ҳҭоурых аагозар, аԥсуаа ақалақьқәа рахь ҳа­
неихаз иаҳхысыз аҩажәатәи ашәышықәса аҩбатәи азыбжак
аахыс ауп. Иаҳхысыз аибашьра аахыс ақалақь зҽадызкылаз
ҳуааԥсыра рхыԥхьаӡара акыр иеиҳахеит. Убас шакәугьы ҳара
ҳдац-ԥашә макьаназы иахьыҟаҵәҟьоу ақыҭаҿоуп. Иахьа
ақалақь аҿы инхогьы ԥсихологиала ҳазегьы еиҳа ҳқыҭауаауп.
Ари урбанизациа ҳәа изышьҭоу аԥсуаа ҳадагьы адунеи
атәылақәеи ажәларқәеи рзы иҟазшьарбагахеит аҵыхә­
тәантәи аамҭақәа рзы. Ари апроцесс дуп акыр зҵаарақәа
ирыдҳәалоуп. Егьырахьҟа ишымҩаԥысуа излеиԥшқәоу ыҟа­
заргьы ҳара ҳҿы уи хымԥада ахатәы ҷыдарақәа амоуп. Сара
саӡәыкны агәра ганы сыҟоуп уи абзиарақәа шамоу. Аха убарҭ
инарываргыланы излаҵаурам, ҳмилаҭ ахаҿра шәышықәсала
ишьақәгыланы иааиуаз, иԥышәаз, ҳаԥсҭазаара, ҳабзазара
иашьашәалаз, ҳзышьцылаз ҳҟазшьақәа, ҳҵасқәа, ҳқьабзқәа,
ҳанхашьа-ҳанҵышьа, цәгьагьы-бзиагьы еидыҳәҳәаланы
илеиларҟәыҿны, иаҳԥырхагоу ҳмилаҭтә хаҿра зырӡуа ҳаи­
лаӡҩаны ҳҟазҵо, ҳҵызхаауақәагьы ацырԥсса иацуп. Ақалақь
аҿы ихатә бзазара иага комфортла иеибыҭазаргьы (ус
зылшақәаз ыҟазаргьы, макьаназы ирацәахарым), ақыҭа иалиааз, иааӡаз, ааскьа инзыжьыз аԥсуа «сыхҵәеит» ҳәоуп
игәаҵан џьара акәзаргьы ишиԥхьаӡо, иқыҭа хьухьуа игәы
иҵымхарц залшом.
Ақыҭеи ақалақьи реизыҟазаашьа атема иазку аҩымҭақәа
аԥсуа литератураҿы иаланамгалацкәа иҟам. Уи аӡәымкәа

556

ҩыџьамкәа ҳашәҟәыҩҩцәа рҽаныршәахьан асовет мчра
ашықәсқәа рзгьы, еиуеиԥшым акыр ганқәа аадырԥшхьан.
Егьырҭ зегьы ҳарҟәаҵуазаргьы иаҳгәалаҳаршәап Баграт
Шьынқәба иповест «Чанҭа дааит»» анаԥҵаз аамҭа зын­
ӡа даҽакӡан. Уи аахыс ииасхьоу аамҭа рацәамзаргьы, ҳаԥс­
ҭазаара заҟа аҽаԥсаххьоу асоциалтә-политикатә, аеконо­
микатә, аидеологиатә ҭагылазаашьа заҟа шьаҭанкыла
иеиҭак­хаз зегьы ишәбарҭоуп, ижәдыруоуп. Ақалақьи ақыҭеи
еизааигәахароуп, иеилаҵәароуп ақалақь иаланхогьы, ақы­
ҭан инхогьы рыбзазара еиԥшхароуп, аҩаӡара еиҟарахароуп
ҳәа акәын усҟантәи аидеологиатә хықәкы шыҟаз.
Уажәы ишԥаҟоу?
Уажәы ишыҟоу седроу. Еиҿкаарак, системак аманы иҟоу,
еилахәа еилапашьаны, еилыргашьа амамкәа еилаӡҩаны
иҟоу седроу, уаанӡа асоциализм, акоммунизм ҳәа ҳазҿқәаз
фиқциахеит. Уажәы акапитализм аҿы ҳаҟоу, даҽакӡоу ҳазлоу
цқьа еилыргам. Хынҩажәи жәаба шықәса ҳҽадцаланы ҳаз­
ҿыз асоциалисттә система ҳзеилымкаахт, уажә иаалырҟьа­
ны акапитализм захьӡу еиҿкааны, аԥсҭазаара изҩыданы
иалаҳарҵәартә ҳаҟахума?
Ашәҟәыҩҩы иакәым баша анаԥшыҩгьы ибарҭоуп ҳажә­
лар рӷьырак аибашьра иеиланаԥыххааз ақыҭақәа рҟынтәи
(иеилаԥымххаазгьы ыҟами, аха…) иеилаԥнаххааз ақыҭақәа
рахь ишеихаз. Ҳажәлар уи рымарҽхәатәу, вбас ирыҭатәу еилкаам. Уаҵәтәи ҳлахьынҵазы ари апроцесс ахьынӡаҵоуроу
аилкаара мариам. Изеиԥшроузеи иахьа ҳқыҭа, изеиԥшроузеи
ҳақалақь? Ақалақь аҿы иааиз ҳмилаҭ ахаҿра аиқәырхаразы
мҩас иҳамоузеи?
Ас заҟа еицрыхәхәа иқәгылоузеи?
Хыԥхьаӡарала имаҷу ҳажәлар рзы ақыҭақәа рҟынтәи ақа­
лақьқәа рахь аихара хҭыс дуӡӡоуп, акы иазҳәоуп, изызҳәоу
цқьа иеилкаам акәымзар. Издыруада ари аԥсҭазааратә хҭыс
ду иахьа ибзиоушәа иаабоит, аха уаҵәы иахьакәӡам џьара
ҳкыднажьлар, ҳамҩахнаҟьацәар. Уаҵәтәи уаҵәы ҳазхәыцып,
иҳаӡбап, иахьа ақалақьқәа рахь ҳаихар еиҳа еиӷьуп ҳәа
мацара ҳаҿума? Издыруада уи ҳҭоурыхтә перспектива
иахьынӡазеиӷьу иахьынӡаԥырхагоу? Иҳазҳәода?
Абра инаԥшьны исҳәарц исҭаху: ашәҟәыҩҩы ихәҭоуп аб­
ри хыхь маҷк сызааҭгыланы сызлацәажәаз еиԥш иҟоу ажә­

557

лар рлахьынҵа аӡбара иадҳәалоу азҵаара дуқәа блаҵарыла
иҭҵааны, хырхарҭак ҳаҭара, ажәа ҟәыӷа ҳаҳәара.
Идуп, акраҵанакуеит ҳәа сгәы изаанаго даҽа зҵаарак­
гьы аӡбахә сҳәап. Асовет мчра аҳра анамаз идеалқәас
иаҳаԥхьаӡоз, ҳазҿыԥшышаз афырхацәа уҳәа еилырфаҷа
– иҟан: асоциалисттә нхамҩаҿы аԥхьагылара змаз ауаа.
Аԥсҭазаараҿгьы, алитератураҿгьы ус акәын ишыҟаз, ишыԥ­
хьаӡаз. Уажәы? Уажәы аџьармыкьатә еизыҟазаашьақәа ҳәа
изышьҭоу ахь ҳаиасуашәа ҳазҿу иаанаго цқьа иаадыруама?
Баша гәныхәҵысҭала ҳнапыршьышьуа ҳааиуоу? Ахәаахәҭцәа,
абизнесменцәа…роума ҳазҿыԥшыша? Дызусҭада иахьа
ҳазҿыԥшраны иҟоу алитературатә фырхаҵа? Издыруада
ргәаргәалеиқәа еидарала еивҵырԥахны аӡын аԥшадааз рысуа, аԥхынгьы амра рхы иқәцеиуа, аԥхӡы ныԥхьаҳәо еибархьу-суа Ԥсоу ацҳа иқәгылоу ҳаҳәсақәа, ҳаҳәшьцәа, ҳанацәа
ракәзар? Ашәҟәыҩҩы абри аганахьалагьы ажәа еилыргак
ҳаиҳәар ихәҭаӡами?
Ара сара сыҽрыламгалацәакәа аки ҩбеи роуп зыӡбахә
сҳәаз. Ус заҟа ыҟоузеи? Уи сҳәеит ҳәа, ҳашәҟәыҩҩцәа ирзымдыруа иауҟаху ҳажәлар зыргәамҵуа азҵаарақәа? «Уи
уара иаҳурҵома, иҳаилуркаауама?» ҳәа аӡә даасҿагыларгьы,
дауиашахым. Аха, рыцҳарас иҟалаз, зыӡбахә сҳәаз реиԥш
иҟоу атемақәа, азҵаарақәа аԥсҭазаара ахаҭаҿы ишыӡбам;
рыӡбарагьы шуадаҩу еиԥш, алитератураҿгьы иӡбамкәа,
иуадаҩханы иахьыҟоу ауп.
Аԥхьаҩ изы гәаанагарақәак. Иахьа изеицәааӡарызеи,
аԥс­уа шәҟәқәа ирыԥхьо ауаа рхыԥхьаӡара даара ишмаҷу
ҩашьа­ӡом. Уи ус шакәу ҷыдала социологиатә ҭҵаарак
ҟаумҵаргьы иубарҭоуп. Абжьааԥны ҳанцәажәо ҩыџьа-хҩык
мҩак аҿы ҳахьааиқәшәо аума еизара дук аҿы аума «аԥсуара»
«аԥсуара» ҳәа ҳӷьаҵәы-ӷьаҵәуеит, ҳмилаҭтә традициатә
ҷыдара бзиақәа ҳцәымӡындаз ҳәа ҳреиҷаҳауа, ҳрыхӡыӡо
ҳцәажәоит. Аха аӡәырҩы рыҩнуҵҟатәи рдунеи, рдоуҳатә
ԥсҭазаара ҳәа ирымоу ааиԥхьырттааны унагәылаԥшыр,
аԥсуаразы иҭацәуп иҭыкка иҟоуп, ԥсуа шәҟәык иамыԥхьац,
ԥсуа шәҟәыҩҩык иаԥҵамҭа изалацәажәом. Ҵабыргуп,
ажәытәан аҩыратә са­хьаркыратә литература анҳамаӡамыз­
гьы аамҭақәа ыҟамзи, аԥсуара ҳәа иахьа ҳара ҳзышьҭоу усҟан
ами ашьаҭа анаҳаз, ианыӷәӷәахаз, ианышьақәгылаҵәҟьаз.

558

Аха шьҭа аамҭақәа акырӡа рҽеиҭаркит аԥсуарагьы даҽакала
иахәаԥшлатәуп. Уи аиқәырхаразы амырӡразы иҿыцу даҽа
мҩақәак ԥшаалатәуп. Ҿаԥыцлатәи ацәажәаратә традициа
акыр ишьақәҟьахьеит, адеформациа ахьхьеит. Уажәшьҭа
еиҳа-еиҳа ахархәара аиуроуп, ицәыраагӡа духароуп аҩыратә
традициа. Са саӡәыкны схаҿы иааиуам иага сундазгьы исзеилкаауам иахьа Дыр­мит Гәлиеи, Самсон Ҷанбеи, Иуа Коӷониеи,
Миха Лакрбеи, Баг­рат Шьынқәбеи, Алықьса Гогәуеи уҳәа
ҳашәҟәыҩҩцәа иреиӷь­қәоу раԥҵамҭақәа ирмыԥхьац аамҭа
ҿыц азтәи аԥсуаа ркультура бзиа излеибо, уи деиҷаҳауашәа
аниҳәо заҟа гәыкала иҳәо. Қьаф анумоу, иуҭаху, узҭахуи
уареи аишәа шәахатәаны аҩы анышәжәуа «Аԥсуара анцәа
иныҳәааит, анцәа иумырӡын!» ҳәа ахьуҳәо мацара азхома? Аԥсуара досу илшо ихәыҷы, иду конкретла џьара ак
ҟаиҵозарами. Аԥсуа шәҟәыҩҩцәа раԥҵамҭақәа рыԥхьара,
рдырра, ирыгу, ирыбзоу реилкаара иамыхәаӡо?
Ҵабыргуп, иахьа ашәҟәыҩҩи аԥхьаҩи реигәныҩра ахь­
маҷу изыхҟьо асубиективтәқәа инарываргыланы аобиек­
тивтә мзызқәа ыҟоуп.
Алитература аӡәи ҩыџьеи рзыҳәан акәӡам изыҟоу, иаԥхьо,
иаҿцаауа зегьы иртәуп. Анырра ҭбаазароуп. Еиҟараны, иеи­
цеиԥшны ирзеилымкаауазаргьы, занааҭси ҵараси ирымазаалакгьы аҩныԥссаҩи аимааӡахҩи инадыркны академик иҟынӡа иаҿцаауазароуп. Алитераторцәа, афилологцәа
рзыҳәа мацара ишам. Аԥхьаҩ дызмам ашәҟәы ԥсуп.
Вбақәак акритиказы. Аԥсуа литература иахьа иагьа
аԥсыҽрақәеи агхақәеи амазаргьы, ҳмилаҭтәи ҳсоциалтәи
гәҭыха хадақәа зегьы азымҳәозаргьы, ҳзыԥхьаша, ҳхаҿы
иааҳгаша игәнаҳкылашагьы зынӡа имаҷӡам. Иахьа алитературеи аԥхьаҩи реигәныҩра ахькәадахаз азы авбақәа
зуҭақәаша ируакуп акритика. Егьырҭ ҳакәша-мыкәша
атәылақәа ирыланхо ажәларқәа рҿы ишыҟоу ҳалацәажәа­
рым. Ҳара ҳҿы алитературатә критиказы агәынамӡарақәа
ыҟеи­жьҭеи акыр ааҵуеит. Еиҳагьы ииашоуп даҽакала ис­ҳәар,
акритиказы агәынамӡара ҳара ҳҿы ианакәызаалакгьы иҟан.
Еиуеиԥшым аизарақәа рҿгьы, акьыԥхь аҿгьы акыр инадырхаҩадырхақәахьеит. Ҿырԥштәыс иаагозар хын­ҩажәатәи
ашықәсқәа рынҵәамҭазы ажурнал «Алашара» адаҟьақәа рҿы
акритика аҭагылазаашьа аиӷьтәразы ԥыҭҩык ашәҟәыҩҩцәа

559

алацәажәеит (Шәахә. ажурнал «Алашара» № 9, 1968, ад. 69–91)
уи аахыс абар ҩажәи жәаха шықәса ҵуеит. Аха убасҟан акритика аҭагылазаашьеи агхақәеи зҳәақәаз (Иван Папасқьыр, Баграт
Шьынқәба, Иван Ҭарба, Кәымф Ломиа, Мушьни Папасқьыр,
Алықьса Гогәуа, Гьаргь Гублиа, Владимир Анқәаб, Шоҭа
Ҷкадуа, Џьума Аҳәба, Никәала Кәыҵниа, Никәала Ҳашыг, Борис Гәыргәлиа, Платон Бебиа, Ҷыҷыкәа Џьонуа) иазгәарҭақәаз
рӷьыраӡак ус рҽеишьа рмоуӡакәа иаанханы иҟоуп.
Иага ус акәзаргьы ҳара ҳҿы акритикатә литература аҭагылазаашьа еснагь еиԥшымызт. Ашәҟәыҩҩцәагьы,
инарҭ­бааны аԥхьаҩцәагьы азҿлымҳахартә, игәцараркыртә
рых­шыҩ азырышьҭыртә ианыҟазгьы, еиӷьу, еицәоу реи­
лыԥшаара, реилыргара досу ашәҟәыҩҩцәа раԥҵамҭақәа
ирыхәҭаз ахәшьара рыҭара аналшоз аамҭақәакгьы ыҟан.
Иаахҵәаны иаҳҳәозар, иахьатәи уи аҭагылазаашьа
даҽакӡахеит. Иахьа аԥсуаа ҳҿы алитературатә рҿиаратә хык­
қәа зегь реиҳа акритика еиҵаханы, ԥсуарак аламкәа иҟоуп,
аԥхьаҩ иҟынӡа инаҩша ахатә бжьы ахам сҳәаргьы аҵабырг
сацәыхарахарым ҳәа сгәы иаанагоит. Иналк-ҩалкны, иналасҩаласны акәымкәа, иеиԥкааны, иахьатәи ҳлитератураҿы
имҩаԥысуа апроцессқәа (ус еиԥш ҵабыргынгьы акрыҟазар,
ҳаӷоу иаџьал цәгьахеит, ишԥаҟамлари), азеиԥш ҭагылазаа­
шьа зеиԥшроу еизыркәкәаны (урысшәала «обобшьченно» ҳәа
изышьҭоу) компетентла гьама ҳаракыла иҳазҳәаша иаҳзыр­
баша ижыцәӡа иҟоу критикатә усумҭак ҳаланамгалеит
аҵыхәтәантәи жәашықәса рыҩнуҵҟала. Иахьа шәлитература
зеиԥшроу ҭагылазаашьас иамоу обиективла ишәаны-изаны
иеилырганы иаазырԥшуа критикатә усумҭак сшәырба ҳәа
тәым уаҩык дааҳадгыларгьы инапы инаҳаркуа ҳәа акгьы
ҳамаӡам. Ҳлитературатә критика иазкны зеиԥшла ара уа­жәы
исҳәаз цқьа ҳхаҿы иааҳгарц, цқьа игәнаҳкыларц азы маҷк
иадамзаргьы иара аҭоурых ҳазхьаԥшыр иаҳгәалаҳаршәар
ахәҭоуп. Уи зымдыруа ма изхашҭхьоугьы ыҟоуп.
Маҷк иадамзаргьы аҭоурых. Иԥсабаратәуп алитературеи акритикеи аамҭак азы изеициуам мамзаргьы армаӷьырма алитература аԥхьа акритика зцәырҵуам. Алитература ахаҭа иины, ԥыҭк аҽырӷәӷәаны ашьапы ианықәгылалак
ашьҭахь ауп акритикагьы аҿиара ианалго. Ҳәарас иаҭахузеи,
хымԥада, диашан Шалуа Инал-иԥа абас аниҩуаз: «…алите-

560

ратуреи акритикеи зеициуам; ани ԥеи реиԥш ауп ишыҟоу.
Заа амхы ларҵоит, нас ауп уи аныдрашәо. Убасшәа иҟоуп
алитературатә критикагьы, уи ҟалашьа амам иара зхылҿиаауа
алитература ахаҭа иины шьаҿақәак ҟанаҵаанӡа» (Инал-иԥа
Ш. Амч ду. Акритиказы нҵамҭақәак. Ажурнал «Алашара №
7, 1988 ш., ад. 89). Жәытәнатә аахыс ус ауп ишыҟоу адунеи
алитературақәа зегьы рҿы. Аԥсуаа ҳҿгьы алитературеи акритикеи еицымиит шықәсқәак рыбжьысит. Аԥсуа литература
иины ианышьақәгылоз ашықәсқәа инарышьҭаргыланы ахы
цәырнагеит акритикагьы. Уаанӡагьы иналаршә-ҩаларшәны
акык-ҩбак арҿиамҭақәа ирызкны рецензиақәак акьыԥхь
рбахьан, аха аԥсуа литературатә критика аира зыхьыӡ
иадҳәалоу аҵыхәтәан иналукааша ҵарауаҩны ишьақәгылаз
академик Хәыхәыт Бӷажәба иоуп. Уи инагӡаны зежә шықәса
ихыҵуамызт 1933 шықәсазы ҿыгҳарыла рацәак идумзаргьы «Иахьатәи аԥсуа литература иаазыркьаҿны критикала
ахәаԥшра; теориатә зҵаарақәак нацҵаны аҩра нап алазкуа
идырраны ихәҭоуп» ҳәа хыс измаз ашәҟәы анҭижьыз. Убри
ашәҟәы аҭыжьрала ихацыркхеит аԥсуа литературатә критика аҿиара. Аиаша ҳҳәозар акьыԥхь аҿы уаҩы иԥылоит
даҽа гәаанагарақәакгьы. Ҿырԥштәыс иааҳгозар, ажурнал
«Алашара» аредакциа акритика аҭагылазаашьа иазкны
иеиқәнаршәаз анкета аҭак ҟаҵо ашәҟәыҩҩы Алықьса Гогәуа
иҩуан: «Сара хыла исазҵаауазар, акритикаҵәҟьа (алитература аҭоурых акәымкәа) ахы акызар ҟалап Ш. Инал-иԥа Л.
Кәыҵниа ипоема «Шьаризан» иахҳәааны ииҩыз астатиала»
(ажурнал «Алашара, № 9, 1968 ш., ад. 72–78). Ашәҟәыҩҩы
Иван Папасқьыр иакәзар, иара убри анкета аҭакс ииҩыз
аҿы иазгәеиҭеит: «Иаахҵәаны иаҳҳәозар, макьана дҳамам
акритикҵәҟьа, уи атәы зцәаҩа иалоу иазшоу» (ажурнал «Алашара» № 9, 1968 ш., ад. 70).
Ишаабо еиԥш, арҭ еиқәымшәақәо гәаанагарақәоуп.
Ҩажәижәабатәи ашықәсқәа рынҵәамҭа инаркны акьыԥхь
аҿы дцәырҵит аҵыхәтәан алитературадырреи акри­тикеи
рҿы алагала ду ҟазҵаз аҭоурыхтә наукақәа рдоктор, апрофессор Шалуа Инал-иԥа. Анаҩсҟа литературатә критикк
иаҳасабала рацәак аҿиара имоузаргьы дара убырҭ ашықәсқәа
рзы акымкәа-ҩбамкәа акритикатә усумҭақәа) икьыԥхьит
Михаил Делбагьы. Уи иусумҭақәа еиҳараӡак аԥсуа литература ашьаҭакҩы Дырмит Гәлиа иԥсҭазаареи ирҿиамҭақәеи

561

ирызкын.*
Ҳәарас иаҭахузеи, еиуеиԥшым аамҭақәа рзы ашәҟәыҩҩ­
цәа рхаҭақәагьы, (шамахамзар зегьы) иналаршә-ҩаларшәны
акәзаргьы аӡәы иеиҳаны аҽаӡә иеиҵаны акритикатә
статиақәа, арецензиақәа ркьыԥхьуа иааиуеит. Урҭ зегьы
ахаҳамԥхьаӡалозаргьы ҷыдала акритикеи алитературадырреи рҿы аусура зҽанызшәарц иақәызкыз имҩашьахуа
зышьаҭагьы анызҵаз ауаа рхыԥхьаӡарала шьҭа ҩажәи
жәаҩык инареиҳауп. Ҳлитература ақәра шмаҷу, изнысхьоу аҭоурыхгьы акыр ишуадаҩу ааидкыланы уазхәыцыр,
акритикцәеи алитератураҭҵааҩцәеи рхыԥхьаӡарагьы, иҟар­
ҵахьоу аусгьы зынӡа имаҷушьартә иҟәнушьартә иҟам.
Аԥса литературатә критика зегь реиҳа аҿиара анаиуз
иаҳхысыз ашәышықәса 60-тәи 80-тәи ашықәсқәа рзоуп.
Ҵабыргуп, ҳазлацәажәо аус аҿы Хәыхәыт Бӷажәбеи Шалуа Инал-иԥеи рлагала рацәоуп, акыргьы иҷыдоуп. Аха урҭ
алитературатә критика амацара иаҿымызт, рнапы злакыз
егьырҭ аусхкқәагьы рацәан. Хәыхәыт Бӷажәба еиҳараӡак
дбызшәадырҩын, фольклористк иаҳасабалагьы акыр аџьабаа
ибахьан, Шалуа Инал-иԥа дҭоурыхҭҵааҩын, детнографын,
аԥсуа жәлар рҿаԥыцтә ԥҵамҭақәа реизгареи, рҭыжьреи
ҵарадыррала рыҭҵаареи рзгьы (ҷыдалагьы нарҭаа ирызку афырхаҵаратә епоси аҵан ирызку амифи, Абрыскьыл
изку аепикатә ҳәамҭеи уҳәа) аус имҩаԥигаз рацәоуп. Абарҭ
аҵарауаа аҩыџьагьы рнапы злакыз аусхкқәа шырацәазгьы,
рыԥсҭазаара аҵыхәтәантәи амшқәа рҟынӡа алитературатә
рҿиара гәцаракны ирыман, рылаԥш ахын, иадҳәалан,
еиуеиԥшым уи азҵаарақәа ирызкны хыԥхьаӡара рацәала
ашәҟәқәа, арецензиақәа, астатиақәа ҭрыжьит аԥсышәалагьы,
урысшәалагьы Аԥсынгьы уи анҭыҵгьы. Насгьы ихадароу
урҭ ахацәа ҩыџьа равторитет ҳаракын, ражәа наган, акыр
ԥхылнадон.
Убас шакәугьы алитературадырреи акритикеи рзы ҷыдала
аиҳабыратә ҵараиурҭақәа ирылганы, азыҟаҵара рыманы
акадрқәа ҳара ҳҿы ианышьақәгылаҵәҟьаз хынҩажәатәи
ашықәсқәа инадыркноуп. Убри аахыс Москвеи Қарҭи уҳәа
реиԥш иҟоу анаукатә центрқәа рҿы жәпаҩык аспиранту* Уахәаԥш.:

562

ра иалгеит акандидаттә диссертациақәа рыхьчеит. Убарҭ
иреиуоуп Лиалиа Чаҵәба, Анатоли Зыхәба, Владимир Дарсалиа, Владимир Агрба, Владимир Анқәаб, Нина Лакоба,
Инна Кәыҵниа, Гьаргь Гублиа, Борис Гәыргәлиа, Мушьни
Лашәриа, Уасил Аҩӡба, Ҭали Џьапуа, Аида Ладариа, Лиудмила Хьибба, Диана Аџьынџьал, Виачеслав Бигәаа, Алықьса
Папасқьыр, Циала Бениа, Џьота Беиа уҳәа даҽа аӡәыкҩыџьак. Владимир Аҵнариа иакәзар, уи адоктортә диссертациа ихьчеит Москва М. Горки ихьӡ зху Адунеитә литература
аинститут аҿы. Иара уажәы Аԥсны анаукақәа р-Академиа
алахәыла-корреспондентуп. Владимир Аҵнариа идоктортә
диссертациатә усумҭа аԥсуа жәеинраалаеиҿартәышьа иад­
ҳәалоу апроблема уадаҩқәа рыҭҵаара иазкуп.
Аурыс литературадырра дазҟазоуп, ҷыдалагьы XIX
ашәы­шықәсазтәи ашәҟәыҩҩы, аклассик И.С. Тургенев
иаԥҵамҭақәа ҭылҵаауеит, аха аԥсуа литературатә зҵаа­
рақәа ирызкынгьы астатиақәа акымкәа-ҩбамкәа иҩны
илкьыԥхьхьеит афилологиатә наукақәа рдоктор, апрофессор
Маргарита Ладариа. Уи лоуп аԥсуаа рахьынтә алитературадырра аганахьала раԥхьаӡа адоктортә диссертациа зыхьчаз.
Занааҭла дфольклористын, аха акритикеи алитературадырреи рҿгьы қәҿиарала аус иуан. Ҟазара ҳаракыла иҩу
астатиақәа жәпакы иҭынхеит изаамҭанымкәа зыԥсҭазаара
иалҵыз афилологиатә наукақәа ркандидат Артур Аншба. Иара убас занааҭла дфольклориступ, аха иеицырдыруа иҟалахьеит гьама ҳаракылеи дырра ҵаулалеи иҩу
афилологиатә наукақәа рдоктор, Аԥсны анаукақәа р-Ака­
демиа алахәыла-кореспондент Шоҭа Салаҟаиа икри­тикатәи,
илитератураҭҵааратәи усумҭақәа жәпакы. Еи­уеиԥшым
аамҭақәа рзы еиуеиԥшым алитературатә зҵаарақәа ирызкны
амонографиақәа, хыԥхьаӡара рацәала астатиақәа реизгақәа
ркьыԥхьхьеит Мушьни Папасқьыр, Владимир Анқәаб, Нина
Лакоба, Владимир Дарсалиа, Владимир Агрба, Гьаргь Гублиа,
Борис Гәыргәлиа, Мушьни Лашәриа, Уасил Аҩӡба, Виачеслав
Бигәаа, Рауф Ебжьноу, Зураб Џьапуа, Ҭали Џьапуа, Валентин
Кәаӷәаниа.
Хазы амонографиақәеи аизгақәеи ҭырмыжьзаргьы
аамҭала акыр акритикатә статиақәа ҩны апериодикаҿы ир­
кьыԥхьхьан Вианор Занҭариеи, Ҷыҷыкәа Кәаӷәаниеи, Владимир Занҭариеи.

563

Ҷыдала далкааны иӡбахә ҳәатәуп акыр шықәса ажурналистика иақәирӡзаргьы ҩынҩажәи жәабатәи ашықәсқәа
рынҵәамҭа аахыс аԥсуа литературадырреи акритикеи рҿы
ҽышәала, насгьы алҵшәа бзиақәа зманы аус зуа Руслан
Қапба.
Ҵабыргуп, Руслан Қапба Аҟәатәи арҵаҩратә институт
афилологиатә факультет далгеит, дфилологуп, дипломла
дыкритикӡам, адиссертациа ихьчарцгьы даламгаӡеит. Убас
шакәугьы дыздыруа иусумҭақәа ирыԥхьахьоу сықәшаҳаҭхап
ҳәа сыҟоуп иахьа иара иаҟара активла алитературадырреи
акритикеи рганахь ала аус зуа даҽаӡәы дҳамам сҳәар. Иара
иҩны иҭижьхьеит жәпаҩык аԥсуа шәҟәыҩҩцәа рыԥсҭазаа­
реи рырҿиамҭақәеи ирызку амонографиақәа, акритикатәбиографиатә очеркқәа, хыԥхьаӡара рацәала астатиақәа,
арецензиақәа. Хаҭабзиарала урҭ зегьы еиҟарамзаргьы,
хымԥада ихәарҭақәоу роуп.
Абра, хымԥада иҳәатәуп ҳазлацәажәо арҿиаратә ус арцыхцыхразы, насгьы аԥсуа литература иамоу аихьӡарақәеи
аԥсыҽрақәеи ҳтәыла анҭыҵгьы иӡырганы ирдырытә
аҟаларазы иалыршахаз шмаҷым. Ҿырԥштәыс иааҳгозар,
1970–1974 шықәсқәа рзы Москва иҭыҵыз ф-томкны иҟоу
«Милаҭрацәала аилазаашьа змоу асовет литература аҭоурых»
аҿы аԥсуа литература иақәнагаз аҭыԥ ааннакылеит. Уа иану
Шалуа Инал-иԥеи, Хәыхәыт Бӷажәбеи, Шоҭа Салаҟаиеи,
Владимир Дарсалиеи, Лиалиа Чаҵәбеи русумҭақәа аԥсуа
литература аиреи ашьақәгылареи аҿиареи шыҟалаз,
ишымҩаԥысыз, ҭоурых мҩақәас иаиуз акыр иеизыркәкәаны
ахаҿра аадырԥшит.
Иара убас аԥсуа литературатә ԥҵамҭақәа реилыргара
реилкаара, ахәшьара рыҭаразы, рыхьӡгьы аӡыргаразы акыр
ихәарҭахеит иаԥсуамыз, аха акритикеи алитературадырреи ирызҟазақәаз Александр Дроздов, Корнели Зелинскои,
Вадим Кожинов, Генрих Тин, Нина Баирамукова, Дмитри
Молдавски, Георги Џьиблаӡе, Николаи Тихонов, Константин Симонов, Евгени Долматовски уҳәа даҽа ԥыҭҩык
русумҭақәагьы.
Ара уажәы зыхьӡ сҳәаз акритикеи алитературадырреи
разҟазацәа, ашәҟәыҩҩцәа рӷьыраӡак рыԥсҭазаара иалҵ­
гәышьахьеит. Урҭ реиԥш иахьа шьҭа аҭоурыхтә ҭагылазаашьа

564

ҿыцқәа рҿы ҳара ҳлитература гәцаракны, иара иазкны
аусумҭақәа аԥырҵалартә ианыҟало седроу. Ԥыхьа еиԥш аԥсуа
шәҟәыҩҩцәа иреиӷьу рырҿиамҭақәа алԥшааны аурысшәеи
егьырҭ абызшәақәеи рахь реиҭагара аусгьы аналыршахо,
иахьынӡалыршахо седроу.
Ҳазлацәажәо арҿиаратә усхкаҿы зыӡбахә сҳәаз авторцәа
(иаԥсуоугьы иаԥсуамгьы) досу рлагала шеиҟарам еилкаауп. Иҟоуп ҳлитератураҿы акритикатә хәыцратә хкы
аҿиаразы акырӡа зҵазкуа, акыр ԥхьаҟа изгаз, уаҩы ибартә,
илаԥш иҵашәаратә анырра бзиақәа ҟазҵақәаз аусумҭақәа.
Урҭ равторцәа аӡәаӡәала досу илиршаз, конкретла лагалас
иҟаиҵаз зеиԥшроу атәы сазааҭгыланы салацәажәом, уи ара
уажәы гәҭакыс исымам, иагьаҭахым. Акы уеизгьы хьаҳәаԥаҳәада иеилкаауп – ҳара ҳҿы акритикеи алитературадырреи акыр ԥхьаҟа ицеит акыргьы иеиԥкааны иеиҿкааны
имҩаԥысит
лымкаала
хынҩажәатәи-ԥшьынҩажәатәи
ашықәсқәа рзы.
Иеиҭах иахьатәи ҳҭагылазаашьазы ажәақәак. Иахьа ҳа­
хәаԥшуазар, еиуеиԥшым амзызқәа ирыхҟьаны акритикцәеи
алитературадырҩцәеи ркадрқәа иеиԥынчыланы иабаҟаху
акыр иӷарԥшархеит. Даара иҵоурамкәа иаҳныԥшны ҳаҟоуп,
аӡәырҩы рыԥсҭазаара иахьалҵхьоу (Хәыхәыт Бӷажәба, Шалуа Инал-иԥа, Мушьни Папасқьыр, Артур Аншба, Владимир Анқәаб, Нина Лакоба, Инна Кәыҵниа, Владимир Дарсалиа). Даҽа џьоукых анахь-арахь аԥсҭазаара иаԥсаҟьеит,
иарблаҟьеит, иахызгаз аусқәа ҟалеит. Алитературадырразы
ҷыдала аҵара зҵақәаз (аспирантура иалгақәаз акандидаттә
диссертациақәагьы зыхьчақаз) рахьынтә џьоукгьы уи мацара
«иақәтәаны» кариера ҟаҵагас, ауаажәларраҿы апрестиж змоу
ҭыԥк, маҵурак аанкыланы анаҩс уаҳа уаҩ илаԥш иҵашәаша
шьаҿа ҟарымҵеит (ирзыҟамҵеит ҳҳәар еиҳагьы ииашазар
ҟалап). Ԥыҭҩык рдиссертациақәа иаанхеит акәымзар, хазы
шәыҟәқәаны, монографиақәак раҳасабала акьыԥхь иазырхианы рҭыжьра залыршамхеит. Урҭ анырыхьчоз роппонентцәа
амыԥхьазар, уаҳа ирыӷроу закәыҵәҟьоу аӡәгьы издырӡом,
уаҳа ԥхьаҩ дырмоуӡеит, еиқәҵәыԥсы ВАК аҿы ишьҭазар
акәхап.
Дара џьоукыхгьы азнык азы иҩаҵҟьаны гәыӷрақәак ҳар­
ҭашәа иҟан, аха нас ишнеиуаз лассы ишарылеит, иеиԥхьбеит,

565

нарха рмоуит, иҟьаланы машәыршәа иаднагазар акәхап
угәахәуа аҟынӡа инеит. Уимоу, аԥара рҳарҭақәеи ачиновник ҭыԥ ԥхақәеи еиӷьыршьеит, ихырхит. Урҭгьы зегьыҵәҟьа
урықәӡбартә иҟам. Досу ианиашьа ихаҵашьоуп рымҳәо.
Алитературатә рҿиара еиԥш иҟоу, иҵару, иҟәымшәышәу
аус аасҭа аԥсҭазааратә ҭагылазаашьа џьбарақәа ирыниақәаз
ихнаҽқәазгьы ауҟахым. Насгьы гәыбӷан дук руҭартә излаҟам
рыцҳарас иҟалаз, уи акәхеит- аԥсуа шәҟәыҩҩцәа зегь реиԥш,
акрититикгьы иџьабаа иаҭныҵны иахьатәи аамҭазы акгьы
иоуам, иусура материала ахә шьам. Зхы зхаршҭны, зхатә
бзазара агәхьаа зкым аӡә иакәымзар аԥсуа литературатә
критик иҭагылазаашьа зыруадаҩқәо ракәымзар гәата-бӷата
аус иуртә амҩа изаартны иҟам. Ихы зланыҟәиго даҽа уск
иахаршәаланоуп арҿиаратә ус шаԥишьуа.
Хыхь иааркьаҿны, сналас-ҩаласны иазгәасҭаз хшыҩ­
ҵакқәак еизыркәкәаны ҳхаҿы иааганы ҭакзыԥхықәрала
ҳрыз­хәыцыр, ҳакритикеи ҳлитературадырреи зынӡа имԥ­
сыц­заргьы (ус анцәа иумҳәан), иҭааӡа иҟоуп акәымзар,
аԥхьаҩ иахьатәи иҭахыра ҳаракқәа рхарҭәааразы амԥынгьы
иқәым. Арахь хазы адилетантизм хышхыҵәаны иҳажәлеит.
Згьама лаҟәу, уимоу, ипримитиву асахьаркыратә ҩымҭақәа
шырацәахаз еиԥш, урҭ ахәшьара дилетантрала ирызҭақәогьы
ула иаахкьакьало аҟынӡа ирыцлеит.
Иҟаҵатәу, иеиқәылақәаз рацәахеит. Иарбан усзаалакгьы,
иага иуадаҩзаргьы, иеиԥкааны еиҿкаашьак аҭаны уаҿызар,
џьара акаҿы укылнагоит. Ус акәымкәа, аки-аки еицыло иахьа
иҟоуҵаша уаҵәахьы инахуго уҿыноухар, иануцәеиқәылалак,
рынагӡара еиҳагьы иуадаҩхоит. Абри иеизадоу зегьы иеицырдыруа иҟоу ахшыҩҵак аԥсҭазаараҿы иаҳзынагӡом ауп
иҟалаз.
Изааӡарызеи асовет мчра ахаан егьырахьҟа аԥсҭазаара
аганқәа рҟнеиԥш араҟагьы аҳәынҭқарра ахылаԥшра ҟана­
ҵон, арҿиаратә мычқәа рхы еиднакылон иеиҿнакаауан џьара
хырхарҭак мҩак иқәнарԥшуан. Иага умҳәан акоммунисттә
идеологиа арҿиаҩцәа напхгара рнаҭон. Иаҳгәалаҳаршәап
абри аганахьала иҟазшьарбагоу фактк иадамзаргьы: 1972
шықәсазы КПСС Ацентр Комитет иаднакылеит ақәҵара
«Алитература-сахьаркыратә критиказы». Абри ақәҵара
иара аамҭала акыр аус ауит акритикатә хәыцра арлахҿыхит,

566

амҽхак арҭбааит.
Ҵабыргуп, усҟантәи аамҭазы Аҳәынҭқарратә система иашьашәалаз шьақәзырӷәӷәоз ада, анахь, арахь
инымҩахҟьо-аамҩахҟьоз, иныхбыкь-аахбыкьуаз аӡә дҟа­
ларгьы, иаӷәра неиҿаркуан. Ацензура ӷәӷәан. Уи асистема анеилаҳаз аахыс официалла ацензура ҳәа акгьы ыҟам,
аҵыхәтәа ԥҵәоуп. Ашәҟәыҩҩцәа иахьа аҳәынҭқарра аганахьала қәыӷәӷәара рымаӡам, ражәа иақәиҭуп. Анс шәымҳәан,
ари атемоуп иахьа иаҳҭаху иактуалтәу, ишьҭышәхша ҳәа
аӡә дырхагыланы акоманда риҭо дыҟам. Аха цхыраара дукгьы рауам. Ишдыру еиԥш, ашьақәгылара иаҿу ҳҳәынҭқара
алшарақәагьы рацәам.
Ацензура ыҟам ҳҳәеит, аха ацензорцәа зегьы дреиҳауп
аԥхьаҩ. Уи мап ицәкышьа, ихыԥашьа, ма ивсышьа амаӡам.
Аԥхьаҩ ибжьы ҩҭыганы автор диқәмыӡбозаргьы, аҩымҭа
ԥсыҽ, аҩымҭа цәышҳаби агәхьаа мкыкәа, ихы-игәаҿы
инамгакәа даҩсуеит. Ашәҟәыҩҩы иаԥҵамҭа ахылҟьа-ҿылҟьа
аиур, инеимҵарк-ааимҵаркыр еиуеиԥшым ахәшьарақәа
иаԥсахар, акырӡа ианеиӷьу ыҟами аӡәгьы ақәҿимҭыр, акгьы ахимҳәаар аасҭа. Иагьҩымкәа, иагьӡымкәа, иҵаамкәа,
иашамкәа…
Аҵыхәтәантәи жәа-шықәса рыҩнуҵҟала иҭыҵхьоу аԥсуа
сахьаркыратә ԥҵамҭақәа рахьынтә ҟыԥҳәа ажәак зхырм­
ҳәаац, ицәгьа, ибзиа изакәызаалак хәшьарак змоуқәац,
акьыԥхь аҿы зынӡа изхымцәажәақәац, ма имаҷӡаны ада
зыӡ­бахә рымҳәақәац рацәоуп. Ҿырԥштәыс иааҳгозар Мушьни Миқаиеи, Никәала Кәыҵниеи, Гыц Асԥеи романқәа
акритикцәа игәыгәҭажьны ирымоуп ибзиа, ицәгьа урҭ
рыӡбахә акьыԥхь аҿы аӡәгьы дрыламцәажәацт. Избан? Избан,
еилкаам. Ус еиԥш аҿырԥштәқәа, аӡәгьы акгьы зхимҳәаақәац
реиқәыԥхьаӡара салагом, иҵегьы ыҟоуп.
Даҽа зныхгьы имҩашьахуа иԥсыҽқәоу аҩымҭақәа амцхә
ихарззаланы, ишьҭыхны, аԥхьаҩ исахьаркыратә гьама
бжьызхуа имҩахызҟьо ахәшьарақәа анроуагьы маҷӡам.
Араҟа хьаҵра хәыҷык ҟаҵатәуп ҳәа исыԥхьаӡоит. Иза­
кәу уи ауп иаҳцәеиламхәароуп акритикеи алитературады­
рреи. Ҳәарас иаҭахузеи, дара акыр иеизааигәоуп, иеилышьуп, аха иеиларҩашьатәым. Излеизааигәақәоу ыҟазаргьы,
излеиԥш­қәамгьы рацәоуп, досу аҷыдарақәагьы рымоуп,

567

алитературадырра еиҳараӡак хықәкыс иамоу алитература аҭоурых аҭҵаара ԥыҭк зхыҵхьоу, аԥхьаҩцәа рых­
дырраҿгьы ԥыҭк ишьақәгылахьоу аҩымҭақәа рыҭҵаареи
рыхцәажәареи ауп. Акритика акәзар, алитература ҿыц иаланагало, ҿыц иҭыҵуа ашәҟәқәа, апериодикатә кьыԥхь ианыло аԥҵамҭақәа зынӡа аӡәгьы дызхымцәажәац, мамзаргьы
имаҷны изыхцәажәахьоу реилыргароуп. Ажәа «акритика»
џьоукы-џьоукы шахәаԥшуала аҵәылхра, агхақәа рымацара
раарԥшракәӡам изызку. Иара абырзен бызшәаҟынтә иаагоуп, иаанагогьы аилыргара, ахәшьара аҭаразы ҟазароуп. (Уи
иазкны шәахәаԥш В.М. Кожевникови П.А. Николаеви рзеиԥш
редакциала иҭыжьу «Алитературатә енциклопедиатә жәар».
Москва. 1987 ш., ад. 169–171, урысшәала).
Абжьаратә ԥхьаҩ изеилымкааз, ма ииашаны иеилимкааз иҵазҳәаша, алитературатә ԥҵамҭа агәынкылараҿы ицхраауа, зсахьаркыратә гьама иамеижьо, згьама агәра ҳго,
иҳараку иакәзароуп акритик. Ҳәарас иаҭахузеи, акритикгьы обиектс иҟаиҵар ҟалоит акрызхыҵуа иклассикоуп ҳәа
иԥхьаӡоу, акры «ирҟаҟахьоу» арҿиамҭақәагьы. Ихадароу, изнеишьа зеиԥшроу, иахьатәи ауаажәлаара рҭахырақәа заҟа
ирықәыршәаны, ирышьашәаланы изеилырго, ахәшьара ири­ҭо
заҟа ирықәнагоу ирышьашәалоу ауп. Акритикгьы дыҭ­ҵааҩуп,
аха дагьырҿиаҩуп, абаҩхатәра злоу иакәҵәҟьазар иацназго
аинтеллектгьы имазар, уеизгьы-уеизгьы иҿыцу ак иԥшаауеит.
Абарҭқәа ҳхаҿы иааганы цқьа ҳрызхәыцуазар, ҳлите­
ратураҿы ҿыц изыԥхьатәу, ҿыцла изыхцәажәатәу, ҿыц
ахәшьара зҭахқәоу аԥҵамҭақәа рацәахеит. Иҳаҩсхьоу ԥсах­
шьа амам, ицаз цеит, аха ахәшьара иацы акала иҟан, иахьа
даҽакӡахар алшоит. Аԥсҭазаара ахаҭаҿы ҳара ҳхаан иҟалаз
асҟатәи аиҭакрақәа рышьҭа ӷәӷәаны инырмыжьыргьы,
абиԥарақәа досу дара ртәалами алитература ишаԥхьо ишрыдыркыло. Лымкаала ҳрыхәаԥшуазар, асовет аамҭазы иаԥҵаз
асахьаркыратә ҩымҭақәа уаанӡа ираҳҭоз ахәшьарақәеи иахьа шьҭатәиқәеи иахьеиқәымшәо мацара акәым иаарҳәӡаны
иахьаҿагылақәогьы ыҟоуп. Акьыԥхь аҿы аӡәы дҩықәгыла­
ны иаахҵәаны асовет аамҭазтәи ҳлитература акгьы
иаԥсамызт ҳәа имҳәацзаргьы, усҵәҟьа рзымгәаӷьыцзаргьы
изаҭәазымшьақәо, зқьышә иқәызҵақәо, аӷырԥ ахзыргақәо,
уимоу, акык-ҩбак ракәымзар наҟ инаԥхьаҳәҳәазаргьы цәгьа

568

изымбақәо рыбжьы ныҵыҩ-ааҵыҩны ана, ара иуаҳалоит.Уи
хымԥада, ииашам, ҳлитература ҭоурых дук зламам ала, аам­
ҭа кьаҿла иахҭнагахьоу аҭагәҭасрақәа аԥықәсыларақәа иаиухьоу, изықәшәақәахьоу ахынҭа-ҩынҭарақәа ҳрызхәыцроуп
аҩымҭақәа рыхәшьараангьы. Досу автор ианаԥиҵаз аамҭа
аконтекст иақәыршәалатәуп. Мамзар, асоциалтә-политикатә
хырхарҭақәа рҽырыԥсахцыԥхьаӡа уаанӡатәиқәа зегьы аҵәы
наарыхьшьны икаҳажьуеит ҳәа ҳалагар акыр иҳахәома,
еиҳагьы ҳгар-ԥшархоит акәымзар. Изеицәааӡарызеи, ҵа­
быргуп, иҟоуп уажәшьҭа алитература аҭоурыхҭҵааҩцәа
рыда аӡәгьы дызмыԥхьо дрыԥхьаргьы хәарҭа дук изымҭо,
иеистетикатә гәалаҟара шьҭызымхуа аҩымҭақәагьы ауҟа­
хым. Аха дара убарҭгьы изҩыз, ианиҩыз аамҭа зеиԥшраз
уҳәа цқьа ирызхәыцлатәуп.
Ҵабыргуп, асовет аамҭазы иҳалымиааит Александр Солженицын иеиԥш иҟаз ашәҟәыҩҩцәа. Усҟан ус шәзыҟамла­
зеи, акоммунисттә идеологиа шәзамҵакәашозыз ҳәа гәыб­
ӷан рыҭара ҳалагар, аҭоурыхтә ҵабырг азымдырра, ма
агәхьаа амкроуп иаанаго. Аҳәынҭқарратә система хырза­
ман, асистема џьбара ақәыӡбара усҟан аӡәгьы илымшеит, адиссидентцәа рлагер ахь дызмиасит ҳәа иахьа шьҭа
ихыкәласра бзамыҟәроуп, СССР ашәҟәыҩҩцәа Реидгыла иалаз рхыԥхьаӡара жәа-нызқьҩык инарықәгәыӷуа иҟан. Убарҭ
рахьынтә Солженицын иеиԥш Аҳәынҭқарратә политика
џьбара ақәыӡбара зылшаз аӡәык-ҩыџьак роуп. Аамҭа аниас,
аполитикатә мычқәа рҽанеиҭнырԥсахла, Асовет Еидгыла
анеилаҳа егьи, шьҭа даҽа усуп.
Иҟоуп, ҳәарас иаҭахузеи, аамҭақәа иага инаҳәы-ааҳәыр­­
гьы, иеилаҵәыӷьаз, иеилабааз ҳәынҭқарратә системак еилабганы иҿыцу даҽакы шьақәгыларгьы, ԥсра ӡра
зқәым аамҭақәеи абиԥарақәеи зегьы рымаҵ аура зылшо,
имканӡаӡо, ианагь иҿыцу аҩымҭақәагьы. Хьчашьа змоу
цәа­ҳәак иадамзаргьы, ҳахӡыӡаны иҳахьчароуп, гәнымҩрала
наҟ ҳагәыҵасны ахԥасҭа иҭаҳажьуа акәымкәа.
Иҟоуп (мап кышьасгьы иамоузеи,
иагьзыхьмӡӷаҳшьарызеи иараби) иахьа шьҭа ианахронизмқәахаз, аамҭала зны
ибзиазшәа иаабоз ма ибзиоуп ҳәа мчыла иҳадыргалақәоз,
ҳқьышә иқәыркуаз, аха шьҭатәи ҳдунеихәаԥшышьақәа

569

ирықәымшәақәо, ирҿагылақәо. Аҿырԥштәқәа рацәоуп. Еиҳа­
раӡак иуадаҩхеит асоветтә ҳәынҭқаратә системеи акоммунистт идеологиеи иаахтны декларативтәла ирыцзырӷызуаз
аԥҵамҭақәа рыхәшьара, ҳара урҭ зныктәи анапҟьарала
ҳлитература аҭоурых иҩагәылҳәаны иҳазкажьуам.
Ара зеиԥшла исҳәаз акык-ҩбак ахшыҩҵакқәа конкретла изырҵабыргуа акы иадамзаргьы афакт аазгар сҭахуп.
Иаҳҳәап, иаҳгәалаҳаршәап Дырмит Гәлиа иеицырдыруа
иажәеинраала «Апартиа» аԥхьаҩцәа заҟа ирылаҵәаны иҟаз,
заҟа ахә ҳаракны иршьоз, ахь-аԥша иамаз, заҟа бызшәа рахь
иеиҭаргахьаз (Асовет Еидгыла иаланхоз ҩынҩажәи хԥа жәла­
ры рбызшәақәа рахь иеиҭаргахьан). Аха уи уажәшьҭа усҟан­
тәи ахәшьара аиуртә иҟам. Убас шакәугьы уи иеиԥшқәоугьы
аамҭала рыда ҳашхәарҭамыз ҳлитература аҿиара етапқәак
рҿы ишҳацхрааз ҳхамышҭлароуп, рыхцәажәараан урҭгьы
рмаршәа клатәуп.
Иааҳгап даҽа ҿырԥштәыкгьы. Ишдыру еиԥш, асовет мчра
аамҭазы ақыҭанхамҩа аколлективизациа азура, аколнхара­
қәа реиҿкаара процесс дун, иуадаҩын. Уи ҳлитература
ӷәӷәала ианыԥшит ус иахьаныԥшызгьы џьашьатәӡам иԥса­
баратәуп акәымзар, ианымԥшыргьы ҟаломызт. Ус акәын
егьырҭ асоветтә милаҭтә литературақәа зегьы рҿгьы ишы­
ҟаз. Усҟан аофициалтә идеологиа ишаҳәоз инақәыршәаны,
иаахтны уи иашьашәалаз апозициа акәын ҳашәҟәыҩҩцәа­
гьы ирымаз. Ақыҭа аколлективизациа азура, аколнхарақәа
рышьақәыргылара ԥхьаҟа цароуп, мышхәыбзазароуп, уи
ззеилымкаауа, иаԥықәсыло зегь нырҵәатәуп, иқәхтәуп,
иахьырхәтәуп ҳәа акәын ишахәаԥшуаз. Анхацәа рзы
ихырҵәагоуп ҳәа аӡәы изҳәо дауҟахыз, ԥхыӡла ус ибаргьы
дақәдырӡуан. Иахьа шьҭа иеилкаахеит уи аексперимент
имышхәыбзазазу, иҵарбгазу. Иара иазку алитературатә
рҿиамҭақәа (урҭ еиқәысыԥхьаӡоит ҳәа салагом) ԥыхьа ирымаз ахәшьара акыр иеиҭактәхоит.
Арҭқәа зегьы ус имариам, унарыдххыланы зегьы уқәша­
ҳаҭхартә рҭыԥ ақәҵара аамҭагьы, амчгьы, абаҩ­хатәрагьы,
адырра ҵаулақәагьы аҭахуп. Насгьы аӡә имацара изыҟаҵом,
имч ақәхом.
Алитературадырраҿы ҳара иахьа хымԥада иаҳҭахқәоу,
аԥхьаҩ зегь реиҳа дызыԥшу ҳәа иԥхьаӡатәуп аԥсуа лите-

570

ратура аҭоурых ҿыц блала иҭҵааны иеизыркәкәаны изҳәо
ашәҟәы. Уи акы акәымкәа ҩба, хԥа том ҟаларгьы ауеит.
Аамҭала уи аганахьалагьы акымкәа ҩбамкәа аԥышәақәа
ыҟан. Иаҳгәалаҳаршәап 1956 шықәсазы Шалуа Инал-иԥа
иҭижьыз ишәҟәы «Аԥсуа фольклори алитературеи рзы
зҵаарақәак». Уи аҩбатәи, ихарҭәааны «Аԥсуа литература
аҭоурых аҟнытә» ҳәа хьӡыс иаманы иҭыҵит 1961 шықәсазы.
Ари аусумҭа акыр аамҭа инарҭбааны ахархәара аман, акыр
иааскьаганы иҭижьырц даҿын, аха дахьымӡеит. Иара убас
1974 шықәсазы гәыԥҩык авторцәа (Хәыхәыт Бӷажәба, Шоҭа
Салаҟаиа, Нина Лакоба, Владимир Дарсалиа, Лиалиа Чаҵәба,
Владимир Аҵнариа, Артур Аншба, абарҭ ацәаҳәақәа зыҩуа)
урысшәала иҩны иҭрыжьыз «Аԥсуа литература аҭоурых
аочеркқәа» акыр ихәарҭахеит. Аха уигьы уажәшьҭа арҿыцра
ахьаҭахқәоу рацәоуп. 1986 шықәсазы аԥсышәала иҭыҵыз
«Аԥсуа литература аҭоурых» актәи ашәҟәы (авторцәа рколлектив Хәыхыт Бӷажәба, Шоҭа Салаҟаиа, Владимир Дарсалиа,
Артур Аншба, Владимир Аҵнариа, Мушьни Лашәриа, абарҭ
ацәаҳәаққәа зыҩуа) иаанарԥшуеит аԥсуа литература ианиз
инаркны 1955 шықәсанӡа изнысыз амҩа акыр инарҭбааны
ирыхцәажәоуп уи апериод иаҵанакуа ашәҟәыҩҩцәа
рыԥсҭазааратә мҩеи раԥҵамҭа хадақәеи. Ганкахьала, уи
ашәҟәы арҿыцра шаҭаху зегьы ирбарҭоуп. Даҽа ганкахьалагьы, 1955 шықәса раахыстәи ҳлитература аҭоурых ҭҵаамкәа,
иҩымкәа инханы иахьыҟоу уаҩ дамыргәамҵырц залшом.
Аиашаҵәҟьа ҳҳәозар абри аамҭа ҟәыҵәазоуп ҳлитература
зегь реиҳа ианҿиаз. Уи аҭоурых аҩрагьы ус аламала имариам, аха имариоу ҳәа акрыҟоума?
Иҟаҵатәузеи? Ари азҵаара аҭак аԥсҭазааратә практикаҿы
анагӡара акәым ажәала мацарагьы иаалырҟьаны уаҩы
изҳәом. Арҿиаҩы иус ҷыдоуп, абжьааԥнытәиқәа иауреиԥшху.
Ацәаӷәаҩ дшыцәаӷәаша, аҩны зыргыло иширгылаша роуҳәар
ҟалоит, аха акритикатә усумҭа шыҩтәу ҳәа (гәазыҳәарақәак,
зҵаарақәак рхы дықәумырԥшуазар) акритик уихагыланы иузирҩуам. Уи иус иара ибароуп, интимтә процессуп,
арҿиаратә усхкқәа зегь реиԥш. Убас шакәугьы, акык-ҩбак
иахьатәи ҳҭагылазаашьа уаҩ дазхәыцны ихадароуп ҳәа
иԥхьаӡоу азгәаҳҭар ҟалоит.
Хыхь зыӡбахә сҳәаз ашәҟәқәа ирыгу, ирыбзоу, иахьыр­

571

ҿыцтәу, иахьхарҭәаатәу анаҩсгьы рекземплиарқәа иахьа­тәи
аԥхьаҩ ус имарианы иԥыхьашәом, хыц-ҩыцқәак библио­
текақәак рҿы имԥшаауазар. Ихадароу, иеиҭасҳәахуеит
зыԥшра ҳәа ҟамҵаӡакәа иахьатәи аамҭеи аҭахырақәеи
азгәаҭаны аԥсуа литература аҭоурых инықәшь-аақәшьны
акәымкәа инҭкаа-ааҭкааны иҩны иҭыжьтәуп аԥсышәалагьы
урысшәалагьы. Уи инарҭбааны аԥхьаҩцәагьы ирҭахуп
апрактикатә хархәаразы. Аԥсуа ҳәынҭқаратә университет
афи­лологиатә факультет аҿы аҵара зҵо, абжьаратә школқәа
рырҵаҩцәа уҳәа зда ԥсыхәа рымам акоуп.
Ҳаазқәылаз ҳазхьымӡауа иаҳзыҟамҵо ҳагхақәа зегьы
иаҳхысыз макьанагьы инагӡаҵәҟьаны цқьа ҳазлымҵыц
аибашьра иахҭнаҳҟьоит. Ҳәарас иаҭахузеи, уи иҳамнахыз
рацәоуп, ҳгәыхәтәқәа зегьы ишаҳҭахыз иҳанамыргӡеит.
Аха уажәшьҭатәи ҳхьаақәа зегьы уи ианбанӡақәаҳҵало?
Аибашьраҵәҟьа еихсыӷьижьҭеи абар шьҭа аа-шықәса ҵуеит.
Ас ҳҳәалаханы ҳанбанӡаҟоу?
Аҽыҵгақәагьы бзиоуп, аха иахьынӡауала урҭ ҳарҟәаҵны,
ҳазлацәажәо аус аҵакы цқьа ҳазхәыцны, ирцыхцыхтәуп.
Уажәы ҳшыҟоу инеилажь-ҩеилажьны аентузиазм мацара
иаҭаны, уи иахымгакәа аусура азхоны ҳәа иҟам. Аентузиазм анбзиоу, иахьынӡабзиоугьы ыҟоуп, аха иарбан усзаалакгьы уи анаҩсангьы ауаҩы дадзыԥхьалаша изырҟаҵаша,
игәазырԥхаша даҽа мычқәакгьы ахархәара рымазароуп.
Иахьа шьҭа абжьаратә школқәа рзы аԥсуа литература апрограмма ҿыц еиқәыршәахеит. Уи еиқәдыршәеит
Апедагогикатә институт аҿы, Аԥсны аҵара аминистра
ишьақәнарӷәӷәеит. Уи апрограмма зегьрыла ихазынамзаргьы, иахьынӡалшоз ала ҭакзыԥхықәрала, аџьабааи аамҭеи
ақәрӡны акыр компентентла иҟаҵоуп. Иара абри апрограмма инақәыршәаны ахрестоматиақәеи арҵага шәҟәқәеи
реиқәыршәара, рҭыжьра ҳаҿуп. Ажәакала уи аидеал аҟынӡа
ҳамнеицзаргьы хабыхацарақәак ҳамоуп.
Ишԥаҟоу аԥсуа литература аҭоурых арҵара Аԥсуа
ҳәынҭқаратә университет аҿы? Цқьа еилкаам. Цқьа еилкаам, избан акәзар, акыр шықәса раԥхьа иеиқәыршәаны
иҳамаз, ҳзықәныҟәоз апрограмма ажәхьеит. Зыԥшрак
ҳәа ҟамҵакәа уи рҿыцтәуп (ирҿыцтәуижьҭеи акыр
ҵуеит), аха иуадаҩхеит, ҳлитература аҭорых азы арҵага

572

шәҟәы астудентцәа уаанӡагьы ирымаӡамызт. Алекторцәа
алитературатә фактқәа иага ибзианы ирдыруазаргьы, теориалагьы иага иазыҟаҵазаргьы досу ишиманшәалоу ҳәа
хара-бӷьара акәымкәа, еицырзеиԥшу, ишьақәыргыланы
иҟоу системак аҿы иааганы, апробациа ҳәа изышьҭоу зызу
прог­раммак рымазар, иқәныҟәалар акәӡами? Иеилатата еихьыр-еивыр акәымкәа. Аха иааг, иабаҟоу?
Алитературадырра аганахьала иҟаҵатәқәоу рахьынтә
ихадоуп ҳәа сгәы изаанагоз акык-ҩбак роуп ара зыӡбахә
сҳәаз. Абжьарак, урҭ иҵегьы ҳҳҳәоит ҳәа ҳалагар иау­
рацәахым. Уимоу, иаадыртуеит акыргьы иҭҵааны иҳамоуп
ҳәа ҳгәы изаанагақәогьы инагӡамкәа ибжатаны заҟа
ыҟоузеи. Аиашаҵәҟьа ҳҽазааигәатәны иаҳҳәозар, егьырҭ
зегьы ҳарҟәаҵуазаргьы, сара сгәанала аԥсуа литература
ашьаҭакҩы Дырмит Гәлиа иԥсҭазааратәи ирҿиаратәи мҩа
инарҭбааны, инҭкаа-ааҭкааны цқьа иҳазҳәаша амонографиа шҳамам. Уи аганахьала аџьабаа збахьоу аҭҵааҩцәа
русумҭақәа ҳаҭыр рықәсымҵо, иҟәнысшьо сыҟам, аха иазхом ҳәоуп исҳәарц, сызааирц исҭаху. Макьанагьы Дырмит
Гәлиа дызлаҳзымдырқәо маҷӡам, иҿыцны ишихцәажәатәу,
ажәа ҿыц шихҳәаатәу, ишизыктәу агәра згоит. Ус заҟаҩы,
заҟа зҵаара?
Алитературадырразы ара имаҷӡаны исҳәаз азырханы
ҳаиасып еиҭах акритикахь. Ара аҭагылазаашьа еиҳагьы
иеицәоуп. Ианамуӡах алитературадырраҿы зыӡбахә уҳәаша,
уимоу, акыр иурҽхәаша шәҟәқәак ҳамоуп дара абарҭ
аҵыхәтәантәи жәа-шықәса рыҩнуҵҟалагьы. Ҿырԥштәыс
иааҳгозар автор имоукыша хшыҩҵакқәак уԥылозаргьы,
илагала дуп ҳәа иԥхьаӡатәуп иналукааша ҳапрозаик Иван
Папасқьыр иԥсҭазаареи ирҿиамҭеи ирызкны Руслан Қапба
иҩны иҭижьыз ҩ-шәҟәыкны иҟоу иусумҭа неиҵых.
Акритикаҿы ус зыӡбахә ҳҳәаша егьзыҟамлеит. Уимоу,
уаанӡа ари аганахь активла аус зуқәозгьы аӡәырҩы рыԥҭазаа­
ра иалҵхьеит, даҽа џьоукыхгьы кыр иацәыхьшәашәеит,
рҽыныԥхьарк-ааԥхьаркқәеит, даҽа усқәак рнапы рылакуп.
Ҳлитература, иааидкыланы ҳкультура алахьынҵа аԥеиԥш
гәеизыҟарала уазыҟамзар, баша аҽырԥшӡаразы асифаҭ азы
сзашьҭоузеи ҳәа ицәажәо аӡә уакәымзар, гәык-ԥсык ала
уазыҟазар уамыргәамҵыр, уимоу, имцаха иуцрамлар зал-

573

шом зыӡбахә ҳамоу аус иадҳәалоу даҽа зҵаара дук, зҵаара
уадаҩкгьы. Изакәу уи ауп, иахьа зылҵшәа ҟәнаҳшьо дара
урҭ алитератураҭҵааҩцәеи акритикцәеи ркадрқәагьы
қәрала имаҷӡам, зуаҩыбжара инархысқәахьоу роуп. Урҭ
ҩынҩықәрагьы анцәа ирынирҵааит, аха рнаҩс иаарыҵагыло,
иаҳҳәап ҩажәа, ҩажәи жәаба шықәса иреиҳам са
сахьынаԥшааԥшуа узықәгәыӷша ҳәа рацәак уаҩ дызбом. Ауаҩ
иааӡара, ишьақәыргылара ус имариоума? Акәҷышьҵәҟьагьы
ааӡара заҟа нап адкылатәу ижәдыруа аупе! Ҵабыргуп, анцәа
иҟынтә, ҳажәлар ианакәзаалакгьы абаҩхатәра злоу ауаа рылиаауеит, аха урҭгьы ааӡара рҭахыми, амҩа рзалхра, рзаартра аҭахыми. Абаҩхатәрагьы ус баша ана, ара иахьабалак
икаԥсоума, унапы нышьҭышьны иаашьҭухуа иҟоума? Ма
ажәҩан аҟынтә аԥша иаанагома?
Ажәакала ари хаз ҷыдала игәцарактәу, иаалырҟьаны уа­
ҩы изымыӡбо зҵаароуп. Мамзар ҟалашьа амоума ҳаӷеиҭа
сыбыз цәгьазар аӡаӡ алоуп, абиԥарақәа реимадара ҿахҵәар,
иеиԥҟьар, иҳаԥсыхәозеи?
Иахьа ҳакритикатә литература шьаҳиҭхазшәоуп ишыҟоу,
имарҭдахеит. Ицагәит уҳәар имаҷцәоуп. Аԥсҭазаараҿгьы
алитератураҿгьы иааҳԥыло ауадаҩрақәеи агхақәеи зегьы ҳнарывс-аарывсуа, ахәша нарыхьшьы-аарыхьшьны,
иртатаԥшьны ҳанраҩслоз аамҭақәа цеит. Зла зшьыз итыша иҳәеит ҳәа ҳагхақәеи ҳаиҵахарақәеи раԥыхразы ҳара
ҳҽанаҳшәароуп. Наҟ џьарантәи, хыхьынтәи аӡәы ҳамахцә
ҳанкны иаҳирҟаҵап, акоманда ҳаиҭап, амҩа ҳақәиҵап ҳа
ҳамгәыӷкәа. Ҳхи ҳаԥси ирылҳаршо ауп иҳауа. Уаҳа акгьы.
Знымзар зны шәыҟә ҿыцк иазкны рецензиа шшапак
(урҭ арецензиақәагьы зеиԥшроу ауп иуҳәаша, рӷьыраӡак
гәырҿыӷьгоуп, кәтык иаҵаз ҩ-кәтаӷьк реиԥш икәаптеиӡа
ианеиԥшу ыҟоуп, изыхцәажәо ашәҟәы аҵакы еизаданы аиҭаҳәарада акгьы анырымҳәогьы рацәоуп) газеҭк,
ма журналк (изнуҵо иахьануҵогьы аурацәаху, ҳцан ҳаан
агазеҭ «Аԥсни» ажурнал «Алашареи» роуп макьаназы маҷк
акәзаргьы ҳҿы зырцәажәоны иҳамоу), аӡәы ианиҵазаргьы,
уи игәаанагарада даҽакы ҟалар амуашәа уаҳа аӡәгьы акгьы
ахиҳәааӡом. Уи ирецензиа, истатиагьы акәзааит иҭахызар,
аԥхьаҩ дамоу седроу, ажурнал ианызаргьы ашьҭахь џьара

574

нбан ссала (петитла ҳәа изышьҭоу) икҿаҟәыҟәны иануп. Знызынла иззикыз ашәҟәы автор ида аӡәгьы дамыԥхьаӡазар
ҟалап ҳәа гәҩарас иуоуеит. Хыԥхьаӡаралагьы имаҷу дара
убарҭ арецензиақәеи астатиақәеи рӷьыраӡак инарҭбааны
аԥхьаҩ рацәак изҭо ракәӡам. Иҩуп, икьыԥхьуп ус баша
уалбагак аҳасаб ала, акәтгьы ӡуа, аҵәгьы мбылуа апринцип ала. Насгьы бжеиҳан аҩымҭа ԥсыҽқәа рҿыбаара
ҟазшьарбагахеит. Аҩымҭа автор иаҳаҭыр батәым (иара иага
иԥсыҽзаргьы) зҳәада, аха иԥсыҽу аԥҵамҭа зҩыз дкыдцаланы, ашьауӷа зқәу иеиԥш уихымцәажәакәа, иҩымҭагьы,
иаргьы иахьынӡаҟоу аамысҭашәала, ихаҭара ламырҟәыкәа
аҳәашьа амаӡами?
Аха ҳара ҳҿы иахьа убри аҟара еиқәыланы иҟоуп, шәҟәы­
ҩҩык иаԥҵамҭа аалкааны агха-ԥхақәа ааиҿыршәшәаны иу­
ҳәар, са соума иубаз, сыҵкыс еицәақәоугьы маҷӡамеи ҳәа
даауҿагыларгьы ауеит.
Алитературатә зҵаарақәа ирызкны ҳара ҳҿы шамахамзар изыҟамлеит, еиҿкаашьа амоуит изҩыдоу, илахҿыху,
аԥхьаҩцәа здызхалаша аимак-аиҿак. Цәгьарас иамоузеи
рҿиамҭак иазкны ҩыџьа ргәаанагарақәа еиқәымшәар, ихтны
акьыԥхь аҿы досу игәаанагара иахьынӡалшо ала аҵакгьы
аҭаны иҳәар? Асахьаркыратә ҩымҭа, баша цәажәарамзар,
баша жәабжьҳәарамзар. Рыцҳарас иҟалаз, баша цәажәарагьы
сахьаркыратә ҟазарак аҳасабала иахәаԥшқәо, иҳадызгала­қәо
ыҟоуп ауп. Ҵабыргынгьы, ҟазара ҳаракыла иаԥҵазар, ҩыџьа
аԥхьаҩцәа иеиԥшны иеилыркаауа, иеиԥшны игәныркыло
ҟалашьа амам.
Изхысҳәаауа, ҳара ҳҿы авторцәагьы, аԥхьаҩцәа
руаажәларраҿгьы акалашәақәа ҳаҟоуп. Аӡәы (иаҳҳәап, акритик ҳәа иԥхьаӡоу) акы иҳәар, ишшаӡа убри ҳацныҟәоит.
Даҽа гәаанагарак (аԥхьатәи ииҳәаз зынӡа иаҿагылозаргьы)
ҟалар амуашәа. Абри ахшыҩҵак цқьа иеилаҳкаарц азы
даҽакала, исылшо ала, еиҳа ирмарианы исҳәап: ианеиҵаха
ҩ-гәаанагарак ирыдамзаргьы зхылҿиаауа алитературатә
сахьаркыратә ҩымҭа аҟазара ҳаракы иаҵанакуеит, иатәуп
узҳәом. Уимоу, амԥынгьы иқәым ауп иаанаго. Аҩымҭа
иага иԥсыҽзаргьы, уи автор дылбааганы, ӷьра-цәҳарыла,
ҵҟьа-ԥарыла, иқәнагам леқсикала шәиқәпапаны дышәкы

575

ҳәа акәӡам исҳәарц исҭаху. Уи ус ихцәажәара дарбанзаалак
аӡәгьы азин имаӡам. Аха аамысҭашәала иҩымҭагьы, иаргьы
рҭыԥ дырбатәуп. Ус иазыҟаҳҵар, иаргьы изеиӷьуп, ҳаргьы
иаҳзеиӷьуп.
Насгьы атәыла бгама ҩымҭак иазкны аӡәы арҽхәаԥхьыӡ
иҳәар, даҽаӡәгьы ирџьар, аҩыџьагьы ргәаанагарақәа шьақә­
зырӷәӷәо афактқәа иара изыхцәажәо аҩымҭа аҟнытә ирзаагозар, ирнаҭозар? Еиҳа еиӷьӡами? Ҳәарас иаҭахузеи,
иеиҭасҳәахуеит, изыхцәажәо аҩымҭа автор ихаҭара ла­
мыр­ҟәыкәа, иаҳаҭыр баны, ихәҭоу, зегьы еицырзеиԥшу,
ишьақәгыланы иҟоу аетикатә ԥҟарақәа инарҭаршәны.
Абра исҳәаз ахшыҩҵак иашьашәалоу, зхыԥхьаӡара ра­
цәоу рахьынтә иаҳгәалаҳаршәап акык-ҩбак аҿырԥштәқәа.
В.Г. Белински заҟа ҟазарыла иҳаракны, деилкааны А.С. Пушкин дихцәажәаз ижәдыруоуп. Аха Д. Писарев В. Белинскигьы,
А. Пушкингьы ахьиашам рацәоуп ҳәа иҩуан. Жәеинраалала
иҩу ароман «Евгени Онегин» ахә ларҟәны ишьон. Даҽа
ҿырԥштәыкгьы. Аурыс литература аклассик ду Л.Н. Толстои
адунеитә литература заҟа далаҵәаны дыҟоу, иҩымҭақәа
заҟа анырра рымоу зымдыруада? Убас шакәугьы, уи усҟак
дышәҟәыҩҩы думызт ҳәа зқьышә дықәҵаны акьыԥхь аҿы
ихцәажәақәо ыҟоуп иахьагьы. Аха аҵыхәтәантәиқәа ирҳәо
ала акәӡам иара ирҿиамҭа ахәшьара шаиуа.
Абра зыӡбахә сҳәаз аурыс литература аклассикцәа заҟа­
рақәазгьы жәдыруеит. Аха алитературатә зҵаарақәа рҿы
дара убарҭгьы ргәаанагарақәеи ргьамақәеи ахьеиқәымшәоз,
иахьеивнагоз, уимоу, иахьеиҿагылақәозгьы маҷӡамызт. Уи
азы аурыс литература акгьы амыхьӡеит, иацымлазар иагымхеит «Евгени Онегин» митәык иалаҟам ҳәа Д. Писарев
хәшьарас иаиҭаз уи азымҿаҟәаӡеит. Уи иаанаго, баҩхатәра
ҳаракыла, ҟазарыла иҩу алитературатә ԥҵамҭа алахьынҵа
аӡәи ҩыџьеи ирҳәо ала иӡбахом ҳәоуп. Иԥсыҽу аҩымҭагьы
иага иурҽхәаргьы, ҽыхарыла алахьынҵа узыӡбом, иара
злаҟоу ахаҭабзиароуп анарха азҭоны иҟоу.
Зыӡбахә сҳәаз аклассикцәа дуқәа уаҳа имыргәамҵкәа
ҳара иахьатәи ҳҭагылазаашьахь ҳаиасып. Иаахҵәаны
иаҳҳәозар, егьырҭ алитературатә жанрқәеи ахкқәеи рҿы
аус зуа арҿиаҩцәа зегь реиҳа акритик иусура аҷыдаратә
уадаҩрақәа амоуп. Ибжьы ҩҭыганы, цқьа иаахтыҵәҟьаны

576

макьана аӡәгьы иҳәарц иҭахым акәымзар, акритика зҩыда,
ихәарҭоу аҭакзыԥхықәра змоу алитературатә критика
аҿиара иаԥырхагоу, измырӷьацо, шьамҭлаҳәра азызуа аҭа­
гылазаашьақәа акәамаҵамарақәа еизыҵәаны иҟоуп. Урҭ
зегьы еилаланы акритик иага дмах-ԥсахыргьы, гәата-бӷата
хьаԥш-кәаԥшрада аус иуртә аҽҟьарҭа ирҭом, «дҿазҳәақәо»
рацәоуп.
Ара ҳара зегьы ҳаилагылоуп, аӡәи аӡәи есымшатәи
ҳабзазара акыр еимадоуп, еилышьуп, ҳацәгьеи ҳабзиеи еилоуп. Алеи алеи еицәыԥхашьоит апринципгьы аус ауеит. Урҭқәа
зегьы ҳархыҳәҳәаны, наҟ инаԥхьаҳәҳәаны принцип ҳаракыла
аусеицура ҳцәуадаҩуп. Ус еиԥш аҟазара, ус еиԥш арҿиара ҳара
ҳазлаҟоу аасҭа даҽа зеиԥш культуратә ҳаракырак аҭахуп.
Уаанӡа ҳара ҳзымҩаӡац ԥыҭк набжьоуп. Зегь реиҳа иԥсыҽу
ашәҟәы автор иакәзаргьы, унеиҿагыланы, иааҭырҟьаны
уҩымҭа абас ауп ишыҟоу баба, асахьаркыратә ҟазара ҳәа
акы ыҟоуп, уи иацәыхароуп ҳәа иауҳәар, уи нахыс иаргьы,
уаргьы аԥсышәа шәзеиламкәа шәааилыҵит ауп иаанаго.
Уи аҟынӡа зхы назгарц зҭаху ауадаҩрақәа зыҽрылазгало
маҷҩуп.
Ԥҵамҭақәакгьы акритик аҽҟьарҭа ирҭом. Уанрыԥхьо
(еиҳараӡак апрозатәқәа) апретензиа ирымоуи (иаҳҳәап,
автор романуп ҳәа иԥхьаӡоит, аха ароман абаҟаху!) дара
злаҟаҵәҟьоу рхаҭабзиарақәеи анеидукылалак, шәана­
џьал­беит, абарҭ аԥызҵаз шәарҭ, бзиарак иақәшәаша,
ажәабжь­ҳәарас, цәажәарас иааҟоу зегьы сахьаркыратә литературоума, уи иаҵанакуеит ҳәа агәра шәгаҵәҟьома ҳәа
азҵаара рысҭандаз угәахәуеит. Ишшапаӡа, амысҭхәагеиԥш
ихамҟәалаӡо иҟоу ацәажәара, инхыргәа-ҿыргәаны иааҟоуҵар,
ҳәарас иаҭахузеи, ауаҩы информациак инаҭоит, алитература
цқьа изымдыруа акәу џьишьоит, уи азы илаԥшхырԥаганы
аҟаҵара улуршап. Аха аинформациақәагьы уаҩы изнагашьа иакуп, иҩбоуп. Закәызаалак информациак ҳазҭо зегьы асахьаркыратә ҟазара иаҵанакуа иҟазҭгьы, иагаҩы
ҳашәҟәыҩҩцәахарын. Ус имарианда!
Ари жәытәнатә аахыс иеицырдыруа, ақсиомак иеиԥшу,
ибылгьу ахшыҩҵак зысгәаласыршәо ҳлитература ахаҭа­
бзиара зынӡа имлаҟәындаз, ҳгьама зынӡа имжьакцандаз,
ҳашәҟәыҩҩцәа рҭакзыԥхықәра ҳараркындаз ҳәоуп. Ако-

577

ниунктура мап ацәкны, аҽыхарақәагьы ҳарҟәаҵны (аиаша ҳҳәозар, урҭ аҩбагьы улаԥш иааҵашәартә аҭыԥ рымоуп ҳлитературатә ԥсҭазаараҿы) конкретла аԥҵамҭақәа
рхаҭабзиара аилкаара ҳҽанаҳшәалароуп ирыгу-ирыбзоу
мӡакәа. Ианбанӡаҳӡо? Ӡашьа амоума?
Ара иҵоурамкәа даҽа синдромкгьы инерциала акә­
заргьы аус ауашәа избоит. Изакәу уи ауп, ишдыру еиԥш,
ҩажәижәабатәи ашықәсқәа раахыс ҳашәҟәыҩҩцәа акритика
мыцхәы ирцәымӷуп. Иацәшәоит уҳәаргьы ауеит. (Ари аконтекст аҿы акритика ҳәа сызҿу агха-ԥхақәа ртәы аҳәароуп).
Усҟан ашәҟәыҩҩы аполитикатә вбақәа иҭара уи ала ихатә
ԥсҭазаарагьы ашәарҭа аҭаргылара мариан. Уи игхақәа иаразнак аполитика џьбарахь ииаганы лассы-лассы ихҭнырҟьон.
Уажәшьҭа иеилкаатәуп, ҳхаҿы иааганы иҳамазароуп, ҳах­
дырраҿы ишьақәырӷәӷәатәуп ашәҟәыҩҩы изы ус еиԥш
шәарҭа шыҟам. Акритика зҩыда илаӡозароуп, идикылозароуп ашәҟәыҩҩы. Акритикгьы ашәҟәыҩҩы ихәҵәы ақәхра
акәымкәа, ицхраара, ма ажәа ҟәандак изҳәара гәҭакыс имазароуп. Уеизгьы-уеизгьы аибашьреи ауаҩытәыҩса ицәымӷратә
идеиақәеи апропаганда рзызуа аӡә иакәымзар, аӡәы ихатә
дунеихәаԥшышьақәа дрықәдырӡуа иҟам.
Ажәакала, иахьынӡалшо ала мап ацәктәуп акритика ацәымӷреи ацәшәареи рыла азхәыцра. Ас еиԥш иҟоу
ахәыцратә стереотип наҟ иршәны икажьтәуп.
Арҿиаратә атмосфераҿы ас еиԥш аԥсуаа иҳамоу акыр
кәамаҵамарақәа, хыхь-хыхьла еснагь иаҳнумбаалозаргьы,
лымкаала аакритикатә хәыцра негативла ианыԥшуеит,
иашьклаҳәуеит.
Иҟаҵатәуп, иутәуп, иҳәатәуп, агхақәа аиҵахарақәа
рацәоуп ҳҳәоит. Уи аҿы шамахамзар зегьы ҳаиқәышаҳаҭуп.
Аха ҳагхақәеи ҳаиҵахарақәеи раԥыхразы, ԥхьаҟа шьаҿа­
қәак неихаҳгарц азы иҟаҵатәузеи, ишԥаҟаҵатәу конкретла, иҟазҵода, аҭакԥхықәра здыда ҳәа азҵаарақәа
анаақәгылалак, ҳнеихәаԥшы-ааихәаԥшуа ани, ари ҳәа
инеиқәҵа-ааиқәҵо ҳаилахоит. Аҭакзыԥхықәра аӡәгьы ихы
иадиҵаӡом. Араҟа зегьы ҳҿызхыша нашанатә рецептк
аԥшаара залшом. Ус еиԥш аԥсабараҿы акгьы ыҟам. Убас
шакәугьы, конкретла досу иҳалшогьы ҟаҳҵом. Уажәазы са
сгәы излаанаго ала, аиҿкааратә усқәак ма имҩаԥгатәуп.

578

Ҳазлацәажәо аус арцыхцыхразы, Дырмит Гәлиа ихьӡ зху
Аԥсуаҭҵааратә институт аҿы иҟоу алитератураҭҵааҩцәеи,
Аԥсуа ҳәынҭқарратә университет аҿы иҟоу аԥсуа литература акафедра алахәылацәеи, Аԥснытәи ашәҟәыҩҩцәа реидгыла анапхгареи цқьа иеигәныҩны, иеицхырааны, рҳәоу
еиқәыршәаны аиҿкааратә усқәа мҩаԥыргоит. Уи акы. Ҩбагьы,
еиҳа иактуалтәу алитературатә проблемақәа алԥшааны
апериодикатә кьыԥхь аҿы аимак-аиҿакқәа еиҿкаалатәуп,
иналаршә-ҩаларшәны хәаш-хәашала акәымкәа, лассы-лассы инеиԥынкыланы. Хԥагьы, асовет мчра ахаан ишыҟаз
еиԥш, Аԥснытәи ашәҟәыҩҩцәа реидгылаҿы еиҿкаатәуп,
еиҭашьақәыргылатәуп акритика иазку асовет (ма асекциа –
ахьӡ акәым аус злоу) иашьашәалоу, изылшо уи атәы здыруа
ауаа адгаланы. Ԥшьбагьы, шықәсык-ҩышықәса рахь знык иадамзаргьы иҭыжьлатәуп алитература-критикатә статиақәа
реизгақәа. Уи аганахьала ԥышәа хәыҷык иҳамоугьы ҳхы
иаҳархәар ҟалоит, 70-тәи ашықәсқәа рзы убас ԥшьбаҟа
еизга «Ажәеи аамҭеи» ҳәа зеиԥш хьӡыс ирыманы аизгақәа
ҭҳажьхьан. Урҭ абаа рызхымжәазаргьы, ицәгьаӡамызт, акри­
тикцәа еиднакылон, аҩымҭа ҿыцқәа рыхцәажәарҭагьы уа
иаҳа уаҩы иауан.
Аԥсуа бызшәа арҿиара иазкны Аҳәынҭқарратә программа ҳәа иҟоу иҭшәаны иеилкаатәым. Алитературадырреи акритикеи рырҿиарагьы абызшәа аҿиара иадҳәалоуп.
Убри аҟнытә убрахь иаҵанакуазароуп, аганахь иаважьны
акәымкәа. Баша цәажәарақәа раан ҳбызшәа аиқәырхаразы
аеҵәа кыдаҳхуашәа, акы ҳамеигӡошәа ҳҳәоит, нас ари аҿы
ҳанааилак ашьаҟеиԥш ҳџыџӡа ҳзаангылозеи?
Абра хыхь иазгәасҭаз аиҿкааратә усқәа акык-ҩбак рынаг­
ӡара напы аҳаркыр, иаразнак иҳазҭымгаргьы иҟоу, иҟаму
аԥсуа литературадырреи акритикеи ҳәа азҵаара ықәыр­
гылатәхомызт ҳәа сгәыӷуеит.
Ажурнал «Алашара», 2001 ш., № 4

Ауаҩы иҭыԥ идыруазар...
579

Иҳаҩсыз ашықәс азы ашәҟәыҩҩы Шоҭа Ҷкадуа иҭижьыз
исатиратә ажәабжьқәеи иповестқәеи зеиԥш хьӡыс ириҭеит
«Ауаҩи аҭыԥи» ҳәа (Ашәҟәҭыжьырҭа «Алашара», Аҟәа, 1972).
Ашәҟәы иамоу ари азеиԥш хьӡы иаҳәо рацәоуп. Акыр­
џьара иурхар алшоит: ауаҩра, аламысдара, зҭыԥ иақә­
наго, иақәнамго, амҩа иаша иқәу, имҩахҟьаз, аҟәыӷара,
абзамыҟәра, агәцаракра, агәнымҩра… Ҵабыргынҵәҟьангьы,
абарҭ азҵаарақәа ирызкуп ашәҟәы иагәлоу арҿиамҭақәа.
Еиҳараӡак ашәҟәыҩҩы дзызҿлымҳау ҳазҭагылоу аамҭазтәи
аԥсҭазаароуп.
Заанаҵгьы иҟасҵар сҭахуп зеиԥш згәаҭақәак: Ш. Ҷкадуа
иҩымҭақәа аԥхьаҩцәа иргәаԥхеижьҭеи маҷгьы ҵуам, аҿыц
иазыԥшуп. Ашәҟәыҩҩы дашьҭоуп аԥхьаҩ игәы икырц.
Иажәабжьқәеи иповестқәеи рстиль апублицистикатә стиль
иазааигәоуп. Автор иҽанишәоит ахшыҩҵак ҭбаақәа аҳәоу
кьаҿқәа рҭагӡара. Иахьаагатәу, акрызҵазкуа ауаажәларратә
зҵаарақәа рацәак аҵәы иахамҵакәа дрыхцәажәоит. Иарбанзаалак ииҳәарц ииҭаху ахшыҩҵак мыцхә ирқьынцыцны
аҳәара дашьҭам. Аԥхьаҩ иаԥхьа дтәаны диҿцәажәоушәоуп
ииҳәарц ииҭаху ахҭыс аӡбахә шцәыриго. Абри алагьы автор
илиршоит аԥхьаҩ иҽизааигәатәра. Аха ари аҭынч цәажәа­
ратә стиль иаҵԥшны аԥхьаҩ ибоит ашәҟәыҩҩы дзеигәыр­
ӷьо, дзыргәамҵуа, бзиа иибо, ицәымӷу…
Ҳзыхцәажәо ашәҟәы иагәлоу аҩымҭақәа рыбжеиҳараӡак
ҩуп актәи ахаҿала. Абар урҭ ралагамҭақәа шыҟоу: «Асатиратә
журнал «Амыркыџьы» аредакциахь снеиуан» (ажәабжь «Суаадпу»); «Абар амашьына Ауалырқәа лақәҳаргылан, сара ашофер снаиватәан аҿывҳәа амҩа ҳақәлт» (ажәабжь «Ицәажәо
ауалыр»); «Сыжәдыррангьы сыҟаӡам» (ажәабжь «Сара сыжә­
дыруоу?»); «Ахәыҷы инапы кны автобус ааҭгыларҭахь сышнеиуаз» (ажәабжь «Ахага данрыцәцаз аҽны»); «Автобус сын­
ҭалан, сҭыԥ ԥшааны снатәеит» (ажәабжь «Иаҟәыҵуа-а-ам»).
Актәи ахаҿала аҩра автор еиҳа изымариоуп иара
иажәабжьҳәаҩ ихаҭара аарԥшразгьы, егьырҭ икәша-мыкәша
иҟоу ауаа рсахьа аарԥшразгьы.
Ашәҟәыҩҩы иџьушьаша ируакуп цқьа изымдыруа
аԥсҭазааратә ганқәа аасырԥшуеит ҳәа дахьаламго.
Аизга «Ауаҩи аҭыԥи» иагәлоу арҿиамҭақәа еиҳараӡак
абзазаратә темақәа ирызкны иҩуп. Ҵабыргуп, иҿыцӡоу,

580

ҳлитература иазымдырӡо темак шьҭихуа даабом автор, аха
ирҟаҟахьоу, еиҭарҟаҟахьоу атемақәагьы дрышьҭам.
Ш. Ҷкадуа иҩымҭақәа иугәаԥханы, рацәак џьа мбакәа
урыԥхьауоу, усгьы ԥхьатәыс исымоуп, сшырмыԥхьац аӡәы
еиликаар ԥхашьароуп ҳәа уаԥхьауоу? Сара саӡәыкны, ари
азҵаара аҭакс хьаҳәхьачарада иҟасҵоит исгәарԥханы сыш­
рыԥхьо. Избан? Седру. Издыруада хаҭала иара иуаҩра, ҳансту­
дентцәаз аахыс ааигәаны дахьыздыруа иахҟьазар? Мшәан,
ашәҟәыҩҩы ихаҭареи иҩымҭақәеи зынӡа иузеиҟәыҭхома?
Аха мап, уи сԥырхагам ирҿиамҭа ииашаны аилкааразы. Уи
сҳәеит ҳәа, иаанагом ҳавтор иҩымҭақәа рҿы агхақәагьы аабом
ҳәа. Аха дара агхақәагьы ианажьны, иугәарԥханы узрыԥхьо
иарбан мчу абри ауп ҳәа иаахҵәаны ажәак, ҩ-ажәак рыла
аҳәара цәгьоуп. Иҩымҭақәа маха-маха еиҿыршәшәаны еилургаргьы, иугәазырԥхо аилкаара уадаҩуп. Издыруада ахәша
еиԥш уҿы иҭаӡыҭуа ажәала дыҩуазар? Аиашазы, иахьатәи
аԥсуа шәҟәыҩҩцәа рҟынтә Ш. Ҷкадуа ажәлар рбызшәа цқьала
иҩуа дреиуоуп (уи ус шакәу аԥхьаҩцәа игәарҭахьеит). Аха
иабаҟоу, аԥсҭазаара зынӡа иршәҭкакаҷны иааирԥшуамеи?
Иара дацәшәом аԥсҭазаара иамоу ауадаҩрақәа рҳәарагьы.
Маҷк иеиҵыхцәоуп акәымзар, акыр зҵазкуа, узырхәыц­
ша азҵаарақәа ықәнаргылоит аповест «Аҵх ду». Иара
Аԥсны Асовет мчра ашьақәыргылара азы аџьабаа збахьаз,
аха рацәак уаҩы игәаламшәо, згәы разу Андарба Таисиа
Николаи-иԥҳа ҳәа ихыҭҳәаау ԥҳәыск лыԥсҭазааратә мҩа
аанарԥшуеит. Ара имаҷӡам ареволиуциатә ситуациа аан
ауаҩтәыҩса рҟазшьақәа, реиҿагыларақәа. Насгьы автор
илирикатә хьаҵрақәа рыла иахьатәи аамҭа ианирԥшқәо
маҷӡам. Аиашазы, зны-зынла ихадаратә персонаж принцип
дук лыманы данизаамырԥшуагьы ыҟоуп. Лара ашәҟәыҩҩы
данидырыз хынҩажәижәаба лхыҵуан, уи лықәра ала диршшарц иҭахызу ҳаздыруам акәымзар, лыкәша-мыкәша
азалымдарақәа илбо рықәҿылҭуа даҳирбом. Лара автобус
аҿы аҿар анылхамыҵгылогьы, аҭыԥ анлырымҭогьы хьаас
илкым (ад. 276).
Ҳзыхцәажәо ашәҟәы аԥхьатәи ацәаҳәа инаркны аҵыхә­
тәан акәаԥ ахьгылоу аҟынӡа шәҽазҵәылхны шәаԥхь
шәҭахызар: џьарамзар-џьаргьы ишәзыԥшаауам имитәу,
иџьашьахәтәу хҭыск аӡбахә. Автор иааирԥшуа зегьы еица-

581

адыруа есымшатәи ԥсҭазааратә прозоуп. Иара убри алагьы
имариам амҩа алихуеит: иџьашьатәым аҿы иџьашьатәу
аԥшаара амҩа.
Аповест «Адгьыл ахьаа» аҿы Марушьа Марыхәба ҳәа
ԥҳәыск лхаҿала (данхәыҷыз лара Мытата ҳәа ларҳәон) аибашьра аамҭазтәи аԥсуа қыҭа аԥсҭазаашьа аарԥшуп, уи
лоуп ицәажәо. Усҟан лара дхәыҷны ашкол дҭан. Автор ихаҭа
аган ахь дгыланы, иҿахәы зегьы Марушьа илирҳәоит. Лара
лыкәша-мыкәша иҟоу ауааи имҩаԥысуа ахҭысқәеи лхәыҷытә
дунеихәаԥшышьала ахәшьара рылҭоит. Дахьиашақәам ыҟа­
заргьы узлеикануам. Аибшьра ианалага, лабду иҩныҟа дзыргаз абысҭоура азыҳәан мацара акәушәа лбоит, ахатәы бызшәа
бзиа илбоит, аха «угәы иааҭаху зегьы уҿы иаурҳәоит» – абри
азоуп бзиа изылбо макьана, дхәыҷнаҵы. Аха агәра угоит, лара
дҩеидасыр, ахатәы бызшәа зыԥсоу инагӡаны ишеилылкаауа. Хә-класск рҿы итәоу ахәыҷы аӷа ибызшәа ҳәа дашьҭоуп
анемец бызшәа. «Иабаҳҭаху?» –ҳәа ҩнуҵҟалатәи апротест
иҟалҵогьы оумашәа иубартә иҟаӡам.
Ш. Ҷкадуа дызҵанакуа аԥсуа биԥара иара иповест «Адгьыл ахьаа» аҟны ишаарԥшу еиԥш акәын Аџьынџьтәылатә
еибашьра шаадыруаз. Даҽакала иҳаздыруамызт. Автор ара
иааирԥшуа асахьақәа ҳара иаҳзааигәоуп, ҳаргьы иаадыруеит.
Уимоу, ҳара ҳхы ахьаабо аҭыԥқәагьы маҷӡам. Аха ашәҟәыҩҩи
ҳареи ҳазлеиԥшым уи ауп, ҳара ҳаԥхьа, ҳара ҳцымхәрас,
ҳҿахәы иара иҳәеит исахьарку ажәала.
Ашьаҵа: ажәцәеимаа; аҩнаҭа иаҵанакуа ауааԥсыра:
аҭаҳмада, аҭакәажә, аԥҳәыс, зықәра намӡац аҿар, агра бааԥс
змоу (зшьапы хҵәоу, знапы змыхәо, зыла иамбо) аӡәыкҩыџьак ахацәа. Уаҳа аӡәгьы. Зыԥшьмахак еибгаз ахацәа
ақыҭаҿы иҟамызт. Афронт иаҿагылан. Дара абарҭ атыл аҿы
инхазгьы рымч-рылшара зегьы аӷа ихәҵәы ақәыхра иазкын,
рыԥсҭазаара гәаҟран. Ақыҭа ԥсҭазаара аритм еилаԥсахеит,
иларҳәы-ҩарҳәхеит. Ииашоуп, аԥсҭазаара иара атәы
ҟанаҵон: ара иҟан ашәа, амра, агәырӷьара, аччара, аусура. Аха зегьы иреиҳахеит агәырҩа. Иага ус иҟазаргьы, иӡны
иҟамызт агәыӷра.
«Заҟа ԥсҭазаара еилаԥса ҟалазеи ҳқыҭан?!» –лҳәеит
Ма­рушьа (ад. 233). Афронт ахьтә ажәабжьыс иааргазеи?
Аӡә иӡбахә ыҟаӡам, аӡәы дҭахеит ҳәа ашәҟәы аан, аԥошь­

582

ҭаныҟәгаҩ уи ашәҟәы цәыримгеит; аӡә дыхәны дааит,
агаҿахь ахысбжьқәа гоит, аибашьра иареиҭымыз аурыс
ӡӷабки ҷкәынаки (Стеллеи Вовеи) Марушьаара рҿы иааганы инижьит Мамеҭ, амца кны абна илаҳан иблит аҳаирплан,
ҳара ҳтәқәа иреиуазаарын. Аԥырҩы изшьапык амагә ишҭаз
амца иалыргеит, дырҵәыуеит уи арԥыс дара рҵеик иакәушәа,
ишьап-хҵәаха аусҳәарҭа ашҭаҿы иржит… Марушьа лабду Кан
игуманизмра, арҵаҩы Шьагә ахәыҷқәа аҵара шыдирҵо…
Арҭ зегьы атипра зуа ахаҿсахьақәеи ахҭысқәеи роуп. Арҭ
реиԥш иҟаз ауааи ахҭысқәеи аԥсҭазаараҿы ишмаҷыз зымдыруада? Нас иаадыруазар, ашәҟәыҩҩы ирҿыцны изҳаиҳәозеи?
Иаҳгәалаиршәоит иаҳхамышҭырц. Уи хашҭшьа змам аамҭа.
Марушьа иахьа дырҵаҩуп. Лыԥсҭазаара деигәырӷьоит
лқыҭа уаа рыбзазашьа, рбӷа еиҵыхны иахьынхо, лқыҭа
ахаҿра ахьаԥсахыз: «Зегь ԥшӡахеит! Зегь ԥхахеит! Зегь беиахеит!» Аха автор изгьы, аповест ахадара хаҿы Марушьа Марыхәба лызгьы аус злоу аибашьра аамҭеи иахьатәи
аамҭеи реиҿырԥшра мацара ауакәху. «Ӷьашьа рмоуит ҳжәытә
хәрақәа!» –лҳәоит Марушьа. Ҳара ҳхәыҷқәа ахәшәбылфҩы
рмаҳарц, ираҳаҭны ицәарц, рыжәҩан цқьазарц азы аибашьра иннажьыз ахәрақәа шымӷьац аабозароуп, уи аамҭа цәгьа
ҳгәалашәозароуп, агәҽанызаара енагь иҳахәҭоуп – абри ауп,
сгәанала, аповест леитмотив хадас иамоу.
Аповест еиҳа иӷәӷәахон ақыҭаҿы азалымдарақәа мҩа­
ԥызгоз рхаҿқәа иҵегьы ихаҭәаазҭгьы. Ашкол адиректор
Наҭела Багәа-иԥҳа дыԥҳәыс хымдырны, аӷьра, аиҭаӷьра ада
рацәак лзымдыруа даарԥшуп. Издыруада уи лхылҿсахьала
аибашьра аамҭазы амаҵурақәа ирхагыланы ииашамкәа аус­
қәа мҩаԥызгоз џьоукы-џьоукы амдырцәа ааирԥшырц иҭа­
хызҭгьы автор? Аха иабаҟоу, даӷьуеит-дыԥсуеит акәымзар,
уеизгьы-уеизгьы цәгьарас иҟалҵаз ҳәа акагь аабом.
Хыхь зыӡбахә ҳгәалаҳаршәахьоу Марушьа лабду Кан
ихаҿсахьа акыр игәылҭәааны, ибзианы иҟаҵоуп, бзиа думбарцгьы залшом. Аха, аиаша ҳҳәозар, имцхәцәахеит уажәшьҭа
аԥсуа литератураҿы аҭаҳмадцәа рхырҿсахьақәа. Убасшәа
иҟалеит, убарҭ аҭаҳмадцәа рыда ҳара иҿырԥшыгоу аӡәы
дҳамамшәа, идеалс иҟаҵатәу урҭ ракәӡоушәа. Ажәытәтәи
аԥсуа патриархалтә морали иахьатәи акоммунисттә морали иахьеиқәшәақәо ыҟазаргь, ԥсихологиала урҭ ирымоуп

583

еинышәра зқәым аконфликт. Ашәҟәыҩҩы иуалуп урҭ еилырганы, досу рҭыԥ аҿы иргыланы раарԥшра.
Насыԥ имоуп дарбанзаалак ауаҩы иара бзиа иибо,
дызманшәалоу, имч зықәхо аус знапы алаку. Абри еицырдыруа ахшыҩҵак иахьатәи ҳаамҭа ианыршәаны иаарԥшуп
аповест «Иреиӷьу афакультет» аҿы. Нышька ҳәа ԥҳәыск
Тышадунтәи лыԥҳа Душьа длыманы днеиуеит «ауа-иуа
кьантыжә маҟа» ҳәа илдыруа журналистк иҿы, «Гәшька лԥа
Чанҭа иами» ҳәа. Илҭахузеи? Лыԥҳа аинститут дҭалҵарц,
абри аус аҿы ажурналист длыцхраарц. Ажурналист Чанҭа
Гәшька лыԥҳа данлыҿцәажәа, еиликааит, ан илуам акәымзар,
лара уеизгьы-уеизгьы аинститут аҭалара дадынҵәалауа
дшыҟам. «Сара сдырра аинститут сазҭаҵом» –лҳәоит лара.
Ақыҭаҿы аус луеит, ачаи ҿылхуеит. Бзиа илбо, бзиа дызбо
арԥыс Рауф иоуп аинститут аҭалара иашьҭоу. Уи дырралагьы баҩхатәралагьы (ажәеинраалақәа иҩуеит) даԥсоуп ҳәа
илыԥхьаӡоит.
Ашәҟәыҩҩы дақәшәаны иааирԥшит Душьеи Рауфи рыбзиабара цқьа. Аԥхьаҩ агәра игартә иҟаҵоуп Душьа лан Нышька лхылҿсахьа. Лара афакультети аинститути лзеиҩдырраа­
ӡом. «Уи (афакультет – С.З.) аҵкыс аинститут еиӷьымхари?
Уи ауп уажә зегь зышьҭоу»… –лҳәоит лара. Зегь ашьҭоуп азоуп лыԥҳагьы аинститут дҭаларц зылҭаху. Мамзар, лыԥҳа уи
иақәнаго адырра лымоу, илымаму, уи азы агәырҵҟәыл ҳәа
акыр лымоу ҳәа азхәыцра амԥынгьы дыҟам. Нышька лхатә
философиа зеиԥшроу ала, ари адунеи ԥаралоуп ишеибарку,
уаҳа акгьы. «Зегьы, мшәа, еилаганоуп ишыҟоу, ухы акәӡам
изхәаԥшуа, уџьыбоуп» –формулак аҳасабала апҟаҩҳәа
иааҭлырҟьоит. Лара лтәала аҵарҭыша зымго ҳәа аӡәгьы
дыҟаӡам. Лыԥҳа хаҵа данца ашьҭахьгьы лыԥҳаи лымаҳәи
рзы «документс иааҟоу зегьы рдокумент» (аԥара) ала уадак
рзылыԥшаарц дашьҭоуп.
Автор Нышька маҷк инамцхәны дирқьачақьцәозаргьы,
ахара ду лыдиҵом. Лара ԥхӡашала иаалрыхуа, знапы
ачаи ҿыхра еиҟәнажәжәахьоу, лхаҭа џьара илҳәоит еиԥш,
«зхатә џьабаала зхы ныҟәызго» аӡә лоуп. Ииашам Нышька «лфилософиа» ашьақәгылара лара лакәӡам изхароу.
Изхараҵәҟьоу рыӡбахә аҩымҭаҿы ажәак шҳәамгьы, даҽа
шьоукы шракәу еилкаауп. Урҭ аҩымҭа анҭыҵ иҟоуп. Уи зха-

584

роу Нышька лҿаԥхьа ауаа зегьы ҵарҭышагацәаны иҟазҵаз
аԥсымыцқьақәа роуп.
Нышька лцәажәашьа, лхымҩаԥгашьа уаҩ дамырччарц
залшом. Аха аччарақәа иакуп, иҩбоуп. Автор уи гәаӷшақә
дылхыччаӡом, диркарикатуреитәуам, асатира даиргом. Уимоу, дагьрыцҳаишьоит.
Ашәҟәыҩҩы згәаӷ имоу, икалам зышҳаму, зцәа каӡа изхихуа даҽа уаауп.
Сара рацәак сырзааҭгылар сҭахым атема ссақәа ирызку ажәабжьқәа: аҩы аӡы азҭо («Ицәажәо ауалыр»), иахьа
ақалақь аҿы инхо џьоукы-џьоукы ақыҭаҿы инхо рҭынхацәа
рҿы сасра ҳәа инеины акрыфа-акрыжә ишхынҳәуа, арахь
цхыраара ҳәа акгьы шрырымҭо («Аԥшәмацәеи, агәылацәеи,
асасцәеи»). Ш. Ҷкадуа ишәҟәы аҿы иуԥылоит иахьагьы инагӡаны изҟәамҵыц аҵас бааԥс аиныхра иаҿагыло
ажәабжь «Иаҟәыҵуам!». Ашәҟәыҩҩы дазҿлымҳауп ақалақь
бзазарагьы (ажәабжь «Ахага данрыцәцаз аҽны»…). Аха
илаԥш иҵашәо хыхь-хыхьтәи асценақәа роуп: аресторанқәа
раԥхьа аҩы иашьу ауаа шагым, акинотеатрқәа раԥхьа
абжьахәҳахәҭцәа аблеҭқәа рыхә ҳаракны ишырҭиуа,
аџьырмыкь аҿы афатәқәа рыхә шду… Ас еиԥш иҟоу афактқәа
раҿаԥҽра интересск аҵамкәа иҟам, аха автор изаамырԥшит
ақалақь уаҩ иԥсихологиа, ибзазара аҷыдарақәа. Ҵакылагьы,
сахьаркыралагьы иԥсыҽуп ажәабжьқәа «Абгақәа», «Аӡӷаб
хәыҷи аԥсҭазаареи». Азҵаара ду ықәнаргылоит «Амҿтәыҩны аԥсра». Ашәҟәыҩҩы илаԥш иҵашәоит, хьаасгьы имоуп
ақыҭаҿы иахьмаҷхаз амҿтәы ҩнқәа, урҭ рцымхәрас идыргылоит ахаҳәтә ҩны шкәакәақәа. Имаҷхеит аԥсаатәқәа,
ашәарах, ашәаԥыџьаԥ, ирацәахеит амашьынақәа, акаҭран
зқәырҭәоу, ма асаба зынчылоу амҩақәа. Аха инагӡаны
еилкаам ашәҟәыҩҩы ипозициа, иалкаау аӡәи-ҩыџьеи
ирхареиҵауоу, инеидкыланы ацивилизациакәу изхароу,
игәниго, дызыгәынқьуа аҭагылазаашьақәа. Ас еиԥш иҟоу
азҵаара ас иаармарианы аҭак аҟаҵара мариахарушь?
Абас агхақәа шмаҷымгьы, Ш. Ҷкадуа иҩымҭақәа рыла
ҳара даабоит блаҵарыла аԥсҭазааратә процессқәа гәазҭауа
аӡә иакәны. Ҳыхцәажәо ашәҟәы лагалажәа ҳасабла «Сызымдыруа рзы ажәақәак» ҳәа хыс изҭаны ианиҵаз аҟны иаҳәоит:
«Иҵабгаша аҵарҭыша!.. Аха уи азын иара ыҵабгом! Ашьаҭа

585

ӷәӷәаны иакит!»
Аҵарҭыша иаҵанакуа рацәоуп, еиуеиԥшым аформақәа
рыла ахы цәырнагоит: аӷьычра (аӷьычрагьы иакуп, иҩбоуп),
аҵмыҳәҳәарақәа, амҵақьақьара, акариеризм – арҭ зегьы иахьа ицәырҵыз ракәым, жәытәнатә аахысгьы апрогресси дареи еинышәара рықәым. Амилаҭ иаздырҳауам,
иҵаадырҟәрылоит, шьҭахьҟа иргоит акәымзар. Уи азоуп аҵыхәтәантәи аамҭақәа рзы апартиеи аиҳабыреи
аҵарҭышагацәа, амҵақьақьацәа, акариеристцәа ирҿагыланы
ақәԥара азҵаара хадақәа ируакны изыҟарҵаз. Избан акәзар,
урҭ аҵыхәтәантәи аамҭақәа рзы ҳара ҳҿы рхыԥхьаӡара
рацәахеит, рмасштаб дырҭбааӡеит.
Иџьоушьаша, Ш. Ҷкадуа иеиԥш егьырҭ аԥсуа шәҟәыҩҩ­
цәагьы уи рызгәамҭаӡакәа иҟаларымызт. (Иузгәамҭартә
иҟоума, уи агәаҭараз ушәҟәыҩҩымзар амуа иҟоума!) Аха
иара иеиԥш иаҿагылаз маҷҩуп. Ма адырра ирымаз рзымхеит, ма рбаҩхатәра маҷхеит, ма аҳәашьа аформа рзымԥшааит,
ма ирзымгәаӷьит, рхы рацәак ауадаҩ иаларымҵеит.
Хыԥхьаӡара рацәала еилабааз, еилаҵәыӷьаз, змораль
лаҟәхаз, еилаҳаз ауаа ҭацәқәа мбаӡакәа, ҳаԥсҭазаараҿы
зегьы таташьуп ҳәа аҳәара еиӷьызшьақәогьы ыҟоуп. Ш.
Ҷкадуа иакәзар, иҩымҭақәа акыр рҟны ари атема хадас ишьҭихуеит. Даҟьа заҵәык ауп иҟоу змаҵура иарчыз, зҭыԥ иақәнамго ауаҩы ихҳәаау ажәабжь «Ачра
зырдо». Амаҵура зықәнамгоны изоуз, уи иарчыз изы автор иԥшааит аԥхьаҩ дзеигәырӷьаша (иамеигәырӷьогьы
рацәаҩхап, аха…) зеиӷьаҭам хәшәык. Уи иахьӡуп: «Амхра».
Амҵақьақьаҩцәа, уала-ҭахыла, ҵарҭыша ҭирала (аҵарҭыша
ҭины амаҵура иахагылаз иаргьы даханы агара даламгои!)
амаҵура дуқәа рахь инеиуа ауаа ирҿагылоит Ш. Ҷкадуа
иажәабжь «Сара сыжәдыруоу?» Ари ажәабжь автор иахьа иҩызҭгьы уи аҟара иџьашьатәымзаргьы ҟаларын. Аха
иаҵаҩуп 1969 шықәса ҳәа. Автор илирикатә персонаж исабрада иҿихуеит дзакәыҵәҟьоу ҳирбаразы. Уи иеиԥш иҟоу
ауаа амаҵура изышьҭоу роуаанӡа ихадароу девизс ирымоу
«аиҳабы ицҳәа амҳәароуп». Амаҵура анроулакь ашьҭахь –
«Изҭаху ирҭаху рҳәалааит. Суалафахәы кәаԥӡа исоуааит…»
Ари иеиԥш иҟоу ауаа рнапы злаку аус анагӡара, рыжәлар
рымаҵ аура рыԥхыӡгьы иалашәом! Автор илирикатә
персонаж маҵура дуӡӡакгьы змоу иакәӡам, аха еилкаа-

586

уп, аҵабыҵасса рнаҩсгьы, аӡәымкәа-ҩыџьамкәа аҟәардә
татақәа ирықәтәоу ауаа ҟәазқәагьы, адырреи абаҩхатәреи
згымгьы аҵмыҳәҳәарақәа ныҟәыргарц шрылшо. Дасу рҭыԥ
аҟны иргылатәуп, ауаҩы иҭыԥ идыруазарц – абри ауп Ш.
Ҷкадуа ишәҟәы ахадаратә ҵакгьы.
Сара ари астатиа салагеит зеиԥш згәаҭарақәак рыла. Салгар сҭахуп зеиԥш гәаҳәарак ала: Ш. Ҷкадуа иахьа активла,
насгьы қәҿиарала аус зуа ҳашәҟәыҩҩцәа дреиуоуп. Исҭахуп
аԥсҭазаара аушәақә аарԥшра иҽацәихьчаларц, исҭахуп иара
аԥсҭазаара ахаҭеиԥш зеилазаашьа уадаҩу алитературатә
хаҿсахьақәа аԥиҵаларц.
1973 ш.

Апоезиа ҵаулеи иҵауланы аилкаареи
Аԥсны жәлар рпоет Б. Шьынқәба ирҿиамҭақәа ирызкны аӡәырҩы астатиақәа рыҩхьеит. Иара ирҿиамҭақәа реилкааразы акыр аџьабаа рбахьеит акритикцәа, аҵарауаа Х.
Бӷажәбеи Ш. Инал-иԥеи. Аха изыхҟьа-зыԥҟьалакгьы, сара
сзыхцәажәарц исҭаху ашәҟәы* ҭыҵаанӡа иара изкны хазы амонографиа ҳамамызт. Уи залымдара дуны иҟамзаргьы, иахьа
уажәраанӡагьы иҳамазарц ахәҭан ҳпоети ирҿиамҭеи ирызкны хазы шәҟәык иадамзаргьы. Аҽԥныҳәа ҟаҵара мариоуп, аус
анагӡара аҵкьыс. Уи зегьы иаадыруеит, аха сзыхцәажәо аус
гәгәҭажьра зутәу ак акәны иахьыҟам ауп исзырҳәо. Иҳаҩсхьоу
ҳазхнырҳәуам. Ицеит иҭакәкәа. Зыӡбахә ҳҳәаша иҳамоу ауп.
В. Ҵнариа ишәҟәы ахцәажәарахь сиасаанӡа, аԥхьаҩ игәы
ԥысымҵәозар, еицырдыруа хшыҩҵакык ҳгәалаҳаршәар
сҭахуп. Апоезиа (аҟазара еиԥшны) ауаҩ ихшыҩ аус азыруа,
дзырхәыцуа, ицәа-ижьы ианыруа акоуп. Анаукагьы ауаҩы
дархәыцуеит, аҵабырггьы аанарԥшуеит, аха аус злоу, ихадарангьы иҟоу анаука аҵабырг атәы иаахҵәаны, иааҭкааны,
абри абас иҟоуп ҳәа ажәа еизадала иаҳәоит. Убри алагьы
иара афункциа нанагӡашт. Апоезиа акәзар, уи аҵабырг,
аԥсҭазаара шаанарԥшуа исахьаркны ауп. Ажәак ала, апоезиагьы, анаукагьы иаадырԥшуа, иаадырԥшырц изышьҭоу
* В. Ҵнариа. Б.В. Шьынқәба ирҿиамҭа. Алирика, Аепос. Апоетика. Қарҭ, 1970
(урысшәала).

587

аԥсҭазаароуп. Аха аарԥшышьас ирымоу, рметодқәа еиԥшым.
Шекспир имҳәеит «ауаҩытәыҩса иԥсихологиа иалоуп
ахыбааратә цәанырра» ҳәа, уи иҳәарц ацымхәрас иаԥиҵеит
Отелло ихаҿсахьа, иара имҳәеит аԥсҭазаараҿы иагым
«ацәгьахәыцреи агьангьашқәеи» ҳәа, уи ацымхәрас иаԥиҵеит
Иаго ихаҿсахьа, Оноре де Бальзак имҳәеит «акаҷбеи дыгмыгуп, акаҷбеира ауаҩытәыҩса иҟазшьа бааԥсқәа ируакуп»
ҳәа, уи ацымхәрас иаԥиҵеит Гобсек ихаҿсахьа, А. Пушкин
имҳәеит «аиҵашьыцра ҟазшьа бааԥсуп» ҳәа, уи ацымхәрас
иаԥиҵеит Салиери ихаҿсахьа. Иара убасҵәҟьа Б. Шьынқәба
имҳәеит «XX ашәышықәса алагамҭазы аԥсуа џьанхаҩыжәлар
ркласстә хдырра акыр иазҳаны иҟан, асоциалтә, акласстә
еиҟарамра иаҿагыланы иқәԥон» ҳәа (ус зҳәарц зылшо,
иагьзыхәҭоу аҭоурыхеилкааҩ иоуп), уи ацымхәрас апоет иаԥиҵеит Кьахь Ҳаџьараҭ ихаҿсахьа. Ас еиԥш иҟоу
аҿырԥштәқәа алитератураҿы ирацәаӡаны иаабоит. Арҭ
реиԥш иҟоу аклассикатә хаҿсахьақәа аҩымҭақәа бызшәа еизадала реиҭаҳәара иазаарԥшуам, сахьаркырала иахьеиҭа­ҳәоу
иаадырԥшуа шәыџьара, зқьыџьара ишаны хәҭакгьы.
Ус анакәха, исахьаркны, «ирҩысҭааны» иҳәам иагьа азааугаргьы, иагьа иурххаргьы, изпоезиахом. Уи иаанагом
апоезиа уаҩы иеилымкаартә иҟаҵазароуп ҳәа. Мап. Уимоу,
досу игьамеи идыреи ахьынӡаҟоу ала еиликаартә иҟазароуп.
Апоезиаҿы (алитература зегьы аҿы, аҟазараҿы) иаартны
иҳәоу анаҩсгьы, даҽакы иқәнарԥшуазароуп, даҽа «маӡак­гьы»
амазароуп. Иаԥхьалакгьы еицеиԥшны еилаҳкаартә иҟоу,
иаҳҳәап, аҩымҭа апоезиахь иузыԥхьаӡом, асахьаркыратә
узахьӡҵом. Убри азоуп алитературатә шедеврқәа еиуеиԥшым
ауаа (ргьама, рдырра, рбаҩхатәра, рдунеихәаԥшышьа уҳәа
зеиԥшроу ала) еиуеиԥшымкәа изеилыркаауа.
Хыхь сызлацәажәаз ахшыҩҵак маҷк имцхәны исҳәа­
заргьы, сызааирц исҭаху убри ауп, аԥсуа литератураҿы
Б. Шьынқәба иаҟара «амаӡақәа» рыҵаҵаны, исахьаркны
апоезиатә ҩымҭақәа макьана аӡәгьы изаԥымҵац.
Ишдыру еиԥш, Б. Шьынқәба аҩра далагеит 13 шықәса
анихыҵуаз (1930 шықәсазы) инаркны, аԥхьаӡа акьыԥхь аҿы
дцәырҵит 1935 шықәсазы иажәеинраала «Ахаҵара» ала,
1937 шықәсазы иҭыҵит аԥхьаӡатәи иажәеинраалақәа реизга «Аԥхьатәи ашәақәа» ҳәа хыс иаманы. Иуадаҩыз арҭ

588

ашықәсқәа раангьы Б. Шьынқәба ичҳара еизганы, игәы
камыжькәа, аус иуан. Аханатә акритикагьы, инарҭбааны
аԥхьаҩцәагьы агәра ргартә ирбеит аԥсуа апоезиа абаҩхатәра
ду змоу апоет дшаланагалаз. Уи иҩымҭақәа иахьа Аԥсны
анҭыҵгьы ибзианы ирдыруа иҟалахьеит, урҭ рахьтә акыр
ҳажәлар ашәаны ирҳәоит.
Акьыԥхь аҿы Б. Шьынқәба ипоезиа иахцәажәалакгьы
акы-ҩба гха ссақәак азгәарымҭазар, еиҳараӡак иҽхәаԥхьыӡ
ауп ирҳәо. Сара урҭ дарбанзаалакь аӡәгьы авба исҭап ҳәа
акәым изысҳәо, аха арҽхәарагьы иакуп, иҩбоуп. В. Ҵнариа
имонографиа иаԥхьаз аӡәгьы игәы иалсрым ҳәа сгәыӷуеит
Б. Шьынқәба ипоезиа уаанӡа иахцәажәахьаз аӡәгьы диеиԥ­
шымкәа, акыр ирҵауланы, гьама ҳаракыла даԥхьеит, еилиргеит, ажәа ҿыц азиҳәеит сҳәар.
В. Ҵнариа ҳзыхцәажәо ишәҟәы аҿы гәҭакыс иман Б.
Шьынқәба ипоезиатә дунеи аҿы ихадараны иҟоу атемақәеи
ахаҿсахьақәеи раарԥшра, реилыргара, апоет имилаҭтә пое­
зиаҿы иҿыцны иалеигалаз, ибаҩхатәра ҷыдара ҟазшьа­қәас
иамоу раарԥшра.
Б. Шьынқәба апоезиаҿы аԥхьатәи ишьаҿақәа анеихигоз
аамҭазы дзаҵәны дыҟамызт, иара ихаҭа иавтобиографиаҿы
иҳәоит еиԥш, апоезиаҿы рҵаҩцәас иман Д. Гәлиеи И. Коӷо­
ниеи. Аха апоет урҭ дырҿыԥшны аҩра даламгеит, дырҿымԥ­
шит ҩажәижәабатәи ашықәсқәа рзы апублицистикатәриторикатә ҟазшьа змаз арҿиамҭақәа аԥызҵоз егьырҭ
апоетцәагьы. Ииашоуп, В. Ҵнариа Б. Шьынқәба хадаратә
гәҭакыс ишьҭихыз ажәлар рҿаԥыцтә ҳәамҭақәа хархәара
рзура, Д. Гәлиеи И. Коӷониеи рбызшәа еиԥшым апоезиатә
бызшәа аԥҵара, аԥсҭазаара шьаҭанкыла изыԥсахуа аҿыц
ргылараҿы асовет уаҩы иԥсихологиа аарԥшра, ақьиареи
агьангьашреи, аԥсреи абзареи, абзиабареи ацәгьахәыцреи,
ахаҵареи агәымшәареи, агәареи анасыԥи ауаҩытәыҩса
ишиныԥшуа раарԥшра ауп ҳәа ахьазгәеиҭо. Арҭ реиԥш иҟоу
аҟазшьақәа раарԥшраҿы Б. Шьынқәба аханатә дцәырҵит
дпоет лирикны. В. Ҵнариа ишәҟәы актәи ахаҿы азҵаара
сса-мыссақәа иҽрыламгалакәа инарҭбааны иҭиҵааит апоет
илирикатә хаҿсахьақәеи идеиақәеи.
Алитератураҭҵааҩы зҩымҭақәа еилирго апоет аԥсуа
литература зегьы аҿиара апроцесс дадҳәаланы, даласа-

589

ны ауп дшаҳирбо. Убри аҟнытә инарҭбааны ихы иаирхуеит аиҿырԥшратә метод. Б. Шьынқәба ипоезиа Д. Гәлиеи И.
Коӷониеи рпоезиа иаҿирԥшуеит. Ибзианы иаҳирбеит апоет
ирҿиамҭақәеи аԥсуа фольклори реизыҟазаашьа. Аҭҵааҩы
агәра ҳгартә еилырганы иаҳирбоит Б. Шьынқәба ипоезиаҿы
ахаҿсахьақәа аҵакы рацәа рыманы ишыҟаҵоу. Ара ирацәоуп
еиуеиԥшым ассоциациақәа зныԥшуа асимволқәа. Урҭ рыла
апоет ииҳәарц ииҭаху аԥхьаҩ изеилымкаауа, реилкаара
уадаҩны иҟам, апоет илшоит исахьарку ажәала икылкааны
аԥхьаҩ ибла ихгылартә, ицәа-ижьы ианырыртә асахьақәа
рҭыхра. В. Ҵнариа алкаа злаҟаиҵо ала, Б. Шьынқәба ипоезиа иацәтәымуп еилгам ацәаныррақәеи, ахәыцрақәеи,
асахьақәеи раарԥшра, урҭ рцымхәрас ара аԥыжәара аманы
иҟоуп асимволтә хыҭҳәаа. Апоет илирикатә фырхаҵа уаҩы
сыҟәа-сындак иакәны дыҟам, ианагь деилыхха дыҟоуп.
В. Ҵнариа ибзианы иааирԥшит Б. Шьынқәба ипоезиаҿы
егьырҭ хархәагақәас иҟақәоугьы, абри аума, абни аума
ахшыҩҵак, ма аԥсабара сахьак, ԥсҭазааратә цәырҵрак
икылкааны иаазырԥшуа ажәақәа, ажәақәа реишьҭаргылара,
адетальқәа. Аҭҵааҩы иааирԥшит апоет еиҳараӡак ииҳәаша
аҵкьыс ишиҳәаша ахшыҩзышьҭра шаиҭо. В. Ҵнариа
иаҳирбоит апоет ипатриотизмра ипоезиа гәыцәс ишамоу,
хадаратә теманы, мотивны ишыҟоу, иагәылганы ишгоу, аха
џьарамзар-џьаргьы иаахҵәаны «сыԥсадгьыл, сара бзиа уз­
боит» ҳәа шимҳәо.
Шәагаала рацәак еиҵыхымзаргьы, В. Ҵнариа ишәҟәы
аҿы иаалукаартә иҟоуп Б. Шьынқәба ирҿиамҭа ду апоема
«Ахра ашәа» аилыргара иазку адаҟьақәа. «Ахра ашәа» махәҭа
рацәала еиҿартәу, Аԥсны аҭоурых аҿы акырӡа зҵазкуа ах­
ҭысқәа аазырԥшуа рҿиамҭа дууп. Конкретла иара иаҵанакуа
аамҭа (XX ашәышықәса алагамҭа) анаҩсгьы, аԥсуа жәлар
ажәытәи аҿатәи ирхыргахьоу, насгьы аразҟы лаша ажәҩан
аҟнытә илбааны ишырмоуз, ишазықәԥоз иаахҵәаны акәу,
инықәырԥшшәа акәу, акыр инеиҵыхны иаҳәоит. В. Ҵнариа
иааркьаҿны ҳаргәылаирԥшуеит арҿиамҭа иаанарԥшуа аҭоу­
рыхтә хҭысқәа, урҭ реидҳәалашьа, асахьаркыратә анализ
рзиуеит апоема иалоу ахадаратә хаҿсахьақәа. Аҭҵааҩы ииашаны иазгәеиҭеит Ҳаџьараҭ Кьахьба бунтарк иаҳасаб ала
аҭауад Ӡаԥшь-иԥа Омар дшишьуа. Ҳаџьараҭ агәмшәара,

590

ахаҵара, агәаӷьра шигмызгьы, профессионалтә револиу­
ционермызт. Аҩажәатәи ашәышықәса алагамҭазы ус
еиԥш ареволиуционер дышәны дықәмгылацызт ҳара
ҳҿы, акапиталисттә еизыҟазаашьақәа иӷәӷәаны имҿиа­
цызт, иара убас рхыԥхьаӡара маҷын аусуцәа рклассгьы.
Алитературадырыҩгьы иаҵшьны иазгәеиҭоит апоет ибаҩ­
хатәра дуи ижәлар бзианы иахьидыруеи ирыбзоураны
аҭоурыхтә ҵабырг дамеижьакәа ифырхаҵа иҟазшьаҿы имоу
аӷәӷәарақәеи аԥсыҽрақәеи шааирԥшыз. Ажәлар ршьауҩы –
абунтари апрофессионалтә револиуционери еиԥшымрақәас
ирымоу апоет ишааирԥшыз ибзианы, ииашаны еиликааит В.
Ҵнариа Ҳаџьараҭи Иакови рхырҿсахьақәа реиҿырԥшрала.
Иԥаԥашькны анхацәа бӷа еиҵыхра рызымҭоз ҭауади
аамысҭеи Ҳаџьараҭ дырҿагылан ақәԥарахь амҩа дықәзга­
лаз икласстә хдырра акәӡам (уаанӡа дызхалартә дыҟамызт),
ихатә гәаӷ ауп. Аха апоет илшеит афырхаҵа изҵысыз
ихатә гәаӷи, ҭауади аамысҭеи аџьажәлар ргәы ашьаҟәаҟәа
иҭадыршә­хьаз иахылҵыз агәаӷи реиқәшәара. Иаков иакә­
зар, уи ихатә ӷа димаӡам, уи имоу акласстә ӷацәа роуп.
Ҳаџьараҭ ифырхаҵареи иуаҩыцқьареи рзы бзиа даабозар,
даҽа ҟазшьақәак рыла бзиа даабоит, дагьрыцҳаҳшьоит апоема ахадара хаҿқәа иреиуоу хылҵшьҭрала иҭауаду Шабаҭ.
Ҳаџьараҭ иҩнуҵҟатәи игәеибафара, иԥсихологиа атәы апоема еиҳа имаҷны иҳанаҳәоит. Ҳаџьараҭ афольклортә епикатә
фырхацәа раарԥшышьа еиҳа дазааигәоуп. Шабаҭ иакәзар,
махәҿала дықәԥом, аха иԥсадгьыли ижәлари ирызкны
ахәыцрақәа ҭаха ирҭом. Иара аҵара змоу, Аԥсны анҭыҵгьы
аԥсҭазаара иналаԥшны избахьоу, издыруа уаҩуп. Шабаҭ
иара дызлыҵыз асоциалтә класс ахаҭарнакцәа дара рхатә
қьаф иагымхозар, рыԥсадгьыли рыжәлари акьынтыжә еиԥш
кәаца-кәаца еимырхуазаргьы хьаас ирымамызҭгьы, иара
ижәлари иԥсадгьыли зҭагылаз аамҭа цәгьа ҭаха инаҭомызт.
Шабаҭ иара дызҭагылаз аамҭа еиԥш еиҿагыло ахәыцрақәеи
адунеихәаԥшышьақәеи ныҟәызго уаҩуп. В. Ҵнариа ииашаны иазгәеиҭеит Шабаҭ амилаҭ зҵаара акласстә қәԥара
аҵкыс еиҳаны дахәаԥшуеит ҳәа. Шабаҭ аԥсуа феодалцәа
анхацәа ирызкны имҩаԥыргоз аполитика дадгыломызт,
акритика азиуан, ижәлари иԥсадгьыли гәкала бзиа ибон, аха
иԥсҭазаара златрагедиаз уи ауп, иара ажәлар аразҟы бзиахь

591

ркылгаразы мчыс иҟаз, мҩас иалхтәыз издыруамызт.
В. Ҵнариа хазы дазааҭгыланы дахцәажәеит Б. Шьынқәба
ипоетика ҷыдаратә ҟазшьақәас иамоу. Автор излазгәеиҭо
ала, аԥсуа поезиа зегьы иааидкыланы уахәаԥшуазар
ҟазшьа хадақәас иамоу ируакуп асахьаркыратә хәыцраҿы
аклассикатә стиль, аха ари астиль еиҳа ихаҭәааны иаабоит Б. Шьынқәба ипоезиаҿы. Б. Шьынқәба ибаҩхатәра иалшоит аԥсҭазааратә конкреттә хҭыс хәыҷык аҵак ду аҭаны
ахцәажәара, зыԥсы ҭамгьы (аԥсабара зегьы) аԥсы ахаҵаны,
аԥхьаҩ ибла ихгылартә аарԥшра, уи азы иара ихы иаирхәоит
еиуеиԥшым аметафорақәа, аиҿырԥшрақәа, аепитетқәа.
Ҿырԥштәыс иаагозар, апоет аԥша аԥсы ахаҵаны ауаҩ иеиԥш
дацәажәоит («О, сыԥшалас, о, сыԥшалас, Аҵыхәтәантәи
сашәа уалаз! Унлыхәачча сан ахцәышла, Дымҵәыуалааит уи
лабжышла»), аӡиас дацәажәоит («Ухы умырмаҷын, амарџьа,
Уҭабарц уҟам бзанҵы! Уатәазымбо дарбан Қәмарча,
Ахьхьаҳәа ас уцонаҵы). Иара арҩаш ахаҭагьы еихәлаччоит,
ицәажәоит («Арҩаш еихәлаччон, ицәажәон ахьхьаҳәа»).
В. Ҵнариа ҳзыхцәажәо ишәҟәы интересс дула уаҩ даԥ­
хьоит. Ҳазҭагылоу аамҭазтәи алитературадырратә наука
ишақәнаго аҟынӡа еилырганы Б. Шьынқәба ипоезиа аԥсуа
литератураҿы ҭыԥс иааннакыло азгәеиҭеит, обиективлатәи
ахәшьара аиҭеит. Иара убри адагьы, Б.Шьынқәба ипоезиа
аилкааразы мацара анаҩсгьы, уи иадҳәаланы аинтересс змоу
алитературадырратә теориатә зҵаарақәа рҭак ҟанаҵоит. Ас
амҽхак ҭбаа змоу ашәҟәы агхақәагьы зынӡа изырцәымцеит.
Урҭ рахьтә ихадароуп ҳәа сгәы изаанаго абарҭ роуп.
Ҵабыргуп, В. Ҵнариа апоет иҩымҭақәа зегьы акакала дырзааҭгыланы дрыхцәажәарц гәҭакыс имамызт, иара
дзышьҭаз Б. Шьынқәба ипоезиа ахадаратә тенденциақәа
раарԥшра акәын. Уи азы иара иалихуеит ихадароуп ҳәа
ииԥхьаӡоз арҿиамҭақәа. Ус адагьы ҟаҵашьа амамызт, аха
сгәанала диашам апоет ихәыҷтәы поемақәеи («Иаирума»,
«Аҟармаҵыс ашәаҳәаҩи абгахәыҷы ҵыхәабабеи», «Аӡыс
гәымшәа», «Имтәаз аӡыс») идраматә поема «Ахра иаҿахази»
дахьырхымцәажәаз.
В. Ҵнариа аԥхьаҩ агәра игартә иирбоит апоет иҩымҭа­қәак
рҿы агхақәагьы шаҳԥыло. Иара дызлахәаԥшуала, иага бызшәа
бзиала иԥшӡаны иҩызаргьы, асоциалтә конфликтдара
иахҟьаны ароман «Аҿатә-уаа» аԥсҭазаара иршәҭыкакаҷцәа­

592

ны иаанарԥшуеит. Араҟа аҭҵааҩы дахьиашоу, дызлаиашоу ыҟоуп, аха сара саӡәыкны сгәаанагарала, аконфликтдара атеориа ҳәа изышьҭаз аныԥшит ароман, аха апоет
уи аниҩыз аамҭазы ус адагьы ԥсыхәа ыҟамзар акәхарын.
Иабаҟоу, В. Ҵнариа ишиҭаху еиԥш асоциалтә конфликтқәа
ӷәӷәала изныԥшуа Б. Шьынқәба ироман адагьы даҽа поетк,
шәҟәыҩҩык, усҟантәи аамҭазы иҩны иааизцәырымгеитеи!
Аиашьаратә литературақәа рҿгьы ус еиԥш иҟаз агхақәа
маҷмызт. Насгьы ароман аиҭаҭыжьраан апоет акыр иԥсахит,
ҭыԥқәак иркьаҿит, ҭыԥқәак ирҿыцны иҟаиҵеит. Уи адагьы ароман аиҭаҭыжьраан апоет иациҵаз анотациаҿы
излаиҩуала, «Аҿатә-уаа» раԥхьа ианҭыҵуаз ашықәсқәа рзы,
идыру авбақәа ирыхҟьаны, акьыԥхь ахь инамгакәа иаанхаз
хәҭақәакгьы ашьҭахь иагәлеиҵеит. Аԥсуа жәлар аамҭала
изыргәамҵуаз рахьтә ароман иаҳәо маҷӡангьы иҟаӡам (урҭ
конкретла В. Ҵнариа дрыламцәажәеит акәымзар). «Аҿатәуаа», гхақәак амазаргьы, апоет иқәмҿиеит ҳәа ҳазҳәом, аԥс­уа
поезиа аихьӡарақәа рахь иҳамԥхьаӡарц залшом.
Сара хыхь исҳәахьеит В. Ҵнариа Б. Шьынқәба ирҿиамҭа
аԥсуа литература (еиҳараӡак апоезиа) зегьы аҿиара апроцесс
иадҳәаланы дахәаԥшуеит ҳәа. Насгьы аҭҵааҩы инирԥшит
аерудициа ҭбааи алитературатә гьама бзиеи. Иҿаԥхьа
иқәиргылаз азҵаарақәа теориатә аспектла рҭак ҟаиҵоит.
Урҭқәа зегьы автор имоурҽхәаша роуп, урҭ рзы исаҟала
ажәак сҳәом саргьы. Аха зны-зынла дзыхцәажәо азҵаарақәа
хықәкыла ирыдҳәалам данрылацәажәо ыҟоуп. Ҿырԥштәыс
иаагозар, ашәҟәы ахԥатәи ахы еиҳараӡак «Аҿатә-уааи»,
«Ахра ашәеи» еилыргароуп изызку, аха ахы иахьналаго
инаркны хықәкыла «Аҿатә-уаа» ахь диасаанӡа атеориатә
зҵаарақәа рылацәажәара зежә даҟьа ақәирӡит (ад. 51–69).
Исҭахуп аԥхьаҩ сиашаны сеиликаарц: арҭ адаҟьақәа рҿы В.
Ҵнариа дызлацәажәо, дышрылацәажәо аинтересс рыҵамкәа
иҟаӡам. Аха анаҩсҟа ароман «Аҿатә-уаа» аилыргара ҭыԥс иаиуз жәаҩа даҟьа роуп (ад. 70–81).
Сара стәала аформазы мацара иазгәасымҭаз арҭ агхақәеи
агәазыҳәарақәеи В. Ҵнариа ишәҟәы ахаҭабзиара дырхәанчо
иҟам. Сра сеигәырӷьеит ҳпоетцәа иреиӷьу ипоезиа
алитератураҭҵааҩ ҿа иҵауланы иахьеиликааз, иахьҭиҵааз.

593

1973 ш.

Ажәытә ԥсҭазаара иазку аҩымҭа ҿыц
Иахьа уажәраанӡа Михаил Ҭемыр-иԥа Бӷажәба Аԥсны
анҭыҵгьы ибзианы дырдыруан уаажәларратә усзуҩны,
ҵа­ра­уаҩны. Еицырдыруа иҟоуп Аԥснытәи аҵиаақәеи аԥ­
саатәқәеи ирызкны имонографиақәа, ирацәоуп ипубли­
цистикатә статиақәеи иочеркқәеи. Аԥсышәалеи урысшәалеи
хаз шәҟәны иҭыҵхьеит Аԥсны Асовет мчра ашьақәгылареи
ашьақәырӷәӷәареи рзы ақәԥаҩ, ареволиуционер, акоммунист
Нестор Лакоба иԥсҭазааратә мҩа иазку М. Бӷажәба иҭоурыхтә
публицистикатә очерк.
Уажә аакьыскьа М. Бӷажәба иааирԥшит ибаҩхатәра даҽа
ганкгьы – иҩны иҭижьит асахьаркыратә рҿиамҭа, асатиратә
повест «Гәараԥаа рписар» ҳәа хьӡыс иаманы (ашәҟәҭыжьырҭа
«Алашара», Аҟәа, 1972 ш.).
Абри ашәҟәы иазкны ажәақәак рҳәарахьы сиасаанӡа,
иазгәасҭарц сҭахуп ари еиԥш иҟоу асахьаркыратә ҩымҭа М.
Бӷажәба инапы иахьыҵихыз иаалырҟьаны, ма машәыршақә
ишыҟамлаз. Ишдыру еиԥш, алитературатә рҿиамҭа аԥҵа­
ра­зы автор иқәра акәӡам аус злоу. Алитература аҭоурых аҿы
ҳара иаабоит имаҷымкәа аҿырԥштәқәа, џьоукы ишқәыԥш­ӡоу
абаҩхатәра аадырԥшуеит, даҽа џьоукых аԥсҭазааратә ԥышәа
еизыргоит, аҵыхәтәан ауп арҿиамҭақәа анаԥырҵо.
Имыцхәцәахарым ҳәа сгәыӷуеит М. Бӷажәба ирҿиаратә
мчқәа ианрысакьаҳәымҭоу ақәра дҭагылоуп сҳәар. Иаҳ­ҳәар
ҟалозар, аԥсҭазаара акыр дкыднаҟьахьеит, ацәгьагьы ибахьеит, иара убас – абзиагьы. Акыр дныҟәахьеит, еиуеиԥшым
атәылақәа дрылсны ибахьеит, Аџьынџьтәылатә еибашьра
далахәын, акырынтәгьы дырхәхьан. Ажәакала иаҳҳәозар, абиографиа ду имоуп. Абиографиа змоу зегьы зышәҟәыҩҩцәахом,
аха ашәҟәыҩҩы хымԥада абиографиа имазароуп.
М. Бӷажәба аԥсуа жәлар дырҵеиуп, ркультура арҿиаразы
илшахьо маҷӡам. Мчыбжьыки-мчыбжьыки рыбжьара аԥсуа
қыҭак даҭааны, анхацәа дырмацәажәар, реизарак, рыцәгьарыбзиак иҽалаимырхәыр игәы иауам. Ибзианы идыруеит аԥсуа нхаҩы иԥсихологиа, икәама-ҵамақәа, иҵасқәа,
иҟазшьақәа, иуаҩышьа, иламыс, ибзианы идыруеит анхаҩы

594

жәытә ԥсҭазаашьас имаз, ажәытә ԥсҭазаара ацәынхақәа автор хаҭала дызхаанны иибазгьы, игәникылазгьы маҷӡам.
Иара убас М. Бӷажәба ибзианы идыруеит Аԥсны Асовет
мчра ашьақәгылара иабзоураны ҳажәлар рыԥсҭазаараҿы
аамҭа кьаҿла аиҭакра дуқәа иҟалаз. Асовет аамҭа иааӡаз
ауаҩы ицәыуадаҩуп ажәытәра зхаԥаны иакыз аԥсуа нхаҩы
ԥсҭазаашьас имаз аилкаара. Уи аилкааразы ҳәарада, иазхом
аҭоурыхтә шәҟәқәа рыԥхьара мацара. М. Бӷажәба «Гәараԥаа
рписар» аҿы хықәкыс ишьҭихит Аԥсны Асовет мчра ашьа­
қәыргылара аламҭалазы аԥсуаа рыбзазашьа зеиԥшраз
ааирԥшырц. Аха, ишдыру еиԥш, алитератураҿы аԥсҭазаара
аганқәа еиуеиԥшым формала аарԥшышьақәа рымоуп. Автор
игәҭакы анагӡаразы иалихит асатира.
Асатиратә рҿиамҭақәа раԥҵараҿы аԥсуа литература
уажәшьҭа атрадициа амоуп ҳҳәаргьы ҟалоит. Уи иамоуп
иара ахатәы ҭоурых. Иаҳгәалаҳаршәап Д. Гәлиа ҳлитература
ашьапы аникуазгьы исатира мцақьоуқьадха ишрыжәиҵоз
Хәаџьандураа, абжьаҩашьа хабжьаҟьалараа.
Аиашазы, Д. Гәлиа аԥхьаӡа дпоетны даақәзыргылаз
еиҳараӡакгьы исатиратә ҩымҭақәа роуп. Иара убас аԥхьаҩ­
цәа иахьагьы ирылаҵәаны иҟоуп М. Аҳашба аҩажәатәи
ашықәсқәа рзы иаԥиҵаз исатиратә жәабжьқәа «Ҳаи, дад,
аписар, заку кампаниоузеи, ишааҳауҳәара», «Ацуныҳәа акы
иаԥсам сҳәон, аха…», «Алло». Анаҩсан асатиратә поезиатә
рҿиамҭақәа аԥсуа поезиа иаларгалеит апоетцәа Леонти
Лабахәуа, Кьыршьал Чачхалиа, апрозаҿы ари аганахьала акыр аус рухьеит апрозаикцәа Платон Ҷкадуа, Шалодиа
Аџьынџьал, Шоҭа Ҷкадуа уҳәа убас егьырҭгьы.
М. Бӷажәба иҩымҭа иазиԥшааит иоригиналуп ззуҳәаша
аформа: аԥхьаҩ иҿаԥхьа ахҭысқәа мҩаԥысуеит типра
зуа аԥсыуа қыҭак аҿтәи аписар Дамеи Афба ихаҿала. Автор ихаҭа аганахь дгылоуп, аха рацәак иуадаҩым иара
идунеихәаԥшышьақәа, иеилкаарақәа аписар Дамеи Афба
ихьӡынҩыланы ишыҟоу. Автор иумор бызшәала, аԥхьажәа
ҳасабла иазиҩыз аҿы гәараԥаа рписар ианҵамҭақәа
ҭижьуашәа иҳәоит. Арҭ «анҵамҭақәа» шәагаала икьаҿу
ановелла хәыҷқәа рыла ишьақәгылоуп. Новелла-цыԥхьаӡа
рхатә сиужетқәеи рхатәы хьыӡқәеи рымоуп. Аԥхьаҩ актәи
адаҟьақәа инадыркны дыргәылархалоит. Ановеллақәа

595

инеишьҭаргыланы рыхьӡқәа мацара срыԥхьаландаз, ирҳәо
закәтә ссирузеи уҳәартә иҟарҵоит: «Кәты шьаԥхыцла иҩу
Очамчыраа заԥхьом», «Баӷыр ифилософиа», «Амагә цырцыр», «Атара иагаз ахьӡ», «Адмирал ивардым», «Ԥарча
иҭаҭынжәга», «Аҩада Тагә, алада – Тагә», «Лажәхарԥа»,
«Хьыџьгәаҭ акәазҭха мҩаниҵеит»…
Ановеллақәа ҩуп зеилкаара мариоу бызшәала. Аӡәы
игәы иаанагар ҟалоит ашәҟәыҩҩы аграмматикатә ԥҟарақәа
рацәак дрықәныҟәом ҳәа. Аҵабырг азы, автор иҳәоуқәак
рсинтаксистә еилазаашьа маҷк иахьыуадаҩу ыҟазаргьы,
урҭ ракәым хадара злоу. Аус злоу еиҳараӡак ахшыҩҵакқәа
инҭкааны, еилфаҷа изҳәаша, еиҭазҳәаша ажәақәа рзыԥшаауп.
Автор имаурҽхәартә иҟоуп ибызшәа алексика. Иара
дцәажәом аофициалтә бызшәала. Илиршеит дзыхцәажәо,
иааирԥшуа аамҭазы ажәлар злацәажәоз абызшәала аҩра.
Аҩымҭаҿы иуԥылоит иахьа рхы иадмырхәауа, аха усҟантәи
аамҭазы ахархәара змаз ажәақәа. Ахаҿсахьақәа иааирԥш­уа
рцәажәарақәа рҿы акырџьара дақәшәаны иагәылаигалоит
(адиалогқәа рҿы) досу рцәажәашьа аҷыдарақәа, насгьы
атәым бызшәахьтә иалагаланы ацәажәашьақәа. Амала,
иҳәатәуп зны-зынла дахнаԥаауама уҳәартәы инамцхәынгьы
атәым бызшәала аиҿцәажәарақәагьы шагәылагалоу, аха урҭ
игәыԥҵәагаӡангьы иҟам.
Аԥхьаҩ иҿаԥхьа ииасуеит еиуеиԥшым ахаҿсахьақәа. Аха
зегь раԥхьа игылоуп, насгьы зегьы еидызкыло аӡә иакәны
даарԥшуп. Гәараԥ ақыҭантәи аписар. Автор игәыблреи ибзиабареи аписар Дамеи Афба иахь ауп иахьыҟоу. Аписар
даарԥшуп дгәызианны, ижәлар гәыкала бзиа ибоит. Иара
древолиуционерны асоциалтә еиҟарамра даҿагыланы
дықәԥо дыҟам, «абаа хызжәо» аӡә иакәым. Аха акәты иалшо
акәтаӷь ҳәа, илшо ала ижәлар рымаҵ иуеит, аҵара хәыҷ имоу
ижәлар идирхәоит.
«Гәараԥаа рписар» аҿы ирацәоуп анекдот ҟазшьа змоу,
ихыҭҳәаау, узырччаша, аиумортә ҟазшьа змоу ахаҿсахьақәеи
ахҭысқәеи, ирацәоуп ажәлар рлафҳәашьақәа, рыхшыҩҵара
аазырԥшуа адаҟьақәа.
Автор ажәлар рхаҭарнакцәа, иагьа акомикатә ситуа­
циақәа иҭаргыланы иааирԥшуазаргьы, гәаӷшақә дырхыччом, иҵәылихуам. Уи игәзиану хыччароуп, уимоу

596

иагьрыцҳаишьоит. Ашәҟәыҩҩы исатира ҵархоит, игәаа­
уеит аҳәынҭқар иполитика ныҟәызгоз (ачиновникцәа, апо­
литикцәа) данырхыччо, имырхьаацәакәа дрыхцәажәошәа
даҿуп шуҳәо, иркарикатураны иаақәиргылоит. Аԥхьаҩ еилхха ибартә иааирԥшуеит анхацәа рыбзазара зыркьаҳәуаз,
измырӷьацоз асоциалтә еиҟарамра шакәуз.
Анхацәа абӷа еиҵыхырҭа шрымамызгьы, аԥҭазаара
аԥы­шәа ирнаҭоз рацәан. Ашәҟәыҩҩы иӡаӡом аҵарадара
иахҟьаны анхацәа рдунеихәаԥшышьа шыҭшәаз, аха урҭ ибза­
мыҟәны, ихшыҩданы иааирԥшуам, уимоу, хшыҩла аҵара
ҳамоуп ҳәа идәықәыз абадақьцәа, ачиновникцәа ириааиуан. Уи азоуп авторгьы ижәлар дрызгәдуны, дырхыҽхәаны
аписар Дамеи Афба иҿала абас зиҳәо: «Ҳгәы излаанаго ала,
аҩреи аԥхьареи ианаамҭаз идырҵазҭгьы Аԥсынгьы иамазаарын аԥсуа дгьыл иарҿиаз, иаԥсыуааз, иаҳҳәап: Аристотель,
Гераклит, Архимед, Декарт, Фарадеи, Левуазие, Менделеев,
Русҭавели, Пушкин иреиԥшыз ауаа. Аҵарадара иахҟьаны
Аԥсны заҟа хшыҩ бзиа рышьҭа нмыжькәа анышә иагаз
ԥхьаӡашьа амам» (ад. 10).
Автор зыԥсҭазаара ааирԥшуа аԥсуа қыҭа ус адәахьала,
хыхь-хыхь уахәаԥшуазар аинтерес зҵоу акы акәмшәа
иубоит. Уа аԥсҭазаара ҭынчроушәа, процесс дук мҩа­
ԥымсуашәа иҟоуп. Аха уа имҩаԥысуан зегьы ирзеилымкаауаз, иуадаҩыз аԥсҭазаара. Уи иаланхо ауаа ирымоуп
иҷыдоу аҵасқәа, азакәанқәа, урҭ рмораль, ретика даҽакы
иалаҩашьом, рыуаҩра, рысасдкылашьа, рчеиџьыка, раҳа­
ҭыреиқәҵашьа, реизыҟазаашьа. Урҭ азнык азы иуаа
маҷушәа, бӷа дук рымамшәа иубоит. Аха ус аламала узвало,
убжьы нарықәырганы тәытәҳәа иуршәо ракәӡам. Ирмыхәо
зҳәо, ирмыхәо ҟазҵо ауаҩы иқәнагоу формак изыԥшааны
лажәхарԥа изыруеит.
Аҩымҭаҿы
ирацәоуп
ишьҭыху
аԥсҭазааратә,
ауаажәларратә проблемақәа. Автор дызлацәажәо иарбан
проблемазаалакгьы еиҿаргылоит аконтрастқәа: ахшыҩи –
абзамыҟә­реи, аҵареи – аҵарадареи, абзанхаҩи – аашьаҩи,
ахаҵареи – ашәыргәындареи. Автор дақәшәаны, ирҿиаратә
ҟазшьаны, иааирԥшуеит иуадаҩу, еилаԥаҭоу, ихьанҭоу
ауаажәларратә зҵаарақәа рыхцәажәара. Ирмарианы зысҳәо,
имшгагақәаны иҟаиҵеит ҳәа иқәым, илахьеиқәҵагангьы

597

аԥхьаҩ дахәаҽ­ратә иҟаимҵеит. Ирччархәны иааирԥшуа
ахаҿсахьақәеи ахҭысқәеи ҽхырцәажәарыла, баша аччаразы мацара акәым изиҳәо, урҭ уагьдырччоит, аха
уагьдырхәыцуеит. Ҿырԥштәыс иаагозар, ареволиуциа
ҟалаанӡатәи аԥсуа қыҭаҿы ирыцҳара дуны иҟан аҵарадара.
Шәҟәы бӷьыцк еиҿкааны анхацәа ирзызҩышаз иԥшаара мариамызт. Ҷышәра хәыҷык аӡәы изҵаргьы, – «иазхоуп, Гьедлач уигьы издыруамызт, аха бысҭахьык ифон» –ҳәа аҳәара
иаалагон. Дара аҳәынҭқар ичиновникцәа ракәзар, урҭгьы
аҩреи аԥхьареи иҽеины издыруаз дабаҟаз! Урҭ рҵара бжата
иахҟьаны ажәлар ахынҭа-ҩынҭарақәа ирықәшәон. «Абаӷыр
жьы» ҳәа хыс измоу ановеллаҿы ашәҟәыҩҩы иччархәны,
ирҿаасҭаны иҿаԥиҽуеит ажәлар ирцәыхараз, ирзеилымкаауаз ачиновник мдырцәа. Акомикатә ситуациа злаҟалаз
уи ауп, «Воробиов» зыжәлаз еиҳабык дыҟазаарын Очамчыра ашәахтә усбарҭаҿы. Уи ақыҭахь аписар ихьӡала иишьҭыз
аҿы акәаԥ ахьыргылатәыз ахьизымдыруаз иахҟьаны иаҳәаз
аҵакы аҽаԥсахит: абаӷырқәа шьны аҳәынҭқарра иалаҵатәуп,
абаӷыр жьы уалс ишәықәуп ҳәа аҳәо иҟалеит! Уи иахҟьаны
гәараԥаа русқәа зегьы ныжьны еиҭа-неиҭасуа абаӷырқәа
ирышьҭалт!
«Гәараԥаа рписар» аҿы автор иқәиргылаз азҵаарақәа
зегьы нҭкааны рыхцәажәара ара изалшом. Амала, зеиԥш
ҟазшьаны иамоу даҽакгьы сҳәар сҭахуп. Аповест аҿы ажәытә
ԥсҭазаара иҿыцу ажәала, иҿыцу хшыҩҵакыла иахцәажәоуп.
Насгьы аҭоурых аарԥшра мацара акәым аус злоу (автор
иагьа исахьаркны иҳәазаргьы, ифантазиа иагьа амҽхак
ирҭбаазаргьы, аҭоурыхтә ҵабырг дацәхьаҵуам), аус злоу –
апо­вест иахьатәи ҳаамҭа излақәҿнаҭуа, изладҳәалоу рацәоуп.
Абзазараҿы усҟан иҟаз агхақәа иахьагьы инханы иҳамоугьы
маҷӡам. Убри азоуп ашәҟәыҩҩы аханатәгьы абарҭ реиԥш
иҟоу ажәақәа зиҳәо: «Ара еиҳарак зыӡбахә сҳәарц исҭаху
аџьабаа иацәымшәо, ажәлар рзы зхы иамеигӡо ауаа роуп.
Аха џьара-џьара ҳрықәымшәар аушам абадақь асцәагьы,
иӡлачу акәасҭха аиԥш алҩа зхылббуа. Урҭ узраҩсуам, ихадырчыло ауарқь бааԥс уҿамсыр ҟалом. Ус анакәха, урҭ­
гьы ирыхцәажәатәуп, излатәоу ацәыҵлашьцара нархцаны
ицәыр­га­тәуп» (ад. 12).
Инеидкыланы «Гәараԥаа рписар» иҩымҭа ҿыцны

иҩымҭа бзианы аԥсуа литература иаланагалт. Уи иаԥхьаз
дарлахҿыхуеит, дарччоит, дархәыцуеит, аԥсҭазаара игәы
ацԥыҳәо дҟанаҵоит.
1972 ш.

Иҷыдоу ахатәы бжьы имоуп
Ҩышықәса уажәаԥхьа Анатоли Лагәлаа иажәеинраала
ҿыцқәа реизга «Амш хәашьқәа цеит» анҭыҵ, игәцарак­ны
саԥхьеит. Ҵакылагьы, сахьаркыратә ҟазарылагьы иб­зиа­ӡаны
еиҿкаауп, иҟаҵоуп ҳәа сгәы иззаанагақәоз акымкәа-ҩбамкәа
ажәеинраалақәа алскааит, акык-ҩбак, аԥсыҽқәагьы збеит.
Аха зегь реиҳа исгәаԥхаз хшыҩ­ҵакык сазкылсит: абри аизга
агәра снаргеит автор иааиԥмырҟьаӡакәа ихы аус шадиуло, поетк иаҳасаб ала ишизҳауа. Данстудентыз аахыс дыздыр­уеит,
уаанӡатәи иаԥҵамҭақәагьы шамахамзар ибжьамыжькәа
срыԥхьахьеит (хазы шәҟәқәаны иҭижьхьоугьы, апериодикаҿы
лассы-лассы иикьыԥхьхьоугьы).
Ҳәарас иаҭахузеи, ара зыӡбахә сымоу аизга иану ажәеин­
раалақәа уаанӡатәи иҩымҭақәа рстиль, рҟазшьа хадақәа
ашьҭа-мҭақәа рныԥшуеит, аха иҩашьаӡом ажәа аус адулара еиҳа ҭакԥхықәрала дшазыҟоу, дҳаҵҳаҵо дыԥшаа­
уеит, алирикатә цәанырра ҵарқәа иҭкааны, игәылыршәаны
рҳәашьа дақәшәоит.
Анатоли Лагәлаа зыӡбахә ҳамоу иеизга иадызбалеит ҳәа
исҳәаз аҟазшьа иашазар, даара имоурҽхәартә иҟоуп.
Даҽа зҵааракгьы: аӡәырҩы арҿиаҩцәа реиԥш, Анатоли Лагәлаа апоезиаҿгьы, апрозаҿгьы аус иуеит. Иара их­
цәажәахьоу џьоукы еиҳа дпоетуп рҳәоит, даҽа џьоукы еиҳа
дпрозаикуп рҳәоит. Ари аимакра макьана иаҭахым ҳәа сгәы
иаанагоит, иҟаиҵаша рацәоуп, аамҭа иаҳнарбап апоезиа
акәу, апроза акәу иара ирҿиараҿ аԥыжәара зго.
Иалкааны аԥсҭазаара аганк, ма темак иазкым апоет иа­
жәеинраалақәа. Итематика ҭбаауп, хкы рацәала еилаԥсоуп

599

сҳәар, ииашоуп, аха еизадацәоуп. Жәытә-натә аахыс алитературазы ихадақәоу атемақәа ирызку иаԥҵамҭақәа рҿгьы
уаанӡа ирҳәахьоу иҽацәихьчоит, уимоу иҿыцҳҳараӡа, уаанӡа
ҳазлазымхәыцуаз ала рцәыргара илиршоит. Ҿырԥштәыс
иааҳгозар, «Амш хәашьқәа цеит…» аҿы абзиабаратә лирика иазку ажәеинраалақәа рацәоуп, аха шамахамзар дара
зегьы џьара иҿыцу акы рҳәоит, ауаатәыҩса рыбзиабаратә
цәанырра ҟәымшәышә иахьа уажәраанӡа ҳазлазымхәыцуаз
ала иаарԥшуп. Зҿахәы нҭкааны изҳәо ҿырԥштәы заҵәык аазгоит:
Бара бтәашьа зынӡа
сҿанаҳәеит,
Бара бцашьаз ажәакгьы
сымҳәеит.
Сарыхьҭашьызшәа, аарла
сеимҳәеит!
Аха гәаныла, ишсылшоз
сыҳәҳәеит!
Бара урҭқәа зынӡа
ибымбаӡеит,
Бара бҿынӡа схьаа
мнаӡаӡеит.
Бара быччаԥшь ҭаршәны
ибҵәахӡеит,
Аха бгәаҿы аҽаӡаанӡа
сахьӡеит.

Даҽакгьы. Ибзианы исгәалашәоит иҳаҩсыз аҩажәатәи
ашәышықәса ҩынҩажәижәабатәи ашықәсқәа рзы иааиҵа­
гылаз аԥсуа рҿиаҩцәа ҿарацәа рзы ана-ара ҳәатәыс иҟаҵаны
ирымаз: авбақәа рырҭон, егьырҭ дызларыламҩашьо досу
ихатәы бжьы ихам зырҳәақәоз ыҟан. Анатоли Лагәлаа
иакәзар, данқәыԥшыз аахыс ииҩхьоу ирыԥхьаз игәеимҭарц
залшом иҷыдоу ихатәы бжьы, ихатәы ҩышьатә стиль шимоу.
Имҩашьахуа, хьаҳәа-ԥаҳәада уаҩы ибартә иҟоуп апоет
дызлиааз аԥсуа жәлар ржәытә-рҿатә ԥсҭазаара дшазааи­гәоу,
ишидыруа, ижәлар рхьаақәа иҵарны ицәа-ижьы, ихды­рра
ишаныԥшуа. Уи ус шакәу агәра ҳдыргоит «Амш хәашьқәа

600

цеит…» иагәылоу амҳаџьырреи 1992–1993 шықәсқәа рзтәи
аибашьра хлымӡаахи ирызку ажәеинраалақәа.
Хазы иалкаатәуп ҳәа сгәы иаанагоит Анатоли Лагәлаа
ипеизажтә лирика. Аԥсны аԥсабара ԥшӡоуп, иблахкыгоуп ҳәа аҳәара зегьы иҳалшоит, аха еизадацәоуп, зеиԥш
ажәақәоуп. Апоет ус имҳәеит, убла ихгылартә ишиҳәаз
ҿырԥштәы заҵәык иадамзаргьы иаазгоит:
Ажәхьа ачыргә еиԥш, иҟәашӡа,
Аԥсҭҳәақәа хшьуп.
Ақәа леиуеит,
иахьа ихашәҵа,
Амш шәшьуп…
Џьаргьы шәаӡоушәа
ипашәӡа,
Ҽыҭк убоит.
Аха акыр раӡоушәа,
икәаԥӡа,
Аԥша иагоит…
Адгьыл ҿажәкуеит,
ахыр-хырҳәа,
Илеир ақәа,
Аҵлагь амахәқәа
ацәылаҳәырҳәа,
Ишәоит абыӷьқәа!..

Аизга «Амш хәашьқәа цеит…» иахуҳәааша, узырхәыцша
рацәоуп, ацәажәатә рацәаны иунаҭоит, аха абра исҳәаз азсырхоит. Сынтәа Д.И. Гәлиа ихьӡ зху Аԥсны Аҳәынҭқарратә
премиа ианашьаразы ари аизга автор дахьықәдыргылаз,
аԥсаҭеи аџьыкаци ҳәа иаҳҳәозар, ииашоуп, иақәнагоуп ҳәа
исыԥхьаӡоит. Ҳәарас иаҭахузеи, егьырҭ иқәгылақәоугьы
аӡә даԥсам сҳәом. Сызааирц исҭаху, ари аҳаҭыр ду зқәу,
аҭакзыԥхықәра зцу аҳамҭа аиуразы иқәгылақәоу раԥхьа
игылақәоу дыруаӡәкуп Анатоли Лагәлаа.
Сгәы излаанаго ала, Д. Гәлиа ихьӡ зху Аԥсны аҳәынҭқа­
рратә премиа зықәрахь инеихьоу раасҭа Анатоли Лагәлаа
иеиԥш иҟақәоу рахь ирхазар еиҳа ииашоуп.
Ҳәарас иаҭахузеи, апремиа зианаршьо иҟаиҵахьоу азоуп.

601

Аха заԥхьаҟа аԥеиԥш змоу, аперспектива змоу, иҟаиҵаша
рацәоуп ҳәа ҳзықәгәыӷуагьы дазгәаҭалатәуп. Хымԥада, убас
иҟақәоу дреиуоуп Анатоли Лагәлаа ҳәа сгәы иаанагоит.
Иалкааны иазгәасҭар сҭахуп даҽакгьы. Изакәу уи ауп,
Анатоли Лагәлаа ажурнал «Алашара» аредактор хадас
даны­ҟарҵаз аахыс журналистк иаҳасаб алагьы даара ибзианы ихы ааирԥшит. Аҵыхәтәантәи ашықәсқәа рзы «Алашара» ахаҿра даара ианубаалартә иаԥсахит еиӷьу аганахьала:
аномерқәа зегьы рҿы шамахамзар аԥхьаҩ интересс иикыша
аҩымҭақәа ркьыԥхьуеит, авторцәа рхыԥхьаӡарагьы акыр
иазҳаит. Абарҭқәа зегьы рҿы аредактор Анатоли Лагәлаа
ибзоуроу рацәоуп.
Иара убас Анатоли лагәлаа арадиои ателехәаԥшреи ихы
иаирхәоит системала, иеиԥкааны, қәҿиарала иӡыригоит,
апропаганда азиуеит аԥсуа литература, инеидкыланы аԥсуа
культура зегьы. Убригьы меижьарада иара иқәҿиара бзиақәа
ируакуп.
Ара сналас-ҩаласны исҳәақәаз зегьы ааизыркәкәаны
хьаҳәа-ԥаҳәада алкаа иҟасҵарц исҭаху акоуп: абаҩхатәра
бзиа змоу апоет нага Анатоли Лагәлаа дызықәгылоу Д. Гәлиа
ихьӡ зху Аԥсны Аҳәынҭқарратә премиа ианашьара хымԥада
даԥсоуп.
Агазеҭ «Аԥсны», 2010 ш., жьҭаарамза 21, № 79–80

Апоезиа угәаҵәа иҭазар
Виктор Кәакәасқьыр диит 1953 шықәсазы Очамчыра араион Бедиа ақыҭан. (Уи уажәы Тҟәарчал араион иатәуп). Иара
убра далгеит абжьаратәи ашкол. Уи ашьҭахь ара дыҟан, Калининград. Иара убра ибзианы иҵеит атанкистра, аамҭала
атанк акомандирс дыҟан. Ара ихганы дана, хәышықәса инеи­
ԥынкыланы Тҟәарчал арацәаҵхырҭа ашахтаҿы аус иуан.
1979 шықәсазы ҿыц иаадыртыз Аԥснытәи Аҳәынҭқарратә
университет, афилологиатә факультет, аламырбатә ҟәша
ҳәа изышьҭоу дҭалеит. Иара убри ашықәс инаркны аҵареи
агазеҭ «Аԥсны Ҟаԥшь» аредакциаҿы аусуреи еидибалон.
1988 шықәсазы далгеит усҟантәи аамҭазы Ленинград иҟаз

602

ҩышықәсатәи иреиҳаӡоу апартиатә школа. Уи ашьҭахь
ԥыҭрак аус иуан акомпартиа Тҟәарчалтәи ақалақь комитет
аҿы аполитҵара анапхгаҩыс, насгьы агазеҭ «Аԥсны ҟаԥшь»
ахатәы корреспондентс.
1992–1993 шықәсқәа рзтәи Аԥсны Аџьынџьтәылатә
еибашьраан Виктор Кәакәасқьыр тҟәарчалаа ирхыргаз
агәаҟрақәа зегьы рыцеиҩишеит, иахьеи уахеи дрылагылан. Ихамышҭыхәа бааԥсны ҳажәлар ирзыҟалаз убри аамҭа
еиқәаҵәазы абри арԥыс фархь иӷроузеи ианаџьалымбеит
уҳәартә агәыӷәӷәара ааирԥшит. Ақырҭуа окупантцәа
иқыҭа гәакьа Бедиа ианалала, хацәнымрха урҭ ирҿагылаз
ҳаибашьцәа дрылагыланы деибашьуан, иуаажәлар ргәы
ирыӷәӷәон. Аибашьра анцоз амзақәа рзы алшарақәа
шмаҷӡазгьы, иара ибзоурала иҭыҵит агазеҭ «Абжьыуаа» аномерқәа жәаҩа, есыуаха аефирахь дцәырҵуан,
ҳаибашьцәеи ҳажәлари ргәы зырӷәӷәашаз, ҳаӷацәа ҿаԥыз­
ҽуаз ажәа иҳәон, иҵарыз апублицистикатә статиақәа
икьыԥхьуан.
Виктор Кәакәасқьыри сареи ҳаибадырит Аԥснытәи
аҳәынҭ­­қарратә университет данҭаз. Ҳаибадыршьагьы
оумашәа аҷыдарақәа аманоуп ишыҟалаз. Дахьтәаз акурс
аҿы аԥсуа фольклор иазкны алеқциа саԥхьарц аԥхьаӡа
саныныҩналаз акәын. Ажурнал аашьҭысхын асиа саԥхьон:
Зыхьӡ сҳәоз астудент «ара сыҟоуп!» –ҳәа даныҩагылалакь,
снеиҿыԥшны лаԥшыла дааимысдон. Иара ижәла анысҳәа,
дҩагылеит ҷкәына фархьк, аха егьырҭ аӡәгьы диеиԥшымызт,
дхышӡа дыҟан. Иҩызцәа раасҭа сылаԥш наидхалт. «Абри
астудент аԥсуа ԥшра имамшәа дыҟоуп, ихахәы аԥштәы
злаҟоу ала, аурыс ԥшра имоуп сҳәаргьы… Здыруада даурысны, дышхәыҷыз аԥсуаа драаӡазар?!» –аасгәахәын, сгәи
сгәи ааилаԥшит. Аха уи иаасызцәырҵыз ахәыцра џьеи сҿы
иасырҳәарын. Имҳәакәа ус, иаасыласыкӡеит. Акыр аамҭа
анҵы ашьҭахь ауп усҟан иара иҽныԥшылара исызнарҵысыз
ахшыҩҵак зынӡагьы ишҵаҵӷәыдамыз анеилкаахаз. Ҵабыр­
гынгьы, Виктор иан даурысзаап.
Ауаҩытәыҩса иԥсҭазаара шәкы, зқьы рыла иеиҿартәуп.
Иразҟы мҩа шшапаӡа иауҟаху, дшымгыӷӡо, дахьымгәыӷӡо
иҵәир, зынӡа даҽа хырхарҭак аиур ҟалоит. Аби ани уара
иузалԥшаауама? Досу илахьынҵала дымҩасуеит. Уи уара

603

ухаантәиқәагьы, уаанӡатәиқәагьы иреиԥшӡам. Уара иаауртыроуп иҿыцҳҳараӡа. Ауаҩы дызлоу, икәша-мыкәша иҟоу,
атәым ракәым, изааигәақәоугьы цқьа данырзеилымкаауа,
цқьа даныгәцарарымкәа ҟалагәышьоит. Изхысҳәаауа, Виктор иаби иани бзиа еибабаны рынасыԥ еидырҵеит, аха аԥсуа
ҵас џьбарақәа ирыхҟьаны иара дшыԥшқаз иеилымҵыр
ҟамлеит. Иан Аԥсны далҵны дцеит. Акыр аамҭа ихаҭагьы
издыруамызт ианҵәҟьа дызусҭаз, иарымҳәаӡеит, ицәырӡон.
Даныҩеидас ауп машәыршақә ианеиликааз. Ара даныҟаз
ашықәсқәа рзоуп егьырҭ иҭынхацәа аӡәгьы дизымҵааӡакәа
ихала иан длышьҭаланы, акыр аџьабаа баны даниԥшааз, иареи лареи анеибабаз. Уи иара ус аламала далацәажәаӡом, аха
изааигәоу аӡәы ианиеиҳәо уазыӡырҩуазар, угәы ҿнакаап.
Убысҟак игәыҭшьаагоу хҭысуп.
Сыстудентцәа аҵара зҵаҵәҟьарц зҭаху зегьы рзы
сшыҟоу еиԥш, Виктор Кәакәасқьыргьы «сишьклаԥшуан»,
акьыԥхь збоз истатиақәагьы гәцаракны срыԥхьон, срыԥ­
хьоит уажә­гьы. Журналистк иаҳасаб ала ишизҳауаз збон.
Дагьышьақәгылт абаҩхатәра бзиа злоу, аԥышәагьы змоу,
журналистк иаҳасаб ала сҳәар, ишымыцхәым агәра гаҵә­
ҟьаны сыҟоуп. Данстудентыз аахысгьы аудиториаҿоума,
аредакциаҿоума, мҩак аҿоума, џьара ҳахьааиқәшәалак
иҿцәажәара сгәаԥхон, исгәаԥхоит. Дидеалиступ уҳәратә
аҟынӡа иахьынӡалшо ала есымшатәи ихатә бзазаратә
ҟыба­ӡыбарақәа (уи иахьа изгыда?) иҽырҟәиҭхоит. Знызынлагьы аромантикатә хәыцрақәа амцхә иҽриҭома уҳәартә
дыҟоуп. Аромантикатә аамҭа ҳашҭагыламгьы, акырӡа ҳша­
цәыхароугьы.
Виктор ихатәы бызшәа – аԥсуа бызшәа – хәашьрак амам­
кәа ицқьаны иахьидыруа анаҩсгьы, аурыс бызшәагьы бзианы идыруеит иахьынӡаиҭаху иҿахәы алаиҳәартә дыҟоуп. Иан
длааӡартә, аурыс ҟазшьа илалааӡартә, лыԥхара иныԥшыртә
дзыҟамлазаргьы, иага умҳәан, аурыс шьа шилоу, агенқәа
ҳәа зырҳәогьы акы ыҟазар акәхап. Ҩжәларык ркультура
далааӡоуп, ҩ-жәларык ршьа идақәа ирҭаныҟәоит. Ԥсабарала
иҟәыбҷоу, зыхшыҩ ҵару аԥсуа арԥыс Аҟәеи Ленингради
аҵара ахьиҵоз илаԥшҳәаа дырҭбааит, ашәҟәыҩҩцәа дуқәа,
аҵарауаа дуқәа аӡәырҩы рҩымҭақәа инырит, ихдырра
дырҿыхеит, иаздырҳаит.

604

Виктор Кәакәасқьыр аԥхьаҩцәа дызлардыруа абар шьҭа
акыр шықәса раахыс агазеҭқәа (еиҳараӡак «Аԥсны») ирниҵо
актуалра злоу ипублицистикатә статиақәеи, иочеркқәеи,
иеиҿикаауа аинтервиуқәеи рылоуп. Аха убарҭ инарываргыланы ашкол данҭаз аахыс ажәеинраалақәагьы иҩуеит.
Ашкол данҭазгьы аԥсуа хәыҷтәы журнал «Амцабз» аҿы
иажәеинраалақәа ркьыԥхьхьан, уимоу Москватәи ажурнал
«Молодаиа гвардиа» адаҟьақәа рҿгьы аурысшәахь иеиҭаганы
ианырҵақәахьеит.
Оумашәа иоуҟахым ауаҩытәыҩса иԥсихологиа, идунеи­
хәаԥшышьа, ихымҩаԥгашьа. Заҟа хкы рыла иеилоу Анцәагьы
издырам. Џьоукы абзиагьы иацәыԥхашьоит. Изхысҳәаауа,
аԥҳәызба ԥшӡа сыԥшӡоуп, сыԥшӡоуп шәымбо ҳәа ажәала
ишылымҳәо еиԥш, ус узлырҳәараҳа, Виктор Кәакәасқьыргьы
ԥсабарала дызлаҟоу ахӡырымгара иахҟьаны споетуп ҳәа
узирҳәом. Иажәеинраалақәа урыхцәажәо уалагар, илахь
аԥхӡы аауеит, цәгьарак шиуыз дақәукызшәа. (Ацәгьа зуа ус
иԥхашьондаз, сабиц!). Ажәеинраала зыҩуеит ҳәа мыцхәы
иҽазҵәылхны ихаан «планны» ихы иадимҵац. Иҩуеит
имҩыр ада ԥсыхәа имамкәа цәалашәараны ианизаалакь.
Ҽырбагас, хьӡы ҭыгагас акәым, ҿахәҳәагас, хы еиҭаҳәагас.
Изцымааиуаны иадынҵәалаха мчыла изыҩуа дреиԥшым.
«Ианааилакь» аҩрагьы изымариоушәа иҟалоит.
Виктор Кәакәасқьыр длирикуп. Илирикатә жәеинраала­
қәа абри абри ауп ҳәа иахьӡысҵара сыздыррам, иааҭырҟьа­
ны исызҳәом, аха иара ихатәу бжьы ҷыдак рхоушәа избоит,
иагьылахҿыхуп, иагьыԥхоуп, иагьыҟәымшәышәуп, изҩыдоу
цәаныррак уздырҵысуеит. Зныхгьы гәкажьгоума шуҳәо,
цәаҳәак ала, ма ажәак амацара ала лашара ссирк ҩарылԥхоит.
Ҿырԥштәыс иааҳгозар, аԥҳәызбеи ашәҭыци рыӡбахә еидкыланы ҳгәы хнарҷома уҳәа аҟынӡа заҟаҩы заҟа рыла иларҳәыаарҳәны ирҳәахьоузеи? Иҿыцу акала урҭ шьҭа рыхцәажәара
залшарым угәахәыртә аҟынӡа инадырхахьеит, иаадырхахьеит. Убас шакәугьы иҿыцӡоушәа, ассоциациа ҷыдарақәак,
цәанырра ԥхарақәак уаҩы издырҵысуашәа, ддырхәыцуашәа
избоит Виктор Кәакәасқьыр абарҭ ицәаҳәақәа:
Ашьацраҟны сгәыӷрақәа сҵәахит,
Салхым сара аихаӡа.

605

Гәыӷра шәкы уаҟа инҭаԥсит,
Ицәаӷәоуп сгәы адәаӡа.
Ааԥынроуп, аҿагьы ҵысит,
Сныҵалап, нас, сқәаҵа.
Сишь, ажәҵысгьы ҿнаҭит,
Ианырит, уи абжьы сгәаҵа.
Сгәыӷрақәа ишәҭыҵлахар,
Ашәҭыцқәа ҿалахыр,
Рҿыхра иаҽыҵганы,
Бнацәкьарақәа рҿалахыр? –
Ашьацраҟны сгәыӷрақәа сҵәахит.

Азнык азы Виктор Кәакәасқьыр илирикатә жәеинраала­
қәа иласушәа иубоит, рыԥхьара мариоуп, лассы уаҩы иҿаҿы
иааиуеит. Аха цқьа урызхәыцны урыԥхьар, формала иласызаргьы ахәыцра хьанҭақәа «ишрыҵоу» убоит, афилософиатә
хәыцра ҵаулақәагьы рыдубалоит сҳәаргьы имыцхәхарым
ҳәа сыҟоуп. Абри аганахьала иҟазшьарбагоуп ҳәа сгәы иаанагоит ахьыӡ зимҭаз жәаҩа цәаҳәа иҟоу абри ажәеинраала:
Ашықәсқәа, сқәыԥшра мҵазырсыз,
Еиқәтәама наӡаӡа шәыԥша?
Аҿара аԥшатлакә шысхысыз,
Асаркьаҟны исанаҳәоит сыԥшра!
Сазхәыцуам шьҭа шаҟа схыҵыз,
Инхамашь иҵегьы сылша?
Хымҳа-џьымшьа сымшқәа инысхыз,
Иубомашь срыхьҵәыуом, сашьа!
Бзиарак сгәаҵа ианырыз,
Иасымҭеит сзырҟьалоз аԥша,
Ишәарҭоу ацҳақәа сахьрырыз,
Исыцын адоуҳа есымша.
Дшәарҭоуп агәыӷрақәа зцәыӡыз,
Аха исҭоит уи аҩыза аџьшьа:
Ԥшеи-фырҭыни ирылҵыз,

606

Иазмырхәоз аамҭа ахыԥша!

Ари адунеи ҳазқәу ҳзықәу, иаҳҭаху, ҳзышьҭоу еилкаатәыс
ирыман, ирымоуп абиԥарақәа иҩеидасуа зегьы. Иаԥсоу акәу,
акапеи кылҵәа иаԥсам акәу ҳхы зқәаҳҵо, ҳаԥсҭазаара заҳк­
уа? Иарбану ихадоу, зегьы иреиӷьу амҩа? Зегьы иаҳзеиԥшу,
иаҳзеиӷьу аӡәгьы изымыӡбацт. Досу ҳхала иҳаӡбалар акәхеит.
Агәыҩ-ҿыҩра ианагь иҳацрымӡаауа иҳамазаауеит. Ус
ҳшазаап ҳара ауаатәыҩса ҳәа иҟоу. Ҳара иҳаиӷьу ари адунеи ԥсы зхоу аӡәгьы дықәым, аха иабаҟоу ҳаргьы ҳхаҭәаам,
ҳнагӡам… Ауаҩра еиӷьу акагьы шыҟам лассы-лассы иаҳ­
хашҭлоит, аԥстәрахьы ҳахбыкьуеит, уахь ҳхы ыиаҳгоит. Абас
еиԥш иҟоу афилософиатә гәҭахәыцрақәа узырҵысуа ируакуп, ҳаӷоу иаџьал цәгьахеит, сгьама зынӡа самеижьозар, Виктор Кәакәасқьыр абри иажәеинраала:
Сара сызҵаара дыргоуп,
Сызусҭоу аҭак ҟаҵаӡам.
Аӡәы есқьынгьы дӡыргоуп,
Мҳаҵәк ақашь иаԥсаӡам!
Санхәыцуа – сашәа ԥсҿыхгоуп,
Сымҩа шьаҟьасҭала игам.
Зны-зынла адунеи ԥсҭыхгоуп,
Ирацәоуп араҟа еилыргам!
Сыхьӡ хәык ахь ихәныгоуп,
Зны ирҳәоит акы сшаԥсам,
Аха ауаҩра бӷеиҵыхгоуп,
Еиҳау амалгьы бӷеиҵыхгоуп!
Сара – сызҵаара дыргоуп,
Сызусҭоу аҭак ҟаҵаӡам,
Аӡәы есқьынгьы дӡыргоуп,
Мҳаҵәк ақашь иаԥсаӡам!

Апоезиа иацу аҭакзыԥхықәра иеилкааны имоуп азоуп хыхь сара Виктор Кәакәасқьыр дпоетуп ҳәа ихы
иԥхьаӡом зыс­ҳәаз. Абжьарак уи иаанагаӡом ихы агәра

607

игом, дкәанызануеит, игәаҵа иҭоу апоезиа агәыӷра
инаҭом ҳәа. Аԥсҭазаара акыр дкыднаҟьахьазаргьы, мариа
чеиа дахамтәацзаргьы, алашьцара шыҟоу еиԥш, алашарагьы шыҟоу идыруеит, ацәгьеи абзиеи иааицрымшәаӡо
рышьхәақәа шеивҵоу еиԥш, агәкаҳара аасҭа, агәыӷра
аԥызара аиҭоит. Уи азоуп еилыка изиҳәо:
Иҵегь исаҭәеишьар Анцәа,
Ега аҵыхқәа сыршап.
Сызхамшәало сцәаҳәақәа,
Сыԥсы рыхьсыршап.

Акьыԥхь иазирхаз иажәеинраала ҿыцқәа агәра ҳдыргоит
Виктор Кәакәасқьыр қәрала иуаҩыбжарахь дышнеихьоугьы
игәаҵа иҭоу апоезиатә цәанырра ҵаӷа шҿыцәаам. Ԥхьаҩык
иаҳасаб ала ибаҩхатәра агәра ганы изеиӷьасшьоит игәҭакы
бзиақәа, игәҭакы ҳаракқәа рынагӡара ианашьахарц.
2002 ш.

Аамҭа иазмырӡуа
Асоциологцәа излеилыркаахьоу ала, тәылақәак рҿы
асахьаркыратә литература ахаҭа аасҭа иара иазку акри­
тикатәи аҭҵааратәи усумҭақәа ирыԥхьоит. Ҿырԥштәыс
иааҳгозар, убас иҟазаап иахьа Франциа. Алитература иазку аусумҭақәа уаҟа аԥхьаҩцәа еиҳа ихҭакны иахьрымоу,
ирылаҵәаны иахьыҟоу машәыршақә иҟамлеит. Ганкахьала, урҭ аусумҭақәа ҵакылагьы, формалагьы рхаҭабзиара
ҳаракызар акәхап, насгьы аԥхьаҩ игьама ашьҭыхразы, ихадароуи уиаҟара зҵазымкуеи реилыԥшааразы, аориентациа
алхразы ицхраауеит.
Ҳара, аԥсуаа ҳҿы алитература иаԥхьо, измыҩхьо цқьа
икылкааны ҷыдала иҭызҵаахьада, иахылаԥшхьада, аха
акритикатә усумҭақәа ирыԥхьо рхыԥхьаӡара акырӡа ишмаҷу
агәра ганы сыҟоуп. Агәра ганы сыҟоуп, избан акәзар, шамахамзар, аԥхьаҩцәа урҭ аусумҭақәа цәажәарҭахәс иҟаҵаны,

608

ирыгу-ирыбзоу иалацәажәо иубаӡом акьыԥхь аҿгьы,
абжьааԥнытәи абзазараҿгьы. Уи зыхҟьо амзызқәа рацәазар
акәхап. Изеицәааӡарызеи, аԥсуа литература аԥхьаразы
ҳзеиԥш культура агыдра ахьылаҟәу амзызқәа зегьы
иреиҳазар акәхап.
Ашәҟәыҩҩы арҿиамҭа заԥиҵо акритик, алитера­тура­
ҭҵааҩы изыҳәа мацара шакәм, акритикагьы астатиа аума,
инеиҵыху аҭҵаамҭа аума, изиҩуа, ашәҟәыҩҩы изыҳәа мацара дшаҿым еилкаауп. Ашәҟәыҩҩгьы, акритикгьы зымаҵ руа,
адоуҳатә беиара арҿиара иашьҭоу инарҭбааны, еиуеиԥшым
аԥхьаҩцәа (аха хаҭала измыҩуа) роуп. Ус анакәха, аԥхьаҩ
дҳамамзар, ҳагәхьаа мыкӡакәа, инапы наҟьаны дҳавсуазар,
иааҩуа заҳҭахгәышьоузеи?!
Акритикеи алитератураҭҵаареи ҳара ҳҿы акыр еиҵа­хоуп
ҳәа аҽԥныҳәақәа ҟазҵо рацәаҩуп. Урҭ ари ргәаанагара злаиашоугьы ауҟахым, аха зынӡа акагьы ыҟаӡамшәа, аӷәцәҳәы
ҳақәтәоушәагьы аҳәара иаанаго, иҳамоу иаԥ­хьаӡом,
игәарҭаӡом, иақәнагоу ахшыҩзышьҭра арҭаӡом, игәныр­
кылаӡом, игәцараркӡом ауп.
Арсҟак зхысҳәаауа ируакуп ари астатиаҿы зыӡбахә
сҳәарц, сызлацәажәарц исҭаху афилологиатә наукақәа ркандидат, иеицырдыруа аԥсуа литературатә критик, аҭҵааҩы
Владимир Аҵнариа ишәҟәы «Аамҭеи арҿиамҭеи» (Аҟәа,
ашәҟәҭыжьырҭа «Алашара», 1989 ш.).
Ас еиԥш иҟоу ашәҟәқәа лассы-лассы иҩны иҭзыжьуа
рацәаҩны иауҳамаху. Иара, ишыжәбо еиԥш, иҭыҵижьҭеи
маҷгьы ҵуам. Аԥсуа литература интересс измоу, уи аҿиара
иазҿлымҳау аԥхьаҩ дахьӡартә, дазхәыцны иагу-иабзоу
гәеиҭартә аамҭа бжьысхьеит. Ҵакылагьы, ҿыгҳарылагьы,
изызку азҵаарақәа рылагьы, хымԥада, уаҩ илаԥш иҵа­
шәаша, инарҭбааны ахцәажәара иаԥсоу акоуп. Аха иахьа
уажәраанӡагьы иара изкны еизарак мҩаԥганы, аԥхьаҩцәеи
ашәҟәыҩҩцәеи алархәны имҩаԥгамхац, инеиҵыху статиак,
ма рецензиак компетентла иҩны акьыԥхь амбац. Ари ауп
агәнымҩреи агәцарамкреи захьӡугьы.
Ҵабыргуп, сара исзеилымкаауа сыҟам иахьа ауаа ирыӷ­
рыхо, еимырхха измоу агәырҩақәеи, ахьаақәеи, амчқәеи
шырацәоу, еизыҵәаны ишыҟоу. Иахьа ауаа, лымкаалагьы
ҳара аԥсуаа ҳҭышәынтәаланы, ҳгәы каршәны, досу ҳзызку
ҳусқәа ҳаҽрыҭаны инаҳагӡалартә ҭагылазаашьа ҳамам.

609

Ҳтәыла анҭыҵгьы адунеи иахьабалак игаз-ҽазуеит, иахьабалак асоциалтә-политикатәи аекономикатәи ҭагылазаашьа
шьақәҟьеит, уажәы-уажәы, унхьаԥшны, уаахьаԥшаанӡа, лацәа
еихаҟәсрак иалагӡаны аҽаԥсахуеит, аҽеиҭанакуеит. Ахархь
уаа ҳакәым, Аҳәынҭқарратә усзуҩцәа дуқәагьы, иналукааша аҵарауаагьы аӡәырҩы аориентациа рыцәӡуеит. Аԥсуаа
ҳаиԥш хыԥхьаӡарала имаҷу ракәм, идуқәоу ажәларқәагьы
хьаа-баа рыгым, аҭоурыхтә перспектива алԥшаара, аилкаара
рцәыуадаҩуп. Убри аҟнытә уеизгьы-уеизгьы иџьашьатәӡам
иахьа апублицистика еиҳа аԥызара аманы иахьыҟоу, алитература ахаҭагьы, иара иазку аусумҭақәа, иааидкыланы
алитературатә-критикатә жанр акыр иахьгәыгәҭажьу.
Уи сҳәеит ҳәа, дара асахьаркыратә рҿиамҭақәа рхаҭа­
қәагьы акыр игәыгәҭажьны инхеит, уаанӡагьы ахшыҩ­
зышьҭра змамыз ыҟан, аха арҭ аҵыхәтәантәи ԥшьба-хәба
шықәса раахыс иҭыҵыз аԥсуа сахьаркыратә ԥҵамҭақәа
бжьык рықәргаӡамкәа, дара ирызкны гәаанагарак ыҟаӡамкәа
инхақәаз маҷӡам. Егьырҭ зегьы ҳарҟәаҵуазаргьы, акымкәаҩбамкәа ароманқәа ҭыҵхьеит, арахь урҭ ирызкны хҳәаак
акьыԥхь аҿы изыҟамлеит.
Убас шакәугьы, Владимир Аҵнариа зыӡбахә сымоу ишә­
ҟәы иеиԥшқәоу рацәаны иахьҳамам азыҳәан мацара­
гьы, хшыҩзышьҭра амҭакәа иҳагҳажьыр, ҳалацәақәа
хааҩар, ҽырдагәа ҟаҳҵар, хымԥада, ҳиашам. Ибзиоуп,
бжьаратә ԥхьаҩык уи ақәҿыҭра ихы иадимҵазааит, аха
ашәҟәыҩҩцәа рхаҭақәа рахьынтә ибжьы ҩҭыганы аӡәгьы
игәаанагара зимҳәазеи? Уи зылшо ауаа ҳамамкәа ҳаҟоума?
Иҟалап Владимир Аҵнариа ихаҭа дызлоу, икәша-мыкәша
иҟоу ауаа рзыҟазаашьаҿы дәныҟала хжәарақәак ахьилыжуа иахҟьазаргьы. Аԥсуаа рҿы ус еиԥш ахатәы ҟазшьақәа
инамцхәны аҵакы анраҳҭо ыҟагәшьами. Владимир
Аҵна­риа дәныҟала инирԥшуа иҟазшьала, цәаҩала маҷк
дыџьбаразаргьы, ҩнуҵҟала ус дыҟам, џьоукы-џьоукы амцхә
иуҿаччо, аԥсшәа ахы ахьуам, гәы ахьуам ҳәа икарҵәаны
иуазҳәо, аха ҩнуҵҟала ицқьам, ашҳам зыӷроу дреиуаӡам.
Уажәы ҳажәлар зҭагылоу ауадаҩрақәа иага ирацәазар­
гьы, иага ибааԥсызаргьы, ҳаӷеиҭа, асӡа ицарым. Досу рҭыԥ
аҿы шьақәгылашьак роуп, ҳаргьы зынӡа ҳашԥалаӡри. Досу
иҳалшо ала ҳақәԥалап еиӷьу аамҭак аира, азкылсра агәыӷ­
ра камыжькәа, ҳгәы кажьны, ҳнапқәа ҳгәыҵаԥса ҳамтәакәа,

610

амадӷь-мадашәара ҳагмырхакәа. Имгәыӷкәа иԥсхьада!
Иҳала­гьежьыз афарҭынгьы еиқәтәашьак аиуп. Ҳажәлар
еицәақәоугьы рхыргахьеит. Амыҭҳагәыс зҳәо ҳаӷацәагьы
усҵәҟьа акькьыҳәа ишәышәуа, ҳгәы иқәхәмаруа изцарым.
Зегь реиҳа ҳзықәгәыӷша, ари аилаҩ-еиласраҿы аиаша ҳара
ҳганахь иҟоуп, ҳацхлымуа аӡәы итәы амҵарсра ҳашьҭам, ҳара
ҳтәоуп еиқәҳархарц ҳаззықәԥо. Иагаҩы иага рҳәаргьы, иага
ҟарҵаргьы, ахәымгарақәа аиааира рызгарым ҳәа агәыӷра
ҳамазар ами, уи агәыӷра каҳмыжьыр ами.
Ус анакәха, ҳлитературеи аԥхьаҩи еицәымҟьалароуп,
ргәы еихымшәароуп. Иагаџьара ҳаҽҳарххаргьы, иага ҳкы­
дырҟьаргьы,ҳбызшәа аамышьҭахь ҳажәлар зқьы-шықәсала
идырҿиоз афольклори ҳмилаҭтә сахьаркыратә ҩыратә литературеи иреиҳау зымаҵ ҳуыша, ҳзыхӡыӡааша, ҳзеиҷаҳаша
доуҳатә мал ҳамаӡам. Абри ианагь ҳхаҿы иааганы,
игәынкыланы иҳамазароуп. Абри азеиԥш хшыҩҵак исҳәаз
иашьашәалоуп, иацнарӷызуа иҟоуп Владимир Аҵнариа
ишәҟәы «Аамҭеи арҿиамҭеи». Инеиԥынкыланы зегьыҵәҟьа
акәмзаргьы, ҳрыхәаԥшып, ҳаргәылаԥшып иара иеиднакыло астатиа хадақәа, игәаҳҭап изызку ашәҟәыҩҩцәеи
арҿиамҭақәеи, автор урҭ шеилирго, хәшьарас ириҭо, позициас иааникыло зеиԥшроу.
Ашәҟәы зеиԥш хыс иамоуп «Аамҭеи арҿиамҭеи» ҳәа,
иаҵаҩуп «Алитературатә-критикатә статиақәа» ҳәа. Аха
заа­наҵгьы, кәанызанрада, хьаҳәхьачарада исҳәар сҭахуп
автор астатиақәа ҳәа ииԥхьаӡаз рахьынтә ҵакылагьы, мҽха­
кылагьы, ҿыгҳарылагьы монографиоуп зуҳәақәашагьы
шыҟоу.
Азнык азы хыхь-хыхьла уахәаԥшуазар, «Аамҭеи арҿиам­
ҭеи» иеиднакылаз астатиақәа хаз-хазуп, аԥсуа литература
ашьаҭаркҩы Дырмит Гәлиа инаиркны иналукааша аԥсуа
поетцәа, апрозаикцәа аӡәырҩы рырҿиамҭақәеи ҳмилаҭтә
литература иадҳәалоу акыр хадаратә зҵаарақәеи ирызкуп. Аки-аки иага еиуеиԥшымзаргьы, ашәҟәы иагәылоу
аусумҭақәа иеицырзеиԥшу, иеидызкыло, ихадоу гәыцәкгьы
рымоуп. Гәыцәс ирымоу, иеидызкыло ҳәа сара сгәы изаана­го
абри ауп: дара зегьы аԥсуа сахьаркыратә ҩыратә ажәа аԥхьа
ахы анцәырнагаз инаркны иахьа уажәраанӡа ҿиашьақәас
иаиуз, мҩақәас илнахыз, иагыу-иабзоу, ауадаҩрақәеи ԥықә­
сыларақәаси иаиуз уҳәа реилыргара, реилкаароуп. Даҽакала

611

иаҳҳәозар, ашәҟәы ҩнуҵҟала иеизакуп. Ҳәарас иаҭахузеи,
ашәҟәы аԥсуа литература аҭоурых акәӡам, аха уи игәцаракны
иаԥхьаз аԥсуа литература знысыз амҩа акыр еилыхха
инарбартә, инардырыртә иҟоуп.
Маҷк хазы игылоу, лымкаала аԥсуа литература иазкым­кәа
иҟоу астатиа «Агармониа акәу алгебра акәу?» заҵәык ауп. Уи
азеиԥш теориатә ҟазшьа амоуп, иааркьаҿны акәзаргьы изызку, изеиԥшроу аҵыхәтәаншәа иаҳҳәап.
Араҟа иҟасҵар сҭахуп даҽа згәаҭаракгьы. Изакәу уи ауп,
Владимир Аҵнариа аԥхьаӡа акьыԥхь аҿы данаацәырҵыз аахысгьы ихатә ҷыдара шимоу гәаҳҭахьеит. Имоурҽхәартәы
иҟоуп аханатәгьы аамҭалантәи аполитикатә, ма аидео­
логиатә кониуктура иҽахьацәихьчоз, иҽахьаимҭоз. Аҵыхә­
тәантәи ԥшьба-хәба шықәса рыла ҳтәылаҿы иҟалаз аиҭакра
дуқәа уаанӡа иҟаҳҵалоз ахәшьарақәагьы акыр дырбгеит.
Уаанӡа ибзиоуп ҳәа аҵәы иахаҵаны, ишьҭыхны иҳамаз акыр
литературатә рҿиамҭақәа (аԥсуа литератураҿы мацара акәм,
усҟан ишаҳҳәалоз, иҳалаҵәаны, иҳадкыланы иҳамаз атерминологиала «милаҭрацәала аилазаашьа змаз асовет литература» зегьы аҿгьы) иаарҳәны негативтәла изыхцәажәатәқәахаз
ҟалеит, уаанӡа ҳазқәыӡбоз рахьынтә­гьы ибзиоуп ҳәа ахәшьара
зҭатәхаз рацәахеит. Владимир Аҵнариа ибаҩхатәреи, теориала азыҟаҵареи, алите­ратуратә гьама имоуи ирыбзоураны ҳлитература зегьы аҟынтә иалԥшааны дзыхцәажәо еиҳа
аамҭа иԥнашәаз, аамҭа иазмырӡыз арҿиамҭақәа роуп.
«Аамҭеи арҿиамҭеи» иеиднакылаз автор иусумҭақәа аам­
ҭак азы днатәаны ииҩқәаз ракәӡам, аҵыхәтәантәи ҩажәа
шықәса инареиҳаны ииҩқәаз, рӷьырак иикьыԥхьқәахьоу
роуп. Ари аамҭазтәи иусумҭақәа зегьы ара иҟам, аха
аԥсышәала ииҩыз иреиӷьқәоу роуп. Аԥсышәала зысҳәо, Владимир Аҵнариа урысшәалагьы дыҩуеит, акымкәа-ҩбамкәа
амонографиақәеи астатиақәеи ҭижьхьеит. (Иаҳгәалаҳаршәап
аспециалистцәеи инарҭбааны аԥхьаҩцәеи ахәшьара бзиа
зырҭахьоу иара имонографиақәеи – Баграт Шьынқәба ирҿ­
иамҭеи аԥсуа жәеинраала еиҿартәышьа ирызкқәоу уҳәа).
Акритик, алитератураҭҵааҩы Владимир Аҵнариа иусум­
ҭақәа зеиԥшла ҳрыхәаԥшуазар, хаҭабзиарақәас ирымақәоу
ируакуп ҳәа исымҩатәшәа зыӡбахә сҳәаз аполитикатәи
аидеологиатәи кониунктура, шамахамзар, рацәак џьаргьы
иахьыҩнымԥшуа ауп. Ес ишыҟазаалакгьы, Владимир Аҵна­

612

риа аханатәгьы еижьаганы иҟан ҳәа иаҳаԥхьаӡо, иҭыр-ҭыруа,
иахьаҳгара ҳзымдыруа иааҳампыҵахаз аамҭа еилаҩ-еилас
иаҵанарӡыз, аидеологиазы ура ҳәа абарабан иасуаз, уи
ацәқәрԥа аҽаҭаны зхы алаӡырзгақәоз дреиуаӡам. Зыҩнуҵҟа
игәаҩаз, иҭԥышша иҟаз аҩымҭақәа аидеологиа еижьагазы,
уи ахьӡала ахәшьара ҳаракы риҭаӡомызт. Асахьаркыратә
рҿиамҭа аилыргараан, ахәшьараан ианагь дзықәныҟәо
алитературатә критериақәа роуп, иҽызнишәо конкретла
алитераатуратә ҩымҭа ахаҭа идеиатә ҵакыси сахьаркыратә
хаҭабзиарақәаси иамоу рыԥшаароуп.
Уи сҳәеит ҳәа иаанагаӡом Владимир Аҵнариа илитера­
туратә-критикатә рҿиараҿы инеиԥынкыланы зегьынџьара
ихшыҩҵакқәа иашоуп ҳәа. Ара хымԥада уаҩы иԥылоит узқә­
шаҳаҭмхаша, имоукыша ахшыҩҵакқәеи агәаанагарақәеи
маҷымкәа. Урҭ акык-ҩбак ҵаҟа исҳәақәоит, аха араҟагьы
акы иадамзаргьы иазгәасҭар сҭахуп. Убас иҟақәоу иреиуоуп,
иаҳҳәап, акритик зныкымкәа-ҩынтәымкәа инарҭбааны аԥсуа
литературатә рҿиамҭақәак (еиҳараӡакгьы Алықьса Гогәуа
ипроза даналацәажәо) аҳәаанырцәтәи шәҟәыҩҩцәақәак,
(еиҳараӡакгьы ҳаамҭазтәи анемец шәҟәыҩҩы ду Ҳаинрих
Биоль) раԥҵамҭақәа ирҿырԥшны, рҭ анырра шыҟарҵаз ҳәа
иҽагәылахалацәаны, уимоу, дахнаԥаацәаны иахьиҳәақәо.
Ус аиҿырԥшра автор азин имам сҳәом, дызӡааԥшылогьы
акы имбакәа дыҟам, аха ус ҳалагар, иузеиҿмырԥшуа маҷуп.
Аус злоу маҭәарла (урысшәала «предметно» ҳәа изышьҭоу)
иукыртә, иушьҭыртә иҟазар ауп.
Ас еиԥш аимак-аиҿак зхылҵуа агәаанагарақәеи ахшыҩ­
ҵакқәеи маҷым, аха Владимир Аҵнариа илитературатәкритикатә рҿиара иааидкыланы ахәшьара ҳаракы иаԥсоуп
зысҳәо, ирныԥшуеит автор иквалификациа ҳаракы, иазы­
ҟаҵара, ибаҩхатәра.
Аиаша ҳҳәозар, ԥшьба-хәба шықәса раԥхьа аӡәыр ҳгәы
иаанагозма, ԥхыӡ иаҳбаргьы ихаҳҵозма ҳҳәынҭқара ас
еилаҳауеит,еиммыжәжәахоит ҳәа, уаанӡа аҳра зуаз, «набыцреи» «ԥсреи» зқәмыз аџыртә идеологиа ықәӡаауеит
ҳәа? Аԥсҭазаараҿы азалымдарақәа шыҟаз шԥаҳзымдыруаз,
ҳлашәызма, ҳдагәазма, ишԥеилаҳамкаауаз, аха иааидкыланы
асистема ахаҭа асҵәҟьа еилабааны, ихәаԥсаны, ԥсуаҭлакгьы
аламкәа иҟоуп ҳәа ҳгәы иаанагозма? Ҳаԥсҭазаараҿы, есым­

613

шатәи ауаажәларратә бзазараҿы азалымдарақәа иҟаз, иахьагьы рҵыхәтәа ԥымҵәац (аҵарҭышагара, акорупциа
уҳәа) аԥсуа литература игәанамҭеит узҳәом. Ҳашәҟәыҩҩцәа
аӡәырҩы урҭ ицәаԥҽыгоу, иҵарбгагоу анегативтә цәырҵ­
рақәа сахьаркыратә ажәала ирықәӡбеит. Аха иааидкыланы
асистема ахаҭа алакьысра аӡәыр изыгәаӷьуаҳәа дыҟазма?
Урҭқәа рыӡбахә ара ас изысҳәо уи ауп, иахьа шьҭа иҟалаз
аилаҩ-еиласра, ареволиуциатә ситуациа уҳәа ирыхҟьаны
уаантәи алитературатә хәшьарақәа ахьеиҭныԥсахлахаз Вла­
димир Аҵнариа икритикатә усумҭақәа, шамахамзар, ирԥыр­
хагамхаӡеит, ирыҵадырӡыртә, аӡы зҵабаз аԥсыӡ еиԥш
инхартә иҟамлаӡеит.
Аҵыхәтәантәи ашықәсқәа рҟынӡа ҳара ҳтәылаҿы амчра змаз, аҳра зуа аидеологиа ахыԥшак Владимир Аҵнариа
иусумҭақәа зынӡа ирныԥшӡеит сҳәом. Ҳәарас иаҭахузеи,
иахьа иауазҭгьы, акорективқәа ҟаиҵан, ҭыԥқәак иԥсахрын,
аха сызааирц исҭаху, Владимир Аҵнариа шьаҭанкыла акгьы рҿыцтәыс, ԥсахтәыс иоуӡомызт. Уаанӡатәи ҳаидеологиа
ахырхарҭа зеиԥшраз ала, уи амч заҟараз ала, анс акәу, арс
акәу, уи зусумҭа ианымԥшыз, зырҿиамҭа иахьымсыз аԥсуа
критикгьы дыҟам, шәҟәыҩҩыкгьы дыҟамызт. Усҟантәи
аамҭазы уи цәцашьак амамызт. Уи азы далкааны аӡәы
иҷыдоу вбак узиҭом. Даҽа усуп амилаҭ дуқәа рҿы. Иаҳҳәап,
аурысқәа рҿы аидеологиа џьбара иаҿагылоз, нышәара
азыҟазымҵоз адиссидентцәа, аемигрантцәа ҳәа изышьҭаз,
уажәы идыриашақәаз ашәҟәыҩҩцәеи аҵарауааи. Еилкаау
усуп, уаҟа даҽа лшарақәаки ҳәаақәаки ыҟан. Аԥсуа интеллигенциа рымчхарақәа акыр иҿахҵәан. Ҳнаԥшы-ааԥшны
игәаҳҭар, ҳара ҳаиԥш, хыԥхьаӡарала имаҷу егьырҭ ажәларқәа
рҿы, уимоу, иҳаиҳау аӡәырҩгьы рҿы ус акән ишыҟаз.
Владимир Аҵнариа икритикатә усумҭақәа аамҭа иаҵана­
мырӡыртә иахьыҟалаз зегь реиҳа изыбзоуроу иара имаҭәар
(аԥсуа литература) инҭкаа-ааҭкааны ибзианы иахьидыруа
анаҩсгьы, теориала дахьазыҟаҵоу, еизыркәкәаны арҿиам­
ҭақәа реилыргареи рыхцәажәареи ахьилшо, насгьы апринципреи аҭакзыԥхықәреи ахьааирыԥшуоуп.
Араҟа иҳәатәуп Владимир Аҵнариа иусумҭақәа ирныԥш­
уа даҽа ҷыдаракгьы аӡбахә. Изакәу уи ауп, автор илшоит аки-

614

аки еишьашәаланы акритикатә стили алитературадырратә,
алитератураҭҵааратә стили рааирбра. Даҽакала иаҳҳәозар,
акритикатә стили алитератураҭҵааратә стили аки-аки ҭиба­
го, еицхыраауа иҟаиҵоит.
Аԥсуа литературатә критикаҿы «Аамҭеи арҿиамҭеи» иа­
гәылоу, иеиднакыло аусумҭақәа иҿыцу ажәоуп, илагала дуп
сҳәар имцхәхарым ҳәа сгәы иаанагоит. Владимир Аҵнариа
дзыхцәажәо ашәҟәыҩҩцәа, иеилирго арҿиамҭақәа рӷьырак
иара иҟынӡагьы ирыхцәажәахьаз ыҟан. Аизгаҿы иуԥылоит
иара ида уаҩ дызхымцәажәацыз, уаҩ еилимыргақәацызгьы.
Иара иаԥхьа акры зҳәахьаз рышьҭа дхыланы, аушәақә
ахцәажәара, иреизаданы мацара ҳәа дашьҭамызт. Ҳәарас
иаҭахузеи, иара иаԥхьа ани аума, ари аума аҩымҭа иах­
цәажәахьоу аӡәыр дыҟазар, урҭ раҳаҭыр баны, аха ирыгхоуп ҳәа ииԥхьаӡогьы дрывымсыкәа иазгәеиҭеит, досу дахьиашоуи, дахьиашами, дахьиқәшаҳаҭуи, иахьимаикуеи
аргументқәа жәпакы адгаланы иҳәеит. Уи анаҩсгьы, ихадароуп ҳәа сгәы изаанаго, Владимир Аҵнариа истатиақәа ибзианы ирныԥшуеит автор иҿыцу блала, иҿыцу аспеқтла аԥсуа
литература дшаԥхьаз ахьырныԥшуа.
Абра хыхь иҳәоу ахшыҩҵакқәа шьақәзырӷәӷәо акык-ҩбак
аҿырԥштәқәа ааҳгап. Уи азы иара ашәҟәы ҳагәылаԥшып,
иаху-иаҵыхәоу аабап. Аизга «Аамҭеи арҿиамҭеи» аатуеит
Дырмит Гәлиа иеицырдыруа ироман «Камаҷыҷ» ахцәажәареи
аилыргареи ирызку астатиала. Уи иахьӡуп «Жәлар рышәҟәы».
Астатиа ахьӡи аҵаки иҵауланы уаҩ ддырхәыцыртә
еишьашәалоуп, еиқәнагоит, еинаалоит.
Ишдыру еиԥш, «Камаҷыҷ» иахцәажәахьоу, уи еиҿыр­
шәшәаны, иларҳәы-ҩарҳәны аилыргара зҽазызшәахьоу
акри­тикцәеи аҵарауааи рацәаҩуп, урҭ зегьы ара еиқәы­
сыԥхьа­ӡоит ҳәа салагом, иагьаҭахым. Ара аԥхьаҩ хшыҩ­
зышьҭра зиҭарц исҭаху акритик ароман «Камаҷыҷ» уаанӡа
ҳшахәаԥшуаз анаҩсгьы, даҽа ганқәак рыла аилкаареи
агәнкылареи шалшо ахьаҳирбаз ауп.
Астатиаҿы зегь раԥхьаӡа акритик, алитератураҭҵааҩы
дазааҭгылеит ароман «Камаҷыҷ» хадаратә хыҵхырҭас иамоу.
Ҵабыргуп, уаанӡагьы Дырмит Гәлиа ирҿиамҭа ааидкыланы,
лымкаалагьы «Камаҷыҷ» хыҵхырҭа хадақәас иамоу зегь
раԥхьа игылоу аԥсуа фольклори аԥсуа етнографиеи шракәу

615

гәарҭахьан. Уи ус шакәу аушәақә мацара, еизаданы акәзаргьы
иаԥхьаз ибарҭоуп, иаразнак илаԥш иҵашәартә иҟоуп. Аха
афольклори, аетнографиеи, «Камаҷыҷи» реизыҟазаашьа Владимир Аҵнариа акыр ирҵауланы дазхәыцны, арҿиамҭа аха­ҭа
иаҳнаҭо аматериалқәа шьаҭас иҟаҵаны еилыхха иаҳирбеит.
Афольклортә сиужетқәеи, ахаҿсахьақәеи, ажәлар ражәаԥ­
ҟақәеи уҳәа, насгьы аетнографиатә материалқәа ароман аҿы
ирыжәпаны ахархәара ахьроуз мацара ауракәху аус злоу.
Акритик, аҭҵааҩы иҵарны, насгьы ииашаны, инарҭбааны
дагәылаланы далацәажәеит урҭ аҩымҭа аибыҭараан заҟа
иашьашәаланы иалагалоу, хархәашьа формақәас ироуз,
сахьаркыратә функциақәас инарыгӡо. Владимир Аҵна­риа
хымԥада диашоуп «Камаҷыҷ» аҩышьа аформеи асахьар­
кыратә стили рышьаҭақәа афольклортә (ҿаԥыцлатәи)
жәабжь ахь игоуп ҳәа ахьиԥхьаӡо. Аԥсуаа ажәытәан аҩыратә
сахьаркыратә литература рымамзаргьы, аҷыдарақәа зныԥ­
шуа, аҿиарагьы змаз атрадициатә жәабжьҳәара акыр
ирылаҵәаны иҟан.
Владимир Аҵнариа имҩаԥигаз аҭҵаара излаҳнарбо ала,
Дырмит Гәлиа ароман «Камаҷыҷ» анаԥиҵоз европатәи
аромантә хәыцшьеи аклассикатә литературақәа рҿтәи
аромантә поетикеи ракәӡам дзықәныҟәаз. Иара шьаҭас
иҟаиҵеит, дықәныҟәеит «ԥсабарала ажәлар рҿаԥыцтә жәабжь
иазаигәаӡаз ажәабжьҳәаратә форма» (ад. 21). Даҽакала
иаҳҳәозар, аԥсуа жәлар рытрадициатә жәабжьҳәаратә стили
Дырмит Гәлиа ироман «Камаҷыҷ» злаҩу астили еиқәшәоит,
ма еизааигәоуп. Ашәҟәыҩҩы алитературатә традициақәа
ракәмкәа, аԥсы ԥха злаз, иара ихаҭа дызгәыласаз аԥсуа
жәлар ражәабжьҳәаратә традициа шьаҭас иахьыҟаиҵаз,
уи дзықәныҟәаз ус баша-маша акәӡамызт. Ганкахьала
уахәаԥшуазар, аԥсуаа рыбзазара, рҭагылазаашьа, рмилаҭтә
ҵасқәа, рқьабзқәа, ретика уҳәа игәылырҭәааны раарԥшразы
иашьашәалан. Даҽа ганкахьалагьы, ароман зиҩыз ажәлар
ирзаигәааны, дара рхаҿра анырбаалартә иҟанаҵеит.
Аҵыхәтәантәи хәба-фба шықәса рыҩнуҵҟала ҳтәылаҿы
шьаҭанкыла аиҭакра дуқәа иҟалаз даҽа зныкых агәра
ҳдыргоит 1947 шықәсазы иҩу Владимир Аҵнариа ари
истатиаҿы иҟаиҵо алкаа хадақәа ируаку ахьынӡаиашоу,
аҵабырг иашьашәаланы ишыҟоу. Уи алкаа ҳәа сызҿу аԥсуа

616

литературеи аԥсуа жәлар рҭоурыхтә лахьынҵеи маҷк иадамзаргьы ирызхәыцуа дарбанзаалак дақәымшаҳаҭхарц
залшом ҳәа сгәы иаанагоит. Абар, иаргьы шҳәоу: «Аамҭа
наҟ инаскьацыԥхьаӡа Д. Гәлиа ирҿиамҭақәа, ҷыдала ароман «Камаҷыҷ» аԥсуа литература аҭоурых аҿы иаҳа-иаҳа,
рымҽхак ҭбаахоит. Аԥсуаа рморалтә кодеқс зну, иалкаау
аҭыԥ аанызкыло шәҟәуп ароман «Камаҷыҷ» (ад. 25).
Ароман «Камаҷыҷ» иазку Владимир Аҵнариа истатиа
абас дырралеи, гьама бзиалеи, квалификациа ҳаракылеи
ишҩугьы, уи автор иҵегьы хшыҩзышьҭра риҭандаз ҳәа сгәы
изаанаго азҵаарақәагьы ыҟоуп. Урҭ рахьынтә азнык азы
рацәак аҵанамкуашәа уаҩы ибозаргьы, ҿырԥштәы заҵәык
аазгар сҭахуп. Изакәу уи ауп, Владимир Аҵнариа арсҟак
ганрацәала иҭырҷҷааны арҿиамҭа анеилирга, маҷк иадамзаргьы дазааҭгылар ҟалон, иахәҭан Дырмит Гәлиа ироман аҿы иқәиргылаз атема хадеи аамҭеи дызрызхьаԥшыз,
изыгәцареикыз, уи ԥсихологиатә шьаҭас, мзызқәас иҳәаа­
қәыз­ҵаз.
Аԥхьаҩ игәаласыршәар сҭахуп Дырмит Гәлиа ироман
«Камаҷыҷ» аниҩуаз ашықәсқәа (ҩажәижәабатәи ашықәсқәа
аҩбатәи рызыбжа) рзы аидеологиа злаҟаз ала, ашәҟәыҩҩцәа
еиҳараӡак рырҿиара ахы ахьхаз лымкаала дара зҭагылаз
аамҭа шиашоу ақәҿыҭрахь акән. Усҟан еиҳараӡак ихҭакны
ирыман ақыҭанхамҩа аколлективизациа азуреи, ажәытә
ҵасқәа рықәӡбареи, аҿатә аамҭа ҳәаак змам романтикала
ахцәажәареи, атәыла аиндустриализациа азуреи уҳәа реиԥш
иҟаз ирыдҳәаланы атемақәа.
Дырмит Гәлиа иакәзар, урҭ зегьы ракәмкәа, ихадароу
исахьаркыратә рҿиамҭа ароман «Камаҷыҷ» ареволиуциа
ҟалаанӡатәи аԥсуаа рыбзазара аарԥшра иазикит. Сиашазар,
сара иахьынӡеилыскаауала, ароман «Камаҷыҷ» аҿы ахадаратә
хҭысқәа мҩаԥысуеит, инықәрԥшшәа акәзаргьы, жәа-шықәса
рыҩнуҵҟала: 1905–1907 шықәсқәа рзтәи Урыстәылатәи
абуржуазиатә револиуциеи 1917 шықәсазтәи Октиабртәи
асоциалисттә револиуциеи рыбжьара. Ҳәарас иаҭахузеи,
ретроспективла уи апериод иаԥхьанеиуаз аамҭагьы акыр
ҳнагәыларԥшны иаабартә иҟаҵоуп.
Иқәгылар ҟалоит аинтерес згым азҵаара: избан, Дырмит Гәлиа иара иаамҭазтәи актуалтә темақәа ҳәа иԥхьаӡаз,

617

ашәҟәыҩҩцәа рӷьыраӡак ихҭакны ирымаз атемақәа ааныжьны, урҭ дрыцәхьаҵны ари аамҭа залихызеи? Ари
азҵаара аҭак хыхь-хыхьла џьаргьы уаҩы ибарҭаӡам. Аха
машәыршақә, иара ирҿиаратә ԥсихологиа капризк аҳасаб
ала иауҟалах Дырмит Гәлиа уи аамҭ ҟәцәа ахьалихыз. Сгәы
излаанаго ала, уи ҳашәҟәыҩҩы ду ибиографиеи ирҿиареи
рзы акрызҵазкуа џьара акы иазҳәоуп, акы аанагоит, ҷыдала
азхәыцреи аҭҵаареи зҭаху ауп.
Имҩатәшәа акәзаргьы, цқьа инарҵауланы иҭимҵаа­
ӡаргьы, абра зӡбахә сымоу азҵаара аԥхьаӡакәны аԥсуа
литератураҭҵаараҿы
ахшыҩзышьҭра
аиҭеит
Владимир Анқәаб. (Шәахәаԥш: В. Анқәаб. Аԥсуа литература
ашьақәгылареи аҿиарамҩақәеи. Аҟәа, 1979 ш., ад. 58–59).
Ҩажәижәабатәи ашықәсқәа рзы аԥсуа литератураҿы Дырмит Гәлиа инаҩсгьы аӡәырҩы ашәҟәыҩҩцәа ажәытә аамҭа
изазхьаԥшуаз акыр инарҭбааны далацәажәеит акритик Руслан Қапба уажәы ааскьа иҭижьыз имонографиа ду
аҿы. (Шәахәаԥш: Р. Қапба. Иван Папасқьыр. Иԥсҭазаареи
ирҿиамҭеи. Актәи ашәҟәы. Аҟәа. Ашәҟәҭыжьырҭа «Алашара», 1991 ш., ад. 402–405).
Анаҩсан Владимир Аҵнариа ишәҟәы «Аамҭеи арҿиам­
ҭеи» иагәылоу аусумҭа «Ашаеҵәа» апоет Иуа Коӷониа
иԥсҭазаареи ирҿиамҭеи ирызкуп. «Ашаеҵәа» статиоуп
узазҳәом, ҿыгҳаралагьы имаҷӡам, уаанӡагьы автор хазы
шәҟәны иҭижьхьан. Еиҳа ииашоуп, насгьы имцхәхом монографиоуп ҳҳәар кәанызанрада, хьаҳәа-ԥаҳәада иҳәатәуп
хаҭабзиаралагьы ари аусумҭа ашәҟәы «Аамҭеи арҿиамҭеи»
иеиднакыло зегьы иаарылыҳәҳәо, иӷәӷәаны ишҩу. Иахьа
уажәраанӡа Иуа Коӷониа иԥсҭазаареи ирҿиамҭеи ирызкны акыр зыҩхьоу дарбанзаалакгьы аӡәы иџьабаа ахә
ламырҟәкәа, исҳәарц сҭахуп Владимир Аҵнариа ари иусумҭа
иреиӷьӡақәоу ишреиуоу, апоет ирҿиаратә дунеи ныҭкааааҭкааны ҳцәа-ҳжьы, ҳахдырра иҵарны ианырыртә, ҳгәаҿы
иааҳгартә ишыҟаҵоу.
Иуа Коӷониа иԥсҭазаареи ирҿиамҭеи ирызкны уажәраан­
ӡа ирыҩхьоу излареиԥшым рацәоуп Владимир Аҵнариа
ари иусумҭа. Апоет арҿиаразы аамҭа рацәаны ишимоузгьы,
ишимаӡазгьы, иҭынханы иҳамоу иҩымҭақәа хыԥхьаӡарала
ишырацәамгьы, аԥсуа литература ыҟанаҵы зыхьӡ ацәымӡуа,
ианагь иазынхо дыруаӡәкуп. Аԥсуа литература анаҳҳәо,

618

иара ашьаҭаркҩы Дырмит Гәлиа иаамышьҭахь ҳахдырраҿы
аԥхьатәи аҭыԥқәа аанызкыло дыруаӡәкуп Иуа Коӷониа.
Иҿахәы нагӡаны аҳәаха шимаӡазгьы, апоет ихьыӡ кашәара
ақәмхартә аԥсуа милаҭтә литература зырԥшӡо акәны иаанхоит, егьырҭ зегьы ҳарҟәаҵуазаргьы, аепикатә поема
ажанр ахьышьақәирӷәӷәаз, раԥхьаӡа аԥсуа литератураҿы
асубиективтә лирика амҽхак аиуртә иахьыҟаиҵаз азы мацарагьы.
Владимир Аҵнариа зыӡбахә ҳамоу иусумҭала абри
хшыҩҵак ирҵаулеит, апоет ҳлитература аҭоурых аҿы ҭыԥс
иааникыло лабҿаба иаабартә, агәра ҳгартә дахцәажәеит.
Аха зегь реиҳа абри аусумҭазы иҟазшьарбагоу, автор
дзыхцәажәо, зҩымҭақәа еилирго апоет ибаҩхатәра иалаз
аҷыдарақәа иамаз раарԥшра иҽахьанишәаз ауп. Ҳәарас
иаҭахузеи, автор араҟа уаанӡа аӡәгьы игәаимҭацыз, ма цқьа
инҭкааны аӡәгьы иимҳәацыз ахшыҩҵакқәа цәыригоит.
Ҿырԥштәыс иааҳгозар, Иуа Коӷониа илирика анализ азуа,
алитератураҭҵааҩы акыр дагәлаланы, хыхь-хыхь иузадымбало аҷыдара хадақәа иԥшааит. Убарҭ ирхадақәоу иреиуоуп
апоет исахьаркыратә дунеиқәԥшылара зеиԥш тенденциас,
зеиԥш системас иамаз аилкаара. Араҟа автор иҟаиҵо алкаа хада апоет ирҿиамҭа агәнкыларазы, «амаҟақәа» рдырразы аҵак ду амоуп. Владимир Аҵнариа иҩуеит: «Ихадоу
акы акәны, еилкаатәуп маӡаны ҳҿаԥхьа ишьҭоу иара (Иуа
Коӷониа – С.З.) исахьаркыратә система ауп. Абри аганахьалагьы И. Коӷониа илирика инеиԥынкыланы еиԥшым. Ҳара
ҳгәы излаанаго ала, апоет илирикаҿы хадара руеит ҩ-стильтә
хырхарҭак: актәи – ауаҩытәыҩса иҩнуҵҟатә дунеи ахь ирхоу,
ихы даззырхәцуа, амонологтә ҟазшьа змоу астиль ауп, егьи –
адәахьтәи ацәырҵрақәа рсахьаркырала апоезиатә хшыҩҵак
аазырԥшуа апластикатә стиль ауп (ад. 40).
Акритик имҩаԥигаз анализ излаҳнарбо ала, уиқәша­
ҳаҭхартә иҟоуп иааидкыланы аԥсуа поезиаҿы аԥызара
амоуп адәахьтәи ацәырҵрақәа рсахьаркырала апоезиатә хшыҩҵак аазырԥшуа апластикатә стиль ҳәа
анышьақәирӷәӷәогьы (ад. 40).
Даара ирыцклаԥшны, блаҵарыла, ганрацәала анализ
рызуп Иуа Коӷониа иепикатә рҿиамҭақәагьы. Аҭҵааҩы
ара­ҟагьы зегь раԥхьа ахшыҩзышьҭра аиҭеит афолькло-

619

ри Иуа Коӷониа ипоемақәеи реизыҟазаашьа. Афольклор
ахар­хәараан Дырмит Гәлиеи Иуа Коӷониеи рсахьаркыратә
методқәа злеиԥшуи злеиԥшыми ҳабла иҵашәартә еилырганы иаҳирбеит.
Ҵабыргуп, араҟагьы автор имоукыша ахшыҩҵакқәа
уԥылоит. Убарҭ иреиуоуп, иаҳҳәап, апоема «Абаҭаа Беслан»
ахадаратә хаҿқәа аишьцәа Беслани Баҭаҟәеи рхырҿсахьақәа
аинтерпретациа рзураан иҟаиҵо азгәаҭақәа, насгьы акритик,
афольклорист Шоҭа Салаҟаиа имаикуа агәаанагара. Владимир
Аҵнариа аконкреттә фактқәа ҭҵаауа, афольклортә традициеи Иуа Коӷониа ипоема «Абаҭаа Беслани» реизыҟазаашьа
ԥкааны еилыргауа, логикала ҳзызкылиго агәаанагара иадгылашагьы дҟалап, ус баша унацәхасны мап ацәкра мацарала икаужьуа ҳәа иҟаӡам. Убас шакәугьы, аимак-аиҿак
рацәак сҽагәыламхалакәа, исҳәар сҭахуп Беслани Баҭаҟәеи
рхырҿсахьақәа реилкаараҿы Шоҭа Салаҟаиа игәаанагара
еиҳа сшадгыло, еиҳа ииашоуп ҳәа сгәы ишаанаго. Избан?
Изымдыруада, мап ацәызкуада, мап цәкышьасгьы иамоузеи Иуа Коӷониа ибаҩхатәра ссир ала афольклортә
сиужетқәа, ахаҿсахьақәа аԥсҭазаара ҿыц, хаҭабзиарала
ихазӡоу алитературатә ԥсы шырхаиҵаз? Аха иага илаурхаҩаурхаргьы, шамахамзар афольклортә сиужетқәеи, ахаҿ­
сахьақәеи, урҭ иныҟәырго аидеиақәеи рышьаҭақәа еиҭеимк­
ӡеит, еиҭарсны, хырхарҭа ҿыцӡак рыҭаны иҟаим­ҵаӡеит,
афольклортә сиужетқәеи ахаҿсахьақәеи реиҭакра, реиҭарсра,
хырхарҭа ҿыцк, идеиа ҿыцк рыҭара акәӡамызт апоет
хадаратә хықәкыс имаз. Хадаратә хықәкыс имаз урҭ поезиатә
бызшәала, поезиатә шәахәала ирлашаны рмырӡракән. Уи
ус шакәу Владимир Аҵнариа изымдыруа дауҟаху, уимоу,
иаҵшьынгьы иҳәоит, иааигоит Иуа Коӷониа ипоема «Мшәагә
Кьаҿи Папба Рашьыҭи» злахациркуа ацәаҳәақәа:
Ажәытә уаа ражәабжьқәа
Ианысҵоит ашәҟәы,
Изаҳауа иргәалашәап ҳәа
Абри еиԥшқәа шәкы.
Саҟәыҵыр, исымҩыр,
Ибжьаӡуеит иара,
Иахаану маҷхар,

620

Ирхашҭӡоит жәлара.

Иааигоит иара убас апоет ипоема «Маршьанаа шықәи­
бахыз» епиграфс иаиҭаз ацәаҳәақәагьы:
Ажәытәӡа митәык иазымгаз ажәабжьк,
Иахааныз рҟынтә исаҳаит сара,
Исымҩыр, исымҳәар, инхаӡоит зынӡак,
Иахаану маҷхар, ирхашҭуеит жәлара.

Арҭ апрограмматә ҵакы змоу ацәаҳәақәа изакәзаалак
гәҩбара уаҩы ирмҭартә иеилыхха ирныԥшуеит апоет
игәҭакы хада. Иуа Коӷониа иҭынханы иҳамоу апоемақәа
зегьы (зынӡа ааба ыҟоуп дара) идырҵабыргуеит урҭ равтор заанаҵ ишьҭихыз игәҭакы хада ирҿиаратә практикаҿы
дшықәныҟәоз.
Апоема «Абаҭаа Беслан» акәзар, уи ахадаратә персонаж­
цәа шаарԥшу афольклортә сиужет иҭашәо иҟоуп, ус акәым­
кәа даҽакала иавганы иеиҭарсны аперсонажцәа ахьаарԥшу,
рыӡбахә зҳәо фольклортә вариант сара исыздыррам.
Фырхаҵарыла аԥҳәысаагара атәы зҳәо асиужет ашьаҭақәа
хара игоуп (уи ус шакәу Владимир Аҵнариагьы иҳәоит),
аглобалтә масштабқәа рыла адунеитә фольклор ибзианы
иадыруеит. Уаҩы иҳәар ҟалоит афырхаҵаратә епос ажанр
змоу ажәларқәа зегьы рҿы иаҳԥылоит ҳәа. Ари асиужет акыр
инарҭбааны иаҳԥылоит аԥсуа фольклор аҿгьы: нарҭаа ирызку
архаикатә фырхаҵаратә ҳәамҭақәа рҿы, анашанатә лакәқәа
рҿы уҳәа убас иҵегьы. Иаҳԥылоит иара убас афеодализм
ахаантәи аҭоурыхтә-фырхаҵаратә ашәақәеи аҳәамҭақәеи
рҿы. Аҵыхәтәантәиқәа иреиуоуп апоема «Абаҭаа Беслан»
шьаҭас иаиуз афольклортә сиужетқәа.
Беслани Баҭаҟәеи рхырҿсахьақәа реилкааразы Шоҭа
Салаҟаиа еиҳа диашоуп ҳәа зысҳәо уи ауп, ҵабыргынгьы,
ажәлар ажәытәӡатәи аепохақәа раан идеалс ирԥхьаӡоз
иакән Беслан, Баҭаҟәа иакәзар, уи типла еиҳа ихьшәаны
иҿиаз хаҿсахьоуп. Шоҭа Салаҟаиа диашоуп «аԥыжәара ахьча Баҭаҟәа иоуп изтәу» ҳәа аниҩуа. Сзақәшаҳаҭхом, ииашоуп ҳәангьы исзыԥхьаӡом Владимир Аҵнариа Шоҭа Салаҟаиа
абас иҟоу авба ду анииҭо: «Иҭахы-иҭахым, аҿаԥыцтә ҳәамҭеи

621

уи иахылҵыз алитературатә рҿиамҭеи рыбжьара аҳәаа
бжьихит, иргылеит аматематикцәа рҳәашьала, аиҟаратәра
адырга. Абасала, аҿаԥыцтә-прозатә материал (џьара-џьара
иажәеинраалазаргьы) апоезиа ҳаракы абызшәахь, еилыхха
иҟоу аритм цәқәрԥарахьы иаазгаз, даҽа емоциак, дунеик
иҭазыҳәҳәаз апоет И. Коӷониа ироль бжьаӡит» (ад. 61).
Владимир Аҵнариа ара ихы иаирхәаз Шоҭа Салаҟаиа
ицитатақәа ахьынтәааигаз аусумҭақәа аашьҭыхны урҭ
ахьҳәоу, ишҳәоу аконтеқст аҿы ҳрыхәаԥшыр, Иуа Коӷониа
ирҿиамҭа лазырҟәыша, уи ироль бжьазырӡыша ажәак иадамзаргьы авба узыԥшаауам.
Беслани Баҭаҟәеи рхырҿсахьақәа ииашаны реилкааразы
иҵегьы уаҩы ииҳәаша ыҟоуп, аха Владимир Аҵнариагьы,
Шоҭа Салаҟаиагьы ирымҳәаз хшыҩҵакык аӡбахә аҳәарала
ихсыркәшоит. Изакәу уи ауп, еимактәы-еиҿактәыс иҟалаз
ахаҿсахьақәа цқьа реилкааразы иааидкыланы афольклор
азеиԥш ҟазшьа ҷыдақәа ҳарзыхынҳәыроуп, ҳрызхьаԥшроуп.
Убарҭ афольклор аҟазшьа хадақәа ҳәа зыӡбахә сымоу иреиуоуп аиндаҭларақәа, ауадаҩрақәа, аибашьрақәа раан иҭамхаз,
имԥсыкәа иеиқәхаз афырхаҵа афольклор аҿы ажә­лар
ашәа ахьизырымҳәо. Ажәлар ашәа, аҳәамҭа, ажәабжь уҳәа
ззаԥырҵо иҭахаз афырхаҵа иоуп. Ари принципуп, жәлартә
дунеихәаԥшышьа иаконцепциоуп, иналк-ҩалкны уарлашәарла иҟало акы акәӡам, иааидкылан афольклор зегьы
азы иҟазшьарбагоуп. Уарла-шәарлоуп афольклор аҿы аи­
дысларақәеи, ауадаҩрақәеи, аибашьрақәеи раан иҭамха­кәа
еиқәхаз афырхаҵа ашәа, аҳәамҭа, ажәабжь анизыркуа. Абри
апринцип ихымҟьакуа, уи иҭаршәноуп ишыҟаҵоу ажәлар
рҿгьы, Иуа Коӷониа ипоемаҿгьы аишьцәа Абаҭаақәа Беслани Баҭаҟәеи рхырҿсахьақәа. Апоема аҵакы излаҳнарбо ала,
еиҳау афырхаҵара ҟазҵаз Баҭаҟәа иакәзаргьы, афольклортә
сиужетгьы, Иуа Коӷониа ипоемагьы зыхьӡ рху аидыслараҿы
иҭахаз Беслан иоуп. Афольклортә поетикеи апринципқәеи
рзы ари ԥсабаратәуп, иашьашәалоуп, изакәзаалак џьара акала еилахәаны иаабом.
«Ашаеҵәа» аҿы хазы иалкааны аӡбахә ҳәатәуп Иуа Коӷо­
ниа иажәеинраала еиҿартәышьа иазны Владимир Аҵнариа
имҩаԥигаз аҭҵаара. Аԥхьаҩцәа ирдыруеит инеиԥынкыланы
акыр шықәса раахыс Владимир Аҵнариа иааидкыланы

622

аԥсуа жәеинраалаеиҿартәышьа аҭҵаара дшаҿу, алҵшәа
бзиақәагьы шимоу, уи иазкны урысшәала амонографиа
неиҵых «шыҭижьхьоу».
Алитературадырраҿы имариоу зҵаара ыҟаӡам. Аха
ажәеинраалаеиҿартәышьа аҭҵаара зегь реиҳа иуадаҩуп ҳәа
иԥхьаӡоуп.
Аԥсуа жәеинраалаеиҿартәышьа акәзар, ара иахьагьы еилкаам, инагӡаны иҭҵаам азҵаарақәа жәпакы ыҟоуп. Абри аус
уадаҩ ҽышәала анагӡара даҵагылоуп Владимир Аҵнариа.
Аҭҵааҩы хымԥада диашоуп Иуа Коӷониа ипоезиа аҷы­
дарақәа раарԥшразы дара формақәас, еиҿкаашьас, еилазаашьас иамоу цқьа аҭҵаара рҭахуп ҳәа ахьиԥхьаӡо. Ари аганахьала акык-ҩбак агәаанагарақәа ирҳәақәахьаз ыҟазаргьы,
иара Владимир Аҵнариа иҟынӡа иара иаҟара хазы иалкааны, ҷыдала компентентла Иуа Коӷониа ипоетика аӡәгьы
иҭимҵаацызт.
Владимир Аҵнариа имҩаԥигаз аҭҵаара иабзоураны ҳара
шьҭа иаадыруеит ажәеинраала аиҿартәраан Иуа Коӷониа
дзықәныҟәоз апринципқәа. Апоет қәрахьымӡа аамҭа кьаҿ
иалагӡаны илиршаз еиҳа хшыҩзышьҭра аҭауа, дызхьымӡаз,
аԥсыҽрақәа илазгьы мӡакәа иҳәоит аҭҵааҩы. Араҟа мыццакрада, иеиԥкааны, шьаҿа-шьаҿа иазгәаҭоуп Иуа Коӷониа
ипоетиказы еиҳа иҟазшьарбагоу, ихадақәоу аритмикатә
формақәа. Владимир Аҵнариа излаҳирбо ала, Иуа Коӷониа
иалкаау формак амацарала дыҩуамызт, ирҿиамҭақәа аԥиҵон
формеилаԥсала. Иара изы еиҳа иҟазшьарбаган аритмикатә
бжьырацәара.
Акык-ҩбак згәаҭақәак шыҟасҵазгьы, зыхә ҳаракны
ишьатәу акы ауп ҳәа исыԥхьаӡо аусумҭа «Ашаеҵәа» даҽа
зҵаарак аҿгьы маҷк сгәы еихьнашьуеит. Изакәу уи ауп,
автор Иуа Коӷониа иԥсҭазаареи ирҿиамҭеи ганрацәала
игәылҭәааны, компетентла иҭиҵаарц агәҭакы аниоух, апоет ибиографиа иҵегьы инҭкааны иҳәар акән ҳәа сгәы иаанагоит. Иҵабыргуп даҽакгьы: егьырҭ аӡәырҩы аԥсуа
шәҟәыҩҩцәа дреиԥшны, Иуа Коӷониа ибиографиа адәахьала
ахҭыс дуқәа рыла ибеиам, ашаеҵәеиԥш данҩаҵхаха, иԥсҭа­
заара кьаҿхеит, ахәлԥыеҵәеиԥш дынҭашәеит. Ҵабыргуп,
Иуа Коӷониа ибиографиа цәгьамкәа иаадыруеит Хәыхәыт
Бӷажәбеи, Баграт Шьынқәбеи, Шалуа Инал-иԥеи, Мушь-

623

ни Лашәриеи уҳәа русумҭақәа рыла. Апоет ихаҭара
агәнкыларазы, ихаҭареи ирҿиамҭеи реизыҟазаашьа ҳхыҳгәаҿы аагаразы акыр рыҵаркуеит иара ихаан ибзианы дыздыруаз ашәҟәыҩҩцәа Иван Папасқьыри Мушьни Аҳашбеи,
М. Гадлиеи уҳәа ргәалашәарақәа. Убри азы акәхап Владимир
Аҵнариа ара зыӡбахә ҳамоу иусумҭаҿы апоет ибиографиа
рацәак иҽзагәлаимхалаз, уи аиҭаҳәара иҽзадимцалацәаз.
(Апоет ибиографиа баша аушәақә, еизаданы аиҭаҳәара мацара акәӡам ара сара сзышьҭоу). Еиҭасҳәахуеит, агәынамӡа­ра
маҷк исызҭаз аҵарауаҩ дышьҭрақәланы Иуа Коӷониа ибиографиа ҿыц иаҳзеиҭеиҳәандаз ҳәа акәӡам, уи аизыркәкәа­
реи ирҿиамҭа иахьынӡадҳәалоу, ишадҳәалоу аарԥшреи
иҵегьы иҽанишәандаз ҳәоуп.
Алитератураҭҵааҩы, акритик
Владимир Аҵнариа
имаурҽ­хәартә иҟоуп абри аума, абни аума алитературатә
ԥҵамҭа иара зызку, изхылҵыз аамҭа, аҭоурыхтә ҵабырг
иахьынӡашьашәалоу азгәаҭара иҽахьанишәо. Уи ус шакәу
уаҩы ибарҭоуп иара иусумҭақәа зегьы рҿы. Лымкаала ара аӡ­
бахә сҳәар сҭахуп «Аамҭеи арҿиамҭеи» ҳәа хьӡыс измоу астатиа неиҵых. Араҟа автор гьамалеи дырра бзиалеи иалԥшаа­
ны, насгьы аԥсуа шәҟәыҩҩцәа рҭоурыхтә ҭагылазаашьа уа­даҩ
зеиԥшраз иадҳәаланы дрыхцәажәеит аибашьрашьҭахьтәи
апрозатә рҿиамҭақәа. Аҭҵааҩы хымԥада диашоуп усҟантәи
апериод азы аԥсуа проза иамаз аԥсыҽрақәа, еиҳараӡак
аҭоурыхтә, асоциалтә-политикатә ҭагылазаашьа уадаҩ
иахьа­хараиҵо (ахаҭаратә культ иахҟьаны амилаҭтә политика аилагара, аибашьра иахҟьаз агәаҟрақәа «аконфликтдара атеориа» уҳәа). Ииашаны иазгәаҭоуп усҟантәи аамҭазы
аԥсуа прозаҿы аԥыжәара змаз ажанрқәа (ажәабжь кьаҿ,
аповест), атемақәа (ақыҭа нхамҩа, аџьаус азышәаҳәара).
Маҷк иџьбарацәоума уҳәо иҟазаргьы, аԥсаҭеи аџьыкаци ҳәа
шырҳәало еиԥш, ииашоу, иобиективтәу ахәшьара рыҭоуп,
рыԥсыҽрақәагьы аарԥшуп М. Папасқьыр иповест «Маница лысалам шәҟәы», Ҷ. Џьонуа иповест «Гәдиса Шларба», И.
Папасқьыр ироман «Ерцахә амҵан». Аҭҵааҩы акыр аҭыԥ
аҭаны, иагу-иабзоу дырзааҭгыланы, акыр инарҭбааны еилиргеит И. Папасқьыр ироман «Аԥҳәыс лыпату».
Аԥхьаҩцәа ибзианы ирдыруеит Аԥсны жәлар рпоет Баграт Шьынқәба иԥсҭазаареи ирҿиамҭеи ирызкны Вла-

624

димир Аҵнариа иусумҭақәа. Аԥсуа критикцәеи алитера­
турҭҵааҩцәеи рнаҩсгьы, егьырҭ амилаҭқәа (аурысқәа,
ақырҭ­қәа уҳәа) аӡәырҩы Баграт Шьынқәба ирҿиамҭа иазкны
хыԥ­хьаӡара рацәала астатиақәеи амонографиақәеи рыҩхьеит.
Урҭ авторцәа дарбанзалаак аӡәгьы ироль ламырҟәыкәа исҳәар
сҭахуп аԥсуа поет ду ирҿиамҭа аилкааразы, аҭҵааразы, ахьӡ
аҭгаразы Владимир Аҵнариа иҟаиҵахьоу иҷыдоу ахәшьареи
азгәаҭареи ишаԥсоу. Уи ус шакәу агәра ҳнаргартә иҟоуп
Владимир Аҵнариа ара зыӡбахә ҳамоу ишәҟәы «Аамҭеи
арҿиамҭеи». Баграт Шьынқәба ирҿиамҭа иазкны ара
иагәлоу астатиа неиҵыхқәа («Аҟаза ду», «Б. Шьынқәба ипроза») еиуеиԥшым аԥҵамҭақәеи азҵаарақәеи ишрызкугьы,
ҩнуҵҟала еизакуп, шьаҿа-шьаҿа еиԥкааны, ҳагәыларԥшны
иаҳдырбоит апоет илирика аҷыдарақәа, ара аԥызара змоу,
асахьаркыратә хархәагақәа, уи ахадаратә мотивқәа. Шамахамзар урықәшаҳаҭхартә, рыгәра угартә иҳәоуп Баграт
Шьынқәба ипрозатә рҿиамҭақәа (аповест «Чанҭа дааит»,
ароманқәа «Ацынҵәарах», «Ахаҳә еиҩса») ирызкны ииҳәо
ахшыҩҵакқәа.
Азнык азы хыхь-хыхьла уахәаԥшуазар, Баграт Шьынқә­
ба ирҿиамҭа аханатәгьы арҽхәаԥхьыӡ иаԥсахеит. Иара
иажәеинраалақәа аԥхьаӡатәи реизга анҭижьыз инаркны
акритикцәагьы, аԥхьаҩцәагьы, деицгәарҭеит, ахшыҩ­
зышьҭреи агәцаракреи рыгӡамызт. Аха акымкәа-ҩбам­
кәа иаԥҵамҭақәа аимак-аиҿакгьы зхылҵқәаз ыҟоуп. Уи
џьашьатәӡам, иԥсабаратәуп ҳәагьы иуԥхьаӡартә иҟоуп.
Иԥсабаратәуп, избан акәзар, асахьаркыратә рҿиамҭа
еиуеиԥшымкәа азнеишьақәеи, аилкаашьақәеи, агән­кы­ла­
шьақәеи амоуп. Урҭ зегьы аԥхьаҩ дызусҭоу, иин­те­ллектуалтә
ҳаракыра ахьынӡаҟоу, иеилкаара, игьа­ма зеиԥшроу уҳәа
иҳәаақәырҵоит. Ажәак ала, ашә­ҟәыԥхьа­­ралагьы иакуп,
иҩбоуп, ихԥоуп… Анбан здыруа зегьы рышәҟәыԥхьашьеи
ргәынкылашьеи еиԥшуп узҳәо иҟа­хума. Асахьаркыратә
рҿиамҭа аҷыдарақәа ируакуп уи еиуеиԥшымкәа аԥхьаҩцәа
игәныркылар ахьалшо. Асҟак зхысҳәаауа, зны-зынла
ашәҟәыҩҩы ирҿиамҭала ииҳәарц ииҭаху акәӡамкәа,
иаарҳәны, игәы иҭамыз, ихы иҭамыз даҽакахьы ирханы, даҽакахьы ииаганы авба, аҽԥныҳәа, уимоу, гәбӷан дугьы анирҭо ыҟоуп. Баграт Шьынқәбагьы ус изыруқәахьеит.
Ҿырԥштәыс иаагозар убасшәа иҟалеит иара иповест «Чанҭа

625

дааит» иаиуз ахәшьарақәакгьы.
Ари аповест акьыԥхь анаба ашьҭахь рацәак мырҵыкәа,
аӡәымкәа ҩыџьамкәа акритикцәа ахцәажәеит, иагу-иабзоу ҳәа ргәы иаанагоз рҳәеит. Уимоу, автор шьҭахьҟа
ҳхьаирԥшуеит, апатриархалтә еизыҟазаашьақәа ашәа
рзиҳәоит ҳәа гәбӷан изҭақәазгьы ҟалеит.
Иарбан сахьаркыратә рҿиамҭазаалакгьы иеиԥшны, аповест «Чанҭа дааитгьы» зеиуахкы уҭаху ала ахцәажәашьеи
аилыргашьеи амоуп, ԥсыҽрақәакгьы уаҩы изадымбало
иауҟаху. Аха ахаҭабзиарақәа иамоугьы улаԥш иҵамшәо
иҟам. Убарҭқәа рҟнытә Владимир Аҵнариа ари аповест
обиеқтивла, ганрацәала еилырганы, Баграт Шьынқәба ирҿ­
иамҭаҿы иара ҭыԥс иааннакыло ииашаны иахьазгәеиҭо,
ипозициа хада садгылаҩуп.
Ҳәарас иаҭахузеи, «Чанҭа дааит» иазку адаҟьақәа рҿы
сгәы еихьызшьуа ҭыԥқәакгьы ыҟоуп. Урҭ сгәы еихьызшьқәо
ҳәа сызҿу рахьынтә ҿырԥштәы заҵәык аазгоит.
Владимир Аҵнариа дзыхцәажәо иарбан рҿиамҭазаалак­
гьы ишьҭнахуа, иадҳәалоу азҵаара дуқәа реиԥш, ус
абжьаратә ԥхьаҩ шамахамзар, илаԥш иҵамшәақәогьы,
асса-мыссақәагьы, асахьаркыратә хәҭаҷқәагьы рацәаны
игәеиҭоит. Убасҵәҟьоуп ишыҟоу «Чанҭа дааит» иазку
астиатиагьы. Аха цқьа игәаимҭазшәа, цқьа дааҭгыланы
дахымцәажәазшәа збоит «Чанҭа дааити», «Ацынҵәарахи»,
«Ахаҳә еиҩсеи» еидызкыло, еицырзеиԥшу, еизакны иҟазҵо,
акыр ахара ирԥшу ахшыҩҵак. Ҵабыргуп, «Чанҭа дааит» аперсонаж хада Чанҭа Чрыгбеи «Ахаҳә еиҩса» аперсонаж хадақәа
иреиуоу абырг (абду) Бежьани рдоуҳатә еигәныҩра аӡбахә
иҳәоит (ад. 201–202), аха урҭ рдоуҳатә еигәныҩра зызҳәоу,
«измааноу» акритик цқьа инагӡаны иҳаимҳәазшәа збоит.
Зыӡбахә ҳамоу аԥҵамҭақәа ахԥагьы еидызкыло,
еицырзеиԥшу атәы сара маҷк сҳәахьан «Ахаҳә еиҩса» иазку сыстатиак аҿы. Ари азҵаара рацәак сҽагәыламхалакәа
иазгәасҭар сҭахуп тезиск аҳасаб ала. Урҭ ахԥагьы рзеиԥш
идеиа еизыркәкәаны ҳахәаԥшуазар, аԥсуа жәлар рлахьын­ҵа,
рԥеиԥш азхәыцра, еиуеиԥшым аганқәеи аспектқәеи рыла
ацәыргара иеиднакылоит, абри азхәыцра еицырзеиԥшны
ирымақәоу зегьы иреиҳауп. Абжьарак арҿиамҭақәа ахԥагьы
аигәныҩрақәа, аиқәҿыҭра ахьрымоу аҭыԥқәа рацәаны уаҩы
иԥшаар ҟалоит.

626

Аԥсуа литература аҭоурыхи, иахьатәи аҭагылазаашьеи,
уаҵәтәи аԥеиԥш интересс измоу дарбанзаалак аԥхьаҩ
ирҭо рацәоуп Алықьса Лашәриа ирҿиамҭеи («Ауаҩы
дыҟанаҵ мрашәа дкаԥхалароуп»), Алықьса Гогәуа ипрозеи
(«Ал. Гогәуа ипроза аҟнытә»), ажәабжь ажанри («Ажәытәи
аҿатәи аԥсуа жәабжь аҿы») ирызку Владимир Аҵнариа
истатиақәа. Иқәргылоу апроблема ҩнуҵҟала маҷк аизакра агзаргьы, автор маҷк матаӷа-чатаӷашәа иҩит уҳәартә
иҟазаргьы, аҽыԥсаҟьара иныԥшзаргьы, аԥхьаҩ, илаԥшҳәаа
арҭбаартә, аԥсуа литература анҭыҵгьы адунеитә литература дналанарԥшуа иҟаҵоуп атеориатә ҟазшьа змоу, иахьатәи
ҳаамҭазы алитературадырраҿы иҟоу ахырхарҭақәа ирызку
астатиа «Агармониа акәу алгебра акәу?». Астатиа ибзианы
ианыԥшуеит автор иерудициа ҭбаа, аҵара шимоу, иҵарны
дышхәыцуа, агәнкылара бзиа шимоу. Имаурҽхәартә иҟоуп
дызлацәажәо азҵаара иадҳәаланы адунеитә литература иадыруа аӡәырҩы ашәҟәыҩҩцәеи аҵарауааи ргәаанагарақәа ахьааиго. Сара ҷыдала исгәаԥхеит ҳазҭагылоу ашәышықәса 30-тәи
ашықәсқәа рзы ҳтәылаҿы аҿиара зауз, зышьаҭақәа ӷәӷәала
изҳаз авульгартә социологизм иаху, иаҵыхәоу иааркьаҿны
дахцәажәаны дахьақәӡбаз, уи иҵоурам анырра ду шыҟанаҵаз
ахьиҳәо. Иара убас ииашоуп ҳәа сгәы иаанагоит аструктурализм иазкны Владимир Аҵнариа иааникы­ло апозициагьы.
Автор ари астатиаҿы акымкәа-ҩбамкәа зыӡбахә дала­
цәажәаз ахырхарҭақәеи атеориақәеи хаҭабзиарақәас ирымоу инарываргыланы малырқәас ирымоугьы ииашаны
иазгәеиҭеит. Ари астатиа егьырҭ излареиԥшым, ишреиԥ­
шым еилыскаауеит, гәҭакысгьы теориатәла ҳәаак ҟаиҵарц
дашьҭан. Убас шакәугьы, аԥсуа литератураҟынтәи фактқәак,
цәырҵрақәак ихы иаирхәашаз иԥшаар акырӡа еиӷьхон
ҳәа исыԥхьаӡоит. Уи аганахьала азгәаҭак иадамзаргьы
иахьыҟаимҵаз сгәы еихьнашьуеит.
Владимир Аҵнариа ишәҟәы «Аамҭеи арҿиамҭеи» иеиднакыло аусумҭақәа зегьы рахьынтә ҷыдала уаҩы илаԥш
иҵашәартә, насгьы иалкаау ахәшьара иаԥсоу акы акәны
иҟоуп мчымхарыла азежәтәи ашәышықәсазы Ҭырқәтәыла
инанагаз аԥсуаа ирхылҵшьҭроу гәыԥҩык аԥсуаа рхатәы
бызшәала арҿиарахь ршьапы ахьеихыргаз амзызқәа ахьиԥ­
шаауа. Ари астатиеи, насгьы иара зызку атемеи рыкәшамыкәша уаҩ ииҳәаша рацәоуп. Араҟа ихадароуп ҳәа сгәы из-

627

аанаго хшыҩҵакык аӡбахә алацәажәарала иазсырхоит.
Изакәу уи ауп, иахьа аҳәаанырцә инхо аԥсуаа рнапы иҵыҵ­
уа цәаҳәак иадамзаргьы ҷыдала, лымкаала ахшыҩзышьҭра
аҭатәуп, уаатәи авторцәа ргәы азҭаҵалатәуп. Убри хықәкы
хадас иман ҳәа сгәы иаанагоит Владимир Аҵнариагьы истатиа «Агәқәа еизааигәазтәуа апоезиа» аниҩуаз. Урҭ рпоезиатә,
рырҿиаратә бжьы макьана идумзаргьы, ҳара ҳлымҳаҿы,
ҳахдырраҿы иааҩроуп. Владимир Аҵнариа истатиаҿы иааиго аҿырԥштәқәа мацарагьы хьаҳәа-ԥаҳәада агәра ҳдыргоит
аҳәаанырцә инхо аԥсуаа рмилаҭтә хдырра шмыӡыц, уимоу
аҵыхәтәантәи ашықәсқәа рзы ҿыц аҿыхара ишаҿу, рпоезиагьы хадаратә принципс иамоу ржәытә ԥсадгьыл азгәшьра
шакәу. Дара хаҭала атәым тәылаҿы инхозаргьы, ус рҭоурыхтә
лахьынҵа ирзаӡбазаргьы, гәла-ԥсыла, доуҳала ҳара иҳацуп,
рыԥсадгьыл Аԥсны аҷапан изладҳәалоу арахәыц ԥымҵәац.
Ус анакәха, урҭ раԥҵамҭақәа итәымны акәымкәа, ԥсабарала
ҳмилаҭ литература, иааидкыланы ҳкультура иатәуп, иаласоуп. Сара сгәыӷуеит Владимир Аҵнариа дзыхцәажәаз,
аҩымҭақәа еилиргаз рнаҩсгьы наҟ-наҟ иҵагьы арҿиаҩцәа
цәрҵып ҳәа. Аха мышкы зны ашедеврқәа аԥызҵо аныҟалаша
ҳәа ҳамԥшыкәа, иахьанатәгьы аӡәык-ҩыџьак раԥҵамҭақәа
Аԥснытәи аԥсуа школқәа рзы иҭыҵуа арҵага шәыҟәқәа ир­
гәылаҵатәуп, апрограмма иалаҵатәуп ҳәа сгәы иаанагоит.
Урҭ рҩымҭақәа рыгәхьаа амкра, кынҵыҵырак еиԥш
рыхәаԥшра азин ҳамам. Ҳара ҳакәм, ишәымбои, аурыс литература иага идузаргьы, аҳәаанырцәтәи рышәҟәыҩҩцәеи урҭ
раԥҵамҭақәеи шаҟа игәцараркуа, урҭ рҩымҭа цәаҳәакгьы
шыбжьадмырӡуа.
Владимир Аҵнариа ишәҟәы «Аамҭеи арҿиамҭеи» Дырмит Гәлиа ихьӡ зху Аԥсны Аҳәынҭқарратә премиа аҭаразы
иқәргылоуп. Сара ԥхьаҩык иаҳасаб ала саӡәыкны ашәҟәы
автор ари автор ари аҳамҭа ду хьаҳәа-ԥаҳәада ианашьара даԥсоуп ҳәа сгәы иаанагоит. Ашәҟәы иазкны акыкҩбак азгәаҭақәа шыҟасҵазгьы, ахә ҳаракны ишьатәуп ҳәа
изысыԥхьаӡо иҵегьы ыҟоуп. Автор уаанӡатәи иусумҭақәа
рыла акыр алагала ҟаиҵахьеит. Урҭгьы ҳхаҿы иааганы
иҳамазар ҳахәҭоуп. Насгьы зыӡбахә ҳамоу апремиа астатус
аҿы инҭкааны иҳәамзаргьы, уи аиуразы акомиссиахь инеиуа рахьынтә ҳара еиҳа ҳрыдгылазароуп аԥсышәала иаԥҵоу

628

аусумҭақәа. Дырмит Гәлиа ибызшәала иара изку аусумҭақәа
аԥыжәара рымҭакәа, аганахь иааныжьны, иара ихьӡ зхыу
апремиа даҽаӡәы ианаҳшьар, ҳиашахома?
Ажурнал «Алашара», 1994 ш., № 1

Ажәеинраала аиҿартәышьеи
уи аҭҵаареи
Иеицырдыруа аԥсуа критик, алитератураҭҵааҩы Владимир Аҵнариа имонографиа «Аԥуа жәеинраала аиҿар­
тәышьа». (Аметрика. Аритмика. Акомпозициа)» иуадаҩӡоу
алитературадырратә зҵаарақәа ирызкуп ҳҳәар, хымԥада,
ҳиашоуп, аха ари еизадацәоу хшыҩҵакуп. Изызку азҵаара­
қәа реиԥш, иара амонографиа ахаҭагьы хаҭабзиарақәас иамоу, иагу-иабзоу уҳәа реилыргарагьы мариам. Ауадаҩрақәа
амыцхә сырхашшаауеит ҳәа салагом, аха уеизгьы, егьырҭ
ҳарҟәаҵуазаргьы, иазгәаҭазар ахәҭоуп ажәеинраала аиҿар­
тәышьа иадҳәалоу атерминқәа аԥсышәала рҳәара шыуада­
ҩу, аверсификациатә зҵаара уадаҩқәа ирызкны урысшәала
иҩу амонографиагьы аԥсышәала ахцәажәара шымариам.
Убарҭқәа рҟнытә уи ахцәажәара имариоу, иаҳдыруеижьҭеи
анбатәиу ҳәа иуԥхьаӡаша хшыҩҵакқәак рыла ихацсыркыр
сҭахуп.
Ажәалатәи асахьаркыратә рҿиамҭа (афольклор акәзааит,
аҩыратә литература акәзааит) еиуеиԥшым аганқәа рыла
уаҩы дрызнеины иҭиҵаар ҟалоит: атема, аҵакы, аидеиа, аперсонажцәа реилазаашьа, рцәыргашьа, урҭ досу
ҷыдарақәас ирымоу раарԥшра, асахьаркыратә хархәагақәа,
аиҿ­каашьа формақәас иамоу, абызшәатә ҷыдарақәа, асахьар­
кыратә хәҭаҷқәа (адетальқәа ҳәа изышьҭоу) рроль уҳәа
егьырҭгьы. Арҭ реиԥш иҟоу аганқәа аки-аки еидҳәаланы,
еизакны акәмкәа, руак хазы иҩалхны, иҩалкааны иага ибзианы иуҵаргьы, иазхоны ҳәа иҟам. Иаҳҳәап, арҿиамҭа атема ду шьҭнахуеит, уара узыргәамҵуаз, угәы икылхоз акы
аанарԥшуеит, инарҭбааны ауаажәларратә ҵаки актуалреи
амоуп, аидеиагьы ухнахит, аха автор урҭ (атемеи аидеиеи) ирықәнаганы, ирышьашәаланы, ирзиԥшааз аформақәа

629

рхаҭабзиара зеиԥшроу цқьа игәаумҭазар, игәнумкылазар,
егьырҭ абаузхо? Интерессс ишьҭухыз арҿиамҭа азганк (ҩбахԥа гангьы ракәзааит) мацара аилкаара, ихыбжа-ҿыбжоуп,
еихьыр-еивыруп ауп иаанаго. Убри аҟнытә, аганқәа зегьы џьарак рхы еидкыланы, комплексла, еизыркәкәаны
уанрызхәыцлак ауп арҿиамҭа ахаҭабзиарақәа иамоу цқьа
ргәнкылара анулшогьы.
Зыӡбахә сҳәази урҭ иреиԥшқәоуи ҵҩа змам азҵаарақәа
рахьынтә иарбанзаалак ухы назқәуклак иахьынӡахәҭоу аилкаара, аҭҵаара марианы ҳәа иҟам, дара аки-аки еидҳәалоуп,
еихьыԥшуп. Убас шакәугьы, шамахамзар, уи знапы алаку аҵарауаа еицҿакны иазгәарҭахьеит зегь реиҳа иуадаҩу
ажәеинраала аиҿартәышьа аҭҵаара шакәу.
Избан уи усҟак изыуадаҩузеи?
Иркьаҿӡаны акәзаргьы ари азҵаара аҭак аҟаҵаразы
даара ибзиаӡаны иаадыруеит ҳәа иаҳаԥхьаӡо акыкҩбак еиҭаҳҳәароуп, иаҳгәалаҳаршәароуп. Изакәу уи ауп,
ауаҩытәыҩса ицәажәашьа аформақәа ҵҩа рымам, еиуеиԥ­
шым апринципқәа урықәныҟәаны еихыушар ҟалоит: 1)
прозала (еизаданы) ацәажәара; 2) жәеинрааланы ацәа­
жәара. Арҭ аҩ-формак аки-аки злеиԥшқәоу рымоуп, аха
излеиԥшқәамгьы рацәоуп.
Ишдыру еиԥш, шамахаӡак акәмзар, ауаа есымшатәи
рцәажәараан ажәеинраала форма рхы иадырхәаӡом,
иагьрылшаӡом. Ауаа есымшатәи рцәажәараан аԥызара змоу
прозала, еизаданы ацәажәароуп. Апрозеи ажәеинраалеи
злеиԥшқәоу рахьынтә ихадароу ҩба ирыдамзаргьы
азгәаҳҭап: 1) ажәеинраалагьы апрозагьы хадаратә мыругас,
ԥсҭазаашьас, абџьарс еицрымоу абызшәа (ажәа) ауп. Дара
аҩбагьы ауаа аӡәи-аӡәи реилибакаара, реигәныҩра афункциа
наргӡоит. Даҽакала иаҳҳәозар, апрозагьы ажәеинраалагьы
аинформациатә (акоммуникативтә) функциа нарыгӡоит.
Ҳәарас иаҭахузеи, досу рхатә ҷыдарақәа рыманы.
Ашкол хәыҷқәа инадыркны зегьы иаадыруеит абызшәа
(ацәажәара) зегьы иреиҵоу ахәҭаҷ ашьҭыбжь шакәу. Еиуеиԥ­
шым ашьҭыбжьқәа рыла ишьақәгылоуп ажәа. Ажәеинраала
маҭәахәс иамоу, излеиҿкаау, шьаҭас иамоу ажәоуп.
Абызшәа (ажәа) апрозагьы ажәеинраалагьы еицеиԥшны
рымаҵ ауеит. Абжьҭҟьа инаркны абызшәаҿы асахьаркыратә

630

функциа анагӡара злымшо ажәа ыҟаӡам. Асахьаркыратә
функциа анагӡаразы абызшәа иалоу ажәақәа неиԥымкрада
зегьы мчхарала еиҟароуп. Даҽакала, абызшәа иалоу иарбанзаалак ажәазы иаҳҳәар ҟалоит исахьаркуп ҳәа, мамзаргьы
исахьаркым ажәа абызшәа иалаӡам ҳәа. (Ҳәарас иаҭахузеи,
ицензурам ажәақәеи ажаргонқәеи арахь иаланаԥхьаӡом).
Аха абызшәа иалоу ҵҩа змам ажәақәа рхала иԥсаҟьаны,
аки-аки еидҳәаламкәа, хара-бӷьара ишыҟоу, досу ирымоу асахьаркыратә мчы (уимоу, рҵакгьы) акырӡа иԥсыҽуп,
ажәақәа еиҿкааны ианеишьҭагылоу ауп рсахьаркыратә
мчгьы анааԥшуа, ианырныԥшуа.
Иага ажәа ԥшӡазаргьы, иага аҵакы бзиа амазаргьы, ахала,
аконтекст иалхны, иаҟәганы, иаҟәҭханы ианаҳҳәо ихазӡоуп.
Мамзаргьы ара ҳхы иаҳархәар ҟалоит абас еиԥш иҟоу
аиҿырԥшра: иага ибзиазаргьы, иага иӷәӷәазаргьы, ҵәҩанк
арсны аанда ҟаҵаны салгеит шузымҳәо еиԥшуп ажәак ахала
иануҳәо. Ҵәҩанки аандеи реизыҟазаашьа угәаланаршәартә
иҟоуп ажәеи ажәеинраалеи реизыҟазаашьагьы. Иаагап даҽа
еиҿырԥшракгьы: ақьырмыт бзиа иалхны ахан бзиа ургылар ҟалоит, аха ақьырмыт ахаҭа ахала иахьеилажьу хануп
узызҳәом. Абасшәа иҟоуп ажәеинраалеи абызшәеи (ажәеи)
реизыҟазаашьагьы.
Ус акәмкәа абаҩхатәра змоу апоет абызшәа иалоу
ажәақәа арымӡаа рҟынтәи иалԥшааны, ахшыҩҵак бзиа
рыҭаны ианеиҿикаалак, ианеишьҭаиргылалак, урҭ ироуа
асахьаркыратә-естетикатә хаҭабзиарақәа даҽакӡахоит. Ихадароу аҟазшьақәа роуп апоезиа иалнаԥшаауа, убри алоуп
иара (апоезиа) абжьааԥнытәи ацәажәара еизада (апроза)
излеиԥшым ҳәа иҩуан аурыс критик ду Н.Г. Чернышевски.
Жәеинраалала иҩу атекст (аҭахызаргьы ақьаад ианҵам­
кәа ҿырҳәалагьы акәзааит) абжьааԥнытәи ацәажәареи
прозала иаԥҵоу арҿиамҭеи излареиԥшым аҷыдарақәа
арымӡаа амоуп. Араҟа, ҳәарас иаҭахузеи, сара зыӡбахә сымоу апоезиа иашаҵәҟьа иаҵанакуа, жәеинрааланы еиҿкаау,
еиҿартәу аԥҵамҭоуп. Иара аԥсуа термин «ажәеинраала»
ижәытәӡаны иҟамзаргьы, ҳбызшәа ахатәы ресурсқәа рылоуп ишышьақәгылоу, акыргьы иманшәалоуп, изызку,
иаҳәарц иаҭаху амаҭәар закәу ибзианы иаанарԥшуеит:
«ажәа» «еинраала». Аформа аганахьала апроза ҳәа изышьҭоу

631

аԥҵамҭа ауаҩы иԥсабаратәу есымшатәи ицәажәара
еиԥшуп ма иазааигәоуп, ауаҩы есымшатәи ицәажәашьа,
иажәабжьҳәаратә нормақәа ирҭыгаӡам, урҭ ирхыҳәҳәаӡом.
Ажәеинраала акәзар, уи ауаҩы абжьааԥнытәи ицәажәара
(прозала ацәажәара) иаҿырԥшны иаагозар, иԥсабара­
тәымшәа иҟоуп. Прозала иаԥҵоу атекст аҿы ацәаҳәа иалкаау
ҷыдара амаӡам, џьара ԥҟара ҷыдак иԥнакуа иҟаӡам, абызшәа
ахаҭа традициала ишьақәгыланы иамоу аԥҟарақәа рымацара ирықәныҟәоит аҟароуп. Аха ари иаанагаӡом апрозатә,
ажәабжьҳәаратә форма аиҿкаара аҭахӡам ҳәа.
Ажәеинраалатә аиҿкаашьа аформақәа рдырра заҳҭаху
рацәоуп. Иаҳҳәап, абарҭ реиԥш иҟоу азҵаарақәа рҭак
аҟаҵаразы: иарбану апоезиа захьӡуҵәҟьа иаҵанакуеит ҳәа
иаҳаԥхьаӡаша ажәеинраала? Изахьӡузеи исахьаркуи исахьаркыми аҩымҭа? Ажәеинраала хаҭабзиарақәас иамазарц иахәҭоузеи? Аҵакы аума, аформа аума, мамзаргьы урҭ
еицрыганы, еиҟәыҭханы ҟалашьа рымоума? Ажәеинраала
иауаршәаны «аҵакы», «аформа» анаҳҳәо иаанагозеи? Еилыргашьас, еивыгашьас, еилыԥшаашьас ирымоузеи сахьаркырала иӷәӷәои иԥсыҽуи ажеинраалақәа?
Ажәеинраала злаҟоу аҷыдарақәа зегьы ус баша знык­
ҟьарала унарыдыххыланы иузгәаҭо, хыхь-хыхьла мацара
иадубалартә, маҭәарк аҳасаб ала ирҟыҵымҵуа иукыртә,
иушьҭыртә иҟам. Афымца змоуи измами аҭелқәа урыхәаԥ­
шит ҳәа блала мацара ишузеиҩымдырраауа еиԥш, зны-зын­
ла ажәеинраалақәагьы ҩнуҵҟала иаӷроу, ԥсыс иахаҵәҟьоу
ус баша унагәдыԥшылеит ҳәа адәахьала, хыхь-хыхьла иадубало адыргақәа, аҷыдарақәа реилкаарагьы зынӡа имар­иам.
Иаҳҳәап, ажәеинраала ацәаҳәақәа џьара ԥҟара ҷыдарақәак
рыла еиҿкаазароуп, хыԥхьаӡара рацәала зда ԥсыхәа ыҟам
акомпонентқәа рыла еибыҭазароуп. Ажәеинраалаҿы ақәы­
ӷәӷәара змоуи измами ацырақәа рхыԥхьаӡара џьара акала
еихышәа-еиҵышәаны, иеиқәҿырҭуа, иҭибаго иҟазароуп.
Иаҳҳәап, ацәаҳәақәа руак жәаф цыра амазар, егьи быжьба
рыла ишьақәгылазар, даҽакых ԥшь-цырак рыла еибыҭазар,
ақәӷәӷәарақәагьы иахьабалак еиҿкаарак рымамкәа иԥса­
ҟьаны харабӷьара иҟазар, цқьа уаҩы илымҳаҿы иааиуам,
аԥхьараргьы, агәнкыларазгьы иманшәалам, адисгармониа
ҳәа изышьҭоу ҟалеит ауп иаанаго, ажәеинраала бзиа ҳәангьы

632

узахьыӡҵом. Уи хыриааланы, уаҩ иҿаҿы иааиуа аԥхьашьа аиуам, аҵакгьы зыбзиахом, аԥшӡарагьы ацәыӡуеит, иахылҵуа
абжьы аҭаҟәа-ҭаҿарақәеи аҭагә-ҭасрақәеи аиуеит, лассы
уаҩы игәы ақәԥҵәоит.
Ажәеинраала имарианы уаҩы ихаҿы иааиртә, ихы-игәы
иҭалартә, иҵарны ицәа-ижьы ианырыртә иҟаларц азы ритмикала еибыҭазароуп, арифма амазароуп, строфалагьы еихшазароуп. Егьырахьҟа, даҽа ганқәак рыла иага хаҭабзиара
амазаргьы, ара акык-ҩбак иасырбақәаз акомпонентқәа руак
иадамзаргьы иагзар, ажәеинраала хьысҳахоит, асахьар­
кыратә еффект ҳаракы азыҟаҵаӡом, зымҵәыжәҩақәа змыр­
хыз аԥсаатә еиԥшхоит. Иарбанзаалак абызшәа иара ахатәы
фонетикатәи алексикатәи еилазаашьақәеи ҵҩа змам
амор­фологиатәи асинтаксистәи ҷыдарақәа ирхьыԥшуп,
ирыдҳәалоуп, урҭ аҷыдарақәа шьаҭас иаиуеит.
Ажәеинраала аиҿартәышьа иазкны араҟа сналасҩаласны акык-ҩбак зеиԥш зҵаарақәак рыӡбахә машәырны
исымҳәаӡеит. Урҭ ргәалашәара хымԥада иаҭахын ҳәа
исыԥхьаӡоит ари астатиа зызку Владимир Аҵнариа ишәҟәы
«Аԥсуа жәеинраала еиҿартәышьа» ҵакыс иамоу аилкааразы. Уи ашәҟәы агәнкыларазы, иагу-иабзоу цқьа агәаҭаразы,
ахәшьара обиективла аҭаразы, маҷк иадамзаргьы, аԥхьаҩ
атеориатә зыҟаҵара имазароуп. Ажәеинраала аиҿартәышьа
иадҳәалоу азҵаара уадаҩқәа зеиԥшла акәзаргьы иузымдыруазар, ари ашәҟәгьы ус баша унадыххыланы иузеилкаауам.
Ажәеинраала аиҿартәышьа аҭҵаара атеориатә усумҭа­
қәа шмаҷымгьы, аԥсуа литературеиԥш зықәра маҷу акәм,
атрадициа дуи аҭоурых дуи змоу рҿгьы еилкаам, еилаԥаҭаны
иҟоу азҵаарақәа рацәоуп. Аԥсуа жәеинраала аиҿартәышьа
акәзар, уи наукала аҭҵааразы иҟаҵоу маҷӡоуп. Уимоу,
иаҩцацәахарым ҳәа сгәы иаанагоит алитератураҭҵааратә
зҵаарақәа зегь реиҳа еилкаам акы ауп сҳәаргьы. Абри аганахьала иҟаҵоу акык-ҩбак аԥышәақәа (Мушьни Аҳашба,
Леуарса Кәыҵниа, Хәыхәыт Бӷажәба, Шалуа Инал-иԥа, Нина
Лакоба, Артур Аншба, Владимир Агрба, Мушьни Лашәриа,
Владимир Занҭариа аконкреттә зҵаарақәак ирызку раз­
гәаҭақәак, Баграт Шьынқәба 1952 шықәсазы иикьыԥхьыз
истатиа неиҵых «Аԥсуа жәеинраала аиҿартәышьа иазкны»)
азхоны ҳәа иҟам. Владимир Аҵнариа зыӡбахә ҳамоу иусумҭа

633

аԥсуа версификациа азҵаара уадаҩқәа, кьыс змам, иҭҵаам
азҵаарақәа жәпакы ирызку, аԥхьаӡатәи инеиҵыху монографиоуп.
Владимир Аҵнариа иусумҭа «Аԥсуа жәинраала еиҿар­
тәышьа», хымԥада, излаҿыцу, излаоригиналтәу рацәоуп.
Еиқәыланы, иӡбамкәа, ирыхцәажәамкәа, иҭҵаамкәа иҟоу
аԥсуа версификациатә зҵаара хадақәа наукала ииашаны
иахьықәнаргыло, урҭ рыҭҵаара ашьаҭақәа ахьакуа мацарагьы уаҩы акыр ианаҳәоит. Уи анаҩсгьы ашәҟәы конкретлатәи
аматериал ду амҽханакуеит – афольклортә поезиа инаркны
иахьатәи аԥсуа поетцәа ҿарацәа раԥҵамҭақәа рҟынӡа зегьы.
Амонографиа ианыԥшуеит аԥсуа жәеинраала аиҿартәышьа
формақәас иамоу, азеиԥш тенденциақәа алиԥшаарц, иаликаарц азы автор ҳмилаҭтә поезиа ахы инаркны зегьы
ларҳәы-ҩарҳәны ишгәеиҭаз, ҿыц дышрыԥхьаз, ихадақәоуи
ихадақәами, иреиӷьуи иреицәоуи реилкаара, реилыԥшаара
шилшаз. Абасала, ганкахьала, итеориатә зыҟаҵара ҳаракы
иабзоураны, даҽа ганкахьалагьы аконкреттә материалқәа
ибзианы иахьидыруа иабзоураны апроблема уадаҩқәа
рыҭҵааразы аҵарауаҩ аханатә ахырхарҭа иаша аликааит.
Аусумҭа азеиԥш композициа еилыхха иҟаҵоуп. Ишьақә­
гылоуп алагалажәеи, быжь-хыки, алкааки рыла, аҵыхә­
тәантәи адаҟьақәа рҿы иануп автор ихы иаирхәаз аусумҭақәа
рбиблиографиа, урҭ рхыԥхьаӡара мацарагьы рацәоуп (хәыҷи
дуи хышәи акы усумҭа рӡбахә ҳәоуп).
Алагалажәаҿы еилырганы иҳәоуп автор гәҭакыси
хықәкыси имоу, апроблема хада иқәиргылаз актуалра
зеиԥшроу. Анаҩстәи ахаҿы аҵарауаҩ критикала дрызнеины, обиективла, ганрацәала иҭиҵааит аԥсуа жәеинраала
аиҿартәышьа иазкны иахьа уажәраанӡа икьыԥхьны иҳамоу
акык-ҩбак аусумҭақәа. Урҭ рхаҭабзиарақәеи рыгхақәеи
ирызкны автор иҟаиҵаз азгәаҭақәа аԥхьаҩ рыгәра игартә
хыԥхьаӡара рацәала аргументқәа рыла ишьақәирӷәӷәеит.
Ҿырԥштәык аҳасабала иаазгар сҭахуп иҿыцуп ҳәа
иԥхьаӡатәу автор ихшыҩҵакқәа руак. Изакәу уи ауп, акыр
шықәса раахыс аԥсуа литературадырраҿы агәаанагара ыҟан
аԥсуа жәеинраала еиҿартәышьа асиллаботоникатә ҟазшьа
амоушәа, ари аформа амҽхак душәа. Аԥсуа жәеинраала
аиҿартәышьа асиллаботоникатә ҟазшьа амоуп ҳәа ишьақә­

634

зырӷәӷәо авторцәа Владимир Аҵнариа ирзиуа акритика
анаукатә ҵаҵӷәы амоуп, хымԥада аҵабырг иазааигәоуп
уҳәартә иҟоуп. Аҵарауаа иааганы анализ зиуа аматериалқәа
излаҳдырбо ала, аԥсуа поезиаҿы асиллаботоникатә шәага
аформа аԥызара аманы, иалаҵәаны иҟаӡамзаап, ари
ашәагала иаԥҵоу ажәеинраалақәа акыр имаҷзаап.
Аԥсуа жәеинраала аиҿартәышьаҿы иаҳԥыло асистемақәа
зеиԥшроу рыԥшаара, рыҭҵаара иуадаҩӡоу акоуп. Урҭ асис­
темақәа рахьынтә еиҳа аԥызара змоуи измами реилкааразы Владимир Аҵнариа зегь раԥхьа иқәыргыланы
дахцәажәеит, иусумҭа ахқәа руакгьы азикит ҳбызшәаҿы
ақәӷәӷәара рольс инанагӡо, уи ахы шцәырнаго, изеиԥшроу
азҵаара. Избан, иараби, ақәӷәӷәара азҵаара асҟак ахшыҩ­
зышьҭра зеиҭазеи? Избан акәзар, авторитет змоу алинг­
вистцәеи ажәеинраалаҭҵааҩцәеи еицҿакны, насгьы ииашаны излазгәарҭахьоу ала, ажәеинраала аиҿартәышьа
асистемақәа иарбанзаалак абызшәа апросодиа (ари ажәа
абырзен бызшәа аҟнытә иаагоуп, иаанагоит «ацырӷызра»,
«ақәӷәӷәара») аҷыдарақәа иузырҟәмҭхо ирыдҳәалоуп. Алинг­
вистцәа аӡәырҩы иҭырҵаахьеит аԥсуа бызшәаҿы апросодиа (ақәӷәӷәара) ахы шаанарԥшуа П.К. Услар, Н.И. Мар,
А. Дир, Г. Деетерс, Г. Розен, А.Н. Генко, Қ.В. Ломҭаҭиӡе, Б.У.
Шьынқәба, Х.С. Бӷажәба, М.М. Циколиа, Н.В. Аршба уҳәа).
Ҳбызшәаҿы ақәыӷәӷәара зегьы реиҳа ҷыдарас иамоу уи ауп,
џьарак иҭышәынтәаланы, ажәақәа рҿы ҭыԥк алхны, фиксациа аманы ҳәа иҟаӡам. Иаҳгәалаҳаршәап ақәӷәӷәара џьарак
иҭышәынтәаланы, иалкаау ҭыԥк алхны иахьамоу абызшәа­қәа
шыҟоу. Ҿырԥштәыс иаагозар, англыз бызшәаҿы ақәӷәӷәара
ианагь ажәа аԥхьатәи (актәи) абжьыҟа шьҭыбжьы ауп измоу, афранцыз бызшәаҿы ақәӷәӷәара змоу аҵыхәтәантәи
абжьыҟа шьҭыбжьоуп.
Аԥсуа бызшәаҿы ақәӷәӷәара – еиҭаҵуеит, адинамикатә
ҟазшьоуп иамоу, насгьы иара ажәа аҵакы шьаҭанкыла аԥсах­
ра аналшогьы рацәоуп. Иаҳҳәап, ажәа «ацәа» аҿы ақәӷәӷәара
аԥхьатәи «а» иақәшәозар, ацәароуп (урысшәала «сон») иаанаго, ус акәмкәа ари ажәаҿы ақәӷәӷәара аҵыхәтәантәи «а»
иақәшәозар, закәзаалак акы ацәоуп (урысшәала «кожа») иаанаго. Ас еиԥш иҟоу аҿырԥштәқәа аԥсуа бызшәаҿы ҵҩа рымам.

635

Ҳәарас иаҭахузеи, абызшәаҿы ақәӷәӷәара зеиԥшроуи
уи ажәеинраалаҿы ахы шцәырнагауеи аиҩдырраара ахә­
ҭоуп. Владимир Аҵнариа ҳбызшәаҿы ақәӷәӷәара ароль
зеиԥшроу дазааҭгыланы аҭҵаара зиҭаххаз уи ажәеинраала
аиҿартәразы алшарақәеи аныррақәеи ҳирбарц азоуп. Ари
аспект ала зыӡбахә ҳамоу азҵаара иахьа уажәраанӡа аӡәгьы
ҷыдала иҭимҵаацызт. Автор ирҭбааит, ирҵаулеит аԥсуа
версификациаҿы ақәӷәӷәара ароль иазкны ҳара уажәраанӡа
иҳамаз ҳдыррақәа. Хыԥхьаӡара рацәала аконкреттә факт­
қәа ааганы агәра ҳгартә иаҳирбеит аԥсуа жәеинраала аиҿар­
тәышьа аформақәеи аԥсуа бызшәа апросодиатә ҟаз­шьақәеи
шеидҳәалоу, ишеихьыԥшу.
Иарбанзаалак абызшәаҿы асахьаркыратә мчы змам ажәа
ыҟаӡам ҳҳәоит, аха ацәажәараан, ацәажәаратә зеиԥш контекст аҿы ажәақәа зегьы еицеиԥшны рсахьаркыратә мчы
еиҟарахашьа рымаӡам, акцент зеиԥшроу ала акы еиқәхоит,
акы еиҵахоит. Досу абызшәа иамоуп аҩнуҵҟатәи аҭахыра­
қәа ирхылҿиааз, традициала ишьақәгыланы иҟоу акцента­
циатә ҷыдарақәа. Урҭ аҷыдарақәа ажәеинраала аиҿкаашьа
аҳәаақә­ҵара зларылшо рацәоуп. Владимир Аҵнариа акиаки еидҳәаланы иҭиҵааит аԥсуа бызшәа иамоу ақәӷәӷәара
аҷыдарақәеи, акцентациа ароли, ажәеинраала аиҿартәраан
урҭ рхы шаадырԥшуеи.
Ҵабыргуп, аҵарауаҩ ихшыҩҵакқәак, иҟаиҵо алкаақәак
наҟ-наҟ иҵагьы ирҵабыргтәхар, иҵагьы ашьақәрӷәӷәара
рҭаххар, мамзаргьы аимак-аиҿак рхылҵыр ҟалоит. Ҿырԥш­
тәыс иаагозар, аԥсуа бызшәаҿы ақәӷәӷәара аҟазшьеи аурыси анемеци бызшәақәа рҿы уи шааԥшуеи типологиала
излеиԥшқәоу ыҟоуп ҳәа иазгәеиҭоит (ад. 53). Урҭ еиԥшуп,
мамзаргьы типологиала аиуара рыбжьоуп ҳәа еиҳараӡак
изиԥхьаӡо, аԥсуа бызшәаҟнеиԥш, аурыси анемеци бызшәа­
қәа рҟынгьы ақәӷәӷәара адинамикатә ҟазшьа ахьамоу азоуп. Ажәакала, ара зыӡбахә ҳәоу абызшәақәа рҿы ақәӷәӷәара
типологиала аиуара ахьаанарԥшуа ажәеинраала еиҿартәы­
шьа асистемақәагьы аизыҟара рыманы иҟанаҵауоу, иҟа­
намҵауоу наҟ-наҟтәи аҭҵаарақәа иаҳдырбароуп.
Иарбанзаалак амилаҭтә поезиа аиреи ашьақәгылареи шымариам зегьы ирдыруеит. Убас, аԥсуа поезиаҿгьы ашьақә­
гылара мариамызт, аҷыдаратә ԥықәсыларақәа аман. Дәны­
ҟала иаԥырхагаз, иаԥықәсылоз аҭагылазаашьақәа (иаҳҳәап

636

С. Ҷанбеи, Л. Лабахәуеи уҳәа реиԥш иҟаз абаҩхатәра ду змаз
апоетцәа аӡәырҩы рҩыҵхахамҭазы Сталин икульти бериевшьчинеи иахьрыхәхаз, мамзаргьы 1941–1945 шықәсқәа
рзы Аџьынџьтәыла еибашьраҿы гәԥҩык ахьҭахаз рымацара ракәм ара сара зыӡбахә сымоу. Ҳмилаҭтә поезиа, алитература иааидкыланы, аҩнуҵҟатәи ауадаҩрақәагьы аман.
Аԥсуа поетцәа амилаҭтә ҳәаақәа ирҭакӡаны афольклортә
традициа анаҩыс изҿыԥшышаз, изықәныҟәашаз акагьы
ыҟаӡамызт. Ҵабыргуп, афольклортә традициа ӷәӷәа, атрадициа беиа рыман, аха аҩыратә поезиа арҿиаразы уи азхоны
ҳәа иҟамызт. Аԥсуа бызшәа ианаалаша, иашьашәалахаша
ажәеинраала аиҿартәышьа аформақәа рымпыҵахаларазы
арҿиаратә ԥшаарақәа мҩаԥгатәын, акымкәа-ҩбамкәа аекс­
периментқәа ҟаҵатәын. Аԥсуа бызшәа шәышықәсала,
зқьышықәсала ишыҿиоз ҿаԥыцлакән, аҩыратә культура
иашьцыламызт, иԥнамшәацызт. (Ҵабыргуп, иахьатәи аԥсуаа
зхылҵыз ажәытә зны аҩыра рыман зҳәо аҵарауаагьы ыҟоуп,
аха ари агәаанагара макьана цқьа инагӡаны ишьақәрӷәӷәам).
Иага умҳәан, ҿаԥыцлатәи абызшәеи аҩыратә, алитературатә
бызшәеи ҳәаа дуӡӡак рыбжьамзаргьы, адекватра рзеи­ба­
уҵәҟьо иҟам, досу аҷыдарақәагьы рныԥшуеит.
Аԥсуаа жәеинраала аиҿартәразы еиҳа иашьашәалоу, ианаало аформақәа рыԥшаара уадаҩын, уаҩы иҳәар ҟалоит
бжеиҳангьы ҳпоетцәа гәныхәҵысҭалакән, интуициалакән
ршьаҿа шеихыргоз ҳәа. Ҳәарас иаҭахузеи, аԥсуа литература аиреи ашьақәгылареи рпериодқәа раан афольклортә
традициа мацараҿы иаанымгылаӡеит. Аӡәырҩы апоетцәа
рыҽԥыршәон атрадициа дуқәа змоу алитературақәа (лымкаалагьы аурыси ақырҭуеи литературақәа) рԥышәа рхы
иадырхәарц, урҭ рахьынтәи еиуеиԥшым аверсификациатә
формақәа, асистемақәа ԥсахны раагаразы ашьаҿақәа ҟар­
ҵеит. Аԥсуа персификациа системақәас иамоу, иаднакылаз,
иаднамкылаз, иҿиаз, имҿиаз уҳәа конкретла уажәраанӡа
цқьа иҳаздыррамызт, наукала иҭҵааны иҳамамызт. Издыруада ҳпоетццәа изакәзаалак ԥҟарак иқәмныҟәозар, аԥсуа
поезиаҿы ажәеинраала аиҿкаара аганахьала анархиа аҳра
ауазар, досу ирҿиаратә хақәиҭра ԥкырак, ҳәаак амҭаӡакәа,
хамаԥызарала, иааиԥыхьашәаз формала ажәеинраалақәа
иҩуазар? Мамзаргьы араҟа зегьы зықәныҟәо, зегьы зымаҵ

637

руа закәанԥҟарак ыҟоу?
Иркьаҿны, ажәак-ҩажәак рыла алацәажәара уадаҩуп,
аха уеизгьы цқьа изызхәыцтәу, хшыҩзышьҭра згырхатәым
ҭагылазаашьак аӡбахә сымҳәакәа сзавсуам. Изакәу уи ауп,
апоезиа иашаҵәҟьа иаҵанакуа, ҟазарыла иҩу ажәеинраала
уеизгьы-уеизгьы иоригиналтәызароуп, уаанӡатәиқәа иарбанзаалак акы еиԥшымзароуп, иҿыцзароуп. Уи ганкахьала.
Даҽа ганкахьала ҳахәаԥшуаазар, зегь рыла иҿыцӡоу, атрадициа џьара акала (ма аиҿартәышьа аганахьала – шәага-загала,
азеиԥш структурала, асахьаркыратә хархәагақәа рыла уҳәа)
ихы иаимырхәакәа, џьара нырак имоукәа апоет арҿиамҭа
ҿыц аԥҵашьа имаӡам. Ажәакала, арҿиамҭа ҿыц аԥҵареи
атрадициеи реизыҟазаашьа иуадаҩӡоу зҵаароуп. Владимир
Аҵнариа зыӡбахә ҳамоу ишәҟәаҿы ари азҵаара уажәы-уажә
дазхьаԥшны, амаршәа кны далацәажәоит, уи аԥсуа поезиа­
ҿы конкретла ахы шаанарԥшуа акыр ииашаны иазгәеиҭоит.
Ҿырԥштәыс иаагозар, аԥхьаҩ агәра игартә иирбоит Аԥсны
жәлар рпоетцәа дырмит Гәлиеи Баграт Шьынқәбеи досу рлагала зеиԥшроу, урҭ рырҿиамҭаҿы афольклортә традициеи
дара аҿыц иҟарҵози реизыҟазаашьа зеиԥшроу.
Владимир Аҵнариа имонографиаҿы дмыццакыкәа, иԥ­
кааны иҭиҵааит аԥсуа жәеинраала аиҿартәышьа иахьа уажә­
раанӡа изнысхьоу аеволиуциатә мҩа. Аԥсуа поезиа иахьа
шьҭа иамоу аԥышәеи аихьӡарақәеи гәнкыланы, ретроспектив ҳасабла, уаҩы иҽырҭынчны изнысыз амҩақәагьы гәеи­ҭар
обиективлагьы ахәшьара риҭар алшоит. Владимир Аҵнариа
ус иагьыҟаиҵеит. Аконкреттә материалқәа рыхцәажәара
хациркит аԥсуа фольклортә жәеинраала аиҿартәышьаҿы
формақәас иҟоу зеиԥшроу аилкаарала. Аҵарауаҩ уи,
хымԥада, ииашаны иҟаиҵеит. Иара хьаҳәа-ԥаҳәада диашоуп аԥсуа фольклортә жәеинраала иҿартәышьа аганахьала асахьаркыратә формақәа даараӡа ирацәоуп, еиуеиԥшым
ҳәа анышьақәирӷәӷәо (ад. 74). Ус баша аушәақә акәмкәа,
хыԥхьаӡара рацәала афактқәа ааганы, ажәеинраалақәа
хәҭа-хәҭала игәаҭаны, автор иаҳирбоит аԥсуа литературатә
жәеинраала афольклортә традициа шьаҭас ишаиуз, ииашангьы иазгәеиҭеит алитературатә жәеинраала аиреи
ашьақәгылареи аетапқәа раан иҳәаақәзҵаз афольклортә
традициа шакәу. Ҳәарас иаҭахузеи, ҳпоетцәа иахьагьы

638

афольклортә традициа зныԥшқәо ыҟоуп, ари нахысгьы
иҟалалашт, аха уи дара даҽа формақәак рыла рхы иадырхәоит,
еиҳа даҽакала ирныруеит.
Аԥсуа фольклортә жәеинраала сахьаркыратә формақәас
иамоу, излаҟоу рыԥшааран аҵарауаҩ, комплексла дрызнеиуеит. Ииашаны иазгәеиҭеит архаикатә фольклортә
баҟа­қәа рҿы ажәеинраалеи (ажәалатәи атексти) ашәеи
(аме­ло­диеи) ԥсабарала иузеиҟәмҭхо еилаҵәаны ишыҟоу.
Аҵарауаҩ хымԥада, диашоуп алитературатәи афольклортәи
жәеинраалақәа реиԥшымрақәа азгәаҭаны иахьҭиҵаауа.
Владимир Аҵнариа диашоуп афольклортә жәеинраала
аиҿкаашьа аформақәа реилкаараан ажәлар рмузыка иад­
ҳәаланы, уи иаҟәҭхамкәа дахьахцәажәо. Ажәеи ашәеи реизакра азҵаара ҭоурыхтә принципла дахәаԥшуеит. Ажәлар
рмузыкатә-поезиатә культура аҿиара аҭоурых ихадароу
аетапқәа хԥа аликаауеит. Актәи, зегь реиҳа ижәытәӡоу атрадициазы иҟазшьарбаганы иҟан акәашареи, ашәеи, ажәеи
реилаҵәара, синкретла иакны, еизакны рыҟазаара. Аҩбатәи
астадиазы иҟазшьарбаган акәашара иаҟәҭханы ашәеи
ажәеи реизакра, ахԥатәи, аҵыхәтәантәи астадиаҿы арҭ ахелементкгьы (акәашареи, ашәеи, ажәеинраалеи) хаз-хазы
рҽеиҟәҭханы, хаз-хазы ишьақәгылт (ад. 87).
Логикалагьы, наукатә аргументациалагьы автор уиқәша­
ҳаҭхартә иҳәоит арҭ еиуеиԥшым астадиақәа рҿы ажәа
еиуеиԥшым афункциақәа шамоу, еиуеиԥшым арольқәа
шынанагӡо. Ажәытәӡатәи аамҭақәа рзы аус злаз аритм
акән. Ари ахшыҩҵак арҵабыргразы аҵарауаҩ иааигоит
аԥсуа фольклор аҿы архаикатә ҟазшьа змоу акыр ашәақәа
ртекстқәа («Шьараҭын», «Ӡиуоу», «Алу ашәа», «Ажәеиԥшь
Жәеиԥшьырҟан» уҳәа). Урҭ реиҿкаашьа аганахьала еиҿыр­
шәшәаны анализ нҭкааны ирзыҟаиҵеит. Иаликааит урҭ
рҿы ареферени аллитерациеи реиԥш иҟоу асахьаркыратә
хархәагақәа инарыгӡо ароль. Ииашаны иазгәеиҭеит аԥсуа
жәлар рпоезиаҿы ажәеинраала аиҿкааразы зегь реиҳа
аԥызара зманы иҟоу аритм шакәугьы, иналаршә-ааларшәны,
ана-ара ембрион ҳасабла арифмақәагьы уаҩы ишиԥыло,
ииашаны иазгәеиҭеит афольклортә рҿиамҭақәа рҿы
шьҭыбжьыла аиҿкаарагьы акыр ишбеиоу (еиҳараӡакгьы
аҭәҳәақәа). Аинтерес ду аҵоуп аԥсуа жәаԥҟақәа реиҿкаашьа

639

иазкны Владимир Аҵнариа имҩаԥигаз аҭҵаара. Х-нызқь
рынӡа аԥсуа жәаԥҟа дрыцклаԥшны ргәаҭара илнаршеит абри
еиԥш алкаа аҟаҵара: аԥсуа жәаԥҟақәа прозаноуп ишҳәоу,
аха рӷьыракгьы ажәеинраалатә елементқәагьы рнубаалартә
иҟоуп, ритмла еиҿкааугьы рацәоуп, уимоу, арифмақәагьы
ахьуԥыло ыҟоуп, атипра руеит аҟаҵарбатә рифмақәа.
Владимир Аҵнариа ҳзыхцәажәо ашәҟәы анаҩстәи
адаҟьақәа рҿы иҭиҵааит заанаҵтәи аԥсуа поезиаҿы
афольк­­лортә жәеинраала аиҿартәышьа инарҭбааны ахар­
хәара шаиуз. Араҟа еиҳараӡак иара иааганы ажәеин­
рааладырратә анализ рзыҟаиҵеит Дырмит Гәлиеи Иуа
Коӷониеи раԥҵамҭақәа. Аформа аганахьала афольклор
аҟынтә ҳпоетцәа иааргаз, ишааргаз, иааргаз закәу аилыргаразы Владимир Аҵнариа даараӡа иуадаҩыз, ҵҩа змамыз акәамаҵамақәа зцыз аус мҩаԥигеит. Компетентла,
блаҵарыла иҭиҵааит иааигаз ажәеинраалақәа ршәагақәа
зеиԥшроу, урҭ реиҿкааразы аԥызара змоу ахархәагақәа. Ритмикала ажәеинраала аиҿкааразы заанаҵтәи аԥсуа поезиаҿы
акомпонентқәа руак зны аԥхьагылара аман, даҽазных –
даҽакы. Акомпонентқәа зегьы рыла еиқәшәаз аҩымҭа ҳара
уи апериод азы иҳамаӡамызт (ад.158).
Владимир Аҵнариа ҳзыхцәажәо ишәҟәаҿы иқәиргылаз
азҵаарақәа рахьынтә акырӡа иуадаҩқәоу ируакуп аԥсуа
поезиаҿы аклассикатә (асиллабо-тоникатә) шәагақәа рҭыԥ
зеиԥшроу аилкаара. Ари азҵаара иазкуп ашәҟәы ахә­
батәи ахы. Аԥсышәала ацәажәара иамоу апросодиатә
ҷыдарақәа (еиҳараӡакгьы ажәаҿы ақәӷәӷәара адинамикатә
ҟазшьа ахьамоу иабзоураны, уи иалҵшәаны) иалдыршоит
апоезиаҿы ҩбани хԥани аилазаашьақәа змоу ажәеинраа­
латә шәагақәа рцәырҵра. Автор ара иҟаиҵеит акрызҵазкуа,
ахшыҩзышьҭра зыхәҭоу акыр алкаақәа. Ҿырԥштәыс иаагозар, уажәраанӡа аԥхьаҩцәа аӡәырҩы ргәаанагарақәа хнарбгалоит алитературатә фактқәа анализ рзуны, еизыркәкәаны,
иааидкыланы аԥсуа поезиаҿы асиллабо-тоникатә шәагақәа
рыла еиҿкаау аԥҵамҭақәа маҷӡоуп ҳәа аҵарауаҩ иҟаиҵо
алкаа.
Ҩбаны аилазаашьа змоу ашәагақәа рыла иҩу ажәеин­
раалақәа анализ рзура иалҵшәаны Владимир Аҵнариа излеиликааз ала, аԥсуа поезиаҿы зегь реиҳа еиҵаны иаҳԥыло

640

аиамб ауп. Аконстатациа азиуит аинтересс змоу даҽа факткгьы. Изакәу уи ауп, 30-тәи ашықәсқәа рзы апоет Леуарса
Кәыҵниа «онегинтә строфала» иҩуп, уи акомпозициатә
ҟәҵәақәа жәиԥшь цәаҳәа рыла ишьақәгылоуп. Аха Владимир Аҵнариа инаукатә ҭҵаара излаҳнарбо ала, Леуарса
Кәыҵниа агәҭакы бзиа имаз инагӡаны изыҟамҵеит, ипоемагьы аиҿартәышьа аганахьала ԥшьы-стопак рыла иҟоу аиамб
иазааигәангьы изеиқәмыршәеит, «онегинтә строфа» иамоу
аилазаашьа уадаҩ акомпонент хадақәа ихы изамырхәеит.
Леуарса Кәыҵниа инаҩсгьы, иналаршә-ааларшәны ауп
акәымзар, аиамб ашәагала иаԥҵоу ажәеинраалақәа аԥсуа
поезиаҿы аперспектива ду аманы изыҟамлеит.
Иара убас Владимир Аҵнариа диашоуп аԥсуа бызшәа,
аԥсуа поезиа «иаднамкылеит» В. Маиаковски иҩышьа аформагьы ҳәа аназгәеиҭо. Дара убарҭ 30-тәи ашықәсқәа инадыркны аӡәымкәа-ҩыџьамкәа аԥсуа поетцәа рыҽԥыршәахьеит
В. Маиаковски иажәеинраала аиҿартәышьа асистема аԥсуа
поезиа иаларгаларц, иаладырҵәарц, аха ари аформагьы
қәҿиара дук аманы изыҟамлеит. 30-тәи ашықәсқәа рзы ари
аформа ахархәаразы аекспериментқәа ҟаиҵоит апоет Леуарса Кәыҵниа. В. Маиаковски иажәеинраала аиҿартәышьа
аформа ахархәара аиуит Алықьса Лашәриа ипоезиаҿы, инеи­
ԥынкыланы акәмзаргьы иахьатәи ҳпоетцәагьы аӡәырҩы
ари аформа ахархәара рҽаныршәоит Кәымф Ломиа, Гьаргь
Гублиа, Нели Ҭарԥҳа, Борис Ҭыжәба, Борис Гәыр­гәлиа уҳәа.
Иара убас Владимир Аҵнариа аҭҵаара иҟаиҵаз излаҳ­
нарбо ала, аԥсуа поезиаҿы еиҭагьы имаҷны иаҳԥылозаап
хԥаны аилазаашьа змоу ашәагақәа (дактиль, амфибрахии, анапест). Уи ус шакәу шьақәирӷәӷәарц азы автор анализ рзиуит И. Коӷониеи, Л. Кәыҵниеи, А. Лашәриеи, А.
Џьонуеи, И. Ҭарбеи уҳәа аӡәырҩы ҳпоетцәа раԥҵамҭақәа.
Аԥсуа поезиаҿы ина­ларшә-ҩаларшәны уаҩы иԥылоит
ақырҭуа поет Ш. Русҭавели ипоема «Абжьасцәа зшәу» злаҩу
ашәагаала иаԥҵоу рҿиам­ҭақәак. Аха ари аформагьы аԥсуа
поезиа иалаҵәаны изыҟамлеит.
Владимир Аҵнариа анаукатә-ҭҵааратә ус ду мҩаԥигеит
иахьатәи аԥсуа жәеинраала ритмикатә форма хадақәас
иамоу реилкааразы. Ашәҟәы егьырҭ ахәҭақәа рыҟнеиԥш,
араҟагьы ирыжәпаны, хыԥхьаӡара рацәала ажәеинраалақәа

641

алԥшааны иааигоит, урҭ ршәагақәа зеиԥшроу ныҭкааны
иҭиҵааит. Иахьатәи аԥсуа ԥхьаҩ изымдыруа дыҟам
ажәеинраала ашәага ииашаны аилкаарагьы шымариам.
Ажәеинраала ашәага аилкааразы ианеиҵаха ԥшьцәаҳәак
гәаҭатәуп, ацәаҳәақәа рҿы ақәӷәӷәарақәа досу иахьырҭыԥу
иԥшааны иқәыргылатәуп, нас асхема еиқәршәатәуп. Абас
ала ажәеинраала аформа азеиԥш структура аԥба ануклак,
қәӷәӷәара злоуи излами арыцқәа реишьҭагылашьа анеилукаалак ашьҭахь стопала еихушароуп. Ацәаҳәақәа досу
изеиԥшроу аилкаара анаҩсгьы, дара-дарагьы реизыҟазаа­
шьа агха ҟамҵакәа цқьа игәаҭатәуп. Аха ажәеинраала иамоу
аритмикатә ҷыдарақәа ргәаҭаразы ара исҳәақәазгьы азхом,
иԥшаалатәуп аритмикатә-интонациатә еиҿкаашьа егьырҭ
аҷыдарақәагьы. Владимир Аҵнариа ҿырԥштәы ҳасабла,
ма аиҿырԥшрақәа рзы иааиго ажәеинраалақәа абра иасырбаз зегь рыла анализ рзыҟаиҵеит. Аҵарауаҩ конкретла
имҩаԥигаз анализ шьаҭас, ҵаҵӷәыс иҟалеит иахьатәи аԥсуа
жәеинраала аиҿартәашьаҿы зегь реиҳа аԥызара змоу асистема аилкааразы. Автор излаиҩуала, ажәеинраала аиҿартәразы
аԥсуа поетцәа иага рҽырҟьазаргьы, иага аԥышәарақәеи
аекспериментқәеи мҩаԥыргазаргьы, даҽаџьарантәи иԥсахны
иааргаз ажәеинраала еиҿартәышьатә формақәеи амодельқәеи
анарха рмоуӡеит. Аԥсуа жәеинраала аиҿартәышьа система ҳәаақәзҵаз ҳбызшәа иалоу ахатә просодиатә лшарақәеи
аҷыдарақәеи роуп (ахатәы фонетикатәи лексикатәи еилазаашьа, аԥсуа бызшәа аморфологиатәи асинтаксистәи
ҷыдарақәа). Аԥсуа жәеинраала зегь реиҳа ианааланы,
ԥсабарала иашьашәаланы иҟоу аформа Владимир Аҵнариа
адинамикатә жәеинраала ҳәа дашьҭоуп. Сара сгәы излаанаго ала, иахьатәи аԥсуа поезиаҿы зегь реиҳа аԥыжәара змоу
адинамикатә жәеинраалоуп ҳәа аҵарауаҩ иҟаиҵаз алкаа
зегь реиҳа зҵазкуа, зегь реиҳа аинтересс зҵоу акоуп. Атермин «адинамикатә жәеинраала» иахьа уажәраанӡа анаукаҿы
ахархәара амаӡамызт, уи азызыӡбаз, иалазгалаз иара Владимир Аҵнариа иоуп. Уи ахьынӡаиашоу, иахьынӡаманшәалоу
наҟ-наҟтәи аҭҵаарақәа иаҳдырбароуп. Уажәазы автор уи
акыр иқәҿианы иԥшаазшәа збоит.
Адинамикатә жәеинраала ҳәа Владимир Аҵнариа дызҿу
асистемаҿы хадара зланы иҟоу аелемент ақәӷәӷәароуп, ақә­

642

ӷәӷәароуп аритм еиҿкааразы ахадаратә елементс иҟоу. Аԥсуа
динамикатә жәеинраала атипологиатә зеиԥш ҟаз­шьақәа
рыла акыр иазааигәоуп атоникатә жәеинраала цқьа ҳәа
изышьҭоу асистема.
Владимир Аҵнариа имҩаԥигаз аҭҵаара излаҳнарбо ала,
аԥсуа поезиаҿы адинамикатә еиҿартәышьа иклассикатә­хеит,
иалаҵәеит, егьырҭ ажәеинраала аиҿартәышьа фо­рмақәа зегьы реиҳа амҽхак ҭбаа аиуит, избан акәзар, иара аԥсуа бызшәа
афонетикатә ҷыдарақәеи аритмикатә мелодиатә ҟазшьақәеи
ирышьашәалоуп.
Аҵарауаҩ
иаҳир­беит
адинамикатә
жәеинраала аԥсуа поезиа алагалареи арҿиареи рзы Аԥсны
жәлар рпоет Баграт Шьынқәба инаигӡаз ҷыдалатәи ароль.
Иахьа уажәраанӡагьы аӡәырҩы аԥхьаҩцәеи акритикцәеи ус
зеиԥш ажәала иаҳҳәалон Баграт Шьынқәба дреформаторуп
ҳәа. Ҵабыргынгьы, Баграт Шьынқәба аԥсуа поезиазы дреформатор дуны дшыҟалаз наукала акәмкәа, интуициалакән
еиҳараӡак ҳахдырраҿы ишьақәгыланы ишыҟаз, конкретла аӡәгьы иҭҵааны имамызт уи иреформаторра закәыз,
ахы шаанарԥшыз. Аԥхьаӡакәны, анаукатә шьаҭа аманы ари
азҵаара иахьахцәажәаз Владимир Аҵнариа зыӡбахә ҳамоу
имонографиаҿоуп. Аҵарауаҩ инарҭбааны иҟаиҵаз анализ
иабзоураны ишьақәиргылт Баграт Шьынқәба иҩымҭақәа
рӷьырак ҩбани хԥани аилазаашьа змоу динамикатә
жәеинраала аформала ишеиҿкаау. Ари аформала иаԥҵоуп
апоет иреиӷьу илирикатә жәеинраалақәа, ипоемақәа
«Аҳәачаԥа»», «Иаирума», «Аҟармаҵыс ашәаҳәаҩи, абга­
хәыҷы ҵыхәабабеи», «Аӡыс гәымшәа», «Имтәаз аӡыс»,
жәеинраалала иҩу ироман «Аҿатә уаа». Баграт Шьынқәба
инаҩсгьы, уи ирҿиамҭа анырра иҟанаҵаз ала адинамикатә
жәеинраала инарҭбааны ахархәара аиуит аԥсуа поетцәа
рӷьырак рырҿиамҭаҿгьы.
Иахьатәи аԥсуа поезиаҿы адинамикатә жәеинраала аԥы­
жәара амоуп ҳәа шьақәирӷәӷәоит аҵарауаҩ, аха уи иаангыланы ишыҟам, иахьагьы аформа ҿыцқәа рыԥшааразы
зыҽԥызшәо апоетцәа шыҟоу азгәеиҭеит.
Владимир Аҵнариа имонографиа «Аԥсуа жәеинраала
аиҿартәышьа» хыркәшоуп алирикатә жәеинраала акомпозициа аҭҵаара иазку ахы ала. Аригьы хымԥада акыр
зҵазкуа, иуадаҩу, аха аинтерес дугьы зҵоу зҵаароуп. Али­

643

рикатә жәеинраалақәа зегьы еицырзеиԥшу аҟазшьақәа
ралкаара, ргәаҭара даараӡа иуадаҩуп, иуадаҩуп, избан
кәзар, досу унапы назқәуклакгьы аҷыдара зныԥшуа ахатә
композициа адраматә ма аепикатә рҿиамҭақәа ркомпозициа иузадкылаӡом. Алирикаҿы иаҳԥылаӡом инеиҵыху
ажәабжьҳәара аелементқәа, араҟа мацәысҵас иааимҟьаз,
аҩар еиԥш ихыжжыз асубиективтә цәаныррақәа, аемоциақәа
роуп. Убарҭқәа рҟынтә алирикатә жәеинраала акомпозициа захьӡу абрыгь-абрыгь ауп ҳәа формулак аҳәара уадаҩуп.
Владимир Аҵнариа акыр дацклаԥшны иҭиҵааит ԥхьаӡара
рацәала акәамаҵамақәа зцу ари азҵаара. Иазгәеиҭеит
аԥсуа лирикаҿы еиҳа иҟазшьарбагоу астрофақәа зеиԥшроу.
Еиҳараӡак иҟазшьарбагоуп ҳәа ииашаны иазгәеиҭеит ԥшьбаԥшьба цәаҳәа рыла ишьақәгылоу астрофақәа. Иҭиҵааит урҭ
рзы еиҳа иҟазшьарбагоу аморфологиатәи асинтаксистәи
еилазаашьақәа, дырзааҭгылеит аԥсуа лирикатә жәеин­
раалақәа атипра зуа ралагамҭақәеи ралгамҭақәеи.
Владимир Аҵнариа имонографиа «Аԥсуа жәеинраала
аиҿартәышьа» хаҭабзиарақәас иамоу иҵегьы уаҩы иазгәеи­
ҭар ҟалоит. Ҳәарас иаҭахузеи, акык-ҩбак автор имоукыша
ахшыҩҵакқәагьы ара уаҩы иԥылоит. Убас шакәугьы, сара
инагӡаны агәра ганы сыҟоуп ашәҟәы инарҭбааны ахархәара
бзиа шаиуа. Насгьы автор ихаҭагьы аԥсуа версификациа
иадҳәалоу азҵаарақәа зегьы нагӡаны исыӡбоит ҳәа гәҭакыс
имаӡамызт. Аринахыстәи аҭҵаарақәа рзы уаҩы дзықәгәыӷны
ицирхырааша, ахырхарҭа иаша изҭаша акы акәны иҟалеит.
Иааидкыланы, изакәзаалак гәҩбарак аҵамҵакәа, имцхухап ҳәа ҳамшәакәа иаахҵәаны иаҳҳәар ҟалоит Владимир
Аҵнариа ҳзыхцәажәо ишәҟәы аԥсуа литературадырра аганахьала иахьа уажәраанӡа иҭыҵхьоу ашәҟәқәа изларылҳәҳәо,
изларылукааша аҷыдарақәеи ахаҭабзиарақәеи амоуп ҳәа.
Иаарылыҳәҳәо иҟоуп, зегь раԥхьа иргыланы иаҳҳәозар,
аконкреттә анаҩсгьы азеиԥштә теориатә ҵакы ахьамоу алагьы. Ииашангьы иҟарҵеит Аԥснытәи АССР Д.И. Гәлиа ихьӡ
зху Аҳәынҭқарратә премиа аиуразы иахьықәдыргылаз. Агәра
ганы сыҟоуп уи ашәҟәы ҳаҭыр ду зқәу ари апремиа анашьара
ишаԥсоу.
Ажурнал «Алашара», 1988 ш., № 11

644

Агәы ԥхазар, ажәагь арԥхоит
Алитература арҿиаҩцәа аӡәырҩы дреиԥшны Терент
Михаил-иԥа Ҷаниа акьыԥхь аҿы дцәырҵит алирикатә
жәеинраалақәа рыла. Раԥхьаӡатәи иажәеинраала акьыԥхь
абеит данстудентыз, Аҟәатәи Аҳәынҭқарратә институт афи­
лологиатә факультет актәи акурс аҿы данҭаз, усҟан ҿыц
аҭыҵра иалагаз ажурнал «Алашара» адаҟьақәа рҿы (1955 ш.).
Иажәеинраалақәа аԥхьатәи реизга «Сылашара» ҭыҵит 1965
шықәсазы. Иахьа шьҭа Т. Ҷаниа авторс дрымоуп апоезиатәи
апрозатәи ԥҵамҭақәа еидызкыло жәохә инареиҳаны
ашәҟәқәа. Апоезиаҿы иара поетк, рҿиаҩык иаҳасабала
иқәҿиарақәеи аԥсыҽрақәа имои, иааидкыланы ихаҿра
зеиԥшроу рныԥшуеит иажәеинраалақәеи ипоемақәеи еидызкыло аизгақәа: «Ашымҳа амҵан» (1970 ш.), «Ашлақәа
рқәыԥшра» (1975 ш.), «Иама-иама ицеит» (1979 ш.),
«Ҭагалантәи ашәа» (1980 ш.), «Бара быда» (1983 ш.), «Ииасуа
аԥхынра» (1987 ш.), «Иалкаау» (1997 ш.).
Иара убас Т. Ҷаниа аԥхьаҩцәа дырдыруеит прозаикк
иаҳасаб алагьы. Акымкәа ҩбамкәа ипрозатә ԥҵамҭқәа
(ажәабжьқәа, аповестқәа, ароман) апериодикатә кьыԥхь
рбахьеит, хазы шәыҟәқәангьы иҭыҵхьеит: «Иҭынчым
амшқәа» (аповести ажәабжьқәеи, 1978 ш.), «Аԥсуа баллада» (аповестқәеи ажәабжьқәеи, 1981 ш.), «Шәышьханхыҵ»
(аповестқәа, ароман, 1989 ш.).Терент Ҷаниа ипрозатә
ԥҵамҭақәа рыхәҭак аурысшәахь еиҭаганы иҭыҵхьеит
(«Аԥсуа баллада», аповестқәеи, ажәабжьқәеи, Аҟәа, 1985 ш.),
иҭыҵхьеит иара убас илԥшааху иажәеинраалақәа реизга
ақырҭшәахь еиҭаганы «Ҭагалан­тәи ажәҩан», Қарҭ, 1988).
Т. Ҷаниа поетк иаҳасаб ала аԥхьаӡа ицәырҵшьа аҷыдара
аман. Иаԥиҵоз иажәеинраалақәа рӷьырак иара ихаҭа амелодиа рзиԥшаауан, ашәаны, агитара ианҵаны аестрадаҿы
инаигӡон, иазыӡырҩуазгьы гәахәала ирыдыркылон. Т.
Ҷаниа усҟантәи иаԥҵамҭақәа «Иама-иама ицеит…», «Амра
нӡаалоит ашьшьыҳәа…», «Исыздырӡом схаҭагьы», «Ашәҭқәа

645

рхала ибарҳәап», «Аԥхыӡ» уҳәа ашәаны ауаа кыр ирылаҵәеит.
Апоет қәыԥш усҟантәи иаԥҵамҭақәа рзы иҟазшьарбаган
алахҿыхра, аԥсҭаазара иршәҭкакаҷны, романтикатә гәала­
ҟарала ахәаԥшра. Усҟантәи иажәеинралақәа рҿы шамахамзар иуԥылаӡом аԥсҭаазара ианагь иамоу, иацрымӡаауа
аҟыба-ӡыбарақәа, ауадаҩрақәа, агәырҩақәа зныԥшуа
ажәеин­раалақәа. Инеидкыланы урыхәаԥшуазар, Т. Ҷаниа
заатәи ипоезиаҿы ахәыцра ҵаулақәа раасҭа ажәа иԥшӡаны,
имарианы, иласны аҳәара рныԥшуеит. Аԥшӡареи имарианы,
игәылыршәаны аҳәареи хәарҭам ҳәа акәым иаҳҳәарц иаҳҭаху.
Урҭ ирыцзароуп хыхь-хыхьлатәи аемоциатә цәаныррақәа
рнаҩсгьы иҵаулоу ахшыҩҵакқәа.
Идеиалеи сахьаркыралеи акыр иҳаракуп Т. Ҷаниа
ишәымҭахь даннықәла нахыстәи акыр иажәеинраалақәа. Уи
ус шакәу, апоет иҟазара акыр ишазҳаз, илаԥшҳәаа шыҭбаахаз
агәра ҳгоит иҩымҭақәа аабатәи реизга «Ашымҳа амҵан»
(1970) инаркны игәцаракны ҳрыԥхьар. Уаҩы иаликаартә
иҟоуп аԥсадгьыли ани ирызку ажәеинраалақәа.
Дарбан аԥсыуа поету Аԥсни аԥсуа жәлари ирызкны
ажәеинраала зымҩыц? Т. Ҷаниа аханатәгьы апатриоттә
жәеинраалақәа иҩуан («Аԥсны», «Шәааи Аԥсныҟа» уҳәа), аха
урҭ рҿы акыр еизадацәаны акәын автор иԥсадгьыл абзиабара шааирԥшуаз, иазирхон, иаҳҳәап абас иҟоу ацәаҳәақәагьы:
Аԥсны ԥшӡоуп, игәазырҳагоуп,
Сазгәырӷьоит сара.
Ара снеиҩеиуа еснагь салоуп,
Исызбом сгәазхара.
(Ажәеинраала «Шәааи Аԥсныҟа»)
Ижәытәтәиу, ԥсра зықәӡам, абиԥарақәа зегьы рзы ианагь иҿыцу ари атема ду иазкны ԥыҭк ихьшәаны ииҩыз
ажәеинраалақәа ҵакылагьы, формалагьы, сахьаркыралагьы акырӡа еиӷьқәоуп. Ҿырԥштәыс иааҳгозар, идеиатә
ҵакылагьы, формалагьы аԥхьаҩ ихы-игәаҿы инеиртә, дар­
хәыцыртә, игәникылартә иҟаҵоуп ажәеинраала «Анышә»:
Сгәазырҳага Аԥсынтәылаа,
Сара унышә-нап иакәхшоу.
Уеиԥш иабаҟоу даҽа тәылак,

646

Уи азын улакәршьоит.
Унышәоуп сыԥсыр
Исзыҟало,
Уи са сзын итатахап.
Сгәы иқәрыԥсар
Саныҟамло,
Ҿыцны аисра иалагап.
Уԥшӡаракәм малс исымоу
Сара смал – уқьиароуп.
Сузаԥсамзар, нас, уаҵәымоу,
Иахьагьы суҵәуароуп.
Унышәоуп сыԥсыр
Исзыҟало,
Уи са сзын итатахап.
Сгәы иқәрыԥсар
Саныҟамло,
Ҿыцны аисра иалагап.

Апоет иԥсадгьыл иазкны ажәа бзиақәа, ажәа лыԥшаахқәа
иага иҳәаргьы иазхоит ҳәа иԥхьаӡом. Иара илирикатә персонаж хьаас имоуп, игәнигоит иԥсадгьыл Аԥсны иақәнагоу,
ибзиабаратә цәаныррақәа нагӡаны еиҭазҳәаша ажәақәа
ахьизымԥшаауа, дырхыҽхәоит, дырзыгәдуп жәытәнатә аахысгьы хацәнмырха иара ахьчара ԥсҭазарас изауз аҵеицәа.
Аҵеи бзиа, аҵеи лаша иԥсадгьыли иани еицырзеиԥшуп, аха
аԥсадгьылгьы аҵеицәа рыда ихәарҭам. Аԥсадгьыл гәык-ԥсык
ала ишбатәу, иаҭаххар уи ахьчаразы хацәнмырха ишықәԥатәу
здыруаз роуп жәынгьы ҿангьы еиқәрханы иаазго:
Мап, исзымҩит, Аԥсны иуаҭәоу, иамуӡеит!
Аха иҿыцӡан сеиҭаалагеит, иамоузеи?
Мшәан, иамоузеи, слатәар ушьха схаланы,
Урҩаш хьшәашәа абжьы сҽадырхаланы?
Ара ссиршәа иҟоуп уа уахьынаԥшлак,
Аԥсабара иамоуп, џьым, ахьынапқәа!..
…Ан дыҟоума, «Аԥсны» ззалам згарашәа,

647

Ан – сыԥсадгьыл иухыугахьоу лгәалашәоит.
Лԥацәа ԥшызма, аҳәа ркыртә ианыҟала,
Урҭ ирдыруан бзиа ушбатәыз гәыкала.
Мшәан излыхыз урҭ ахацәа, ишуҳәара!
Иааит ҳа ҳҟынӡа Аԥсынтәыла рыманы,
Уи ҳамазарц абас имратәыланы?
Са сыԥсадгьыл! Уда схәарҭам, сукәхшоуп,
Ихьшәашәарцу сара снапқәа иукәршоу?!
Уара суцуп, маҭәа-ԥхала уҭасыҳәҳәоит,
Аԥхьарцагьы ҳашәа ссирқәа узацысҵоит.
Уара уҟан, уара уҟалоит амала,
Са сыҟамкәа уа узыҟалом гьамала.
(Ажәеинраала «Сыԥсадгьыл»)

Ихҭыс хлымӡаахны, ихырҵәаганы, ишьаарҵәыраны
иҟалеит 1992 шықәса нанҳәа 14 аҽны ақырҭуа агрессорцәа
Аԥсны идырҵысыз ампыҵахаларатә еибашьра. Апоет Т. Ҷа­
ниа иԥсадгьыл ашҟа имоу ипатриоттә цәаныррақәа еиҳагьы
иҵарны, иҵауланы ирныԥшит абри аибашьра анцоз, насгьы
аԥсуаа аиааира аныргаз аахыс ииҩуаз иажәеинраалақәа рҿы.
Ганкахьала, урҭ аԥҵамҭақәа рҿы иааирԥшуеит аӷа хәымга
ицәымӷра, уи игыгшәыгратә ҟазшьа, поезиатә ажәа џьбарала
дрықәӡбоит аԥсуа жәлар ашьаарҵәыра илазыргылаз аӷацәа
хәмгақәа. Даҽа ганкахьала, дырзышәаҳәоит, гәадурас имоу
ачҳареи агәмшәареи аазырԥшыз, аӷацәа бааԥсқәа ириааи­ны,
ҳаԥсадгьыл иқәцаны иҟазҵаз аҵеицәа. Ара зыӡбахә ҳамоу
аҩымҭақәа ирылукаартә иҟоуп: «Анцәа» (сентиабр, 1992 ш.),
«Аибашьҩы ишәҟәы» (август, 1993 ш.), «Амра еиԥшын иара
иччаԥшь…» – Аԥсны ахақәиҭраз зхы ақәызҵаз аибашьҩы
ӷьеҩ, аҟабарда арԥыс Геннади Карданов ихьӡынҩылоуп (ииуль, 1993 ш.), «Абџьар ҿеихак амам» (1993 ш.), «Саргьы срылан
усҟан…» (сентиабр 12, 1993 ш.), «Имҩа дықәырҵон» (март 15,
1993 ш.), «Маҷӡак аԥсшьара иаргьы иаҭахызшәа»… (1993 ш.).
Ҳәарас иаҭахузеи, апоет ибон иҳақәлаз аӷа имч шыӷәӷәаз,
бџьарла деиқәных дшыҟаз, ар рхыԥхьаӡаралагьы акырӡа
дшеиҳаз. Аха апоет аханатәгьы агәкаҳара имамызт, ижәлар
рымчи рдоуҳаи рыгәра игон, мышкы ахы, мышкы аҵыхәа
ижәлар аиааира шыргоз инагӡаны агәра ганы дыҟан. Уи ус

648

шакәу зыӡбахә ҳамоу иҩымҭақәа зегьы ирылыжуеит. Уи
ус шакәу акырӡа еилыхха иаабоит 1991 шықәсазы ииҩыз
ажәеинраала «Алабжыш аҿыҵыкәкәоит сцәашьы»…
Алабжыш аҿыҵыкәкәоит сцәашьы,
Урҭ акәиц еиԥш са сгәахы иҭаԥсоит.
Аԥсуа ҷкәынцәа Гәма аӡы иҭашьын,
Ак ҟамлазшәа иара ҭынч ицоит.
Асабицәа хацәахеит лассы,
Абџьар кны ианыхьчатәха Аԥсны.
Ҳгәашәаҿ дгылеит ан илхаршә лкасы,
Ажәҩан дугьы лхаршәын уи касны.
Ажәҩан ашҟа лара лышәи цон,
Ԥшатлакәушәа иқәҩуан хара.
Аха арԥар баша уи дрыцәшәон.
Ари адгьыл иаларҭәан дара.
Ари адгьыл иалоуп дара рдац,
(Аԥсны гәыраз, уи аԥсы ҭаҵа).
Ҳа ҳзакәу ақырҭуа имбаӡац,
Ҳа ҳҟазшьа иагәыларшәуп маӡак.
Уаҟа иалоуп ачҳара, агәаӷ,
Иашак илоуп, ҳа ҳазшаз итәны,
Баша уашьҭоуп уара аԥсуа игәашә,
Уара угәашә наунагӡа иаркны!
Анцәа ила Аԥсынтәыла ԥшьоуп,
Ус анакәха, –суҳәоит, еиқәрха!
Ҳа ҳцәашьы иаҿыҵыкәкәо ашьоуп,
Уи ашьшьыҳәа дацбылуеит аӷа.

Аԥсадгьыл абзиабара иазку иҩымҭақәа рыҟны еиԥш, ан
илызку ажәеинраалақәагьы (урҭ жәпакы ыҟоуп) иҟәмшәы­
шәу, иразу, ицқьоу цәаныррала ирԥхоуп («Аԥша, «Иахьа сан
ибныҳәоуп»…, «Сахьцалакгьы бсыцуп»…, «Сан лгәы», «Иахьа
сзықәмԥшӡеит»…, «Анацәа», «Ԥхыӡла», «Сан ибгәалашәома?»
«Сан ибылшозар», «Маҷк бысхашҭыз џьыбшьеит», «Уааи
аӡынра!», «Ан лгәырҩазы абаллада» уҳәа уб. иҵ.
Ажәеинраалақәа рнаҩсгьы Т. Ҷаниа икьыԥхьхьеит

649

апоемақәагьы. Убарҭ иреиуоуп «Аамҭа абжьы», «Сашьа уахь»,
«Ашьац аҵәуара», «Адгьыл аԥшәма», «Аҵаҩцәа рымаҭәа
зшәу».
Алирикатә поема «Ашьац аҵәуара» аԥсадгьыл аныхь­
чатәыз аибашьра ицаз иҭаацәа рыбзазара уадаҩ аарԥшра
иазкуп. Апоет иқыҭа гәакьа Кәтол иаланхо анхацәа рыхандеишьа аџьаус ишацәымаашьо, урҭ апоет дышрызгәду
аҳәоит апоема «Адгьыл аԥшәма». «Аҵаҩцәа рымаҭәа зшәу»
лызкуп алирикатә персонаж ибзиабаҩ, уи романтикатәла
рыхцәажәара, лыхӡыӡара уазк аҳасабала иҳәоуп. «Аамҭа абжьы» аҿы апоет дазгәдуны иҳәоит ажәларқәа реиҩызара
амч шыӷәӷәоу, аҽхәаԥхьыӡ ажәақәа рзиҳәоит аурыси
аԥсуеи рԥацәа еидгыланы рыԥсадгьыл ахьырыхьчоз. Дналас-ааласны акәзаргьы игәалаиршәоит еицырхыргахьоу
агәаҟрақәагьы. Ари апоема автор ианиҩызтәи аамҭа аныруеит, иахьа шьҭа аԥхьаҩ изы ианахранизму ахшыҩҵак­қәеи
аидеиақәагьы анубаалоит аҟынтә анарха маҷуп.
Аԥсыҽрақәа (еиҳараӡак иалкаау сиужеттә гәыцәк ахьамам) уаҩы иадибалозгьы ани аԥсадгьыли акыр инарҵаула­
ны урызхәыцыртә иҟаҵоуп апоема «Сашьа уахь». Алирикатә
персонаж Аԥсны аҳҭнықалақь Аҟәантәи иқыҭа гәакьахь
иашьа ихьӡала иишьҭыз салам шәҟәык аҳасаб ала иҩуп.
Алирикатә персонаж иани иԥсадгьыли ҵҩа змам агәаҟрақәа
рхыргахьазаргьы (урҭ акыр рыӡбахә ҳәоуп), зда ԥсыхәа ыҟам
акы акәны, гәазыҳәара дуны имоуп абиԥарақәа реиԥшьра,
реимадара, иҿахҵәаны инымхарц азы ақәԥара:
Аԥсҭазаара бжеиҳан иџьабароуп,
Дунеихаан инымҵәаӡо қәԥароуп,
Аха ахатә ԥсҭазаара ҭахоит,
Жәлар ирыҭоу – убри ауп инхо…
…Уаҳа иуасҳәои, абзиала, уҟаз,
Саргьы снықәлоит лассы, уахь, аҩныҟа,
Аха исҳәарц исҭахыз зегь реиҳа,
Уара дуҳәоит, сара сыла, сԥеиҳаб,
Аҵеџь ыҵыухуазар, нас ицәгьамызт, –
Уи авараҿ тәарҭа хәыҷык амаз…

Т. Ҷаниа ишәымҭазы ипоезиа атематикатә мҽхакы акыр
иҭбаахеит Аԥсадгьыл, ан, абзиабара, Аԥсны аԥсабара рнаҩс­

650

гьы ара иҟоуп Хатын иазку, ахәыҷқәа рзы иҩу ажәеинраала­
қәа рциклқәа уҳәа уб. иҵ.
Акыр ихьшәаноуп Т. Ҷаниа апоезиа инаваргыланы апро­
заҿгьы аусура даналагаз. Аԥхьатәи ипрозатә ҩымҭақәа иреиуоуп аповест «Иҭынчым амшқәа», ажәабжьқәа «Адгьыл
ахьаа», «Хымш шьхақыҭан».
Аповест «Иҭынчым амшқәа» асиужет шьаҭас иаиуит
Аԥсны абольшевикцәеи аменшевикцәеи амчразы ианықә­
ԥоз аамҭазтәи аиҿыхарақәа. Асхематизмра аныԥшуазаргьы
аԥхьаҩ игәникылартә иҟоуп ареволиуционер Адамыр
ихаҿ­сахьа, иара убас аинтерес аҵоуп уи иуаҩреи иламыси
знырыз, уаанӡа аменшевикцәа рахь зхы хаз аԥҳәыс Мери
лхаҿсахьагьы. Аповест аҿы ицәырҟьа-цәырасуа акәзаргьы
ажәлар рҿы ахьӡ-аԥша змоу, зажәа ԥхылнадо, игәрагоу џьоук
ракәны иаарԥшуп Ефрем Ешбеи Нестор Лакобеи.
Ашәҟәыҩҩы заатәи иажәабжьқәа ирылукаартә иҟоуп
ажәабжь «Адгьыл ахьаа». Араҟа иаарԥшуп 1941–1945
шықәс­қәа рзтәи Аџьынџьтәылатә еибашьраан аԥсуа жәлар
зҭагылаз агәаҟрақәа. Иҩашьаӡом автор иидыруа, ихәыҷра
ашықәсқәа рзы дызнысыз аԥсҭазаара иазкны ианиҩуа еиҳа
ишицааиуа. Уи аамҭазы иара дхәыҷын, аха ажәлар зҭагылаз
агәаҟра бзианы игәникылартә дыҟан. Ари ажәабжь аҿы
аԥхьаҩ инагӡаны агәра игартә иаарԥшуп зхаҵа аибашьра
дҭахаз аԥҳәысеиба Нуца Ацанба лхәыҷқәеи лареи рыбзазара
уадаҩ. Уи лхыҿсахьа иадҳәаланы ҳтәылаҿы аиҳабыра усҟан
имҩаԥыргоз азалымдарақәа акыр дрықәӡбаны иааирԥшит
(аԥшқацәа змаз аҳәсеибацәа ацхыраара ахьырмоуз, ауал
рацәаны иахьыддыршәоз, аԥсуаа рхәыҷқәа ашкол аҿы
аԥсышәала ацәажәара азин ахьрырымҭоз, ақыҭа анапхгацәас
тәымџьарантәи иааганы иахьықәдыргылоз уҳәа).
Аповест «Иҭынчым амшқәа» аҟны еиԥш, 1981 шықәсазы
акьыԥхь збаз аповест «Аԥсуа баллада» аҿгьы Т. Ҷаниа нап алеикит аҭоурыхтә тематика. Ари аҩымҭаҿы иаарԥшуп Аԥсны
аколнхарақәа анеиҿыркаауаз (ҩажәижәабатәи ашықәсқәа,
усҟантәи апроцессқәа, ахынҭа-ҩынҭарақәа, аиҿагыларақәа).
Ауаа реилибакаара, реигәныҩра шыуадаҩу, еиӷьу, еицәоу
реиҩдырраара, иабаҟоу аиаша, иабаҟоу ахәахәа реилкаара
шымариам акыр ҳнагәылаԥшны иаабоит.
Аповест «Аԥсуа баллада» асиужет акыр еибархханы
иеиҿкаауп. Усҟан ашьақәгылара иаҿыз асоциалтә-еконо­

651

микатә еизыҟазаашьа ҿыцқәа ауаа еиҟәнашеит дунеи­
хәаԥшышьала, аха традициала иааргоз рҵасқәагьы рызкажьуам, урҭ аҵасқәа ажәлар акыр еидкыланы ирымоуп.
Ссиршәа зыԥсабара ԥшӡоу, ашьха ашьапаҿы иҟоу аԥсуа
қыҭахь (уи Мрақыҭа ахьӡуп) днанагеит аҵара змоу, Урыс­
тәылантә (Москвантә) иааз, аԥсуа бызшәеи аԥсуаа ржәытә
қьабзқәеи рҵасқәеи ҭызҵаарц иашьҭоу аурыс етнограф Олег
Иаковлев. Ари арԥыси ақыҭаҿ ҳақьымс аус зуаз аԥсуа ԥҳәызба
Амзеи рыбзиабара ауадаҩрақәа ахылҵит. Амза бзиа дибеит уи ақыҭантәи арԥыс еиҿамс Рашьгьы. Аҭагылазаашьақәа
еиҳагьы иаруадаҩит аԥҳәызба Хьыма даныхәыҷыз аахыс
Рашь диҿынҵәаауа бзиа дахьылбаз. Рашь иакәзар, иара бзиа
дызбаз Хьыма лакәымкәа, Амза дылхыбаауеит, Олеги Амзеи рыбзиабара заҟа иӷәӷәахо аҟара иара урҭ рахь имоу агәаӷ
иазҳауеит, еиҳа-еиҳа дбыжкуеит. Бзиа бызбоит, сыбцәынхом
ҳәа дзышьҭоу аԥҳәызба лразҟы дашьклаҳәуеит. «Сара Амза
лыда ԥсҭазаара сымаӡам!» (ад. 33) –иҳәоит иара Олеги иареи
реицәажәарақәа руак аан. Аха Амза иара динасыԥымхар бзазара лиҭом. Олеги Амзеи интеллектлагьы акыр еизааигәоуп.
Рашь иакәзар, урҭ ҩнуҵҟалатәи рдоуҳатә еизааигәара аилкаара аҟынӡа дызнеиуам, ицәуадаҩуп, дахьҵарадоугьы
иԥырхагоуп.
Абарҭ ауаа реизыҟазаашьақәа ицәырыргеит ажәытәи
аҿатәи реиҿыхара заҟа иуадаҩыз, бжеиҳангьы ауаа атра­
гедиаҟынӡа ишкылнагоз. Автор ари иповест ала иҳәарц
иҭахуп ауаа рдунеихәаԥшышьақәа, изышьцыланы иҟоу,
иҭышәынтәаланы излаҟоу рҟазшьақәа, рқьабзқәа, рҵасқәа
реиҭакра шымариам.
Аԥсуа ԥҳәызба аурыс бзиа дахьылбаз, диццарц ахьа­
қәылкыз иақәӡбоз рацәаҩхеит. Урҭгьы дара ртәала излаиашаз рацәан. Хаҭала Олег дыцәгьоуп ҳәа аӡәгьы имҳәаӡеит,
уи ԥшра-сахьалагьы, гәаҭалагьы дшыцәгьамыз ақыҭаҿы
даннеи аҽны инаркны дгәарҭеит. Аха ҳмилаҭ даиуам ҳәоуп
еиҳараӡак ргәаҿы дзымааиуа.
Ақыҭаҿы Олеги, Амзеи, Рашьи, Хьымеи реизыҟазаашьа
ауаа рылаԥш иҵамшәакәа инхозма, иаламцәажәар руазма?
Анхаҩы Синаҭ иԥа ԥҳәыс данааигоз ачараҿы урҭ ирызкны
аҳәсақәа иеибырҳәо иеилыкка ирныруеит ргәаанагарақәа:
– Амза илеиӷьу дабаҟаху, аха… – ихәҭхәҭуан, шьоук рых­
қәа еидкыланы.

652

– Мшәан, дҳаиуам акәмзар, уи (Олег иоуп зыӡбахә лымоу – С.З.) еиԥш аҷкәын ԥшӡа дыҟаӡам! –лажәа налалҵеит
даҽаӡәы.
– Ҳаи, абааԥсы, адин змам ауаҩ иоума дыбзиоуп ҳәа
бызҿу! –лҽалалыжьит ахԥатәи (ад.89).
Аурысгьы дыԥшӡоуп. Ибла мацарагьы ԥҳәызбак даԥсоуп!
– ҿаалҭит аӡәы, наҟ харашәа игыланы акәашара иахәаԥш­уаз
Олег иахь лхы нарханы.
– Ибаргәызеи, акы заҵәык, абри ҳара ҳтәы илам акәмзар,
ибаргәуи аурыс? Азакәан, азакәан ҳәа дықәзаап! –лыбжьы
налалҵеит даҽаӡәгьы.
– Уи Рашь издыруа иакәзар, лцыӡәӡәарахгьы ииҭом! –
иҽалеигалеит ҷкәынак.
– Лара илымур?
– Зынӡакгьы слазҵааӡом! – рыбжьы духо иалагеит.
Иара Олег ихаҭагьы ибарҭоуп аԥсуа ҵасқәа ҵҩа змам
акәамаҵамарақәа шрыцу. Игәҭахәыцрақәа руак аан иҳәоит:
«…Анцәа иишәиша ашьха ҵасқәа! Заҟа иразузеи, заҟагьы
иџьбароузеи дара! Заҟа иҵәахузеи, заҟа иаартузеи дара? Заҟа
иҿыцузеи, заҟа ижәытәузеи дара!» (ад.33).
Хьыма еиҳагьы илҭаххеит Олеги Амзеи еинасыԥхар.
Дгәыӷуан усҟан Рашь ла лахь дхьаҳәып ҳәа. Аха илдыруеит
аҵасқәа рымч шдуу. Иааҳгап абри аганахьала иҟазшьарбагоу
Хьымеи Олеги реицәажәарақәа руак ацԥҵәаха:
– Сара сеигәырӷьеит уара Амза бзиа дахьубаз, – ҿаалҭит
Хьыма, – аха лареи уареи шәеинасыԥхара цәгьоуп.
– Избан Хьыма? – дналыдыххыланы лыҩнапыкгьы дна­
рымҵасны иааникылеит, –сбыҳәоит исабҳәарц, избан? –
Хьыма даанаԥш-ааԥшит. Олег иныруан уи лгәы хәыҷы атыгәтыгәҳәа аисра ишаҿыз. – Избан? –ибжьы ныҵакны длыҳәеит
еиҭа.
– Акы–аҵасқәа ируам, – лнапқәа ааимхны акгьы ҟам­
лаӡазшәа инацылҵеит лара, – ҩбагьы – уи Рашь длышьҭоуп.
– Иаҳҳәап, лара сара сылҭаххар?
– Уи мацара азхом.
– Ишԥазымхо, лара аҵара лымоуп, дҿатә уаҩуп.
– Лара дҿатә уаҩуп, аха уара ажәытә бџьарла уршьыр
ҟалоит» (ад. 37).
Амза илызкны агәҩбара роуит Рашь иҭаацәараҿгьы.

653

Дызлаҟамыз аикәмқәагьы лзырҳәон. «Иарбану Амза ҳара
ҳзылгәамԥхаз! Рашь изын ауп акәмзар, асҟатәи Урыстәыла
иахысхьоу (Амза Урыстәыла аҵара лҵон – С.З.) лҭоурых
зеиԥшроугьы седроу. Сгәанала, цқьа лхы дақәмгәыӷуазар
ҟалап, уи ауп аурыс дызишьҭоу» (ад. 103) –лҳәоит Адица.
Уи иналыцлырӷызит Рашь иан Мсырхангьы: «…ахәыҷы
(«ахәыҷы» ҳәа дызҿу Рашь иоуп – С. З.) игәы цәысҟьар ҳәа
сшәоит акәмзар уи саргьы слымҳа инҭасқәахьеит. Амза ҳәа
дыхҭакны дрымоуп. Атәыла бгеит гәырқәак рыҟаҵашьа
лҵазар? (ад. 103).
Ҳзыхцәажәо аповест аҿы ахатә ԥсҭазареи азеиԥш,
ауаажәларратә ԥсҭазареи хаз-хазы еиҟәыҭханы акәмкәа
аки-аки еилышьны еидҳәаланы иаарԥшуп. Ақыҭаҿы уи
аамҭазы зегь реиҳа ирҳәоз, зегьы ирҿыҵакыз ажәақәа «аколхоз», «ареволиуциа» ракән. «Аԥсны уажәакән аколнхарақәа
реиҿкаара ианалагоз, аха уи Ахыуаа рқыҭеи Мрақыҭеи
инамӡацызт» (ад.19).
Асовет Еидгыла анеилаҳаз, ианеилабгаз аахыс ажәлар
ракәм официаллагьы ихтны ирҳәоит ақыҭанхамҩа аколлективизациа азура иҵарбгаганы ишыҟалаз. Аха уаанӡа
ус иҟамызт. Т. Ҷаниа иповест «Аԥсуа баллада» аниҩыз
аамҭазы аколнхарақәа реиҿкаара иҽеимыз усын ҳәа официалла, акьыԥхь аҿы аҳәара акәм ус баша аӡәы иҿы иҭшәаны
иамхаҳәаргьы азин имамызт, ишәарҭан аҳәынҭқарра аганахьала. Автор усҟантәи ипозициагьы, ҳәарас иаҭахузеи,
официалтә идеологиа иадцәыланы акәын ишыҟаз. Убас
шакәузгьы, ашәҟәыҩҩы иџьушьартә, имаурыҽхәартә иҟоуп
аколнхарақәа реиҿкаара ажәлар ишырҭахымыз, уи иазкны
дара ргәынқьбжьы иҩымҭа иахьанирԥшыз.
Аповест аҿы иԥсаҟьаны, ана, ара иуаҳауеит аколнхара аиҿкаара шҽеим зҳәо ауаа рыбжьқәа. Уимоу, аӡәырҩы
иара захьӡугьы цқьа еилкааны ирымам, хыхьынтәи мчыла
иддырҟаҵоит акәмзар. Иҟазшьарбагоуп анхацәа аколнхара
аӡбахә ала реицәажәарақәа:
«– Уи ануҳәа, Кадыр, акы суазҵаашан, абри аколлектив ҳәа
акы аӡбахә рҳәалоит ахыуаа рҿы, измаанои, иаҵанакуазеи
иара?
– Измааноу Ҭемыр идыруазар акәхап, сара ишыздыруала, ара иааурыхуаз ахьтә абжак уажәраанӡа Чагә изугон,

654

уажәшьҭа аҳәынҭқарра ируҭоит.
– Угәы иалымсын, аха усҵәҟьа иҟаӡам, Кадыр. Уара иааурыхуа уара иутәуп, аха уара иааумрыхыз узгаӡом.
– Ианбыкәыз сара аӡәы итәы анызгалоз? –днацралеит Кадыр» (ад. 27).
Иҟоуп икәанызануа, ауаа ҟәыӷақәа ирҳәазар, здыруада
аколнхара бзиазар ҳәагьы игәыӷқәоз цәырҵит. Аколнхара
аицхыраароуп иаанаго анырҳәалак акәыз џьыршьон ауаа
еизадақәа. Аха гәрамгарҭас измазгьы ыҟан, иааҭырҟьаны
изҳәозгьы маҷыҩӡамызт.
«– Ее, ус ҳхы уҭамлани, џьым, аколлектив ҳәа изҿу
аиашаҵәҟьа шәҭахыми, ахҵәара ауп! – ҿааиҭит уажәраанӡа
ҿызымҭуаз Дауҭ. –Сара схатәы сара исыхьчоит. Сара стәы
избалак рнацәа алыршьыр зуам» (ад.28).
Аколнхара захьӡу цқьа ишырзымдыруа, насгьы дара уи
ишазыҟоу ибзианы ирныԥшуеит анхаҩы Леуа иажәақәагьы:
«– Ишәыхьи уара, аколлектив ҳәа шәызҿу ҟамлаӡац, арахь
шәара хыла-гәыла шәеилалеит, –днарабжьеит Леуа» (ад. 29).
Абри еиԥшу агәаанагара имоуп арԥыс Дауҭгьы:
«– Сара ишуасҳәаз иҟалоит, Рашь. Умбои Аҟәантә иааны
иҟаз ииҳәаз. Сыхьӡала усмыԥхьан убас иҟамлозар, – раԥ­
хьа мрақыҭаа зегьы адгьылқәа шәара ишәтәуп, шәнапаҿы
иҟоуп ҳәа рарҳәеит, нас иаацәырҵын, аҭаҭын ддырҟаҵеит
– убригьы аамҭа ҿыц иагеит. Нас иаалаган, имаҷзаргьы,
аԥш рымырхит, уажәы аколхоз ҳәа акы еиҿыркаарц дцодаауа ауаҩы дыбжьоуп. Сыԥсымзар, убри хыла-гәыла
ҳаиланаҵоит! –иҭаҭын алҩа ҭыббуа уажәы-уажә Рашь иахь
дыԥшуа дцәажәон Дауҭ» (ад. 39).
Ақыҭа уаа реизараҿы иҟазиз ҳәа анхаҩ ԥҳәыс Ҭаҭушьа
даниазҵаагьы Дауҭ ус иҳәеит:
«– Иҟоу бымбои, Ҭаҭушьа, бара быԥҳәыс еибоуп, аха,
избасымҳәои, аколхоз иаанаго хҵәароуп. Абри иҟоу зегьы
ҳаидгыланы аус ааур, аамҭа ҿыц инахәлабга ицоит» (ад.40).
Ҳзыхцәажәо аповест аҿы аԥсуаа жәытә-натә аахыс
изыхӡыӡоз адгьыл азҵаарагьы цәыргоуп. Анхацәа адгьыл
шәаҳҭоит ҳәа аиҳабыра ирҳәоз ҵабыргхозу, имцхозу рыздырамызт. Уи аҵыхәалагьы аимак-аиҿак шыҟаз агәра ҳдыргоит
автор иперсонажцәа аӡәырҩы идирҳәо ражәақәа. Адгьыл

655

азы азакәан ҿыц (амыцхә змоу ирымхны еиҵоу змоу, ма
зынӡа измаӡамыз рыҭара) ауаа еиланагалоит. Аколнхара
еиҿкаареи адгьыл азҵаареи еидҳәалан.
«– Заа ухы анураалошәа збоит аколхоз, макьанагьы сара
сгәы еибафоит саб идгьыл Ҳанашә дышҭоу анызбалак» (ад.73)
– иҳәоит Дауҭ Рашь ихы наиқәкны. Иара акыр аамҭагьы игәы
каижьуам, убри аҟнытә инациҵеит: «…ауаҩытәыҩса илымшо акгьы ыҟаӡам, уареи сареи иаҳҭаххар, аӡәгьы изымдырӡо
мрақыҭаа зегьы аколхоз мап ацәыркуа иҟаҳҵоит. Ианаҭахха,
умаҭхароуп, удаӷьхароуп, ацгәы аиԥшҵәҟьа укәаталеироуп,
Рашь, – иҽы днахынааит Дауҭ, – аколхоз мап ацәыркыр, нас
хәҷ-хәҷла ҳадгьылқәа ҳархынҳәуеит» (ад. 73).
Аповест «Аԥсуа баллада» иахьа шьҭа акыр иажәхьеит.
Иахьа шьҭа аԥхьаҩ ицәтәыму, идимкыло ахшыҩҵакқәа
агәылубаауеит. Убас шакәугьы ацәгьаршра бзиа шахы­
лымҵуа, ианагь ауаҩы дразызар шеиӷьу ҳаланааӡоит. Убри
ауп изызҳәоу аповест анҵәамҭаҿы зынасыԥ еидызкылаз Олеги Амзеи ақыҭа иалҵны ицарц амҩа ианықәла, урҭ
зшьырц ирышьҭалаз Рашь иуахҭа. Рашь урҭ амҩа рызкны
ишьырц аҷык, аҷыкауп игхаз, аха иара ихаҭа дҭахеит иаб
инапала, агәнаҳа аҟаҵара дахьымӡеит.
Тематикалагьы, аҩышьа аформалагьы, стильлагьы зыӡ­
бахә ҳҳәахьоу аԥҵамҭақәа иреиԥшым аповест «Ах, арҭ
аҵасқәа!». Ари аҩымҭа иалкаау асиужет амаӡам, ажәабжьҳ­
әара мҩаԥысуеит актәи ахаҿала. Уи актәи ахаҿыс иҟоу
Мкыд ихьӡуп, автортә позициа ныҟәзго иоуп. Шамахаӡак
акәмзар аҩымҭа ахы инаркны аҵыхәанӡа алафҳәаратә
стиль ала иҟаҵоуп, аамҭагьы иаҵанакуа автор дызхаану,
ибзианы иидыруа ауп (70–80-тәи ашықәсқәа). Ахҭысқәагьы
ахьымҩаԥысуа Аԥсны аҳҭны қалақь Аҟәеи Аԥсны ақыҭа­
қәеи рҿоуп.
Аповест афырхаҵа хада (Мкыд) азнык азы хьаҵра
захьӡу ҟамҵаӡакәа аиашазы дықәԥарц иҭахын, аха дыз­
лоу ауаажәларра убысҟак иеилабаахьеит, убысҟак иеила­
ҵәыӷьахьеит ус аламала иаахжәаны аӡә дуриашо, иҟаи­
ҵо азалымдарақәа дрыхьурхәуа иҟам. Аха иара аханатә
иаашьҭихыз ипринцип зынӡа дацәхьаҵит, аҭагылазаашьа
гмыгқәа дхыржәеит, дхырҽӡеит ҳазҳәом. Аиаша ихжәаны
ишизынамыгӡоз агәра анига ашьҭахьы даҽа формақәак

656

рыла анагӡара мҩас иалихит (ажәакала, лафла, ирониала, сатирала урҭ анегативтә цәырҵрақәа рықәӡбара, рцәа
рхыхра). Иухыччо урылачча ҳәа ажәаԥҟа ишаҳәо еиԥш, знызынла ихгьы дахыччоит.
Мкыд Ӡыркәи-иԥа аԥсҭазаара акыр дкыднаҟьеит. Аинститут даналга ашьҭахь ашкол аҿы ааӡаҩыс аус иуан, аха уа
дырмаабит адиректор инаиркны адемагогцәа. Шықәсык
аҟара ааҵхьан, ҽнак арҵаҩцәа реизараҿы иара аиаша сҳәоит
ҳәа адиректор аҵәы илаҵаны дахьцәажәахьаз иахырҟьаны,
«Аӡәы дуааӡома, уара уааӡам!» (ад. 122) –ҳәа иаҳәаны уа иусура дамырхит. Уиашьҭахь ԥыҭраамҭак арадио аҿы ахәыҷқәа
ирызку адырраҭарақәа еиҿикаауан, даҽа ԥыҭракгьы усурада ақалақь далахеит. Аҵыхәтәаны агазеҭ «Ашарԥазы»
аредакциаҿы аусура далагеит.
Мкыд аратәи иусураан дрықәшәеит аӡәырҩы адемагог­
цәа, аҽхырцәажәацәа, акариеристцәа, амҵақьақьацәа,
аҵар­ҭышагацәа, зус ззымдыруа, арма-ӷьырма иҟаҳҵоит
ҳәа иашьҭоу. Ауаажәларраҿы убарҭ рхымҩаԥгашьа иагьшы­
ччарахәу аарԥшроуп еиҳараӡак ари аповест зызкугьы.
Ажәытә ҵасқәа иҽеимкәа рымҩаԥгарахь рхы дырхеит
(аиныхрақәеи аԥсхәрақәеи раан ирацәаны аҩыжәрақәа уҳәа),
иахьа иаҳԥырхагоуп анырҳәа, агазеҭ аредактор, абиурократ
Рамиз Рамиз-иԥа иеиԥш иҟоу ауаа аиныхра иаҟәхтәуп ҳәа
рҽыҭҳәаны иқәгылт.
Аиныхра еицазкуа, ҩыжәырҭас иҟазҵо дырҿагыланы
дықәԥарц ацымхәрас ари аҵас зынӡа ианыхтәуп ҳәа дықәгылт
аредактор, аха идгылаз маҷхеит. Ажәытә ҵасқәа (аиныхра, аԥсхәра, ачара дуқәа) ҽеим рҳәоит, аха урҭ рцымхәрас,
урҭ иреиӷьу ажәлар ирыдыргалаша акагьы рымаӡам.
Ажәлар ирыдрымкылеит, иргәамԥхеит аҵас аԥыхра иазкны иара Мкыд ииҩыз астатиагьы. Иҟазшьарбагоуп ҭаҳма­
дак иԥсыжраҿы иааиқәшәаз ауаа аиныхрақәеи ачарақәеи
ирызкны ирҳәақәо. Урҭ хыхьынтәи ирарҳәо, ишрарҳәо ииашаны ицәажәоит:
«– Џьым, аиныхреи ачарақәеи рҿоуп ҳара ҳахьеиқәшәо,
абжьааԥны аҽага ҳкуп! – ҿааиҭит аӡәы.
– Ҳақәшаҳаҭуп, аиныхрагьы ачара дуқәагьы ҳарҟәаҵ­
уеит, ҳаргьы дара реиԥш атеатрқәеи, аклубқәеи, аӡҭа­
ларҭақәеи ҳзыҟарҵааит!

657

– Аклуб уздмыргылакәа, уашәаҳәабжь аҵарақәа ркьатеиах ԥнаҵәап! –аӡәи-аӡәи иааимдо аҵәы рылеибаҵон»
(ад.145).
Ирзеиҿымкааит аиныхрақәа раҟәыхра иазкыз ажәлар
реизарагьы. Ажәларқәа реиҩызара апропоганда азутәуп
анырҳәагьы, уи амҩақәҵашьа, ахы аҭашьа дақәшәом
агазеҭ аредактор. Аиҳабыра ирҳәаз дкәаталеиуа иҟаиҵарц
дашьҭоуп, аха абжьарак иара ихатә гәаанагара ҳәа ихәарҭоу
акагьы имам. Ипримитивноуп азҵаара дуқәа дшырзыҟоу.
Иччархәноуп ажәларқәа реиҩызара иазкны аредактор ага­
зеҭ ианиҵо аматериалқәагь шыҟоу.
Автор дызлаҳирбо ала, Рамиз Рамиз-иԥа дназлаго зегьы
рҿы дыччархәуп, дҿаасҭоуп, акы даманшәалам, избанзар,
имаҵура иақәнаго адырреи агәаӷьи имаӡам. Еизарак аҿы
дықәгыланы дцәажәозаргьы, ииҳәаша иара изыҩӡом, џьоукы
изырҩуеит. Бжеиҳан имдырра дкарикатуранатәуеит. Убас
аҭоурыҭҵааҩцәа аӡәы ииубилеи аҿы ииҳәаз адныҳәаларатә
ажәаҿы (уи атекст Мкыд иакәзаап изҩыз). «Афальсификациа» захьӡу шизымдыруа ааԥшызаап, ареволиуциоума акы иеиԥшнишьалазаап, уи иахырҟьаны абанкет ахь
днармышьҭызаап.
Автор ипозициа аанызкыло, игәаанагара зирҳәо аперсо­
нажцәа роуп ииашоу, иҵоуроу. «Ишәҳәа, ажәлар, шәара
ишәылшома иахьарнахыс аиныхра аҟәыҵра?.. (ад. 178),
«Шәгәы иалымсын, дадраа, ари аус даҽакала иазыҟаҵатәуп.
Уажә ишыҟоу аилкаара цәгьоуп» (ад. 179), – иҳәоит Чаҭала.
Абас ауп аредакциа апарторганизациа амаӡаныҟәгаҩ Алеқсеи
Синаҭ-иԥагьы ари азҵаара дшахәаԥшуа. Абар уи ииҳәо: «Сара
абри аҵас аҿагылара аханатәгьы сақәшаҳаҭӡамызт. Избанзар
ара аҽакуп изҿагылатәу» (ад. 189). Еиҳагьы еилыхха иҳәоит
Мкыд: «Ҳәарада ҳара ҳазҿыз акомпаниа агха аман, раԥхьа
иргыланы аиныхра – ҵаск аҳасабала иаалырҟьан иаҟәаҳхырц
ахьаҳҭаххаз. Ус акәымкәа арыжәтә – аиныхра аҵасқәа еицазкуа акы ауп ҳәа азҵаатәы ргылазҭгьы?» (ад. 191).
Иааидкыланы Т. Ҷаниа иповест «Ах, арҭ аҵасқәа!» ала
ииҳәарц ииҭаху убри ауп змаҵура зызныҟәмго, атәы зымдыруа, издырырцгьы зҭахым ауаа шәарҭоуп. Иага иус бзиазаргьы урҭ реиԥш иҟоу ауаа рнапаҿы ианнеилак иԥхасҭартә­
уеит, иԥсхаԥшьыртәуеит, мрадартәуеит, иҵаадырҟәрылоит.

658

Т. Ҷаниа ирҿиара иазҿлымҳау дарбанзаалакгьы имбар
залшом ишәҟәҩыратә ҟазара акыр ишазҳаз. Иқәԥшразтәи
ишәымҭаазтәи иаԥҵамҭақәа еиҿырԥшны урыхәаԥшуазар,
сахьаркыратә ҟазарылагьы ртематикатәи рыԥсҭазааратәи
мҽхакылагьы акыр рыбжьоуп. Иҩашьаӡом асахьаркыражәа
иацу аҭакԥхықәра ҳавтор еиҳа, еиҳа иӷәӷәаны ицәа-ижьы
ишаныруа, ихы-ихшыҩ ишҭало. Уи ус шакәу агәра ҳнаргоит
иахьа уажәраанӡа иҩны иҭижьхьоу иара иаԥҵамҭақәа зегьы
ҿыгҳаралагьы иреиҳау ароман «Шәышьханхыҵ» (1989 ш.).
Егьырҭ иҩымҭақәа акыр иреиԥшны Т. Ҷаниа ари ироман
аҿгьы еиҳараӡак ақыҭаҿоуп ахҭысқәа ахьымҩаԥысуа.
Асовет тәыла иеиднакылоз ажәларқәа зегьы иреиԥшны
аԥсуаагьы азакәан ҿыц, аҳәынҭқарра ҿыц ргәыӷрақәа зегьы
адырҳәалон. Аа, ҳыҳ, анцәа иҳәозар здыруада абыржәшьҭа
џьара мышлашак ҳзыҟалозар ҳәа игәыӷуан ажәлар, аболь­
шевикцәеи асовет мчреи рыгәра ргон. (Рыгәра рымгаргьы
ирылшараны иҟааиз аха…). Ицон аамҭа. Ҩажәижәабатәи
ашықәсқәа аҩбатәи азыбжа инаркны (еиҳараӡак Аԥснытәи
абольшевикцәа рхада Нестор Лакоба данҭадырха ашьҭахь)
ажәлар ирбарҭахо иҟалеит аиҳабыра имҩаԥыргоз азалымдара бааԥсқәа. Т. Ҷаниа зыӡбахә ҳамоу иромангьы, убри
аамҭазы аԥсуа жәлар зҭагылаз рыбзазара уадаҩ аарԥшра иазкуп. Ароман иаҵанакуеит 1937 шықәса инаркны жәа-шықәса
инареиҳаны.
Ароман ахьӡыҵәҟьагьы аԥхьаҩ агәаҽанызара инаҭоит.
Аханатәгьы иҩашьаӡом ара имҩаԥысуа ахҭысқәа ҳаӷоу иибаша, ҳаӷоу дзыниаша шәышьханхыҵ иааҩраада инамҩыша
шракәу.
Еиҳараӡак Сталин ихаҭаратә культ ашьҭыҵреи изакәы­
заалак ԥкыра амаӡамкәа уи идиктатура ашьақәгылареи
ирыхҟьаны ажәлар зҭагылаз аԥсҭазаара бааԥсы автор
иааирԥшырц иақәикит аԥсуа қыҭа Ажара иаланхо анхацәа
зықәшәаз ахынҭа-ҩынҭарақәа рыла.
Ганкахьала ажәлар агәыӷра дуқәа рымоуп, даҽа ганкахьала ирбоит азалымдарақәа шырацәахаз. Иналаршә-ҩалар­
шәны епизодла, ицәырҟьа-цәырасуа иаабақәо рыӡбахә
ҳаиҳәозар, ароман «Шәышьханхыҵ» иалоу аперсонажцәа
хыԥхьаӡарала иагьырацәам. Урҭ иҵоуроуи иҵоурами ҳәа
ҩ-гәыԥкны иаҳшар ҟалоит. Иҵоуроу рахь иԥхьаӡатәуп

659

ақыҭсовет ахантәаҩы Ахра Акба, уи иаб Асҭана, иан Цақәа,
иԥҳәыс Елисо, аколнхара ахантәаҩы Кан, ашкол адиректор
Баграт Чагәба уҳәа даҽа аӡәык, ҩыџьак. Иҵоурам иреиуоуп
апартиачеика амаӡаныҟәгаҩ Закан Ламба, араион ахаҭарнак
Ҭаркәыкә Маҷкәыкә-иԥа, ашьҭаҵааҩ Арвелод Санаиа уҳәа.
Аҩымҭаҿы излаабо ала, ҳәарас иаҭахузеи, автор ҳазлаирԥ­
шуа, иаҳирбо ауаажәларраҿы иҵоуроу, изҩыдоу ауаа ыҟоуп,
аха урҭ ажәлар ирыхәауа, иҽеиу уск нагӡаны ирзыҟаҵом,
амчра знапаҿы иҟоу аидеологиа џьбара иаҵа­нарҟьыцуеит,
иакәаҳауеит. Абзиа ҟазҵарц иашьҭоу раасҭа ацәгьа ҟазҵо,
ацәгьа еиҵазҟәаҟәо аԥызара рымоуп.Ароман аԥхьатәи
адаҟьақәа инадыркны дцәыргоуп арԥыс гәеилыхха Ахра
Акба. Иаалырҟьаны Егры нырцәынтәи ақырҭуа Елисо ԥҳәысс
дахьааигаз азнык азы иаби иани, егьырҭ иуацәа аӡәырҩы
иргәамԥхазаргьы ианышәеит, еиҳараӡакгьы ахәыҷы (Беслан
ихьӡырҵеит) даниоу ашьҭахь. Ари аҭацәаара иҟәба-ҟәшәо
инхоит, аашьарак ҟамҵаӡакәа, ирнаҭо ҳәа акагьы шыҟамгьы,
ажәлар зегьы иҟарҵо ҳәа аколнхараҿы аус руеит. Хаҭала
иара Ахра иакәзар, ихы ихаршҭны, иҭаацәа гәыгәҭажьны,
амши аҵхи еиԥшны гәык-ԥсык ала ажәлар рус даҿуп,
иахьынӡаилшо ала азаламдырақәа дырҿагылоит, излымшо (аҳәсеибацәа уҳәа) дрыцхраауеит. Ажәларгьы бзиа дырбоит. Аха дызцәымӷқәоугьы ҟалеит. «Шьоукы уи дызҿу аус
иԥсҭазаара аҭахызаргьы ишақәиҵо рбон, аха иҵашьыцуан.
Шьоукы – ианибоз ицхраауашәа ҟарҵон, аха абни уеизгьыуеизгьы инасыгӡап ҳәа дкәалкәало дызхьынхалаз аиашазы дырцәмӷын, дызго аӡы рбаргьы цәыкәбарк ацырҭәалон.
Егьырҭ – урҭ хымԥада, гәыла-ԥсыла «хәлыбзиа, дад!» – ҳәа
иазҳәоз ракәын, –рыҷкәын иеиԥш дырбон» (ад.205).
Ахра ҵара дук имамызт (усҟан аԥсуа қыҭаҿы аҵара змаз
ауаа маҷын), аха ақыҭаҿы быжь-класск дахьрылгахьаз,
даҽа мызқәакгьы Аҟәа аҵара ахьиҵоз акыр ихәон. Дан­
хәыҷыз инаркны ижәлар зҿыз даҿын, рыбзиеи рыцәгьеи,
рҟазшьақәеи, реизыҟазаашьақәа рҿы иҟаз ҵҩа змамыз акәа­
маҵамарақәеи идыруан. Дызмыԥсахуаз иҩыза бзиа Кани
иареи аус еицыруан, ирашәон ицәаӷәон… «Аҵыхәтәаны,
ари аҳәынҭқарра анхацәеи аусуцәеи иртәуп, аха анхамҩатә
усҳәарҭақәа рҿы, ианамуӡах, аҩреи аԥхьареи здыруа ауаа
ахаргылатәуп анырҳәа, Кан акомҿарра рԥызара идырҵеит,

660

Ахра – абригадирра. Знык иадамзаргьы ргәы еизнымхаӡеит
дара. Рҳәатәы «еиқәшәон» (ад. 191). Уи ашьҭахь ԥыҭраамҭак
анҵы ауп Ахра ақыҭсовет ахантәаҩыс даныҟарҵа. Ахра
ажәлар заҟа ҳаҭыр иқәырҵоз аҟара дызцәымӷызгьы
рыҽдырӷәӷәон, иаҽԥнырҳәашазгьы вба дук рзыԥшаарымызт,
аха иҵашьыцуан. Убри аамҭазы арепрессиақәа ирҿын.
Ана, ара ауаа ҭаркуан, идырӡуан, иахыргон Асовет мчра
иаҿагылозшәа, аоппозициақәа еиҿыркаауашәа, «авожд
дуӡӡа» Сталин дахырҳәарц рҭахызшәа. Усҟан ҩажәак нааны
иҳәеит ҳәа ауаҩы изашшыр, уаҳа аҭахӡамызт, ихара, ихарам дылҭаҳәахаа ддырӡуан. Убасҵәҟьа ихьит Ахрагьы. Иара
иҵашьыцуаз, акариерист Закан Ламба иеиҵеиҟәаҟәаз ашшрала ддырӡит Ахра, иара убас ддырӡит ашкол адиректор
Баграт…
Ахра дандырӡуаз ҽыԥныҳәас ирҭаз абсурдуп, аха усҟан
уи еиԥш иҟаз авбақәа аус руан. Аҳәынҭқарра анхацәа
ирықәрҵоз ҵҩа змамыз ашәахтәқәа злымшоз, изымшәоз
дрыцхраауан. Убас ԥшьҩык ахәҷқәа змаз анхаҩы Нырбеи
уалқәа ушәом ҳәа иашҭа инҭалан ижәзаҵә ргеит. Ахра
дынкылсын уи ажә аусҳәарҭа ашҭаҿы иахьҿаҳәаз ашаха
аахыхны иоуишьҭит. Уи азгьы заҟа ҽыԥныҳәа ирҭазеи.
«Уара Асовет мчра иамыцхраауа урыдгылоушәа збоит!»
(ад. 205) –иҳәеит уи азы Закан, Ахра ари ихымҩаԥгашьа
аполитика ду ахь ихырнааны.
Иреиҳаӡоу Асовет ашҟа алхрақәа рымҩаԥгара аиҿ­
кааразы ақыҭантәи аџьажәлар реизараҿы Ахра изакә­
заалак цәгьарак аҵамҵакәа ииҳәаз ажәақәа Закан аҵәы
иахеиҵеит, ацәгьа алихит.
Ҳарзыӡырҩып урҭ Ахра дзықәдырӡуа ажәақәа закәу аконтекст аҿы ишыҟоу. Аизара аартуа, ақыҭсовет ахантәаҩы
Ахра Акба «…Инацәақәа дзыдгылаз астол инықәирӷәӷәан
инациҵеит:
– Аҩызцәа, иахьа ҳазеизаз зегьы ижәдыруазар акәхап, –
маҷк дааҭгылан, инациҵеит, – алхрақәа ҳрылагоит. Иреи­
ҳаӡоу Асовет ашҟа.
– Сынтәатәи алхрақәа даҽа ҷыдала шьахәӡакгьы рымоуп,
– дахьтәаз икарандашь аашьҭихын, ҿааиҭит Закан.
Ақыҭсовет ахантәаҩы иажәа дааԥыҩлеит иара, аха уи
азин ирҭон ихианы имаз ажәақәа: «Ҳара ҳабжьы иаҳҭоит
авожд ду», –иаахиркәшеит, ихы-иҿы аалашан зегьы

661

днарылаԥшит.
– Уи убжьы иумҭаргьы иара игоит, ҳара ҳтәы даргәаҟ­
ӡом! – нациҵеит Ахра, –аха абжьыҭира ныҳәоуп,
ҳаихьӡарақәа удырбоит, убри аҟнытә уи ҳаԥылоит аныҳәа
ду иаҟаратәны» (ад.245).
Абра иҳәоу аҵыхәтәантәи иажәақәа роуп Ахра ихҭныр­
ҟьаз, ҿааҳәыра имамкәа дзықәдырӡыз. Нас уи иахадыргылт,
иавадыргылт Ахра ихы-игәы иҭаӡамыз, ԥхыӡлагьы иимбоз.
Иара «авожд ду» иқәкны ажәакгьы иҳәарц дашьҭаӡамызт,
Закан ибжьы ада дхәарҭамкәа дыҟаӡам, ажәлар зегьы рыбжьы ирҭоит ҳәа акән ииҳәарц ииҭахыз. Аха Сталини Асовет мчреи ирызкны аоппозициа еиҿикаарц даҿызшәа аус
еилаҟәаҟәа еиқәдырҽаҽеит. Убри азоуп ашьҭаҵааҩ Санаиа
иҽхыршәааны Ахра ихы иқәкны изиҳәо:
«– Ҳара ибзианы еилкааны иҳамоуп Адуӡӡа изы иуҳәаз
ажәақәа уара ухала ишутәым, – еиҭах ишьҭахьҟа диасны даагылеит ашьҭаҵааҩ» (ад. 268).
Ахра акагьы шихарам здыруа рацәаҩуп, аха ишәаны,
аӡәгьы ибжьы ҩыҭганы акагьы изҳәаӡом. Игәаӷьны изҳәо
дҟаларгьы, иус еиҳагьы еицәартәуеит. Ахра Акба апартиа
далцатәуп анырҳәа, араиком амаӡаныҟәгаҩ Мез Арӡынба
дақәшаҳаҭымхазаап, уи иԥышәоу уаҩуп, апартиеи ажәлари
гәыкала дырзыҟоуп ҳәа дықәгылазаап. Аха ацәгьаршцәа уи
иеиҳәаз еиҳагьы ацыфа рнаҭеит, Ахреи Мези рыбз еивҵоуп
ҳәа ирыԥхьаӡеит.
Ахра данҭарк, иааҟәымҵӡакәа есымша ирҭоз зҵаарак
акән. «Ианбыкәыз асовет еиҳабыра мчыла абжьқәа анеизыргоз?» – Иара игәы ҭыӷьӷьа дрыҳәон: «Шәанаџьалбеит,
сеилышәкаа – арҭ ажәақәа сара даҽа ҵакуп ирысҭо!» Иага
дақәшәаргьы Ахра игәы иаанагаӡомызт иажәа абри аҩыза
ахырхарҭа шьҭнахып ҳәа. Уара ушыбзаз уԥсит ҳәа иарҳәар
ихеиҵар ҟаларын, аха ари изхаҵаӡомызт» (ад. 267).
Ахра дзыхдырҟьаз иажәақәа убысҟак еицаркит, убысҟак
аполитикатә ҵакы рырҭеит дытроцкиступ изырҳәо аҟынӡа
инаргеит. Иара дзыхдырҟьаз акыраамҭагьы изхаҵом, залымдарак ҟалеит, аиаша ирласынгьы иеилкаахап ҳәа дгәыӷуан. Уи
азоуп игәы дҭахәыцуа изиҳәо: «Мшәан, абысҟак игаӡақәоума
хыхь аус зуа, сара сажәақәа рҵакы рзеилымкаауа. Сара исҳәаз
– уи шәара шәыбжьы имоургьы гәхьаас икӡам ҳәа ауп. Иамоузеи, нас, уи? Закани сареи ҳабжьы Сталин дуӡӡа даргәаҟит

662

ҳәа аӡәы иаҳаргьы ԥхашьарами» (ад. 270).
Ахра иара хаҭала дахәртәит, уи азмырхакәа иԥҳәыс Елисогьы ддырбаандаҩыртәит, дҭаркырц иақәркит, аха Ахра
иҩыза бзиа Кан ицхыраарала лара лхәыҷы Беслан длыманы
дыбналт.
Егры нырцәҟа лыԥсы лгеит. Уахь лҽыҵәахны дыҟан жәашықәса инареиҳаны. Даҽаӡәы иакәым ланхәеи лабхәеигьы
ирыздыррамызт лхәыҷи лареи ахьыҟаз.
Ақыҭаҿы Ахра Акба инаишьҭарххны аӡәырҩы арԥарцәа
баандаҩыртәит: дыргеит ашкол адиректор Баграт, арԥыс
Арушьан Самсон-иԥа…(ад. 266).
Анхаҩцәа еилкаа рымам иҭаркыз рарԥарцәа ракәу,
иҭазкыз ракәу ахара зду. Аха ихадароу, ифактны иҟалаз уи
ауп ақыҭаҿы ҟыԥ зҳәашаз иаарылыҳәҳәоз аӡә днымхеит,
уааԥсырала иӷархеит.
Ажәлар ссиршәа иҟоуп. Жәынгьы, ҿангьы маҵура хәы­
ҷык зауз (идузааит аҭахызаргьы) џьоукы, ишнеи-шнеиуа
иахнаԥаауеит, иԥагьахоит, аҽынкылара рцәуадаҩхоит, рхы
рымаԥызаны иаақәгылоит, ажәлар бзамыҟәушәа ирбо иалагоит. Ажәларгьы акыр аамҭа ирычҳауеит изықәдыршәо
азалымдарақәа, имҟаҟаӡакәа, илбаардошәа иҟарҵоит. Аха уи
иаанагаӡом ажәлар ҵарадоуп, махәҿала аусурада акагьы рзеилкаауам, рымахцәа ианкны иахьуҭаху инауца-аауцо иҟоуп
ҳәа. Т. Ҷаниа ҳзыхцәажәо иҩымҭа аперсонажцәа аӡәырҩы
ирдыруеит изҭагылоу аамҭа џьбара, аполитикатә цәахыхга
асӡа ишзымцо. Ҳазыӡырҩып Асҭанеи Кәтиеи иахьааидтәа­лаз
иеибырҳәақәо.
«– Ҳабакылнагари абри аамҭа, уахьахәаԥшуа Асҭана? –
ҿааиҭит Кәаҵиа раҵәцақәа ирҿыхәан ианнықәдыргыла.
– Аамҭа ҳалацәажәома, уара бзиа збаша, аамҭа
даԥырхагоуп ҳәа зда дсымамыз аҷкәын дсыцәдырӡит.
– Угәы ишԥаанагои, абри аиакәымқәа ртәы иара Адуӡӡа
иеилкааны имоушь?!
– Уи иеилкааны имамзар акәхап ҳәа, Ахра ҳаиҟәаҵып,
дҽеимзааит, ари Арушьан, Самсон иҷкәын, ҳдиректор –
иреиӷьӡоу арԥарцәа ырӡны аус зцырурц ирҭахыда, исзеилкаауам сара!
– Абри бзиарак ахылҵӡом, Асҭана, иухаумыршҭын,
уҟанаҵ, абри мышкызны иҿкны иаацәырымҵуазар убап.

663

– Ус угәы ахьуҟажо даараӡа ибзиоуп Кәтиа, мышкызны
ицәырҵуанда, – дынхьаԥш-аахьаԥшын иԥсы ааиӡеит Асҭана,
– акулакра рхараҵаны иреиӷьу анхацәа ааҳалхны иргеит.
Дабатәи кулакыз Адамыр? Ҳара дҳаиԥшын. Аха ҳара ҳаасҭа
аусура бзиа имбозыз – хыжәк иман, ҽык иман зҳәаз еиԥш,
иахьагьы уаҵәгьы аӡиас еиԥш дцеит. Иҿкны ицәырымҵӡеит
акгьы.
– Ицәырызгода?
– Уоу, убри ҳәа! Ицәыригааити!» (ад. 277).
Абыргцәа ракәм ахәыҷқәаҵәҟьагьы рыкәша-мыкәша иҟа­
лақәо оумашәа ирбоит, аиашеи азалымдареи реилыргара
еиҳагьы ирцәуадаҩуп.
«– Ҳарҵаҩы илҳәаз бмаҳаӡеи, ҳдиректор иеиԥш Ахрагьы
Асовет мчра даӷан лҳәеит, – ҿааиҭит амжәа амахә иқәтәаз
аҷкәын, ҵаҟа игылаз аӡӷаб лахь ихы рханы.
– Иҭаркыз ракәу, иҭазкыз ракәу Асовет мчра иаӷацәоу. Уи
аамҭа иаҳнарбара ҳаҟоуп ҳәа иҳәеит саб, – ҵаҟантәи аҭак
ҟалҵеит аӡӷаб. – Кәтиа, Кәтиа, абрахьтәи амахә рышәшәа,
иҩежьӡа иаҿоуп.
– Уажәыҵәҟьа! – ишьапы нықәкшан амахә аниршәшәа,
аттаҳәа аӡӷаб еиҵылхыз лыҵк хәыҷы инаныԥсалеит. – Сыздыррам, ҳдиректор Багратгьы, ҳкомиссар Ахрагьы Адуӡӡа
ҩ-ҿык имоуп ҳәа рҳәазаап, ҩ-ҿык имазҭгьы ари аамҭа бзиа
аазгодаз?
– Абацәеи анацәеи ҳаманаҵ аамҭа бзиоуп, Кәтиа, насгьы
ҳара иабаадыруеи уи цәгьоу ибзиоу» (ад. 278-279).
Ароман «Шәышьханхыҵ» аҿы Ахра Акба илахьынҵа
цәгьартәызаргьы, аҵеи гәлымҵәахны, дуаҩы қьианы
даарԥшызар, дгәыргаганы, дуаҩы ҟьашьны, игәра ганы
шьаҿак узицҟамҵо, дхәымганы иҵкьыҵкьаушьаша аӡә
иакә­ноуп дшыҟоу Закан Ламба. Даҽа аамҭак акәзҭгьы,
ауаажәларраҿы изҩыдоу, иҽеиу еизыҟазаашьақәа аҳра руа
иҟазҭгьы, Закан иеиԥшу ауаҩы амч изҭода?! Аха ауаатәыҩса
рҭоурых аҿы иҟалозаап ахәмгақәа анханагало, ақьиареи аиашареи раасҭа амци, агьангьашреи, агәмбылџьбарреи аԥызара
аныруа. Закан дзаҵәымызт, уи атипра зуа (уи иеиԥшқәаз
заҟаҩы ыҟадаз!), шәышьханхыҵ иҟалаша аамҭа ицәырнагаз,
иханагалаз дреиуоуп.
Закан ихәыцрақәа, ихымҩаԥгашьа, иажәақәа ԥсихоло­
гиа­ла акыр ирҵабыргны иҟаиҵеит ашәҟәыҩҩы. Аԥсыуа

664

жәаԥҟак излаҳәо ала, алаба ҟьашь ахы укыргьы, аҵыхәа
укыргьы уаҟьашьуеит. Убасҵәҟьа дыҟоуп Закангьы. Маҷӡак
иадамзаргьы амчра анааиоу уҭаирхоит. Ихада хы иҭахым,
дкариериступ, дымҵақьақьаҩуп, ицәа дҭало дҭыҵуоуп
дшыҟоу. «Закан данмаҷӡаз аахысгьы дшьыцҩын, аха,
ушьыцҩуп ҳәа иоуҳәар ҟалома, иԥсы ҭанаҵы цәымӷыс уикуан» (ад. 214). Аԥхьаӡа бзиа иибаз аԥҳәыс ажәа заҵәык
игәамԥхоз ахьылҳәаз дахырҟьаны лгәаӷ икит. Ҽнак иареи лареи ахьааиқәшәаз Ажаратәи аҭыԥҳацәа зегь Селым
шәиҿыԥсаауеит (Селым арԥыс бзиак иоуп), идыжәбалазеи
аниҳәа лара уи «Уиҵашьыцуама?» – лҳәеит. Лара цәгьарак
лақәршәара дахьымӡеит, қыҭа харак ашҟа хаҵа дцеит, аха
ани «уиҵашьыцма?» зылҳәаз арԥыс Селым ажәлар драӷоуп
ҳәа уахык дыкны дрыманы ицеит. Уи ибаандаҩртәра Закан
ибз алан.
«Закан диҵашьыцхьан ачараҿ ишьҭасны абаз шьҭкәы­цәаа
ицаз аҽыҩ ҷкәын, иалҵәраа инеиуаз ахьшьыцба цәҟьа­рас
иҟаҵаны хланҵы иҭазҵахьаз ашәарацыҩ. Аха уи лымкаала
диҵашьыцуан адунеи апролетариат рԥызаҩ ҿыц. Ҳәарада,
уи, Закан дызнысхьаз амҩала акырӡа авожд дшизааигәазгьы,
иара иҟынӡа дшымнаӡоз еилкааны иман» (ад. 215).
Закан аҵара имам, аҩреи аԥхьареи издырӡом. Ақыҭа
апартиачеика анеиҿыркааз ашьҭахь ауп анапынҵашьа
аниҵаз. Ҵара хәыҷык имазҭгьы зынӡа абаа хижәарызшәа
игәы иабоит. Уи азоуп Ахра ихы иқәкны игәы дҭахәыцуа
изиҳәо: «Еҳ, сызлымҳак аҿамҭгьы, уара уеиԥш аҩышьа здыруандаз!» (ад. 199).
Закан ихаҿсахьа ҵабыргынгьы Сталин дугәаланаршәоит.
Уаанӡа иҳаздыруамызт, аха уажәшьҭа иаадыруа Сталин
иҟазшьа цәгьамкәа (аҵашьыцра, амаҳагьара, иара иаҵкыс
еиӷьыз зегьы ахьицәымӷыз, дахькариеристыз, идеспотизмра уҳәа), ныҟәигоит. Закан ихаҭагьы авожд диеиԥшзар
иҭахын. Ароман аҿы автор иаҳирбеит Закан авожд еиԥш
иҽанеилеиҳәаз атәы зҳәо сценак. «Маҷк иадамзаргьы
авожд дышиеиԥшхаз аниба, уи иӡбит даҽа маҷӡакгьы
диеиԥшхарцаз. Астол амгәа ааиртын, Аду итәы ахаҭа-ԥсаҭа
аума зуҳәаша ҭаҭынжәгак ааҭиган, инапсыргәыҵа аҵакны,
инацәа ду хыхь иахаршәны деиҭанадгылеит асаркьа. Хаара
зҵамыз иблақәа уи аҭаҭынжәга инахәаирԥшит. Закан иман
зегьы, авожд ихахәи, иԥаҵеи, имчи рыда» (ад.215).

665

Амҩа иаша иқәларц зҭаху аҿарацәагьы шьақәиҟьоит Закан.
Убас ашкол ибзианы иалгаз, агәеилыххарагьы згым аҷкәын
Едгьы дицхраауашәа ҟаҵаны дымҩахиҟьит, иара иеиԥш
уи аҷкәынгьы дыцәгьаҳәаҩны, дчарҳәаҩны дҟаиҵарц ауп
дзышьҭоу. Едгьы иҭахуп иҵара иациҵарц, аха Закан диԥхьан
аусҳәарҭаҿ днаганы аԥышәа змам ауаҩ ҿа ихы-игәы дҭалоит.
«Сара исҭахуп уцхыраара, –ихәда инацәа наҵеикын ихы иҵегь
днахан Едгьы инеиҿеикит Закан, –макьана уаҟәыҵ аҵарахьы
сцоит ҳәа угәы иҭаукыз. Уи аамҭа ҳамаӡам уажәы. Уажә ихадароу ана, ара ацәырҵра иаҿу аоппозициақәа рҿагылароуп. Уара
умч, уара удырра макьана сара исызхоит» (ад.233).
Закан дышҵарадоугьы ауаа ицәшәоит. Хаҵаҵас аргама ақәԥара аҵыс аԥинеиԥш маӡала аҟаҿыҳәа ацҳара
ҟазшьас имоуп. «Ахаан игәы иҭаз иҳәаӡомызт. Иавторитет иаԥырхагаз ажәак аӡәы иааиҿыҵшәаргьы, аԥырҳәа
дизыҵҟьаӡомызт, икылкаан днеиҿаԥшуан, нас мчыла
иқьышәқәа ааирччон» (ад.197).
Аԥсны Асовет мчразы ианықәԥоз аменшевикцәа дырҿа­
гыланы дқәԥозшәа, хаҵарыла драбашьызшәа, иҩызцәа
зегьы анивыршьаа иаргьы иҽишьырц далагазшәа, аха
цқьа даназхәыц сара ҳаԥхьаҟа ҳажәлар рус саҭахуп ҳәа
даангылазшәа иҳәон. Аха Ареволиуциа аус дшазыҟаз цқьа
еилырганы аӡәгьы издырӡомызт. Закан иаҩсхьоу ашықәсқәа
ргәалашәара ицәымӷын. Уахь дзыцәшәақәоз ыҟан, ибиографиа зынӡагьы ицқьаны иҟамызт. Иаб Пахәалеи иареи рырахә
аҳәынҭқарра ирыцәнагар ҳәа ишәаны иршьхьан. Ажәқәа
руак анишь Пахәала ус иҳәазаап усҟан: «абри иахыҵыз аиҳа
ухымҵааит, уара, Асовет мчра!» (ад. 212). Закан игәалашәон
иаб урҭ иажәақәа.
Закан аизарақәа рҿы ақәгыларақәа, абадақь асра бзиа
ибон. Аҳәынҭқарратәи ауаажәларратәи усқәа рхы, рҵыхәа
Закан дрылацәажәартә иабаидыруаз, аха наҟынтәи, хы­
хьынтәи иаарҳәоз ацырӷызра хӡыргагас иман. «Дцангьыдаангьы ииҳәоз ак акәын: анхацәеи аусуцәеи еидгыланы
аҳәынҭқар дшаахырҳәаз, амчра рнапахьы ишааргаз, урҭ адгьыл иазрыцҳан ишыҟам. Ажәлар анасыԥ ду шрымаз, урҭ
зегь зыбзоуроу дара шракәыз. Ҳара ҳҿы хаҭалатәи ахатәра
аҭыԥан ауаатәыҩса рхатәра ауп иҟоу. Ԥаса урҭ ажәақәа
ирыҵаркуаз Закан зынӡагьы издырӡомызт. Иҳәон, избан-

666

зар, зегьы ирҳәон" (ад.198). Иажәа ҭлапҟақәа, иажәа ҭацәқәа
узырхыԥом, улымҳа ҵырхуеит. Узлархыԥозеи, улымҳа абаҵ­
рымхуеи абас аниҳәо: «Аусҳәарҭа – политикатә хыброуп, уаҟа
ҳара ҳазхәыцуеит ауаатәыҩса рлахьынҵа, дунеи апролета­
риат рԥеиԥш» (ад.226).
Ахра данҭарк ашьҭахь уи иҭыԥ (ақыҭсовет ахантәаҩра)
иара иааникылт. Асовет мчреи апартиеи дрыцәнымхошәа
ҟаиҵоит, аха ихы, игәы иҭоу зынӡа даҽакуп. «Уаӷеимышхара,
уи игәы иҭоу ааиҵырдыраар, аҵла дықәцалан ахаҳә
игәыдырҵо иалагоит. Иисус Христос иеиԥш дааиҵыхны,
дкыдҵаны, аҵәымӷқәа иларчаԥоит. Ах, знызаҵәык азин
имазҭгьы?! Заҟа лассы рҭыԥ иқәиҵарызыз Кангьы, Иасонгьы, урҭ рҩызцәагьы! Аха дшәоит, ажәлар ргәы кыдгылар,
рзакәан наҟ зымҩа инышьҭаҵаны ишааиҿагыло. Макьана
дыбзиахәӡа дааиуеит – Ахреи Баграти иара иԥсҭазаара амҩа
иангылан, зегьы ирылҷҷаауан. Урҭ анықәгылалак Закан
изыӡырҩуаз дарбан?» (ад.290).
Закан амаҵура ҿыц (ақыҭсовет ахантәаҩра) аниоу зегь
реиҳа усс иикыз икабинет аиқәыршәароуп: «Закан дзыҩна­
тәаз ауада ес-ҽны аҽеиҭанакуан. Ҷыдала илаԥшықәҵан
иман дызхатәаз астол. Зны ауада агәахьы инаскьеигаларын, зны аганахь. Астол аҿаԥшьы хымԥада иамазар акәын.
Ԥасатәи акамиссар (Ахра Акба – С.З.) иаан ус иҟаӡамызт.
Ишԥаҭахым, иаҳҳәап, акоммунист ма апартиа иалам аӡә
дааҩналан, даагылазар Асовет мчра цәгьарас иазихәцхьо
зегь иҳәарц иҭаххеит. Усҟан Закан истол амгәа дынҭалоит?..
(ад.289).
Ароман «Шәышьханхыҵ» аҿы зегь реиҳа аҭыԥ аанызкыло Ахра Акбеи Закан Ламбеи рхырҿсахьақәа роуп, аха, ҳәарас
иаҭахузеи, урҭ рыла ихрыкәшам, иҵагьы амахәҭақәа амоуп.
Аԥхьаҩ игәалашәараҿы ибзианы инхартә иҟоуп аколнхара
ахантәаҩы Ахра иҩыза бзиа Кан, аби ани Асҭанеи Цақәеи,
Ахра иԥҳәыс Елисо, аурыс арԥыс Васили уҳәа аӡәырҩы
рхаҿсахьақәа.
Ашәҟәыҩҩы имоурҽхәартә иҟоуп аԥсуаа рыбзазара
злашьақәгылоу акәамаҵамарақәа, реицәажәашьақәа, аӡәи
аӡәи реизыҟазаашьақәа ирымоу аҷыдарақәа, аниуанс ссақәа
инадыркны ибзианы, инҭкааны иахьидыруа, блаҵарыла
иахьааирԥшуа.

667

Аԥсуаа ирҭахым акы ианақәшәалакь, уи моу гәаҟра дук
ҟаларгьы аҽынкылара шырдыруа, аамысҭашәара шрымоу
бзианы иаабоит ароман аҿы. Ҿырԥшыс иааҳгозар, хаҵеи
ԥҳәыси Асҭанеи Цақәеи ишымгәыӷӡоз иаалырҟьаны рыҷкәын
заҵә Ахра Егры нырцәынтәи ақырҭуа ԥҳәызба данааига,
рыбӷа аҿаҩ ҳәа иԥнаҵәеит, убысҟак ирцәымыӷхеит атәым
дзаҳҭахузеи ҳәа. Аха уи атрагедиа алрымхит. Рԥа ииҭахыз
аҿы рҽандраалеит, рҽамадыриашеит. Уимоу, зда дрымамыз
рыҵәҩан шьап Ахра акгьы ихараӡамкәа дандырӡгьы, иага
игәжәажәазаргьы, иага игәаҟзаргьы агәырҩа рҽарымҭеит.
Т. Ҷаниа зыӡбахә ҳамоу иҩымҭаҿы аиашеи ақьиареи
раасҭа азалымдарақәеи иҽеим ҟазҵауеи иаҳа иӷәӷәаны
иаарԥшуп. Иара аҩымҭа зызку аамҭагьы ус иҟан, уи иахаану аӡә даԥхаргьы усҟантәи абзазара ишазааигәоу,
ишашьашәалоу мап икрым уҳәартә иҟоуп. Аԥсҭаазара иага
иуадаҩзаргьы, иага ауаа хәымгақәа алазаргьы ашәҟәыҩҩы,
изҩыдоу иперсонажцәагьы иаргьы агәра ргоит мышкы ахы,
мышкы аҵыхәа лашарак шыҟало. Убри ауп измааноу ароман анҵәамҭаҿы Асҭанеи Цақәеи иқәықәма-шәықәмаха, уа
аллаҳ, хыхь ажәҩан, ҵаҟа адгьыл, уаҳа аӡәгьы дрымаӡамкәа
игәрыҟәҟәо рыҩны ишыҩноу рмаҭа хәыҷ Беслани рҭаца Елисои ихынҳәны раара.
Ароман «Шәышьханхыҵ» ахаҭабзиарақәа шмаҷымгьы
акымкәа, ҩбамкәа агхақәагьы адаабалоит. Ҿырԥшыс иаагозар, аԥхьа, даргачамкыртә иҟоуп Ахра Елисо данига лҭаацәа
ҳәа аӡәгьы дахьлышьҭамҵааз. Лара Қарҭтәуп, ҩажәиак
шықәса роуп илхыҵуа. Егры нырцә қыҭак аҿы ланшьа иҩны
сасраҳәа дшыҟаз Ахреи лареи машәыршәа иааиқәшәан, дааигеит, ланшьа аҽӷьыч ида уаҳа ан, аб, ауа, аҭынха ҳәа аӡәгьы
длымаӡамзи? Аӡә длышьҭамҵаакәа ишԥаҟаларыз? Ҩажәиак
шықәса зхыҵуа, ашьеи ахши еилаҵәо, ишкьа-шкьо игылоу
аԥҳәызба ссир лакәым, ауаҩы кәҷышь хәыҷык ицәыӡыргьы
хьаас икуеит. Ахра иԥҳәысаагара иаалырҟьаны иҟалеит.
Ус еиԥш аԥсуаа рҿы аԥҳәысаагареи ахаҵацареи аҭыԥ амамызт ҳәа ҳазҳәом, аха уеизгьы уаҩ игәы еихьнашьуеит Ахра
иеиԥш иҟоу арԥыс ӷьеҩ аҽы зӷьычыз дишьҭаланы Егры
нырцә қыҭак аҿы дахьнеигаз иибаз аԥҳәызба дыԥшӡоуп ҳәа,
изакәзаалак уаҳа лхы-лҵыхәа изымдырӡо, иаразнак иԥсы
лылаханы ԥҳәысс дахьааигаз. Наунагӡа рынасыԥ еидырҵартә

668

еиԥш лыгәра злеигаша хҭыск ҳәа акагьы ҟамлеит. Азнык
иахьааиҿаԥшыз ицәырҵыз абзиабара иацныҟәеит» (ад.200) –
ҳәа Ахреи Елисои рзы автор ииҳәо урҭ рынасыԥ ахьеидырҵаз
сахьаркырала арҵабыргра иазхом.
Иара убас Ахра данҭарк, иԥҳәыс Елисо дыгәжәажәо акыр
исыхәозар ҳәа лхаҵа акагьы шихарамыз ашәҟәы лҩит Сталин иахь. Уи иахырҟьаны ларгьы ддырбаандаҩыртәырц
иақәркит.Аха Ахра иҩыза иаша Кан ицхыраарала лхәыҷы Беслан длыманы дыбналаны Егры нырцәҟа дцаны лҽанылҵәах,
аиҳабыра дышԥарзымԥшааи, «хышықәса инареиҳаны
иҵуан Елисо илышьҭеижьҭеи, аха дырзыԥшааӡомызт» (ад.
336) – ҳәа автор ииҳәо аԥхьаҩ агәра изгом. НКВД-аа агәыр
ыӡыргьы, анышә илазаргьы ирыԥшаауан, ани лыԥшаара
дара рзы усҟак иуадаҩызма? (Егьырҭ зегьы ҳарҟәаҵзаргьы
иаҳгәалаҳаршәап Сталини Бериеи Меқсика иҟаз Лев Троцки
дыԥшааны ишьра шеиҿыркааз).
Ароман аҿы иаҳԥылоит иҵегьы иссоу агхақәагьы. Автор ишицәыҟалах седроу, аха Ахра иқыҭан афермаҿы иӡыз
аҽы ҽыхәан (ад.191). Уи згаз агыруа данырԥшаа, «Шәара
ишәыздырӡом, аҷкәынцәа, сара ари аҽеиқәа иадызбалаз»
(ад. 201), – иҳәоит. Уаанӡа иҽыхәаны, ианырӡа ашьҭахь
иҽеиқәахама?
Иааидкыланы иугозар Т. Ҷаниа ирҿиамҭақәа аԥсуа
ԥсҭазаара иагәлгәоуп, ҳара ҳажәлар рхәыцрақәа, рдоуҳатә
беиарақәа раарԥшра иазкуп.
2000 шықәсазы Аҟәа, ашәҟәҭыжьырҭа «Алашара» иҭнажьыз
Терент Ҷаниа иҩымҭақәа реизга «Ажәеинраалақәеи
апоемақәеи»
аҵыхәтәажәа ҳасабла иҩуп

Ухаҵазар – ухьамҵроуп!
Платон Бебиа иреиӷьу иҩымҭақәа иреиуоу ажәеинраала
«Аладареи аҩадареи» (1961 ш.) ихыркәшоуп абарҭ ацәаҳәақәа
рыла:
Зынӡа ихазуп
са саргамеи
сымаӡеи!

Ахаҳә дуқәа,
абӷацамкыра…
ашьанҵақәа…
Сымҩа иаԥгылоит,
аха снеиуеит
схьамҵӡакәа.
Скаҳауазар
иаасылымшо уаҳагьы.
Аҩада схы шхоу
сара сагькаҳауеит.
Аҩадара
бӷацамкыроуп,
шьанҵароуп…
Ианақәук,
ухаҵазар,
ухьамҵыроуп!

Иара иажәеинраала шеибгоугьы, лымкаала абра иаазгаз ацәаҳәақәагьы, Платон Бебиа ирҿиаразы программак
иеиԥшны избоит.
Иахьеиԥш исгәалашәоит раԥхьа ҳшеибадырыз. Иҵӡозеи
уи аахыс! Аамҭа гәымбылџьбара ниаҟьа ишԥацои! Ҩын­ҩажәи
жәеиза шықәса ҵырц маҷк ауп иагу. Аҟәатәи арҵаҩратә институт абызшәеи алитературеи рфакультет аҟны ҿыц иаадыртыз аԥсуа сектор иеицҭалаз аҿар ҳреиуан.
Платон Бебиа абжьаратә школ данҭазгьы ажәеинраала­
қәа рыҩра далагахьан, аха ипоезиа ашьаҭа ахьакыҵәҟьаз,
ахырхарҭа ахьаиузгьы аинститут аҿоуп. Усҟан аԥсуаа ҳзы
маҷ-саҷк ԥсеивгарақәак ҟалеит. Иҩеидасуаз аҿар рахьынтә
аӡәырҩы алитературатә рҿиара амҩа ианылеит. Ҳәарас
иаҭахузеи, уахь зшьаҿа еихызгақәаз зегьы шәҟәыҩҩцәаны
изышьақәымгылаӡеит. Платон Бебиа иакәзар: «Аҩадара
бӷацамкыроуп, шьанҵароуп», ҳәа игәы ацәкаҳаны дхьам­
ҵит: «Ианақәук, ухаҵазар, ухьамҵыроуп!» ҳәа девизс
иҟаҵаны, инеиԥынкыланы аус уа дааиуеит. Аԥсҭазаара ианагь иагым аҟыбаӡыбарақәа ирзымхәаҽит апоет ибаҩхатәра,
дыблаҟьаны иахьакәым ганкахьгьы дамгеит.
Иахьа ҿа-ӷәӷәала, хьаҳәа-ԥаҳәада иаҳҳәар ҳалшоит Платон
Бебиа иналукааша аԥсуа поетцәа дыруаӡәкуп ҳәа. Иара авторс дрымоуп ҩажәи хәба инареиҳаны апоезиатәи апрозатәи

670

шәыҟәқәа. Убарҭ рхыԥхьаӡараҿы иҟоуп ԥшь-томкны иҭыҵыз
иажәеинрааалақәеи, ипоемақәеи, иеиҭа­гамҭақәеи реизгақәа.
Аиаша ҳҳәозар, абарҭ аԥшь-шәҟәык рыдагьы ҳҭахӡам уи иналукааша поетуп ҳҳәарц азы. Зынӡа даҽа усуп урҭ рхаҭабзиара,
рҵаки рсахьаркыратә ҟаза­реи ахьынӡаҳараку аилкаара. Сара,
абарҭ ацәаҳәақәа зыҩуагьы сналаҵаны, аӡәырҩы астатиақәа
рзыркхьеит Платон Бебиа иеиуеиԥшым иаԥҵамҭақәа. Аха
иааидкы­ланы, иеизыркәкәаны, еиӷьу-еицәоуҳәа шырҳәо
еиԥш, иеилыԥшааны, инагӡаҵәҟьаны ахәшьара макьана ирмоуцт. Акыр амҽхак змоу иажәабжьқәа, иповестқәа,
ироманқәа «Ашьацҳәа» (1981 ш.), «Ақьачақьцәа» (1989 ш.)
ҷыдала аҭҵаара иаԥсоу шракәугьы, сара иахьынӡаздыруала
ԥшь-томк апоезиатә ԥҵамҭақәа ҭзыжьхьоу Платон Бебиа
ида даҽа аԥсуа поетк дыҟам.
Аԥсуа литература аҭоурых аҿы, лымкаалагьы апое­зиа­ҿы,
иҟан аамҭақәак апоетцәа аӡәырҩы досу аҷыдара­қәа ры­мам,
досу ихатә бжьы цқьа иеилкаам анырҳәоз, еиҳа­раӡакгьы иара
Платон Бебиа данаацәырҵыз ашықәсқәа рзы.
Аха хаҭала иара аханатәгьы ҳлитератураҿы иҷыдаз
«кәакьк» алиԥшааит, ибжьы аӡәгьы илаҩашьаӡом. Ари астатиа кьаҿ аҿыгҳара зеиԥшроу ала, иҭагӡаны урҭ зегьы ныҭкааааҭкааны ишрықәнагоу рылацәажәра сзалыршом, аха Платон Бебиа ирҿиаразы иаҳа иҟазшьарбагоуп ҳәа сгәы изаанаго
акык-ҩбак уеизгьы исҳәар сҭахуп.
Иахьа абиԥара ҿыц иҩагылаз, иахааным рзы иуадаҩуп
асовет аамҭазы аидеологиа џьбара зеиԥшраз аилкаара.
Ленини Сталини, Асовет мчреи, Акоммунисттә партиеи, Акомҿареидгылеи набыцра рықәым ҳәа акәын ишаадыруаз. Урҭ ирызкны аҩымҭақәа аԥызымҵоз ирҿиаратә
мҩа зыхарахомызт. Урҭ ирызкны иааиԥмырҟьаӡакәа ади­
фирамбқәа ҳәалатәын. Урҭ зегьы хыбгаланы даҽа дунеик
аҿы ҳанкылсуеит ҳәа ԥхыӡ аӡәы ибаргьы, ихаиҵо дыҟахызма
мамзаргьы! Ақәыԥшразы ҷыдала иҟазшьарбагоу аинтимтә
лирика даара имаҷын, уи иеиуаз ажәеинраалақәа акьыԥхь
аҿы рнагара мариамызт, иактуалтәым рҳәон аҟароуп. Убас
шакәузгьы, Платон Бебиа усҟан имодаз ахырхарҭақәа дырхарымгалеит, дытҟәаны дрымгеит, дхырымхит. Иара ианагь
иҽыздихало дызлиааз, дызлагылоу аԥсуа жәлар ржәытәи
рҿатәи, ирзааигәоу, излаҟоу рыбзиеи рыцәгьеи уҳәа роуп.
Убри иабзоураны иахьа ҳаԥсҭазаара ахырхарҭа шьаҭанкыла

671

ианыԥсахха ашьҭахьгьы, Платон Бебиа иаԥҵамҭақәа шамахамзар зегьы еиқәхеит, ирыцрышәшәаз маҷуп. Аԥхьаҩ
иеиликаартә исызҳәазар, ари апоет изы қәҿиара дууп.
Ишәымдыруеи, аԥсуаа рымацара ракәым, егьырҭ асовет
жәларқәа рышәҟәыҩҩцәа дуқәа аӡәырҩы раԥҵамҭақәа
асоциалтә-политикатә хҭысқәа реиҭакра иахҟьаны, аҳәахә­
деиԥш заҟа бжьаӡыз! Акоммунисттә идеологиа иацзырӷыз­
уаз, адифирамбқәа азызҳәоз аҩымҭақәеи урҭ равторцәеи иахьа аӡәыр иҭахны, аӡәы даԥхьо иҟахума!
Иара убас Платон Бебиа ипоезиаҿы иҟазшьарбагоуп ҳәа
сгәы иаанагоит: иҩымҭақәа рӷьырак рҿы ахшыҩҵакқәа
ыркәараҵаны, иқәырҵәиааны, аԥхьаҩ дызлақәымгәыӷуа
сахьаркыратә ԥшаахла реибыҭара (урысшәала «поэтическая
находка» ҳәа изышьҭоу). Аҿырԥштәқәа заҟа шәҭаху арымӡаа
раагара сылшоит, аха аки-ҩбеи азсырхап.
Абжьааԥны зегьы иаадыруеит, иаҳҳәоит абзиабара
амч шыӷәӷәоу, ауаҩытәыҩса ицәанырра ҳаракқәа иреиӷьу
шакәу. Уи иазкны дарбан поету (лымкаалагьы аԥсуа
поетцәа) аҩымҭа аԥызымҵаз? Заҟаҩы заҟа руахкы рыла
ирҳәахьоузеи?! Абзиабара иазкны убырсҟак рҳәахьеит, иахьа шьҭа уи атемала ажәа ҿыц аԥҵара гәаӷьыуацәоума
уҳәартә иҟалахьеит. Иуҳәалакгьы шьҭа иеизадацәахоит ҳәа
иуԥхьаӡартә ҳнеихьеит. Аха Платон Бебиа иажәеинраалақәа
рҿы ирҳәахьоу аиҭаҳәарақәа, шамахаӡак акәымзар, иубаӡом.
Уимоу, иҿыцҳҳараӡа, аԥхьаҩ ддырлахҿыхуа иҟоуп. Убарҭқәа
иреиԥшқәоу иреиуоуп ажәеинраала «Адоумыжьха». Уи аперсонаж ахатәы хьӡы имам, аха ддоумыжьханы, акыр зылшо,
акы иннамкыло аӡәы иакәны даақәгылоит.
Уи доумажәны дгылеит,
Дызбаз ссирс дыркит.
Имч, зегь аҿагылеит,
Уссгьы имкит.
Ари ажәеинраала аперсонаж амш-цәгьа иара дацәшәом,
дыннакылом, аҵаа ӷәӷәа имҩа акызар:
Дымцаны даԥылеит,
Уссгьы имкит.

Абас ҳгәы ԥымҵәакәа, адоумыжьха зыгәхьаа мкыкәа
дызиааиуаз аԥықәсылара дуқәа рыӡбахә ҳаҳәо апоет

672

ҳашнеигоз, ҳшымгәыӷӡоз уи даанызкылаз закә мчы ссиру
ала ажәеинраала хыркәшоуп. Уи абжьааԥнытәи ҳцәажәараан
абзиабара ҳәа ҳзышьҭоу ауп. Аха апоет уи ажәа ахаҭа «абзиабара» зныкгьы имҳәеит, ишиҳәаз абас ауп. Ԥшоума, ҵааума,
мшынума, бахәума, акы иннамкыло инеиуаз адоумыжьха:
Ԥҳәызба қәыԥшк диԥылеит,
Ахаа-цәа лхьыкәкәа…
Дзымцеит, даанылкылеит,
Дҩарыхт инапқәа.

Ари хыхь сара исҳәаз ахшыҩҵак ашьақәырӷәӷәаразы,
арҵабыргразы даҽа жәеинраалакгьы аӡбахә ҳалацәажәап.
Уи «Иҟалозеи аҵыс ушьыр?» ауп. Ацәгьара ихәыҷы-иду
цәгьароуп. Ауаҩра, аламыс, агәбылра, абзиабара, азакәан,
аамысҭашәара, арыцҳаибашьара уҳәа реиԥш иҟақәоу дааныркылозароуп акәымзар, ԥсабарала ауаҩы иԥсихологиа
ацәгьоурахь данхьанарԥшуа, уахь данхбыкьуа, ианихо
ҟалалоит. Иахьа имаҷуп ҳәа цәгьарак иур, иамоузеи уеизгьы-уеизгьы ҳәа уаҵәгьы убас акы мҩаԥигар, ацәгьа ду ахьгьы анеира иақәикуеит. Ари зегьы иеицырдыруа ахшыҩҵак
еизада апоет иҳәеит аԥсы ахаҵаны, иҵарны, иаҳнырыртә,
ажәа «ацәгьара» зынӡагьы, зныкгьы ихы иаимырхәаӡакәа.
Убри азоуп асахьаркыратә еффект зыӷәӷәахаз ҩажәа цәаҳәа
иреиҳам ажәеинраала «Иҟалозеи аҵыс ушьыр?». Иҟалозеи
нас митәыс аҵыс хәыҷы ушьыр?
Амахә ҭалаҳа ԥҵәаӡом,
Аԥсаа рашәа-хаа нҵәаӡом,
Акымзарак ҟалаӡом…
Ашәҭ гәыҟаҵага ҿшәаӡом,
Асаби дҵәыуа дтәаӡом…
Аӡыхь хьшәашәа ҭабаӡом,
Адгьыл ҿажәкуа ишабаӡом…
Амра шеишеи шанхаӡом,
Аԥша мҩабжара инхаӡом…
Иҟалозеи аҵыс ушьыр?
Аԥҭақәа ажәҩан рхәашьӡом,
Ауаа жәылан еибашьӡом…

673

Аха…
Аҵыс хәыҷ ҟалаӡом!..

Платон Бебиа ипоезиа аҷыдарақәа – иаԥҵамҭақәа рыԥ­
хьареи ргәынкылареи мариахартә иахьеиҿартәу ауп. Ари
абаҩхатәратә ҟазшьа рныԥшуеит ипрозатә ԥҵамҭақәагьы.
Убас иҟоуп, иаҳҳәап, иажәеинраалақәа: «Иамырхыда,
иарҭада?», «Мыш-заҵәык», «Аҭак», «Шьыци Ҳарами», «Ании
ари» уҳәа убас иҵегь ирацәаны.
Дарбанзаалак аԥхьаҩ дсықәшаҳаҭхап ҳәа сгәы иаанагоит
Платон Бебиа ироманқәа «Ашьацҳәеи» «Ақьачақьцәеи» аԥс­
уаа риумортә ҿаԥыцтә рҿиамҭақәа ртрадициа иазааигәаны,
иашьашәаланы иҟаҵоуп сҳәар. Аперсонажцәа рлафҳәарақәа,
ркомикатә ҭагылазаашьақәа, рхымҩаԥгашьақәа ԥсабарала
аԥсуа жәлар ражәабжьҳәаратә традициатә стиль иақәшәо
иахьыҟаиҵаз, рсахьаркыратә хаҭабзиара ҳаранакит.
Апоет ихатәы рҿиамҭа инаваргыланы аиҭагара ус аҿгьы
акыр иҵоуроу алагала ҟаимаҭқәа ҟаиҵахьеит. Иаҳгәа­
лаҳаршәап иеиҭагамҭақәа: Ч. Аитматов иповестқәеи иа­
жәабжь лыԥшаахқәеи, А. Пушкин ипоема «Абҩатә ҽыуаҩ»,
С. Михалков ипоема «Сҭеԥан агьаргьалашь», Г. Тукаи ипоема
«Аџьныш» уҳәа убас ирацәаны.
Зымҽхак ҭбаау, иҵоуроу апоет, апрозаик Платон Бебиа ҳазҭагылоу 2005 шықәсазы 70 шықәса ихыҵуеит. Уи
ишьҭа иӷәӷәаӡа ҳмилаҭтә литература наунагӡа ианымҵуа
ишаниҵахьоугьы, иҟаиҵахьоу аихшьалара аасҭа, иҟаиҵаша
игәҭакқәа дрызхәыцуеит, гәацԥыҳәаралагьы аус иуеит,
иԥкым. Аԥхьаҩцәагьы, иҩызцәагьы гәык-ԥсык ала изеиӷьа­
ҳшьап урҭ игәҭакқәа рынагӡара дахьӡаразы.
Маиҟәаԥ.
Маи 27, 2005 ш.

Аԥсуа хәыҷтәы литература
азҵаарақәак
Ахәыҷтәы литература уалԥшьас иамоу, инанагӡарц иахә­

ҭоу, иалшо атәы ирҿыцны алацәажәара аҭахӡам. Иахьатәи
ауаажәларраҿы уи зегьы ибзианы ирдыруеит. Али­тература
ихдырра ианымԥшыкәа иахьа ауаҩы шьақәгылашьа шимам атәы еилкаауп. Абри аҟнытә ахәыҷтәы литература ахаҭабзиара, иааидкыланы аҭагылазаашьа лымкаала
ҷыдала агәцаракреи, ахылаԥшреи, амҩақәҵареи аҭахуп.
Аԥсуа хәыҷтәы литература иахьа изеиԥшроу, ҭагыла­
заашьас, еихьӡарақәаси еиҵахараси иамақәоу цқьа реилкааразы, ргәынкыларазы маҷӡак иадамзаргьы иара аҭоурых
аӡбахәгьы ҳҳәароуп, иаҳгәалаҳаршәароуп.
Иааидкыланы аԥсуа сахьаркыратә литература аниз, ашьапы ианықәгылаз ашықәсқәа рзгьы, иара ашьа­ҭарк­ҩы Дырмит
Гәлиа ахәыҷқәа, аҿар иҩеидасуаз иры­шьашәа­лахашаз, аҵара
ргәазырԥхашаз, рмилаҭтә хдырра зырцых-цыхшаз, изыр­
ҿыхашаз аҩымҭақәа раԥҵара гәцаракны иман. Абри аганахьала иҟазшьарбагоуп Дырмит Гәлиа хаҭала иеиқәиршәаз
ашколтә рҵага шәҟәқәа. Урҭ арҵа­га шәҟәқәа рзы иара иҩуан
ажәеинраалақәеи, ажәабжьқәеи, астатиақәеи. Ҿырԥштәыс
иаагозар, акыр абиԥарақәа ааӡеит, ҩажәижәабатәи ҩынҩа­
жәижәабатәи ашықәсқәа рзы ҩажәантә инареиҳаны
иҭрыжьыз Дырмит Гәлиа аҩбатәи акласс азы иеиқәиршәаз
арҵага шәҟәы «Аԥсуа бызшәа». Уи ашәҟәы ианыз, иеиднакылоз аԥҵамҭақәа рӷьырак хаҭала иара аиқәыршәаҩ ииҩыз,
ма даҽа бызшәақәак рахьынтә аԥсшәахь иеиҭеигаз ракәын.
Ганкахьала ҳрыхәаԥшуазар, урҭ аԥҵамҭақәа ртематикатә
мҽхакы ҭбаан, ахәыҷқәа аԥсуа бызшәа аԥшӡара рцәа, ржьы
ианырыртә, иалагәырӷьаратә, рестетикатә гьама шьҭырхыртә
иҟан. Даҽа ганкахьалагьы, ари ашәҟәы ахәыҷқәа аԥсуа
бызшәа аԥшӡара, аԥсуа сахьаркыратә ажәа агьама днаркуан. Ашәҟәы ианыз аҩымҭақәа рыԥхьареи ргәынкылареи
мариан. Ус акәын ишыҟаиҵоз Дырмит Гәлиа еиқәиршәоз,
ахәыҷқәа ирызкны ииҩуаз егьырҭ ашәҟәқәагьы.
Иара убасҵәҟьа ахәыҷқәа ирызкны ҭакзыԥхқәра дула
аҩымҭақәа аԥиҵон арҵаҩ ду, иналукааша аҳәынҭқарратәи
ауаажәларратәи усзуҩы Андреи Мақсим-иԥа Ҷоҷуа.
Дырмит Гәлиеи Андреи Ҷоҷуеи рыхьӡқәа алкааны ара
уажәы сара машәыршақә исгәаласмыршәеит. Абарҭ ахацәа
ҩыџьа гылан аԥсуа хәыҷтәы сахьаркыратә литература
аҭоурых ахыҵхырҭаҿы, нас урҭ ирывагылақәазгьы ҟалеит.
Ҿырԥштәыс иааҳгозар, Антон Чыкәбари Николаи Патеи-

675

иԥеи арҵага шәҟәқәа реиқәыршәаразы акыр ҟарҵахьан,
аԥсуа фольклори аетнографиеи рхы иархәаны ахәыҷқәа
злиааз ажәлар рдоуҳатә культура иагәылазхалашаз аматер­
иалқәа маншәаланы иҟарҵон.
Аԥсуа литература аҭоурых анаҩстәи аетапқәа рҿгьы
иага аҭагәҭасрақәеи ахынҭаҩынҭарақәеи ирықәшәазаргьы,
ахәыҷқәа рзы аҩымҭақәа раԥҵара знапы алакыз маҷҩӡамызт.
Ҳмилаҭтә литература зегьы еиԥш, ахәыҷтәы литературагьы
акыр ԥхьаҟа ицеит ҩынҩажәижәабатәи ԥшьынҩажәатәи
ашықәсқәа рзы. Абри аамҭа ҟәыҵәазы аҿар ирызкны аҩым­
ҭа шьахәқәа аԥызҵаз ашәҟәыҩҩцәа зегьы сырзааҭгыланы
досу рлагала зеиԥшроу сҳәоит ҳәа салагар, хара сагоит. Ара
уажәы уи иагьаҭахым. Убас шакәугьы, иаҳгәалаҳаршәар
сҭахуп Баграт Шьынқәбеи, Иван Папасқьыри, Шьалуа
Ҵәыџьбеи, Ҷыҷыкәа Џьонуеи, Алықьса Џьонуеи, Иван
Ҭарбеи, Нури Бараҭелиеи, Гәышька Папасқьыр-ԥҳаи, Таиф
Аџьбеи, Џьота Тапаӷәуеи, Шьоҭа Ҷкадуеи уҳәа аӡәырҩы
ахәыҷқәа ирызкны убарҭ ашықәсқәа рзы ирҩыз иреиӷьу
рҩымҭақәа. Урҭ рахьтә иахьагьы ахархәара бзиа змоу, ҳҿар
рааӡаразы ихәарҭоу бзиа ирбо, ирылаҵәаны иҟақәоу маҷӡам.
Ихҭыс дуны иҟалеит 1957 шықәса инаркны ахәыҷтәы
журнал «Амцабз» аҭыҵра иахьалагаз. Шамахамзар аԥсуа
сахьаркыратә шәҟәыҩра знапы алаку зегьы абри ажурнал
аҿы ахәыҷқәа рызкны акыр ажәеинраалақәа, апоемақәа,
ажәабжьқәа ркьыԥхьхьеит.
Аҭоурых аҟнытә абра сара сналас-ҩаласны зыӡбахә сҳәаз
акык-ҩбак афактқәа рымацарагьы агәра ҳдыргартә иҟоуп
зықәра маҷу ҳмилаҭтә литература абри аганахьалагьы
аихьӡарақәа маҷымкәа ишамоу. Иахьа рыбжьы нҭыганы
ҿыӷәӷәала ирымҳәозаргьы, иныҵыҩ-ааҵыҩны иуаҳауеит
нигилист ҳасабла ҳлитература аҭоурых иазыҟоу абыжьқәа,
агәаанагарақәа. Рацәак сҽагәыламхалакәа ара хыхь зыӡбахә
сҳәазгьы, зыӡбахә сымҳәазгьы иҟарҵаз аус акыр ҳаанагеит.
Ус анакәха, ҳлитература уаанӡа иамаз агхақәа (урҭгьы аман,
ҳәарас иаҭахузеи) рымацара лаԥшықәҵаны бзиарақәас,
еихьӡарақәас иамаз зегьы аҵәы рыхьшьны рыхцәажәара иашоума, изакәызаалак акы иҳахәо ҳаҟам. Иахьагьы, уаҵәгьы
ҳашәҟәыҩҩцәа ирылшахьоу обиективла, ганкы мацара
ҳҽавамкыкәа ахәшьара ҳҽанаҳшәалароуп.
Лымкаала ҷыдала иаҳҳәозар, ҳлитература еиҳа ишь­

676

ҭыҵны, акыр амҽхак ҭбааны ианыҟаз ашықәсқәа рзгьы
ахәыҷқәа ирызкны иаланагалаз аԥҵамҭақәа ҳазхоны ҳәа
иҟамызт. Усҟангьы иагқәаз рацәан. Хыԥхьаӡаралагьы,
сахьаркыратә хаҭабзиаралагьы иԥсыҽқәаз маҷӡамызт. Насгьы ахәыҷқәа ирызкны иҭыҵуаз ашәҟәқәа полиграфиала
иҽеины ианырзыҟамҵозгьы рацәан. Бжеиҳан акыр икәадан,
акыр иԥшшәыдан асахьақәа рыла реибыҭара.
Аҵыхәтәантәи жәаба, жәохә шықәса рыҩнуҵҟала ҳаԥс­
ҭазаара аганқәа зегьы рҿы иҟалаз аиҭакрақәа, ахынҭаҩынҭарақәа, аилаҩеиласрақәа, ҳәарас иаҭахузеи, ахәыҷтәы
литературагьы ӷәӷәала ианыԥшит, Асовет Еидгыла аилаҳа­
ра уҳәару, ақырҭуа оккупантцәа иҳаздырҵысыз аибашьра шьаарҵәыра уҳәару, аекономикатә кризис уҳәару ахҭыс
дуқәа зегьы еизыҵәаны иҵоурамкәа, ҳкультура зегьы еиԥш,
ахәыҷтәы литература аҿиарагьы акыр ишьақәнаҟьеит, акыр
инкылахеит. Убас шакәугьы, иахьа ҳажәлар зегьы реиԥш,
аԥсуа шәҟәыҩҩцәагьы аҭагылазаашьа уадаҩқәа шрымоугьы, аԥсуа хәыҷтәы литература еиҭаҳәарак амаӡамкәа
ишарылаӡеит ҳәа аҳәара иашам.
Абарҭ аҵыхәтәантәи быжьба, ааба шықәса рыҩнуҵҟала­
гьы ахәыҷқәа ирызкны акымкәа-ҩбамкәа ашәыҟәқәа ҭыҵ­
хьеит. Зегь рыла (ҳҳәынҭқара ԥарала иахьӷару уҳәару)
ауадаҩрақәа шырацәугьы, зынӡа еиԥҟьаны иҟам ажурнал
«Амцабз» аҭыжьрагьы. Уажәы аабыкьа иҭыҵит Џьума Аҳәба
ишәҟәы «Аҳәынаԥқәа рҳәынҭқар», Рушьбеи Смыр ахәыҷқәа
ирызкны ииҩыз иажәеинрааалақәа реизга «Арҵу», Лариса Макачаа-ԥҳа лҩымҭа аинсценировкақәеи ажәеинраала­
қәеи, ажәабжьқәеи еидызкыло аизга «Раԥхьатәи аҵәҵәа».
Аҭыжьра иаҿуп Римма Ҳаш-ԥҳаи Рамиз Барцыци ашколқәра
иаҵанакуа аҿар ирызку рҩымҭақәа.
Акыр иӷаруп ахәыҷқәа ирышьашәалахартә иҳамоу
адраматә рҿиамҭақәа. Ҵабыргуп, ари аганахьалагьы акыкҩбак, алҵшәа бзиа змоу ашәҟәыҩҩцәа ыҟоуп. Ҿырԥш­
тәыс иааҳгозар, Анзор Мықәба иҩымҭақәа «Уарада»,
«Аҟәатәи амаамын ахҭысқәа», «Ҳара ҳахь даауеит Аҵаа бабаду» қәҿиарала асценатә ԥсҭазаара роухьеит, ахәаԥшцәа
хәыҷқәагьы иргәаԥханы ирыдыркылаахьеит. Уаҩы имаирҽ­
хәартә иҟоуп уажәы ааигәа Валентин Коӷониа ажурнал «Алашара» адаҟьақәа рҿы иикьыԥхьыз апиеса «Абна лакә». Уи
Аҟәа акьанџьақәа ртеатр асценаҿгьы иқәдыргылеит.

677

Абра зыӡбахә сҳәазгьы налаҵаны аҿар ирызкны иахьа акьыԥхь збо аԥҵамҭақәа, ашәҟәқәа, ажурнал «Амцабз»
ианылақәогьы убрахь инархыԥхьаӡаланы, уеизгьы-уеизгьы
абарҭ цәгьоуп, ҳахдырра дырҟьалоит, аҿар мҩахызҟьо, ма
ирыхәо ак разымҳәо роуп, акы иаԥсам рзуҳәартә иҟаӡам. Аха
изааӡарызеи, иааурӷәӷәаҵәҟьар, шамахамзар, зегьы ԥсыҽуп,
ма ианамуӡах, ибжьаратәқәоуп «Иаирума» назлоу Баграт
Шьынқәба ихәыҷтәы поемақәеи 1955 шықәсазы Шьалуа
Ҵәыџьба ахәыҷқәа ирызкны иҭижьыз иажәеинраалақәа реизга «Аԥшәма хәыҷы» раҳаракыра аҟынӡа иҩагоу иахьа акагьы ҳамам. Аԥхьаҩ ихы-игәаҿы инеиртә, дыхнахыртә, изымдыруа, иҿыцу ак иазҳәаша маҷуп.
Аамҭа уадаҩӡак ҳҭагылоуп (ианбыкәыз арҿиаҩы изы
аам­ҭа анымариаз, аха?..), уажәы-уажә ирлас-ырласны
аԥсҭазаараҿы имҩаԥысуа аиҭакрақәа реилыргара, реилкаара аҿар ракәым, акыр шықәса нызҵхьоу аԥсҭаазаратә
ԥышәагьы маҷымкәа измоу адуцәа рзгьы иуадаҩуп. Лымкаала, хьыӡҳәала аӡәы далкааны ихароуп ҳәа сызҳәом, исыздырам, аха иахьатәи ҳҿар ахырхарҭа иаша рыҭара, иҵоуроу
амҩа рықәҵара, рхы-ргәаҿы инеиша, зыгәра ргаша ажәа
раҳәара уадаҩхеит.
Ҳәарас иаҭахузеи, сара уеизгьы-уеизгьы исаҭәасымшьо,
зынӡа иҟәнысшьо сыҟаӡам аҵыхәтәантәи быжьба, ааба
шықәса рыҩнуҵҟала ахәыҷқәа ирызкны еиҳа активла
аҩымҭақәа аԥызҵо, ашәҟәқәа ҭзыжьуа авторцәа. Урҭ рнапы
злаку ргәы ахыршәатәым. Ирықәнагоу ахәшьара рыҭатәуп.
Аха ирылдыршаз амалахазгьы иазхоны ҳәа иҟам. Ана
жәеинраалак аӡәы иқәҿиеит, ма ажәабжьык аӡәы бзианы
иҩит, ара цәаҳәақәак иқәманшәалахеит, иажәа сахьаиркит
ҳәа иналак-ҩалакны иазгәаҳҭаша ыҟазаргьы, иаахҵәаны
имӡакәа иаҳҳәозар, иахьатәи аԥсуа хәыҷтәы литература ааидкыланы ҳахәаԥшуазар, ҵакылагьы, сахьаркыратә
ҟазарылагьы акыр илаҟәуп, иԥсыҽуп. Анцәа ибома, абри уаҩ
дзеигәырӷьаратә иҟам ахшыҩҵак саргәамҵуеит зегь реиԥш
акәымзар, – са исгәаԥханы, сацԥыҳәаны акәӡам изысҳәо. Са
сызааирц исҭаху даҽакуп. Изакәу уи ауп, уажә излаҟоу ала,
иахьа аԥсуа ҿар акьыԥхь аҿы ирбо, изыԥхьо рызхоны ҳәа
иҟам аԥсҭазааратә мҩа иаша алԥшааразы.
Ицәгьа-ибзиа, имцы-иҵабыргы ҳтәылаҿы Асовет мчра
аҳра анамаз, идеалқәак ыҟан, хара уаҩ дназырԥшуаз гәыӷ­

678

рақәаки гәаҳәарақәаки ҳнаҭон. Асовет ҳәынҭқара ду асистема анеилаҳаз аахыс иҩеидасуа аҿар ракәым, адуқәагьы
рыхдырра акыр иблаҟьеит. Усҟан идеалқәас иҳадыргалоз
еимбӷьыжәааит, еиԥхьбеит. Аҿыц ҳәа ҳазҿу изакәҵәҟьоу
цқьа ҳхаҿы иааганы иҳамаӡам. Аӡсара зымдыруаны аӡмыжь
иалаҳаз еиԥш ҳнапҟьа-шьапҟьоит, ҳмадаӷь-мадашәоит
аҟароуп.Иахьа ашәҟәыҩҩы иажәа акагьы аанамгаӡошәа,
мчы амаӡамшәа, ааӡаратә функциа азынамыгӡошәа иҟоуп.
Аха ари агәаанагара шьаҭанкыла ииашам. Сара агәра ганы
сыҟоуп аамҭа иақәнагоу, иашьашәалоу, баҩхатәралеи ҟазара
ҳаракылеи иҩу алитературатә ԥҵамҭа аԥхьаҩцәа рхы-ргәа­
ҿы иахьагьы аҭыԥ шаԥшаауа, ишнеиуа.
Еилкаау усуп – иахьатәи аамҭа уадаҩ иашьашәалоу,
иҩеидасуа аҿар ирыхәаша, рыхшыҩ, рдунеиқәыԥшылара
ҳәаақәызҵаша аҩымҭа аԥҵара мариам. Асовет идеологиа џьбара ҭаха ҳнаҭом, ҳамҵәыжәҩақәа ҳаиҵнархуам
акәымзар, атәыла ҳарбгон ҳәа изыԥхьаӡоз ашәҟәыҩҩцәа
ыҟан. Атәыла, ҵабыргынгьы, ибгеит, аха усҟан ус зҳәақәоз
ҩымҭа хырзаманқәак рнапы иҵыҵны макьана аӡәгьы имбац. Иахьа ҳҿар рыхдырра харабӷьара ишыҟоу, иеидызкыло
амчқәеи алшарақәеи шмаҷу зегьы иаҳбарҭоуп.
Ахәыҷтәы литература ҳәа уажәы иҳамоу аҭагылазаашьа
цқьа иеилызкааз, игәцаракны иазхәыцыз дарбан аԥсыуа­
заалакгьы даргәамҵыртә, даргәаҭеиртә иҟоуп. Аԥхьаҩцәа
рыхдырраҿы иара иамоу анырра даара имаҷуп. Шәазхәыц,
иаҳҳәап, факт заҵәык. Иахьеи-уахеи иааиԥмырҟьаӡакәа
ателехәаԥшра иҟанаҵо (бжеиҳан иҵоурамкәа) аныреи кьоушәоуқәак аԥсуа хәыҷтәы ҩымҭақәа иҟарҵо аныреи заҟа
иеиҟарам, мычла заҟа иеицәыхароу.
Ҳәарас иаҭахузеи ари илахьеиқәҵагоу аҭагылазаашьа
алитературатә ԥҵамҭақәа рхаҭабзиара ахьылаҟәу, ма
иахьыбжьаратәу амацара акәӡам. Апропагандеи аӡыргареи
рыгуп. Ашәҟәыҩҩи аԥхьаҩи иахьа реигәныҩра реиқәҿыҭра
акыр иуадаҩхеит, реимадара шьшьылаҳахеит.
Абжьааԥны есымшатәи ацәажәарақәа рҿы ҩыџьа, хҩы
ҳахьааидгылогьы иаҳҳәалоит, аха ҳкультура егьырҭ аганқәа
реиԥш, ахәыҷтәы литературагьы ахылаԥшра, ҷыдала агә­
царакра агуп ашәҟәыҩҩцәа рганахьалагьы, аҳәынҭқарреи
ауаажәларреи рганахь алагьы. Иагу-иабзоу аҳәара мариоуп,

679

иҟаҵатәу, шыҟаҵатәу аилкаароуп иуадаҩхаз акәымзар.
Аилахарақәа, алымшарақәа ыҟоуп, ҵабыргуп, аха иҳал­
шартә иҟақәоугьы заҟантә заҟаџьара гәнымҩрала, ҳнапы
наҟьаны ҳрывсуазеи!
Џьоукы ус ргәы иаанагоит ахәыҷқәа рзы асахьаркыратә
ҩымҭа аԥҵара мариоушәа. Ари агәаанагара ҳара ҳҿы макьанагьы амчреи аныреи аманы ишыҟоу, хьаҳәа-ԥаҳәада
агәра угоит баҩхатәрала иԥсыҽу авторцәа ҵакылагьы,
сахьаркыратә ҟазаралагьы иԥсыҽу рҩымҭақәа акьыԥхь раарханы ианубалак. Са сызлахәаԥшуала, ианамуӡах адуқәа
ирызку аҩымҭа ԥсыҽқәа уаҩы ичҳауеит. Зыхшыҩ мшәыц,
иҩеидасуа аҿар ирызку ҷыдала ацклаԥшра шырҭаху цқьа
ҳхаҿы иааҳгаӡом.
Ирацәоуп ҳлитература иазышьҭымхыц,аԥхьаҩцәа ҿара­цәа
зда ихәарҭам атемақәа. Урҭ зегь уажәы ара еиқәысыԥхьаӡоит
ҳәа салагом, аха Аԥсны Аџьынџьтәылатә еибашьра атема
лымкаала ихҭакны иҳамазароуп. Ари атема ҳзыргәамҵуа,
гәҭыхас иҳамоу шакәугьы, даара имаҷны, насгьы иԥсыҽноуп
макьаназы ҳлитература ишаныԥшхьоу. Лымкаала иҩеидасуа
аҿар рзы ари атемала алитературатә рҿиамҭақәа шаԥҵалатәу
аӡәгьы макышьа имаӡам. Ҳәарас иаҭахузеи, уи аибашьра
закәыз, хыс, ҵыхәас иамаз аҭоурыхҭҵааҩцәа русумҭақәа
рыла иеилыркаашт иахьатәигьы, уаҵәтәигьы абиԥарақәа.
Аха асахьаркыратә литература алшарақәа зегьы ахы
иархәаны иаанарԥшлароуп ган рацәала.
Ас заҟа тема ыҟоузеи? Заҟа зҵаара уадаҩ иахьа аԥсҭазаара
иқәнаргылозеи, алитератураҿы ҭак рымаӡамкәа инханы
иҟоузеи?
Инеидкыланы аԥсуа литература аханатәгьы иҿион
аоригиналтәқәа инарываргыланы аиҭагақәа рылагьы. Ари
аус ари нахысгьы игәыгәҭажьтәым. Аоригиналтә ԥҵамҭақәа
инарываргыланы гьамала иалԥшааны аиҭага бзиақәа,
хымԥада, иҭыжьлатәуп. Акык-ҩбак ажурнал «Амцабз» ианы­
лақәо азхоны ҳәа иҟам.
Ахәыҷтәы литература азеиԥш ҭагылазаашьа ишиашоу ирныԥшуеит ашколтә рҵага шәҟәқәа. Ишдыру еиԥш,
аҵыхәтәантәи ашықәсқәа рзы ҳаԥсҭазаараҿы имҩаԥысуа
асоциалтә-економикатә
еиҭакрақәа
инарықәыршәаны

680

арҵага шәҟәқәагьы шьаҭанкыла иԥсахтәхеит. Еиҳараӡакгьы
аиҭакрақәа зҭаххаз алитература арҵага шәҟәқәа ракәхеит.
Арҭ арҵага шәҟәқәа ҿыцны реиқәыршәара уадаҩхеит. Урҭ
ирнаҳҵаша аҩымҭақәа ралԥшаара мариамхеит иахьатәи
аамҭа иашьашәалоу ахьмаҷӡоу иахҟьаны. Атрадициа ду
змоу амилаҭтә литературақәа рҿы ари аус еиҳа изламариоу ыҟоуп. Ҿырԥштәыс иааҳгозар, аурыс литература
арҵага шәҟәқәа асовет аамҭазы ирнылаз акыр аҩымҭақәа
канаԥсазаргьы, урҭ рцынхәрас ирнырҵаша, иеилырԥшааша
заҟа уҭаху рымоуп. Ҳара ҳалшарақәа ус мартаӷа-чартаӷа
иауҟаху. Асовет аамҭазы, ишдыру еиԥш, асахьаркыратә
литературагьы мҽхакы ҭбаала идеологизациа азуны иҟан.
Арҵага шәҟәқәа еиқәҳаршәалар акәын аколлективизациеи,
акоммунисттә партиеи зырҽхәоз аҩымҭақәа рыла, асоветтә
ҳәынҭқаратә система машәыршақә акәзаргьы асаҟала
жәак џьара иалашәар ҟалозма? Уажәы аҭагылазаашьа
зынӡа иааҳәит, даҽак ала иҟалеит. Ҳара ҳашәҟәыҩҩцәа
иахьа аӡә мап ицәаҳкуа, даҳҵәахуа, даҽаӡәы даацәыраҳго
еиԥш иҳалшо, иҳалаӡо ҳаҟам. Асовет идеологиа ҽыԥныҳәа
азымҭоз, уи иадгылоз аҩымҭақәа зегьы мап рцәаҳкуеит ҳәа
ҳалагар, зынӡа ҳӷархоит. Арҭ аҭагылазаашьақәа зегьы ҳасаб
рзаҳамур залшом.
Хазы зҵаара уадаҩны иқәгылоуп ахәыҷқәа ирызку ашәҟәқәа, арҵагақәа асахьақәа рыла реибыҭара.
Сара агәра ганы сызлаҟоу ала, арҭ реиԥш иҟоу ашәҟәқәа
ирықәнагоу, ибзиоу асахьақәа рыла иеибыҭамкәа рҭыжьра
иаԥсам. Ахәыҷы зегь раԥхьа илаԥш иҵашәо, дзызхьаԥшуа,
ихдырраҿы амхалдыз еиԥш иаанхо асахьақәа роуп. Урҭ роуп
ихәыцра зырҿыхо, амҵәыжәҩақәа азҭо. Аԥара рацәаны
ирықәӡуазаргьы, урҭ ашәҟәқәа ирықәнагоу полиграфиала
рҭыжьразы акагьы иеигӡатәым.
Ҿыцны, цқьа иазхәыцны иалԥшааны иҭыжьтәуп ҳәа
сгәы иаанагоит ахәыҷқәа ирызкны иҳамоу аклассикатә
ҩымҭақәа ҳәа иаҳаԥхьаӡо Дырмит Гәлиа инаиркны иахьатәи
ҳашәҟәыҩҩцәа рҩымҭақәа, ҳәарас иаҭахузеи, иеиҭасҳәахуеит,
сахьа бзиала иеибыҭаны иҭыжьлатәуп.
Ахархәара рыҭатәуп иара убас аԥсуа фольклортә ԥҵам­
ҭа лыԥшаахқәагьы. Уаҩы иџьеишьартә, насгьы дақәыӡ­

681

бартә иҟаӡами ҳара ҳамцхәрас аԥсуа лакәқәа аҿар рзы
уахьынарыхәаԥшуа убла хыркыртә, хара ицо аполитикатә
усқәа рзы Қарҭ иахьҭрыжьуа? Избан, иараби, иахьа аԥсуа
лакәқәа аԥсышәала Қарҭ изҭрыжьрызи, ҳара Аҟәа рҭыжьра
зҳалымшарызеи? Егьырҭ зегьы аҭагылазаашьа уадаҩ­
қәа ирықәаҳҵозаргьы, убригьы ҳара иҳалымшаӡои? Маҷк
аиҿкаареи арцыхцыхреи аҭахуп акәымзар.
Дара ахәыҷқәа рырҿиара иахылаԥштәуп, асахьаркыратә
литература иадԥхьалатәуп, лассы-лассы иеиҿкаалатәуп
иреиӷьу ажәеинраалақәаа, ажәабжьқәа, апиесақәа зыҩуа
ҳәа аконкурсқәа. Ус еиԥш иҟоу аконкурсқәа ирылшоит
абаҩхатәра злоу аҿар раарԥшра, ихәарҭоуп алитература
агьама дыркразы, абзиабара рылааӡаразы.
Хымԥада иахәҭоуп, иус бзиоуп ҳәа сгәы иаанагоит
ахәыҷқәа рҩымҭақәа иреиӷьу алԥшааны хазы аизгақәа
рҭыжьра. Егьырҭ зегьы ҳарҟәаҵып, изалыршамхарызи
иара ажурнал «Амцабз» аҭыҵра ианалагаз аахыс ианылахьоу ахәыҷқәа рҩымҭақәа еилыԥшааны, иеиӷьқәоу рылхны,
аԥхьажәа хәыҷык рыҭаны хазы шәҟәны аҭыжьра.
Ажәлар зегь рылшоит ҳәа уажәы ааигәа иеилаҳаз, иеилабгаз ҳҳәынҭқара ду аидеологцәа еицҿакны иҳарҳәоз,
иҳаларааӡоз, ҳхы зыршаҟәоз ахшыҩҵак мцуп. Аҩыратә
сахьаркыратә литература зырҿио ажәлар ракәӡам, иалкаау абаҩхатәра ҷыда аԥсабара изнаҭаз роуп. Ажәлар
рыԥсҭазааратә ԥышәа сахьаркыратә ажәала аизыркәкәара
зылшо ашәҟәыҩҩцәа роуп. Иагаџьара иурхаргьы алитература аҿиара апроцесс елитартәуп. Абаҩхатәра зланы зхы
збо, ҳара аԥхьаҩцәагьы ҳзықәгәыӷуа ҳашәҟәыҩҩцәа иага
аԥсҭазаара уадаҩ рымазаргьы иааиԥмырҟьаӡакәа иҩеидасуа
аҿар рлахьынҵа иазхәыцлароуп. Аҿар рлахьынҵа аӡбараҿы,
иаԥсоу уаҩны рышьақәгылараҿы ҳлитература иахәҭоу
ауалԥшьа аназыҟамҵа, ҳаӷеиҭа, ҳара ҳтәы егьыҟам ауп иаанаго. Уи иаанаго ҳажәлар ртрадициатә культура ргәахшәароуп.
Знык иҳампыҵҟьар, настәи ҳзеиԥшрахо аҳәара уадаҩуп.
Изалыршамхарызеи абиԥара еиҳабыра иаҵанакуа
ҳашәҟәыҩҩцәа рыбжьарагьы ахәыҷқәа ирызку аҩымҭақәа
раԥҵаразы аконкурсқәа реиҿкаара?
Инықәҵа-аақәҵо, инегәыдҵа-ааигәыдҵо, арахь хазы
иҵаҵӷәыдоу аибарҽхәарақәа, аҽраԥшра мацаразы адифи­
рамбқәа рҳәара ҳаҟәыҵны, иҳагу аахтны иҳәаны, рҽеишьак

682

азыԥшаара ҳҽанаҳшәароуп.
Ишдыру еиԥш, ашәҟәыҩҩы ииҩыша, ишиҩыша конкретла иҵаҳәара дарбанзаалак аӡәгьы илшаӡом, ихатә
доуҳа иҵанаҳәозароуп акәымзар. Сара исҭахуп, сымацара
сакәым, аԥсуа ԥхьаҩцәа зегьы ирҭахуп ҳәа агәра ганы сыҟоуп
ҳашәҟәыҩҩцәа ҳаамҭа уадаҩ ҳалазмырӡша, ҳмилаҭтә хаҿра
еиқәзырхаша аҩымҭақәа раԥҵара рылдыршарц. Сгәыӷуеит
баҩхатәрала уи зылшаша ауаа ҳамоуп ҳәа.
Иахьа хыхьынтәи ԥыхьа зны ишыҟаз еиԥш, аҳәынҭқарра
аганахьала ашәҟәыҩҩцәа аӡәгьы дрықәыӷәӷәаӡом, аӡәгьы
дырԥырхагаӡам, акоманда ҟаҵо аӡәгьы дырхагылаӡам.
Ражәа иақәиҭуп. Аполитикатә цензура ыҟаӡам. Аха аԥхьаҩ
ицензура аԥыхшьа амаӡам. Уи иҿаԥхьа ашәҟәыҩҩцәа ирыду ауалԥшьеи аҭакзыԥхықәреи еиҳагьы ишьҭымҵзар,
илаҟәымхаӡеит. Убарҭқәа зегьы ҳрызхәыцны лымкаала
ахәыҷқәа ирызку аҩымҭақәа иҭыҵаанӡагьы ирхылаԥштәуп,
иеилыргатәуп, абырҵкал икылхтәуп. Абри аганахьала
Аԥсны ашәҟәыҩҩцәа Реидгыла иалнаршаша рацәоуп. Ус
акәымкәа аԥара змоу рҩымҭақәа рыԥсыҽра агәхьаа мкыкәа
иҭыжьуа, нас урҭ аҿар рқьышә инықәкуа ҳҿынаҳхар, иҽеиу
ахь ҳкылнагом.
Агазеҭ «Аԥсны», 2001 ш., ианвар 24, № 4

Ажәа сахьарк амчхара
Изыхҟьа-зыԥҟьалакгьы аҵыхәтәантәи ашықәсқәа рзы
икьыԥхьны иҭыҵуа аԥсуа шәҟәқәа рӷьырак ирықәнагоу
ахәшьара роуӡом. Ҵабыргуп, М. Горбачов ишәҟәы анҭижьыз
аахыс презентациа ҳәа ак модас иҟалан, ҳара ҳаҿгьы
иаԥсоугьы иаԥсамгьы ҽыхаралоума, уа-ҭынхалоума уҳәа
ихарчыланы, сахьаркыралеи идеиатә ҵакылеи илаҟәқәоугьы,
лаԥшхырԥага ҳасабла иӡырганы ианрыхцәажәогьы убап.
Даҽа ҩымҭақәак рыцәгьа-рыбзиа ажәак иадамзаргьы ҟыԥ
ҳәа аӡәгьы ирхимҳәааӡакәа ашәшьыра иҵаханы иҟоуп.
Ҳәарас иаҭахузеи, иԥсыҽу аҩымҭа иага иурҽхәаргьы,
ибзиоу иага ихәыҵаугәаргьы мышкы ахы мышкы аҵыхәа
досу зегьы рҭыԥқәа рҿы инеишт. Аха иахьанатәгьы зыԥшра
ҟамҵакәа урҭ еиӷьу, еицәоу реилыԥшаара хымԥада иаҭахуп.
Ашәҟәыҩҩы иаԥҵамҭа лахьынҵас иаиуз анизымдыруа,

683

ԥхьаҩык даиу, дамоу, идикылоу, идимкылоу еилкааны ианимам рыцҳароуп.
Сахьынӡаиашоу сыздырам, аха иахьа акыр ирцых­
цыхтәуп, иҿыцны ахшыҩзышьҭра рыҭатәуп аԥсуа шәҟәқәа
рхаҭабзиара, аилыргара, обиективла рыхәшьара. Са излазбо
ала, акыр иаҳцәеиқәылацәеит, иаҳцәеилататеит аԥсыҽи, абашеи, абзиеи, аки-аки еиҭныԥсахло, ма зегь еиҟароушәа иаабо ҳалагеит. Уажә ҳашцо акәзар, акакала иԥкааны анакәымха,
аамҭа наскьацыԥхьаӡа ацәгьеи абзиеи реилыргара еиҳагьы
иаҳцәуадаҩхоит.
Ара хыхь исҳәаз акык-ҩбак ахшыҩҵакқәа еизадоуп, азеиԥш ҟазшьа рымоуп, аха конкретла изхысҳәаақәо
дыруаӡәкуп апоет, апрозаик Никәала Кәыҵниа. Абар
уажәшьҭа ҩынҩажәи хәба шықәса инареиҳаны иҵуеит
Никәала Кәыҵниа апоезиатәи апрозатәи жанрқәа рҿы
ҽы­шәала, насгьы лыҵшәа бзиала аус иуеижьҭеи. Хыԥхьа­
ӡара рацәала ажәеинраалақәа, ажәабжьқәа, аповестқәа,
ароманқәа икьыԥхьхьеит. Абарҭ иҩымҭақәа гәцаракны,
иҭҵааны, ирыгу, ирыбзоу еилырганы ахәшьара рыҭа­
тәиужьҭеи акыр ааҵуеит, аха игәыгәҭажьуп. Акык-ҩбак
иара иазку астатиақәа иааидкыланы ирҿиамҭа закәу ҽеины
иҳаилдыркаартә иҟам.
Никәала Кәыҵниа са сихашшаауеит ҳәа акәым арҭқәа
зысҳәо. Насгьы иара иеиԥш зҩымҭақәа еилыргам, ахәшьара
змоуц аӡәырҩ ыҟоуп. Са сызҿу, ара уажә сызааирц исҭаху
зеиԥшла ҳлитературатә гьама зынӡа илаҟәцәахар ҳәа сахьа­
цәшәо ауп. Уи еиԥш атенденциа уаҩы иҳадибалартә ҳаҟоушәа
збоит зны-зынла иԥсыҽу асахьаркыратә ҩымҭақәа изыԥсам
аҵкыс иҳаракны ахәшьара рауа ианызбалак. Анцәа иҳәааит
ари ахшыҩҵак иашамкәангьы, аха седроу…
Аибашьра иахҟьама, даҽакы иахҟьама иахьа аԥсуа литература акыр икаҳаит, илаҟәхеит ҳәа агәаанагара ыҟоуп
ҳауаажәларраҿы. Уи злаиашоу маҷым, аха иҽеиу, иҿыцу акы
ала­намгалазшәа, зынӡа ишарылазшәа аҳәарагьы шьаҭанкы­
ла ииашам. Ҳара аԥхьаҩцәа ианҳазгәамҭо, зны-зынлагьы
игәаҳҭарц анаҳҭахым ыҟоуп акәымзар, ҳашәҟәыҩҩцәа
аӡәырҩы ҳазҭагылоу аамҭа уадаҩ рҽаҵамырӡкәа, рхы
рхаршҭны, рҽадцаланы аус руеит. Убас ашәҟәыҩҩцәа
рпрестиж ахьылаҟәхаз агәхьаа мкыкәа, збаҩхатәра агәра
ганы аус зуа дреиуоуп Никәала Кәыҵниа. Иахьатәи

684

аԥсуа литература аԥсы шҭоу, апотенциалтә лшарақәа
шацәымӡыз агәра ҳзырго ируакуп иааркьаҿны акәзар­
гьы, абра сзыхцәажәарц исҭаху Никәала Кәыҵниа ишәҟәы
«Арагәаԥшь. Афоризмқәеи агәҭахәыцрақәеи». (Аҟәа,
ашәҟә­ҭыжьырҭа «Алашара», 1999 ш.).
Хьаҳәа-ԥаҳәада ари ашәҟәы иану аԥҵамҭақәа жанрлагьы,
ҵакылагьы, формалагьы аԥсуа литературазы акыр иҿыцуп
ҳҳәар имцхәхарым ҳәа сгәы иаанагоит.
Ишдыру еиԥш, аԥсуа литература қәра дук шамамгьы, иины адунеи ианықәлаз аахыс акыр ахынҭа-ҩынҭа­
рақәа, аҭагәҭасрақәа ишақәшәахьоугьы, адунеитә лите­
ратура иадыруа ахкы хадақәеи ажанр хадақәеи зегьы
ампыҵанахалахьеит. Еиҳараӡак аҿиара роуит апоезиатәи
апрозатәи жанрқәа, иара убас адрамагьы. Афоризм акәзар,
уи аҭагылазаашьа ҳлитератураҿы аҷыдарақәа амоуп, иа­хьа
уажәраанӡа лымкаала иҭҵааны аӡәгьы дахымцәажәаӡац.
Абжьааԥнытәи ацәажәараҿы ажәа «афоризм» лассылассы ҳхы иаҳархәоит, аха литературатә жанрк аҳасаб ала
иаҵанакуа, изакәу, ҷыдарақәаси ҳәаақәаси иамоу цқьа
инҭкааны ианаҳзымдыруа ыҟоуп. Убри аҟнытә маҷк иадамзаргьы ҳҽазааигәатәны игәаҳҭап. Уи ҳацхраауеит Никәала
Кәыҵниа зыӡбахә сымоу ишәҟәы цқьа ҳхаҿы иааҳгаразы.
Афоризм жанрк аҳасабала аԥсуа литератураҿы иахьа
уажәраанӡа зынӡа иҟамызт ҳазҳәом. Дырмит Гәлиа инаиркны ҳашәҟәыҩҩцәа аӡәырҩы раԥҵамҭақәа рҿы ана-ара
иԥсаҟьаны иалаԥсаны иаабоит.
Афоризм аҿы ахшыҩҵак ду икьаҿны, ажәақәа маҷны
иақәырӡны, еилацаланы, игәылыршәаны иҳәоуп. Афоризм аԥхьаҩ дызлақәымгәыӷуала ихыркәшоуп. Зегь реиҳа
ажәаԥҟа иазааигәоуп, ажәаԥҟа ахаҭагьы аҵарадырраҿы паремиа ҳәа изышьҭоу ажанрқәа ируакуп, афоризм жанрқәа
ирыдҳәалоуп. Зны-зынлагьы алаф (анекдот ҳәа изышьҭоу)
иазааигәаны иаабоит.
Алитератураҿы иҟоуп афоризм еиуеиԥшым ахкқәа.
Ҿырԥштәыс иаагозар, амораль ҵакыс измоу афоризмқәа
мақсима ҳәа ирышьҭоуп. Иҟоупп асентенциақәа, апофегиа ҳәа
изышьҭоугьы. Антиказтәи аепоха аахыс ашәҟәыҩҩцәа дуқәа
аӡәырҩы рафоризмқәа адунеитә литература иала­ҵәаны, еицырдыруа иҟоуп, жанрк аҳасабала уаҩы иԥылоит ихьшәоу
аамҭақәа рзгьы. Еицырдыруа иҟоуп Франсуа де Ларошфуко, Б.

685

Паскаль, Ж. де Лабриуер, Л. де Вовенарг, Г.К. Лихтенберг, И. В.
Гиоте, Ф. Ницше уҳәа аӡәырҩы рафоризмқәа.
Аԥсуа литератураҿы афоризмқәа ашәҟәыҩҩцәа рырҿиа­
ратә хыҭҳәаа иаӡбақәазгьы ыҟоуп хымԥада, аха, аиашазы, еиҳараӡак ажәлар рҿаԥыцтә ԥҵамҭақәа, лымкаалагьы
ажәаԥҟақәа, ма алафқәа шьаҭас ирымоуп. Никәала Кәыҵ­
ниа ишәҟәы «Арагәаԥшь» иеиднакыло афоризмқәа рӷьырак
ашә­ҟәыҩҩы ихы иалиршаз, хаҭала ибаҩхатәра иалҵшәоу
роуп. Уи ҳҳәеит ҳәа ари иаанагаӡом афольклори Никәала
Кәыҵниа иаԥҵамҭа афоризмқәеи еидкьыслаӡом ҳәа. Араҟа
афольклортә традициа хыхь-хыхь убла ихымгыло аниуанс
ҷыдақәа амоуп. Ашәҟәыҩҩы иафоризмқәеи афольклори
реиқәҿыҭра ана-ара ицәырҟьа-цәырасуа иубоит, ахы унардыруеит, аха шамахаӡак акәымзар, ишиашоу афольклор
аҟнытә иааигаз акагьы ыҟаӡам.
«Арагәаԥшь» иеиднакылеит хыԥхьаӡарала ҩ-нызқь ина­
реиҳаны афоризмқәа. Сара иахьынӡасылшоз ала срызхәыц­
ны срыԥхьеит, аха акы иадамзаргьы традициатә ԥсыуа
жәаԥҟак рыларшәынгьы исымбеит. Ҳәарас иаҭахузеи,
аконкреттә хҭыс иахылҿиааз, аԥсҭаазара иагәылганы иааигаз рацәоуп. Уимоу, «уи», «иара» ҳәа ахьыӡцынхәрақәагьы
ихы ианаирхәо, зыӡбахә ҳәоу аконкреттә прототипқәа
анрыҵубаауагьы ыҟоуп. Иаҳҳәап, абри иеиԥшқәоу
«Самыԥхьац, аха сгәаанагара шәасҳәап, иҳәеит» (ад.46).
Аха дара заҟа иҵарны, формула ҳасабла еизыркәкәаны
(урысшәала «обобшьчонно» ҳәа изышьҭоу), ираӡаны, ажәак
узрыцымҵо, иузрыгмырхо излаҟаҵоу ала, аконкреттә
прототипқәа, ахҭысқәа ирыхҳәааны, изеиԥшны иҟалахьеит.
Еилкаау усуп: иага абаҩхатәра умазаргьы, афоризмқәа
астол уадтәаланы ункахәыцуа, ухәыдцәырххо инеиԥшьны
иузыӡбом. Никәала Кәыҵниа иафоризмқәагьы ирныԥшуеит
акабинет дыҩнатәаны мацара ииӡбақәаз шракәым. Ашә­
ҟәаҿы џьаргьы иарбаӡам автор арҭ афоризмқәа раԥҵара
даналагаз ҳәа аамҭак аӡбахә, аха иҩашьаӡом акыр шықәса
игәцаракны, цыра-цырала игәы рықәкны ишыҟаиҵаз.
Еиуеиԥшым аԥсҭаазаратә ҭагылазаашьақәа, аконтекстқәа
рҿы иаалырҟьаны, еимгеимцарак азы иааизцәырҵыз,
аԥсаатә еиԥш иԥырны имҩасны ицоз ахшыҩҵакқәа дрым­
ҵасны икны ақьаад ианиҵеит. Нас рцәам-ржьым рымхны, игәылыршәаны иҟаиҵеит. Уи ала ажәа ҟәыш, ажәа

686

хшыҩрҵага еиқәирхеит, ақәра ирдуит.
Арҭ афоризмқәа злаҟоу рхаҭабзиарақәа ируакуп ҳәа сгәы
иаанагоит иахьаԥсыуоу. Амыхцәы ианкны иааганы абри
абри ауп ҳәа иаахҵәаны лабҿаба уаҩы ибартә ацәыргара
уадаҩзаргьы, иҩашьаӡом аԥсуаа ртрадициатә хәыцра
ишашьашәалоу, рҟазшьақәа, рдунеихәаԥшышьақәа, ацәгьеи
абзиеи ишырзыҟоу ахьырныԥшуа.
Никәала Кәыҵниа иафоризмқәа ртематика ҭбаауп,
ҵҩа змам аԥсҭаазаратә зҵаарақәа шьҭырхуеит. Ара иҟоуп
аҟәыӷара, абзамыҟәра, агәцаракра, агәеизыҟарара, ақьиара,
агәымбылџьбарара, абзиабара, ацәымӷра, ауааи (аӡәи) аколлективи (ауаажәларреи) реизыҟазаашьа, ахазына, агмыг…
ирызку ажәа хьыршәыгәқәа.
Ара иуԥылоит ишиашоу абжьагаратә форма рыҭаны
иҟаҵақәоу, иаҳҳәап абарҭ реиԥш иҟақәоу: «Ауаҩы деилукаарц уҭахызар, амаҵура ду иҭ, уеиликаарц уҭахызар,
– дамх, иҳәеит» (ад.110); «Уаргьы угәыхәтәы абас уахьӡа:
уахьдмырӷьацо уӷьаца» (ад.108). Аха рӷьырак ақсиомақәак
раҳасаб ала иеиқәыршәоуп. Убас унацәа зқәуклакгьы
хшыҩрҵагоуп, абжьага ажәоуп. Ахшыҩҵакқәа хәмаруеит,
еибарԥоит. Зны аччархәтә ҟазшьақәа, ахымҩаԥгашьақәа
ҵәылырхуеит, агәлымҩы, ацәалашьшьы, агәаҵәажәпаҵәҟьа
иакәзааргьы ддырлахҿыхуеит.
Аԥхьаҩ абарҭ ажәа ҟәышқәа акыр ихы-игәы дҭа­дыр­
хәыцуеит, аԥсҭаазара акыр аганқәа уаанӡа дышры­хәаԥшуаз
аасҭа даҽакала дрызхәыцуа дҟарҵоит. Иҵоуроу ахәыцрақәа,
ацәаныррақәа издырҵысуеит, ацәгьа иҽаәыҭханы абзиа
азхьаԥшра игәадырԥхоит. Ажәа сахьарк агьама ҳаракы змоу,
иазыҟаҵоу иакәымкәа абжьаратә ԥхьаҩ иакәзаргьы ирҭо
рацәоуп.
Абра исымҩатәны «Арагәаԥшь» иамоу даҽа ҷыдаракгьы
азгәасҭар сҭахуп. Изакәу уи ауп, иахьа ҳазҭагылоу аамҭа
уадаҩ зеиԥшроу ала, ҿыгҳарыла иду ашәҟәқәа рҽеиҵыртланы
рыԥхьаха змоу ауаа маҷуп. Абри аганахьалагьы «Арагәаԥшь»
зламаншәалоу маҷӡам. Рацәак зҽагәылазхаларц зҭахымгьы
акыр ианаҳәоит. Насгьы знык днаԥхьаны иныкҿаижьуа иҟам,
дазхьаԥшыцыԥхьаӡа иҿыцу акы адимбаларц залшом. Ашәҟәы
аннотациаҿы автор ииашаны излазгәеиҭо ала, иеиднакыло
афоризмқәа зегьы еиҟарам, иссируп, ибзиаӡоуп зуҳәартә иҟоу
инарываргыланы ибжьаратәқәоугьы уԥы­лоит. Аха абри башо-

687

уп, акгьы иаԥсам, изикьыԥхьӡазеи зуҳәаша акы иадамзаргьы
иубом. Шамахамзаар зегьы ргәынкылара мариоуп. Ҳәарас
иаҭахузеи, уааҭгыланы цқьа урзымхәыцыр ирыҵаҵәаху
ахшыҩҵак инықәрсны ашьҭкаара ахьыуадаҩқәоугьы ыҟоуп.
Уи афоризм ажанр иаҟазшьақәоу, иаҷыдарақәоу ируакуп
акәымзар, игхоуп ҳәа иузыԥхьаӡом.
Хыхь ишысҳәаз еиԥш, афоризмқәа аԥсуа литература
ана-ара иԥсаҟьаны иалаԥсаны иаабоижьҭеи акыр ааҵуеит.
Аха Никәала Кәыҵниа ишәҟәы «Арагәаԥшь» анҭыҵ нахыс ҿыӷәӷәала иаҳҳәар ҳалшоит ари ажанр ҳара ҳҿы
ашьақәгылара иара ихьӡ иадҳәалатәуп ҳәа. Иара иаҟара
иоригиналтәу, насгьы хыԥхьаӡара рацәала афоризмқәа даҽа
ԥсыуа шәҟәыҩҩык ирҿиамҭаҿы иҳамбац. Ари хымԥада
иқәҿиара дуп.
«Арагәаԥшь» аҿы гха ссақәакгьы уаҩы имбо иҟам.
Ҿырԥштәыс иааҳгозар, ҵакылагьы, формалагьы иеизааи­
гәақәоу, автор изгәамҭакәа ианеиҭеиҳәо ыҟоуп. Иаҳҳәап:
«Агаӡа ирҟәышра еиҳау гаӡара абаҟоу» (ад. 10) ҵакыла акыр
иазааигәоушәа избоит: «Агаӡақәа ироуҳәаз ажәа ҟәыш гаӡа
бызшәоуп» (ад. 13). Рҳәашьа аформа еивыгазаргьы, ҵакыла
акыр еизааигәоушәа избоит абарҭ афоризмқәагьы: «Сара
акы сцәырымгеит, – иҳәахт, ицәыргоз ҳәа акыр имазшәа»
(ад. 44), «Ақәыларақәа, аӷьычрақәа аныррацәаха, иҳалгеит,
ҳацәдырҳәит ҳәа аҳәҳәара иалагеит ацәҳәы-ҟьанҭазқәагьы»
(ад. 102).
Гәазыҳәара ҳасабла даҽа згәаҭакгьы сымоуп. Изакәу
уи ауп, акырӡа еиӷьын автор иафоризмқәа тематикала,
ма даҽа ҟазшьақәак рыла (иаҳҳәап алфавитла) еихшаны,
еишьҭаргыланы, џьара классификациатә системак дықә­
ныҟәаны иҟаиҵазҭгьы. Ас еиԥш азгәаҭа зыҟасҵо, агәра ганы
сыҟоуп Никәала Кәыҵниа ари ажанр аҿы ари нахысгьы иусура ишациҵо. Аринахыс реихшашьа цқьа дазхәыцыр акырӡа
еиӷьхап ҳәа сгәы иаанагоит.
Иахьа аԥсышәала иҭыҵуа ашәҟәқәа зегьы даҽа бызшәак
ахь еиҭоугартә иҟам. Уимоу, даҽа бызшәак ахь реиҭагара
акәым, аԥсышәалагьы рҭыжьра иаԥсамызт, убасҟак
иԥсыҽқәоуп зуҳәашақәагьы ҳԥылоит. Изхысҳәаауа, Никәала
Кәыҵниа иафоризмқәа ракәзар, хымԥада аурысшәахь
иеиҭаганы рҭыжьра иаԥсоуп. Уи еиԥш аус анагӡара иахьа
ауадаҩрақәа ишрыдҳәалоу еилыскаауеит, аха агәра ганы

688

сыҟоуп асахьаркыратә жәа агьама зегьы ҳаҭыр ақәҵаны ишрыдыркыло, доуҳала ишарбеио.
Ажәа мчы амаӡамшәа ианыҟоу аамҭа уадаҩк ҳҭагылоуп.
Аха уи еижьагоуп, ефемертәуп. Асахьаркыратә жәа ианакә­
заалакгьы ибызбызуа уаҩы ицәа-ижьы, ихдырра ирныруан,
аринахысгьы ус иҟазаауеит, аиаӡаара зқәым хазыноуп, амчхара дуп. Уи ус шакәу даҽа зныкгьы агәра ҳнаргоит ара хыхь
иааркьаҿны зыӡбахә ҳҳәаз Никәала Кәыҵниа ишәҟәгьы.
Агазеҭ «Аԥсны», 2000 ш., сентиабр 12, № 41

Ахьаахҽыга
Иахьа уажәраанӡа Борис Гәыргәлиа иҭижьхьоу ишәҟәқәа
зегьы ҿыгҳарыла иреиҳауп иаԥҵамҭа ҿыцқәа рӷьырак еидызкылаз аизга «Ахьаа» (Аҟәа, ашәҟәҭыжьырҭа «Алашара»,
1996 ш.). Уаанӡатәи иҩымҭақәа гәцаракны измоу, издыруа иакәым, абри ашәҟәы мацара иаԥхьазгьы, зеиԥш хьӡыс
иеиҭаз ажәа заҵәгьы («Ахьаа») иҷыдоу агәҭахәыцрахь иԥхьо
ацәаныррақәа изнарҵысуеит.
Ауаа зегьы реиԥш, арҿиаҩцәагьы дасу цәаҩак-цәаҩак рымоуп. Борис Гәыргәлиа иакәзар, хаҭала иасымшатәи иҟазшьа
ӷәӷәала изныԥшыз ирҿиамҭа аԥсҭазаара ианагь иамоу аган
лашьцақәа ракәымкәа, алшареи абзиарақәеи роуп изызку,
иаанарԥшуа. Даҽакала иаҳҳәозар, апоет еиҳа илаԥш иҵашәо,
ибарц, иаликаарц ииҭаху аԥхьаҩ игәы шьҭызхша асахьақәеи,
ахҭысқәеи, ацәырҵрақәеи роуп.
Хьаҳәа-ԥаҳәада уаҩы иҳәар ҟалоит ара зыӡбахә ҳамоу
ашәҟәы «Ахьаа» Борис Гәыргәлиа уаанӡатәи иаԥҵамҭақәа
зегь реиҳа аԥсҭазааратә ҵабырг иазааигәоуп, ажәлар рхьааи
ргәынқьбжьи ахыҩуеит ҳәа.
Ианагь аԥсҭазаара иагым аҟыбаӡыбарақәа, ауаҩы ахьаа
изырҵысуа ахҭысқәа уаанӡатәи иаԥҵамҭақәа рҿы аԥызара
рыманы иҟамызҭгьы ари ашәҟәы ахьаагьы, алаӷырӡгьы,
ашьаӡа-гәаӡагьы еилышьны ианыԥшит. Уҽырҭынчны,
унадтәаланы узаԥхьо иҟам. Раԥхьатәи адаҟьақәа, раԥхьатәи
ацәаҳәақәа инадыркны изҩыз автор игәырҩа, ихьаа
ицеиҩишароуп. Имцхәхарым ҳәа сгәы иаанагоит апоети

689

ижәлари рхьаа еиҟароуп сҳәар. Апоет «сара» иҳәацԥхьаӡа
ихазы мацара ишимҳәо иаразнак агәра угоит. Аԥсуаа зегьы
иаҳхьаауп иара ихьаа. Сара исзымҳәаз, уара иузымҳәаз, иааидкыланы аԥхьаҩцәа иаҳзымҳәаз ҳҿахәы, иахьеи-уахеи
ҳзыргәжәажәо, ҭаха ҳазымҭо ҳхьаақәа рҳәароуп иҽызикыз.
Ажанртә еилазаашьа аганахьала ҳахәаԥшуазар, «Ахьаа»
еиднакылаз аҩымҭақәа еиуеиԥшым. Ара иҟоуп хыԥхьаӡара
рацәала ажәеинраалақәа, апоемақәа, ажәаабжьқәа, ашәҟәын­
ҵақәа, астатиақәа, аилкаанҵақәа, анҵамҭақәа. Еиуеиԥшым
ашықәсқәа рзы ииҩыз роуп, аха, еиҳараӡак 1992-1993
шықәсқәа рзтәи Аԥсны Аџьынџьтәылатәи еибашьра иазкуп.
Ҳазҭагылоу аҩажәатәи ашәышықәса анҵәамҭазы ақыр­
ҭ­уа фашистцәа иҳаздырҵысыз хлымӡаах макьанагьы
инагӡаны ҳзалымҵыц. Уи ҳажәлари ҳԥсадгьыли ирыннаҵаз
ахәра бааԥсқәа ус аламала лассы иӷьараны иҟам, ҳнаҩстәи
акыр абиԥарақәагьы ирнымԥшырц залшом. Ари аибашьра ахы дырҵысижьҭеи митәык шымҵуагьы, иара иазкны
ажурналистцәа, аҵарауаа, ашәҟәыҩҩцәа, аполитикцәа ҵҩа
змам астатиақәа, амонографиақәа уҳәа рҩхьеит ҳтәылаҿгьы,
уи анҭыҵгьы. Ари нахысгьы иагьаҩы иага рҩып. Иагьа ахшыҩи, аҵареи, абаҩхатәреи имазаргьы ҳара ҳхьаа,
ҳара ҳгәырҩа ҳмилаҭ иреиуоу иеиԥш даҽаӡәы изҩышам,
изҳәашам. Насгьы ихадароу, хаҭала ари аибашьра иалагылаз,
иалахәыз, иахьынӡашьаарҵәыраз збаз ииҳәо, ииҩуа еиҳа
агәра умгарц залшом. Уи документ ӷәӷәоуп, акабинет ԥха
иҩнатәаны ҳәанҳәахла ирыҩуа аасҭа.
Ҳаӷацәа ирыдгылауеи дареи ҽхырцәажәоит, амыҭҳагәыс
рҿыцҳәацәоит иахьагьы, аԥсуаа ирықәыӡбоит ари аибашьра зырҵысыз ҳара ҳакәушәа. Нахьхьи џьара хара дгьылк аҿы
итәаны иааԥшуагьы ус акәу џьишьоит. Уимоу, иџьоушьаша,
иахьагьы иҟоуп аполитикцәа, аҵарауаа, ашәҟәыҩҩцәа,
аԥсуааи ақырҭуеи ихаз-хазу жәларқәоуп ҳәа изымԥхьаӡо,
Аԥсни Қырҭтәылеи ихаз-хазу тәылақәоуп ҳәа ирыхәамԥшуа,
афбатәи, абжьбатәи аклассқәа рҿы итәоу аҵаҩы иидырша агеографиа здырырц зҭахым, даҽакы иаламҩашьо,
ижәытәӡоу ҳхатәы бызшәа шҳамоу, аԥсуа бызшәеи ақырҭуа
бызшәеи акы ракәым, ишеицәыхароу зымдыруа, зхаҿы имааиуа. Иагьаҩы иагьа рыҩхьазаргьы ари аибашьра адунеи­
жәларбжьаратә уаажәларра ииашаны, иахьынӡахәҭоу идеилыркаам, обиективла изхароуи изхарами еилырганы

690

ахәшьара амоуц, изхароу ахьырхәӡам. Убарҭқәа рҟынтә иара
иазкны ажәа иаша аҳәара акырӡа аҵанакуеит.
Борис Гәыргәлиа зыӡбахә ҳамоу ишәҟәы аԥхьажәаҿы ииашаны ишазгәеиҭо еиԥш, ԥсыуа ҩнаҭак ыҟам аибашьра зыцрамсыз, ахьаа знамҭаз. Иара ихаҭа иакәзар, аибашьра ианналагаз ажәамш рҽны иҷкәын Абзагә дҭахеит, абри аибашьра
шьаарҵәыраҿ иԥсадгьыл ихы ақәиҵеит Аԥсны Афырхаҵа
ҳәа ахьӡ ҳаракы зыхҵахаз Борис Гәыргәлиа иаҳәшьаԥа Алхас
Виктор-иԥа Шьаҟрылгьы.
Аибашьраан ауаҩытәҩса ибызшәа, ажәа, мчыдоуп. Аибашьраан бызшәас, ажәас иҟоу абџьари ахыкәалааи роуп.
Убас шакәугьы ианаамҭоу иахьаамҭоу ажәа аҳәара лшарак,
мчык амоурц залшом. Аԥсны амца ажәҵан ианырбылуаз
зажәа акыр ԥхылнадоз иакәны дҟалеит Борис Гәыргәлиа.
Аԥсуаа ҳҭоурых ҽеины, иныҭкааны иҳаздыррам, иаадыр­уа
даара имаҷуп. Иара убригьы аԥсадгьыл ахьчараан аамҭақәа
рзы еиуеиԥшым атәымтәылатәи аимҵәацәа ирҿагыланы
икарҭәоз шьаӡа-гәаӡала иҭәуп. Аԥсуа жәлар аҟазаареи
аҟамзаареи акырынтә ихықәгылахьеит, аха иахьеиԥшҵәҟьа
ишәарҭаны иҟамлац ҳәа сгәы иаанагоит. Бџьарла еиқәных
рҽеидкыланы, акыр аамҭа рҽазыҟаҵаны иҳақәлаз ақырҭцәа
феида рзалымгеит, акькьыҳәа ишәышәуа изымцеит.
Аԥсуа жәлари урҭ ирыдгылаз Нхыҵ-Кавказтәи ҳашьцәеи
рыжәҩахыр еибыҭаны ҿык-бзык иазымҳәо, иџьашьахәтәу
аиааира ргеит. Ари аиааира џьашьахәтәуп, избан акәзар,
иҳажәлази ҳареи ҳамчқәа еиҟарамызт. Ҳшырцәымӷыз, ҳад­
гьыл ҳақәӷьацар шырҭахымыз ауҳзымдыруаз, аха асҵәҟьа
рҽеибыҭан бџьарла еиқәных иҳақәлоит ҳәаҵәҟьа агәра аагомызт. Ҳара аибашьра ҳазыҟаҵамызт, ҳгәаҳҽанӡамкәан
иԥаԥашькны иҳажәлеит. Хыԥхьаӡарала акәзар, идыруп, дара
ҩынҩажәантә ҳара ҳаҵкыс иеиҳауп. 1993 шықәса сентиабр
30 аҽны аԥсуаа иргаз аиааира ду ала ари аибашьра нагӡаны
ихыркәшамхеит. Ҳаӷацәа ари ала рҿи рнапи еиқәԥсаны
имтәеит. Уажәы-уажә адиверсиатә гәыԥқәа аарышьҭуеит,
ажәа џьбарала иҳақәмақаруеит, ҿааихак ҟамҵакәа иҭҳашуеит.
Уажәы ааигәа Гал араион рымпыҵархаларц гәҭакыс иҟаҵаны
бџьарла еиқәных еиҭаҳақәлеит. Абраҟагьы аԥсуа еибашьцәа
уанӡатәи иеиҵамкәа аиааира ргеит. Уажәшьҭа ма агәра
рымгаӡои, сеидру, Аԥсны еибашьрала ишырзымго? Афы асааит, игәхьааргазаап, Аԥсны дгьыл хаазаап! Аԥсуаа еиҳа-еиҳа

691

агәра ргоит уажәшьҭарнахыс Аԥсны ақырҭқәа ахабабаны,
қьаф алыруаауа ишзыҟамло. Изырзеилымкаауа сыздыруам
акәмзар, ирзеиӷьуп иаҳҟәаҵыр…
Абарҭқәа зегьы еидкыланы уанрызхәыцуа, ианагь агәҽа­
нызаара ҳамазароуп. Ажәа, лымкаалагьы акьыԥхь ажәа алагьы ишеибашьлатәу аадыруазароуп.
Борис Гәыргәлиа ишәҟәаҿы зыӡбахә иҳәо иара дызлагыланы иибаз, иаҳаз, шаҳаҭс дызмоу ахҭысқәа роуп. Ақырҭуа
окупантцәа Аԥсны иақәлаанӡагьы Борис Гәыргәлиа акы­
рынтә дықәгыланы акырџьара ажәахәқәа ҟаиҵахьан аиза­
ра­қәеи амитингқәеи рҿы, Аԥсни Қырҭтәылеи реизыҟазаа­
шьа­қәа ирыдҳәалоу азҵаара уадаҩқәа дрылацәажәахьан,
аибашьраҵәҟьа аҟынӡа ҳкылибамгарц дықәԥон. Аибашьраан тәамҩаахә ҟамҵакәа, аҵхи-амши неиԥшьуа, иахьеи уахеи
ажәлар дрылагылан, Очамчыра араион ақыҭақәеи Тҟәарчал
ақалақьи зныкымкәа-ҩынтәымкәа дрылсит, ажәлар ӷьаҵәыӷьаҵәуа ҳзыхдырҟьазеи, ҳзықәшәарызеи ҳәа еилауаҭыруа
имҩаԥыргоз аизрақәа рҿы дықәгыланы ргәы зырӷәӷәаша,
ихьаахҽыгаз ажәагәырхаҵага реиҳәон ахырӷәӷәарҭақәа рҿы
днеины ҳаибашьцәа драбжьон, ахҭысқәа инарышьҭарххны
иҩуан игәы иҵхоз, ҭаха изымҭоз атемақәа ирызкны
ажәеинраалақәа, апоемақәа, астатиақәа.
Игәыҭшьаагоуп, лаӷырӡаагагоуп, иагьфырхаҵарабжьуп
апоет иԥа гәлымҵәах Абзагә изку ацикл иеиднакыло
ажәеинраалақәа. Урҭ уаҩ данрыԥхьо ихаҿы иааимгарц залшом автор ицәаныррақәа уажәы-уажә рыҽшеиҭнырԥсахло.
Игәи-игәи еилаԥшуеит. Иԥа дахьҭахаз имцаха ицроуп,
ҿык-бзык иазымҳәо агәрҩа цәгьа изнарҵысуеит. Аб игәы
ирӷәӷәароуп ҳҳәоит, аха аҳәара мариоуп, агәырҩеи ихьааи
хнаҽуеит иԥа баша-маша уск азы акәымкәа, иԥсадгьыл ахьчара ихы ахьақәиҵаз. Агәырҩеи ахьааи дрымҽхакны дышнеиуа деиԥхьхәыцааны, агәадура изырҵысуа, ихьаахҽыганы
изцәырҵуеит даҽа цәаныррак. Убри даҟажоит, убри ала
игәы иҟычуеит, игәы еиқәиҳәалоит, игәырҩа инагӡаны
иазхымҽуазаргьы…
Сыҷкәын, ирацәоуп
узхьымӡаз, узыхьӡаз,
Исзычҳауазар саныӡбом уи
сара бзанҵы,

692

Уԥсадгьыл, уԥсҭазара
хымкых зқәуҵаз,
Аҳақ шылҵуа удыруаз,
уҩызцәа ииуанаҵы.
Абзагә, дад, уҭахашьа
ҟауҵеит иԥшӡаны,
Уи сгәы еиқәнаҳәалоит,
иазхымҽзаргьы сгәырҩа.
Саҭоумҵан, усзымааӡеит
ахыхьчашьа урҵаны,
Саргьы саԥсуоуп нас,
избомызт ҽа мҩак…

Аибашьраан ҳажәлар рзы иԥсҿыхган иҟалаз аҵеицәа –
Руслан Ешба, Владимир Анцупов, Арзамеҭ Ҭарба, Заур Зарандиа, Мизан Миқаиа уҳәа аӡәырҩы ирызку Борис Гәыргәлиа
иажәеинраалақәа афырхацәа рыхьӡ амырӡра, аҭгара, ажә­
лар рыларҵәара, ргәалашәараҿ рааныжьра иаацхраауеит.
Ҳзыхцәажәо ашәҟәаҿы акыр аҭыԥ ааныркылоит аедыгьааи
аҳәаанхыҵ инхо аԥсуааи ирызку аԥҵамҭақәагьы.
Аизга «Ахьаа» иагәылоу апублицистикатә статиақәа
ицаҳә­цаҳәуа аԥхьаҩ иахь анырра ҟарымҵарц залшом. Урҭ
зегьы ирзеиԥшу ҟазшьаны ирыдаабалоит ажәа џьбарала аӷа
хәымгақәа раҿаԥҽра, инаркәараҵа-ааркәараҵо, амц хыз­
ҩаша ракәымкәа, ажәа иашала агыгшәыгра аазырԥшыз, иуаам ауаа аҿацаҳәа аҟамчы рыхҟьара.
Ианакәзаалакгьы аибашьра анцо алитературатә жанрқәа
зегь реиҳа апублицистика амчра амоуп. Уи аԥхьаҩцәа
рҭахрақәа усҟан еиҳа иханарҭәаауеит. Ара иаҳгәалаҳаршәар
ҟалоит Асовет Еидгыла афашисттә Германиа иаҿагыланы
ианеибашьуаз Илиа Оренбурги Михаил Шолохови, Алексеи
Толстоии, Александр Фадееви реиԥш иҟаз ашәҟәыҩҩцәа
дуқәа рпублицистикатә ԥҵамҭақәа заҟа аус руз, аԥхьаҩцәа
рыхдырраҿы заҟа анырра ду рымаз.
Борис Гәыргәлиа зыӡбахә ҳамоу ипублицистикатә
статиақәа досу изызку рыла ак аҵкыс ак еиӷьума уҳәартә
иҟоуп. Убас шакәугьы, хаҭала сара ԥхьаҩык иаҳасаб ала иалскаарц сҭахуп «Иаарту ашәҟәы Шеварднаӡе иахь» ҳәа хьӡыс
измоу астатиа. Уи хықәкыла изызку «адемократ» Шеварднаӡе
илымҳаҭаҩра аҟынӡа инеиу, имнеиу акәым аус злоу. Аус злоу

693

Аԥсни аԥсуа жәлари ирызкны иара дызхагылоу Қырҭтәыла
аиҳабыра имҩаԥырго ашьаарҵәыратә политика асабрада
аҿыхроуп. Автор ари астатиа 1992 шықәса жьҭаара мзазы
Тҟәарчалтәи ателедырраҭарала иқәгылараан даԥхьеит.
Аибашьра атема иазкым Борис Гәыргәлиа истатиақәагьы
(«Ажәлар рыҿиашьа рԥеиԥш иахыҵхырҭоуп», «Азҵаара
дуи уи ицәырнаго апроблемақәеи» уҳәа) агәра ҳдыргоит
иара ишәҟәҩыратә интересқәа акыр ишыҭбаау, ижәлар
рыԥсҭазара еиуеиԥшым аганқәа дышрызҿлымҳау.
Борис Гәыргәлиа ишәҟәы «Ахьаа» Дырмит Гәлиа ихӡ зху
Аԥсны Аҳәынҭқарратә премиа аиуразы иқәгылоуп. Сара
саӡәыкны сшахәаԥшуала, уи ықәзыргылаз ииашаны иҟарҵеит.
Абри ада акгьы имҩызаргьы, хымԥада, автор апремиа ианашьара даԥсоуп. Убас шакәугьы, аҳаҭыр ду зцу ари аҳамҭа
зырҭо лымкаала изызиҭо аҩымҭа анаҩсгьы егьырҭ уаанӡатәи
иаԥҵамҭақәа ҳхаҿы иааҳамгарц залшом. Абар шьҭа ҩынҩажәа
шықәса инареиҳаны иҵуеит Борис Гәыргәлиа дазыҳаҵҳаҵаны
аԥсуа литература арҿиара инапы алакыижьҭеи. Иҩымҭақәа
рдыруеит, ахәшьара бзиагьы роухьеит Аԥсны анҭыҵгьы.
Акыр алагала ҟаиҵахьеит апоезиаҿгьы, апрозаҿгьы, акртикеи
алитератураҭҵаареи рҿгьы.
Агәра ганы сыҟоуп апремиа зҭатәу ҳәа азҵаара аӡбараан
абра хыхь Борис Гәыргәлиа ихаҭареи ирҿиамҭеи ирызкны
иркьаҿӡаны исҳәаз ахшыҩзышьҭра аиуп ҳәа.
Агазеҭ «Аԥсны», 1998 ш., ииуль 9, № 33

60–90-тәи ашықәсқәа раантәи аԥсуа
драматургиа азеиԥш хҳәаа
Аԥсуа милаҭтә сахьаркыратә литература аҭоурых аҿы
иҷыдоу аҭыԥ ааннакылоит адраматургиа. Еиуеиԥшым
аетапқәа рҿы уи еиуеиԥшым аҿиара аман. Зны апоезиеи апрозеи иреицәамкәа аҿиара аман, аԥсуа шәҟәыҩҩцәа рдраматә
ԥҵамҭақәа егьырҭ алитература хыкқәа иреицәамкәа ажәлар
ирылаҵәаны иҟан. Адраматә ԥҵамҭақәа ажәлар акыр иахь­
рылаҵәаз зыбзоуроу иреиуоуп дара злаҟоу ҷыдара хадак:
апоезиеи апрозеи аҵара змоу, рыԥхьара зылшо иоуп изызку, изықәку. Адраматә ԥҵамҭақәа ракәзар, урҭ хымԥада, уаҩ

694

дрыԥхьаргьы ҟалоит, аха еиҳараӡак аспектакльқәа рылхны, атеатр асценаҿы иқәыргыланы иаахәаԥшларц азоуп
изаԥырҵо. Абас ала, адраматә ԥҵамҭа ашәҟәы ианҵаны
ҳаԥхьаргьы ҟалоит, аха ашәҟәы аԥхьашьа зымдыруагьы
ихдырраҿы анагашьа амоуп аспектакль алхны, асцена
иқәыргыланы ажәлар рырбарала. Адраматә ҩымҭеи аспектакли еидҳәалоуп, аха акы акәӡам.
Адрама ажәалатәи асахьаркыратә ҟазара иалҵшәоуп,
аспектакль атеатртә ҟазара иалҵшәоуп. Уа ажәақәа рнаҩсгьы
акыр рыҵаркуа иҟоуп арольқәа назыгӡо, ихәмаруа артистцәа
рҟазарагьы, рбаҩхатәрагьы, насгьы атеатр злеиқәыршәоу
егьырҭ акомпонентқәагьы (адекорациақәа, алашара уҳәа).
Аԥсуа литература иины аҿиара ианалагаз ашықәсқәа рзы
(аҩажәатәи ашықәсқәа жәабатәи ҩажәатәи ашы­қәс­қәа рзы)
иҳамамызт апрофессионалтә театр. Ҵабыр­гуп, ажәытәӡатәи
аамҭақәа инадыркны аԥсуа фольклори аетнографиеи рҿы
акырџьара иаҳԥылоит адра­меи атеатри релементқәа, аха уи,
ҳәарас иаҭахузеи, ипрофе­ссионалтәымызт.
Атеатр аҟамзаара, насгьы иазыҟаҵаз артистцәа ахь­
ҳа­мамыз адраматургиа аҿиара иаԥышьклаҳәуан. Убас
шакәугьы, аԥсуа литература ашьаҭакҩы Дырмит Гәлиеи
аӡәык-ҩыџьак уи иааидгылақәаз ринициативала хатәгәаԥ­
харала еиҿкаахеит еиҭаҵуаз атруппақәеи акру­жокқәеи.
Урҭ зхы ааидызкылаз агәыԥқәа аԥсуа қыҭақәа рахь ицаны
ажәлар аспектакльқәа ддырбон, ажәларгьы иргәаԥ­ханы,
аҵара змазгьы, измамызгьы рыхәаԥшуан, ирыдыркылон,
игәныркылон.
Аԥсуа драматургиа аҭоурых ҳаналацәажәо зегь раԥхьа
рыӡбахә ҳәатәуп Самсон Ҷанбеи, Ӡаӡ Дарсалиеи, Мушьни
Аҳашбеи, Симон Бжьаниеи. Анаҩстәи аԥсуа шәҟәыҩҩцәа
аӡәырҩы ишырҟазшьаз еиԥш, ара зыхьӡ ҳҳәазгьы егьырҭ
ажанрқәа (апоезиатә, апрозатә) рҿгьы аус руан, рлагала
рацәоуп, аха адраматә рҿиамҭақәа раԥҵаразы ирылдыршаз
маҷӡам, ҳлитература иҵоураны ианыԥшит.
Лымкаала даагозар Самсон Ҷанба ипоезиеи ипрозеи рҿгьы алагала ду иҟаиҵаз еицырдыруа иҟоуп, аха
иара иқәна­гаҵәҟьаны аԥсуа драматургиа ашьаҭакҩыс
дыԥхьаӡоуп. Ҳара ҳлитератураҿы адраматә рҿиамҭақәа
рырҿиара хацзыркыз, аԥхьаӡа уи знапы алазкыз, зыхьӡ
иадҳәалоу Самсон Ҷанба иоуп. Уи иҩымҭа адрамақәа

695

«Амҳаџьыр»», «Аԥсны-Ҳаным», «Иҳаҩсхьоу амшқәа рахьтә
акы», «Аҩы иашьыз иԥсцәа иҵәуон», «Анцәа Саваоф» акыр
анырра ҟарҵеит, аԥсуа ԥхьаҩцәа адраматә ԥҵамҭақәа рахь
ихьадырԥшит.
Иара убас аԥсуа драматургиа аиреи ашьақәгылареи рзы
акыр ҟарҵеит Симон Бжьаниеи (уи ипоема «Зхы иақәиҭхаз
Кәҷыта»), Владимир Агрбеи (уи ипиеса «Аԥша лауҵар
– афырҭын ааурыхуеит»), Ӡаӡ Дарсалиеи (уи ипиесақәа
«Ажәытәра иагаз», «Аныхеи агәҭыхеи»), Мушьни Аҳашбеи
(уи иҩымҭа акомедиа «Аҷаԥшьара»).
Ҳәарас иаҭахузеи, зыӡбахә ҳҳәаз авторцәа рҩымҭақәа
идеиатә ҵакылагьы, сахьаркыратә ҟазарылагьы еиԥшы­
мызт, еиҟарамызт, аха дара еицырзеиԥшызгьы рыман.
Иеицыр­зеиԥшыз уи акәын, дара рҿы аԥызара рыманы иҟан
аҭоурыхтәи ареволиуциатәи темақәа, ирықәыӡбон иаԥсам,
иажәит, икажьтәуп ҳәа иԥхьаӡаз ажәытә еизыҟазаашьақәа,
ирзышәаҳәон, иӡырыргон аҿатә ԥсҭазаара иаанагоз, ипрог­
рессивтәуп ҳәа иԥхьаӡаз ауаажәларратә цәырҵрақәа.
Ҩажәижәабатәи ашықәсқәа рзы уаҩы иаликаартә иҟан
Самсон Ҷанбеи Владимир Агрбеи иеицырҩыз апиеса «Аиааира», Самсон Ҷанба ихатә жәабжьқәа ирылхыз акомедиақәа
«Ы, аллаҳ, аллаҳ!», «Сабду ихәышҭаара ахаҳә», Миха Лакрба икомедиақәа «Гьечаа рҵыхәтәа», «Сабыда игәаҩара»,
Владимир Агрба ипиеса «Ашьамҩа», Мҭы Ақаҩба иҩымҭа
адрамақәа «Кьахь Ҳаџьараҭ», «Инаԥҳа Кьагәа».
1941–1945 шықәсқәа рызтәи Аџьынџьтәылатәи еиба­
шьра дуӡӡа аан ҳлитература аҿиара ажанрқәа зегьы рҿы
еиҵаханы, ихьысҳаны иҟан. Ашәҟәыҩҩцәа рӷьырак аибашьра иалахәын, бџьаршьҭыхла Аԥсадгьыл ду – Асовет Еидгыла
ахьчаразы аӷа хәымга, анемец фашист иҿагыланы афронт
иалагылан. Насгьы ҩажәижәабатәи ашықәсқәа аҩбатәи
рызбжазы Сталини Бериеи имҩаԥыргоз аполитикатә
репрессиақәа ҳлитературагьы налакны, ҳмилаҭтә культура аҿиара ӷәӷәала иаԥырхагахеит, еиҵанаҟьеит. Уи
Аџьынџьтәылатәи еибашьра дуӡӡа ашықәсқәа раан еиҳа
аԥызара зманы иҟаз апоезиа акәын. Еиҵаханы иҟан адраматургиа, иара убас апрозатә жанрқәагьы. Убас шакәугьы
агәра ҳнаргоит фырхаҵарыла Кавказ ахьчара иазку хҭыс­
қәак аазырԥшуа Қьаазым Агәмаа идрама «Аԥсадгьыл ду».
Убарҭ ашықәсқәа рзы асцена рбеит Артиом Амқәаб иҩымҭа

696

апиесақәа «Ахәышҭааратә полковник», «Апарашиутист»,
А. Оганецкии Вл. Агрбеи рҩымҭа «Адҵа нарыгӡоит», Миха
Лакрба иҩымҭа «Афициант ԥҳәыс» уҳәа даҽа акык,ҩбак.
1941–1945 шықәсқәа рызтәи Аџьынџьтәылатәи еибашьра
дуӡӡа ашьҭахьтәи ашықәсқәа рзы аԥсҭазаара аганқәа зегьы
рҿы имҩаԥысуан гәацԥыҳәара дула аиҭашьақәыргыларатә
процесс. Алитератураҿгьы акыр аиҭакрақәа ҟалеит, маҷ-маҷ
акәзаргьы еиҳа-еиҳа илахҿыххон арҿиаратә мчқәа, абиԥара
ҿыц иаҵанакуаз аҿарацәагьы ԥыҭҩык ааиҵагылеит. Ара
уаҩы иаликаартә иҟоуп Алықьса Лашәриа ипиеса «Гәыкала
абзиабара». Дырмит Гәлиа идраматә рҿиамҭа «Анаурқәа»,
Миха Лакрба идрама «Данаҟаи» (аҵыхәтәан уи ахьӡ ԥсахын
– «Аиларҭәа ссир»).
Аҩажәатәи ашәышықәса ҩынҩажәижәабатәи ашықәсқәа
рзы иаԥҵаз аԥсуа драматә ҩымҭақәа рахьтә уаҩы иаз­
гәеиҭартә иҟоуп Аԥсны аколнхарақәа рышьақәыргылара
атема иазку Шәарах Ԥачалиа ипиеса «Гәында», Шоҭа Ҷкадуа
икомедиа «Ҳауа идагәада?», Алықьса Лашәриа ипиеса
«Ахаԥыц хьаа», Хәыта Џьапуеи Саша Хәаҭланӡиеи ркомедиа
«Аца иҭоу аҳәынаԥ» уҳәа даҽа акык,ҩбак.
60–90-тәи ашықәсқәа рзы аԥсуа драматургиаҿы алагала маҷымкәа иҟазҵақәаз иреиуоуп Шәарах Ԥачалиа, Шоҭа
Ҷкадуа, Шьалодиа Аџьынџьал, Џьума Аҳәба, Гьаргь Гублиа,
Рушьни Џьапуа, Нели Ҭарԥҳа, Анзор Мықәба, Алықьса
Аргәын уҳәа убас даҽа ԥыҭҩыкгьы.
Ара зыӡбахә ҳҳәаз арҿиаҩцәа рдраматә ԥҵамҭақәа зегьы
еиԥкааны, еилырганы, рыбзиареи рыԥсыҽрақәеи аазгәаҭа­
ны рыхцәажәара, ган рацәала реилыргара арҵага шәҟәы
аҳәаақәа ирҭакӡаны иаҳзалыршом. Убри аҟнытә иналкҩалкны иҟазшьарбагақәоу акык, ҩбак ҳарзааҭгылап.
Заанаҵгьы иазгәаҳҭап уаанӡатәи адраматә рҿиамҭақәа
раасҭа ара зыӡбахә ҳамоу апериод азы иаԥҵаз рҿы ртема­
тикатә еилазаашьа акыр аҽшарҭбааз, аҽшаԥсахыз.
60–90-тәи ашықәсқәа рзы аԥсуа драматургиа иаланага­лаз
аҩымҭа бзиақәа иреиуоуп Шоҭа Ҷкадуа икомедиа «Ҩыџьа
апрофессорцәа». Уи автор иҩит 1966 шықәсазы. Аӡәырҩы
аԥсуа шәҟәыҩҩцәа ишырҟазшьоу еиԥш, ари акомедиагьы
ақыҭа аԥсҭазаара аарԥшра иазкуп. Араҟа ацәгьеи абзиеи аҷы­
дарақәа рыманы, аԥсуа нхацәа рыбзазашьа иақәыршәа­ны,

697

ареалтә бзазара иагәылганы иаагоу асахьақәа ҳнарбоит. Автор ианиҩыз аламҭалазтәи аԥсуаа рыбзазашьа, рҟазшьақәак
ааирԥшырц азы атрадициа ду змоу, зыдгьыл иаласоу, атипра зуа аԥсуа нхаҩык иҭаацәара ҳирбеит ашәҟәыҩҩы.
Абри аҭаацәара еиднакыло ауаа зеиԥш ҟазшьаны ирымоуп
иҟәбаҟәшәо ахандеира, аусура абзиабара. Абри аҭаацәара
иеиднакыло ауаа рыбзазашьа автор иаҳирбоит романтикала ишьҭыхны, рыбзазашьа аҵакы аҭаны, ирԥшӡаны. Урҭ зегь
реиҳа излаԥшӡоу иахьеи уахеи тәамҩахә ҟамҵакәа аус ахьыруа, иахьыхандеиуа ауп. Аус мукәа атәара, аҽхырцәажәара,
ма аҽырԥагьара ҟазшьас ирымам ари аҩымҭа аперсонажцәа.
Аҽырԥагьара рымам ҳҳәеит, аха рых ҳаҭыр ақәҵашьа бзианы
ирдыруеит, излагылоу ауаажәларраҿы рхы злаԥхаршьо, рхы
злаҟәныршьо ҳәа акгьы иалаҟаӡам, ишыцқьоу, ишҵоуроу
рдыруеит, ҩнуҵҟалагьы рхы ргәы ақәыбзиоуп.
Акомедиа «Ҩыџьа апрофессорцәа» иалоу аперсонажцәа
иаарылукаартә иҟоуп хаҵеи ԥҳәыси Ҷыҷыни Кәыкәынеи.
Кәыкәына џьарак дызтәом, ианагь аҵәы дахоуп, илҳәо, илуа
зегьы аҩымҭа иаԥхьо, ма уи аспектакль алхны асценаҿы
избо иарччартә иҟоуп лхылҿсахьа, аха уи иџьбароу, ашҳам
злоу ччараӡам, избанзар лара дқьиоуп, дразуп, ҳарамрак
лылам, цәгьарак аҟаҵара дашьҭам. Кәыкәына лхаҵа Ҷыҷын
иакәзар, ҿымҭк, ҭынчк иоуп, аусура бзиа ибоит, аусуроуп
ԥсҭазаарас имоу, уи дашьцылоуп, ԥсыс ихоуп. Анду Уардахан лыбыз хны илҿоуп, аха уигьы ҩба злам, иқьиоу, иразу
ԥҳәыс быргуп. Иара убас аԥхьаҩ игәалашәараҿы, ихдырраҿы
иаанхартә, игәникылартә иҟаҵоуп ақыҭаҿтәи аҳақьым Тагә
ихаҿсахьагьы.
Шоҭа Ҷкадуа ара зыӡбахә ҳамоу икомедиаҿы аперсо­нажцәа
зегь реиҳа даарылыҳәҳәо даабоит зықәра зфахьоу (шәи ҩажәа
шықәса ихыҵуеит) абырг Базала. Уи аҭаацәа дреиҳабуп,
ԥсабарала дахьҟәыӷоу азы апрофессор ҳәа хьыӡ ҷыданы
изырҳәоит. Аԥсуаа традициала излаҟоу, иныҟәырго аҟазшьа
бзиақәа (агәыҭбаара, асасдкылара, ачеиџьыка, ахшыҩҵара
уҳәа) имоуп, илаҽны дыҟоуп Базала. Иаҳҳәар ҟалоит Базала атипра зуа аԥсуа традициатә нхаҩы иԥсихологиа ныҟәызго уаҩуп
ҳәа. Убас шакәугьы, ауаатәыҩса зегьы еицырзеиԥшу аҟазшьа
бзиақәагьы ицәтәымӡам. Аламыс, ахымҩаԥгашьаҿы ацқьара,
неиԥымкрада аиаша ақәныҟәара Базала изы иԥсабаратәу
ҟазшьақәоуп. Базала ихаҿсахьала ҳара еизыркәкәаны иаабо

698

аҟазшьақәа аԥсуаа ӡырызго роуп.
Акомедиа «Ҩыџьа апрофессорцәа» аҿы даара уаҩ дар­
хәыцыртә иҟаҵоуп Базала иуа ҿыц, Москватәи аҳақьымҵарауаҩ Николаи Новиков даниҭаа дышидикылаз, уии иареи
реиҿцәажәара ҳазҳәо, иаҳзырбо асцена. Москватәи апрофессор даара игәаԥхеит иҵарадоу аԥсуа нхаҩы Базала иҟәыӷара,
изҩыданы ицәажәашьа, аамысҭашәала ихымҩаԥгашьа.
Николаи Новиков еиликааит ақәра ду змоу, аԥсҭазааратә
ԥышәа ду змоу аԥсуа нхаҩы Базала аҵара имамзаргьы,
еиқәылашьца иҟоу аӡәы шиакәым. Базалеи Николаи Новикови рсоциалтә ҭагылазаашьақәа еиԥшым, милаҭлагьы ихазхазуп. Абарҭ ахацәа ҩыџьа реицәажәараан Базала ииҳәо
иажәа ҟәышқәа, ихшыҩҵак бзиақәа москватәи асас дхырхит, игәаԥхеит. Базала даабоит зыԥсадгьыл гәык-ԥсыкала
иазыҟоу, бзиа избо, иразу, изҩыдоу уаҩны. Базалеи Новикови реицәажәара зегь реиҳа зҵазкуа даҟьақәоуп зыӡбахә
ҳамоу Шоҭа Ҷкадуа иҩымҭаҿы.
Акомедиа «Ҩыџьа апрофессорцәа» иало аперсонажцәа
рахьынтә акыр игәылҭәааны иҟаҵақәоу иреиуоуп аколнхара ахантәаҩы Дыгә ихаҿсахьагьы. Дыгә акыр шықәса
инеиԥынкыланы ақыҭа напхгаҩыс аус иухьеит, ҳаҭыр ду
зқәу уаҩуп, ауаа бзиа дырбоит, иаргьы аҭакԥхықәра иду
дахӡыӡоит.
Шоҭа Ҷкадуа егьырҭ акыр иҩымҭақәа рҟны еиԥш,
абри акомедиаҿгьы иперсонажцәа рцәажәашьа, рбызшәа
аҷыда­рақәа ҟазара ҳаракыла иҟаҵоуп, аԥсуаа есымшатәи
рцәажәашьа аҷыдарақәа рныԥшуеит, иазааигәоуп, иашьа­
шәалоуп.
60–90-тәи ашықәсқәа рзы аԥсуа драматургиа акыр идырбеиеит Баграт Шьынқәба (уи ироман «Ацынҵәарахи» ипоема «Ахра ашәеи» ирылхны иҟаҵоу адрамақәа, апиеса «Нас
ишышәҭаху»), Шоҭа Ҷкадуа (уи ипиесақәа «Акьанџьа», «Зегьы злоу Мазлоу», «Алоу дгәаауеит»), Алықьса Аргәын (уи
иҩымҭақәа «Ҿамҩак аӡы», «Ашьхақәа амшын иӡааԥшылоит»),
Анзор Мықәба (уи иҩымҭақәа «Ашәқәа зегьы анаарту», «Аламыс», «Амза аҭахамҭаз»), Рушьни Џьапуа (уи иҩымҭақәа
«Абнаҿы аилаҩеиласра», «Ажәеиԥшьаа рҭыԥҳа»), Шьалодиа
Аџьынџьал («Март ԥшьба», «Апортфель шкәакәа», «Аӡыхь
абжьы»), Михаил Чамагәуа («Иван аԥсуа»), Шьалуа Басариа («Ажәҩан цқьа»), Нели Ҭарԥҳа («Ашәа аԥҵара мариам»,

699

«Амра аԥҳа»), Гьаргь Гублиа («Сыбзиабара бара ибыцуп»),
Андреи Лагәлаа («Ашамҭаз») уҳәа убас даҽа ԥыҭҩык.
Ара зыӡбахә ҳҳәаз авторцәа рдраматә рҿиамҭақәа ра­
хьынтә акыр аспектакльқәа рылхны аԥсуа драматә театр
асценаҿы иқәдыргылахьеит, ахәаԥшцәа гәахәала ирыдыркылахьеит. Уимоу урҭ рахьынтә акымкәа, ҩбамкәа Аԥсны
анҭыҵ имҩаԥгаз агастрольқәа раан Урыстәылеи Украинеи
уҳәа акыр атеатрқәа рсценақәа рҿы ахәаԥшцәа иддырбахьеит. Арҭ адраматә ԥҵамҭақәа зегьы ртемақәа аԥсуа жәлар
ржәытәи рҿатәи ԥсҭазаара иазкуп, равторцәа инарҭбааны
ауаажәларратә ҵакы змоу азҵаарақәа ықәыргыланы
сахьаркыратә ажәала рыӡбара рҽаныршәеит. Ҿырԥштәыс
иааҳгозар, Шьалодиа Аџьынџьал ипиеса «Аӡыхь абжьы»
аҩажәатәи ашықәсқәа ралагамҭазы ареволиуциатә ҭагы­
лазаашьа зеиԥшраз ҳзырбо ҩымҭоуп. Аԥхьаҩ иакәзаргьы,
аспектакль алхны иахәаԥшуа иакәзаргьы игәникылартә ара
иаарԥшуп Аԥсны Асовет мчра анышьақәгыла аламҭалазы
аԥсуа қыҭақәа рҿы имҩаԥысуаз ахҭысқәа, аиҿыхарақәа,
аибарххарақәа зеиԥшраз. Апиесаҿы иаабо асахьақәа аҭоу­
рыхтә ҵабырг иашьашәаалоуп. Еилыкка уаҩы ибоит уи
аамҭазы аԥсуа жәлар рмилаҭтәи рсоциалтәи хақәиҭразы
фырхаҵарала рықәԥареи аҭыԥантәи аҭауадцәеи анхацәеи
реиҿыхарақәа ҷыдарақәас ирымази зеиԥшраз. Аҩымҭаҿы
зегь реиҳа иалукаартә иҟоуп анхаҩы Рашьыҭ ихаҿсахьа.
Рашьыҭ акрызбахьоу, акры зхызгахьоу, аԥсҭазааратә ԥышәа
змоу, изҩыданы ихәыцуа уаҩуп. Актәи адунеизегьтәи аибашьра (1941 ш.) далахәын. Уи ихганы, дхынҳәны иԥсадгьыл
ахь дахьааизгьы ажәлар рхақәиҭразы ихы деигӡом.
60–90-тәи ашықәсқәа рзы аԥсуа драматургиа анырра ду аманы иҟалеит Баграт Шьынқәба еицырдыруа ироман «Ацынҵәарах» иалхны иҟаҵаз адрама. Уи аспектакль
алхны аԥсуа драматә театр асценаҿы иахьықәдыргылаз
аихьӡарақәа бзиақәа аиуит, уи иабзоураны ажәлар акыр
ирылаҵәеит. Ароман аҟнеиԥш, адрамаҿгьы, аспектакль
аҿгьы акыр инарҭбааны иаарԥшуп XIX ашәышықәса аҩбатәи
азбжазы хылҵшьҭрала аԥсуаа иаҳзааигәаз аублаа жәлар
зықәшәаз атрагедиа, еиуеиԥшым аҭоурыхтә хҭыс џьбарақәа
ирыхҟьаны ихырҵәаны амшын нырцәҟа ишагаз, уа иахьнанагазгьы гәаҟ-ҵәаҟра шрыгымхаз, ишыԥсаҟьахаз, дук
мырҵыкәа жәларык раҳасаб ала адунеитә етникатә хсаала

700

ишаныӡааз.
Аҭоурыхтә тема иазкуп Анзор Мықәба иҩымҭа адрама «Ашәқәа зегьы анаарту». Ари адрамагьы атемала Баграт
Шьынқәба иҩымҭа «Ацынҵәарах» иазааигәоуп. Иаҳнарбоит
еиуеиԥшым аҭоурыхтә мзызқәа ирыхҟьаны аԥсуа жәлар
рӷьырак хырҵәаны амшын нырцәҟа ианагаз аамҭазтәи
хҭысқәак. Ари атема аԥсуа шәҟәыҩҩцәа аӡәырҩы ихҭакны
ирымоуп, рҩымҭақәа рҿы уи еиуеиԥшым аганқәа раарԥшра
рҽаныршәахьеит. Иаҳгәалаҳаршәап Самсон Ҷанба идрама
«Амҳаџьыр».
Анзор Мықәба зыӡбахә ҳамоу иҩымҭаҿы аҭоурыхтә ҵа­
бырг акыр иашьашәаланы иаарԥшуп азеижәтәи ашәышықә­
са аҩбатәи азыбжазы Аԥсны ихырҵәаны Ҭырқәтәыла инанагаз аԥсуаа зықәшәаз ауадаҩрақәа, агәаҟҵәаҟрақәа, урҭ
ахеиқәырхаразы амҩақәа рыԥшаара шырцәуадаҩхаз.
«Ашәқәа зегь анаарту» иалоу аперсонажцәа Дамеи, Ҳами­
да, Селым, Бадра, Расҭа, Ҟамлаҭ, Алиас, Баџьга, Кәынҵал,
Осман-али уҳәа еиуеиԥшым хдырралагьы, ҭагылазаашьала­
гьы. Автор иҵоуроу, изҩыдоу ипозициа злаҟоу ала, атәым
мпыҵахалаҩцәа рымацара ракәӡам ажәлар ртрагедиа ду
зыхҟьаз. Дара ажәлар рыҩнуҵҟагьы рзеиԥш шәарҭа аҿаԥхьа
аӡәк иеиԥш изеидымгылеит. Еиӷьу, еицәоу аиҩдыраара
злымшақәаз, зыхшыҩ кьаҿхаз, хара изымхәыцқәаз ҟалеит.
Еиҳа иҵоураз аҭоурыхтә перспектива рзымԥшааит. Џьоу­
кы аурыс царизм имҩаԥнагоз аколониалтә политика
рҽамардеит, уи амҩаԥгацәа ирымҵахырхәо иалагеит, даҽа
џьоукы аҭырқәа иахь рхы дырхеит. Имаҷӡамызт ажәлар
рзеиԥш лахьынҵа азхәыцра аасҭа зхатә мышхәыбзазара мацара ашьақәыргылара иашьҭақәазгьы, насгьы зегь еидгыланы, иеицҿакны зҳәатәы харҵашаз, инагӡаны зыгәра ргашаз
ахада, аԥхьагылаҩ ҟәыӷа дырмоуит.
Анзор Мықәба идрама «»Ашәқәа зегь анаарту» иалоу
апер­сонажцәа зегьы рахьынтә хазы иалкааны хшыҩзышьҭ­ра
аҭатәуп, игәынкылатәуп Дамеи ихаҿсахьа.
Дамеи ԥсабарала иҟәыӷоу, инахараны ихәыцуа, ажәлар
рлахьынҵа гәҭыхас измоу, иахӡыӡо, еиҷаҳауа уаҩуп. Иара
ибон аԥсуа жәлар ҩ-мцакы ирыбжьаханы, рхы здыркылара
рзымдыруа, аҟымҟымра ишҭагылаз. Аҵабырги амци, ацә­
гьеи абзиеи, еиӷьу еицәоу реиҩдырраара ануадаҩыз аамҭа
бааԥсӡак иҭагылан. Ганкахьала аурыс царизм имҩаԥнагоз

701

аполитика аԥсуаа назлаз кавказтәи ажәларқәа аӡәырҩы рзы
ихырҵәаган, даҽа ганкахьалагьы аҭырқә сулҭан имҩаԥигоз
аполитикагьы ҵарбгаган, уигьы амҳаџьырцәа тәыс рыҟа­
ҵаракәын изызкыз, изышьҭаз.
Дамеи иеиԥш изҩыданы ихәыцуаз ауаа иагьа гәаҟра
иақәшәаргьы ирылшоз зегьы ҟарҵон рыԥсадгьыл гәа­
кьаҿы иаанхарц азы, атәымуаа рҳәатәы хаҵаны амшын
рыҽхыԥсаланы нырцәҟа имцарц. Аха амчымхара иақәшәеит,
насгьы дара рыҩнуҵҟагьы аӷьал-пал рыгымхеит, ажәа
еилаԥсеи аҳәатәеиқәымшәарагьы рԥырхагахеит.
Анзор Мықәба зыӡбахә ҳамоу идрама аидеиатә ҵакы хада
аилкааразы акраҵанакуеит иара ахьӡгьы. Уаҩроуп, ламысуп
гәык-ԥсык ала иузыҟоу ауаҩы уҩны данааиуа ашәқәа зегьы аартны, унапы рӷаӷаны уиԥылозар, аха ацәгьа узызурц
зҭахны иҟоу данааиуа агәзианра умыхьроуп.
Аԥсуаа рыбзазараҿы аҵыхәтәантәи ашәышықәсазы
иҟалаз асоциалтә еиҭакра дуқәа ареволиуциатә хҭысқәа
ишрыдҳәалоу аазырԥшуа адраматә ԥҵамҭақәа иреиуоуп Алықьса Аргәын ипиеса «Ашьхақәа амшын
иӡааԥшылоит». Арҭ ахҭысқәа мҩаԥысуеит Аԥснытәи қыҭак
аҿы 1921 шықәсазы. Ареволиуциатә хҭысқәа афырҭын
еиԥш изласыз ажәытә еизыҟазаашьақәа ицҟьа-шәҟьаны
ишеимдырбӷьыжәааз, иҿыцӡаз аизыҟазаашьақәа шиуаз, ишышьақәгылоз аабоит аперсонаж Ҳалил иҭаацәаратә
еизыҟазаашьақәа рыла. Зықәрахь инеихьоу Ҳалил
иԥсҭазаара зегьы хандеирала ихигеит. Ҳалил ареволиуциа
аилкаара ицәуадаҩуп, знык азы дақәыӡбоит имаҭа Сураб
ареволиуциатә хҭыс­қәа дахьрылахәу, аха маҷ-маҷ Ҳалил
иҟазшьагьы иҩнуҵ­ҟатәи иԥсихологиагьы акыр иԥсаххеит,
ауаа иҿыцу реизыҟазаашьақәа дырнышәаны идикылар
акәхеит.
Алықьса Аргәын иҩымҭа «Ашьхақәа амшын иӡааԥшы­
лоит» аҿы аинтерес аманы иҟаҵоуп аԥсуа ԥҳәыс гәеилыхха,
ажәытәра злаҽны иҟоу Марихан лхаҿсахьагьы. Марихан
аԥсуа милаҭ ҵасқәа иџьбарақәоугьы, иажәқәазгьы ркажьра,
мап рыцәкра еилышьны еиқәҳәаланы иҟаҵоуп.
Зынӡа ихазӡоуп Шоҭа Ҷкадуа икомедиа «Акьанџьа» зызку атема – автор уи аниҩыз аламҭалазтәи аԥсуа қыҭауаа
рыбзазара аарԥшра. Ара ахҭысқәа ахьымҩаԥысуа ашьха
қыҭаҿы макьана акыр ишьақәханы иҟоуп ажәытә ҵасқәеи

702

ахымҩаԥгашьақәеи, аха зегь акоуп, маҷ-маҷ акәзаргьы
абри ақыҭа иаланхо ауаа рыхдырраҿы аиҭакрақәа араҟагьы
анырра ду ҟарҵоит. Ажәытәреи аҿатәреи реиҿагыларақәа
зны иччархәуп, зны инарҵауланы удырхәыцыртә иубоит.
Иҟоуп ибзиоуп ҳәа уаанӡа ирԥхьаӡақәоз шьҭа икажьтәқәахаз,
иажәыз, аҿатә бзазара иаанагогьы зегьыҵәҟьа аубзиаху. Ацәгьеи абзиеи реилыԥшаараҿы ауаа ргәаанагарақәа,
рхымҩаԥгашьақәа, рхәыцрақәа еиқәшәом.
Акомедиа «Акьанџьа» аидеиа хада аилкааразы акыр
иҟазшьарбагоуп аԥҳәыс, ан Кафа лхаҿсахьа. Кафа зегь реиҳа
гәҭыхас илымоуп ажәытә ҵасқәеи, ақьабзқәеи, ахәышҭаа­
реи амцеи реиқәырхара.
Кафа дыгәцаракҩуп, дразуп, лԥа дахьихӡыӡо, анасыԥ бзиа
иаурц ахьылҭаху ԥсабаратәуп. Аха лара лдунеихәаԥшышьеи
аиҭакра ҿыцқәа аԥсҭазаара иаанагази еиқәшәом, еихьыр-еивыруп. Аԥсҭазаараҿы аамҭала зны аҳра зуаны
иҟоу аизыҟазаашьақәа џьарак иаанҿасны, ишьақәханы,
ихаҳәханы иаанхаӡом, иҿыцны иаланагалақәо рацәоуп.
Ҿырԥштәыс иаагозар, аби ани ирҳәоз ала аԥа ԥҳәыс данааигоз, аԥҳа лҭынхацәа дзырҭоз ида аҽаӡәы данзицымцоз
аамҭа цахьеит. Насгьы аҭаца шьҭа (ажәытәан еиԥш) ланхәеи
лабхәеи рҳәатәы дахымԥо, уи дацымныҟәар ада ԥсыхәа
лымамкәа дыҟаӡам.
Кафа лыҷкәын изы лара илҭахыз лакәымкәа иара ииҭа­
хыз, игәы иалнахыз ԥҳәысс дахьааигаз агха ду ҟаиҵеит ҳәа
илыԥхьаӡеит. Даара лхы аџьабаа алырбеит лыҷкәыни лҭацеи
еилылхырц азы. Аха иара аҩынтә раан иааигаз иԥҳәысгьы
ажәытә ҵасқәа Кафа ишылҭаху иныҟәызго, ирықәныҟәо аӡә
лакәӡам. Кафа лыҷкәын аҩынтә раан иааигаз иԥҳәыси иареигьы еилыҵыр акәхеит. Акомедиаҿы излаабо ала, Кафа акыр
ахынҭаҩынҭарақәа лхы шрылалгалазгьы, аҵыхәтәантәи
(ахԥатәи) лҭаца лара ишылҭаху ажәытә ҟазшьақәа змоу,
иныҟәызго, ирықәныҟәо ԥҳәысуп. Убас шакәугьы, аԥсҭазаара
иаланагалаз аҟазшьа ҿыцқәагьы дырнышәар акәхеит Кафа,
аҭаацәараҿы лара лҳәатәы мацара иаго, амчра зегьы лара лнапы иакны лыԥсихологиаҿы акры зҵазкуа аиҭакрақәа ҟалеит.
1983 шықәсазы ажурнал «Алашара» адаҟьақәа рҿы
акьыԥхь абеит Шьалодиа Аџьынџьал исатиратә повест
«Апортфель шкәакәа». Абри ашьҭахь шықәсык ааҵхьан еиԥш
(1984 шықәсазы), уи аповест акомедиа алхны аспектакль

703

ықәдыргылеит аԥсуа драматә театр асценаҿы. Абас ала,
60–90-тәи ашықәсқәа рзы абри акомедиа аихьӡара бзиақәа
зауз аԥсуа драматә ҩымҭақәа ируакхеит, акыр инарҭбааны
аԥхьаҩцәеи ахәаԥшцәеи ирылаҵәеит, акритикцәагьы
ахәшьара бзиа арҭеит.
Акомедиа «Апортфель шкәакәа»» автор дрықәыӡбоит
аԥсҭазаараҿы амҽхак ду зауз анегативтә цәырҵрақәа, лымкаалагьы ара иҵәылхны, асатиратә мцабыз рыжәҵаны
иаарԥшуп аҵарҭышагаҩцәа, аҳәынҭқарреи ажәлари рмал
зӷьычуа, қьаф алазуа ауаа ҟьашьқәа, аԥаршеиқәа. Ари
аҩымҭаҿы зегь реиҳа иалукаартә иҟоуп доуҳала иӷару,
ахәаахәҭраҿы дкомбинаторуп ззуҳәаша аунивермаг адиректор Лагә Лагә-иԥа ихаҿсахьа. Ари аперсонаж дуаҩы
џьбароуп, зныхгьы дыхжәоуп, доуҳала дҭацәуп, аԥсҭазаараҿы
дзықәныҟәо принцип хадас иамоу аҳәынҭқарра ацәӷьычреи
аҵарҭыша аҭиреи роуп.
Апиеса «Апортфель шкәакәа» иҵару асатиратә ҟазшьа
змоу асиужет ала ишьақәгылоуп. Акорреспондент қәыԥш
Гәдиса Ланба акурорторг иатәу аунивермаг аус шауа
ҭиҵааит. Уи иазкны астатиа ҩны аобласттә газеҭ ианиҵарц
адыррақәа еизигоит, аха убри аамҭазы аԥша ҩасын иеизигаз адыррақәа зниҵаз иқьаадқәа еимнарбӷьыжәааит. Акорреспондент иқьаадқәа еизганы изҭеиҵашаз апортфель
ихәҳарц иҭаххеит. Аунивермаг аусзуҩцәа апортфель ахә
имырхырц рҭахым, Акорреспонденти дареи акраамҭа уи
еимактәыс ироуит. Аҵыхәтәан излеилкаахаз ала, Гәдиса Ланба иалиԥшааз апортфель шкәакәа ҵарҭыша ҳасабла атрест
анапхгаҩцәақәак ирырҭараны иҟаз аԥара ҭазаарын. Абри
иахҟьеит анаҩстәи аилаҩеиласрақәа. Аҵарҭышагаҩцәеи
анапхгаҩцәеи хыла-гәыла еилалеит, уи ицәырнагеит досу
дара зықәныҟәаҵәҟьаз.
Лагә Лагә-иԥа иус ԥаршеиқәа ицназгақәо иреиуоуп
ахәаахәҭраҿы аԥышәа ду змоу Габро, Грамитон. Дара аҳәынҭ­
қарра амал аӷьычра иазҟазоуп, уи аганахьала иҿыцаԥшь­
гацәоуп, ҵмыҳәҳәарас иҟарымҵо егьыҟам.
«Апортфель шкәакәа» излаҳнарбо ала, аунивермаг
аусзуҩцәеи атрест аиҳабацәеи рҳәатәы еиқәыршәаны, рнапы «еикәыршаны» аус руеит аҳәынҭқарра ацәӷьычраҿы,
аӡәи-аӡәи хибаҩоит. Дара уажәы-уажәы аҟама аҿы еиԥш

704

инаҳәыааҳәуеит, илабыз-ҳәабызуеит, амцҳәара, ауаа ржьара
иазҟазоуп. Аха аҩымҭа автор урҭ зегьы рсабрадақәа рҿихуеит.
Иара ипозициа злаҟоу ала, ас еиԥш анегативтә цәырҵрақәа
аҳра руа иҟамлароуп, урҭ ныҟәызго ауаа шырацәоугьы,
ҳуаажәларраҿы анырра ду шрымоугьы, аҵыхәтәан иахь­
зырхәыша, иҿаԥызҽша, реиҵаҟәаҟәарақәа хызтша даҽа мчы
зҩыдак ҟалароуп. Акорреспондент қәыԥш Гәдиса еиԥш иҟоу,
аиашазы иқәԥо ауаа агәыӷра ҳарҭоит мышкы ахы мышкы
аҵыхәа анегативтә цәырҵрақәа аныхшьак роуп ҳәа.
Аҩажәатәи ашәышықәса аҩбатәи азбжазы аԥсуа литера­
тураҿы акыр аиҭакрақәа ҟалеит аԥсҭазаара акыр инар­
ҵауланы, философиатәла иазхәыцны аарԥшра аганахьала.
Уаанӡа аҳра змаз авульгартә социологизми аконфликтдара
атеориа ҳәа изышьҭази иаразнак иаахжәаны акәымзаргьы
маҷ-маҷ мап рыцәкны аԥсҭазаара ауадаҩрақәа шамымҵәо,
аиҿыхарақәагьы шагымхо акыр рҽазааигәатәны раарԥшра
рҽаныршәо иалагеит ашәҟәыҩҩцәа. Уаанӡатәи аҩымҭақәа
рперсонажцәа еиҳараӡак ҳара иаабон акыр истатиатәқәаны,
ирҳәози, ируази, адәахьала, наԥшыхақә ирыдаабалоз рхы­
мҩаԥ­гашьақәеи рыла. Асоветтә еиҳабыреи акоммунисттә
партиеи рнапхгаралакәын ашәҟәыҩҩцәа аус шыруаз, набыцрада усҟантәи аидеологиа иазышәаҳәалар акәын.
Аԥсуа литератураҿы уаанӡа иаабоз аперсонажцәа
рҟазшьақәа ҿио, рҽырыԥсахуа, аилазаашьа уадаҩ рыманы рацәак иаабомызт. Аԥсҭаазарагьы ишыҟаҵәҟьоу аасҭа
акыр инеиҳаны иршәҭкакаҷны, романтикала аарԥшра
ҟазшьарбаган алитературазы. Ус иҟан, аԥсуаа ҳҿы мацара
акәым, милаҭрацәала аилазаашьа змаз асовет литература зегьы аҿгьы.
Уаанӡатәи ҳлитературатә ԥҵамҭақәа рперсонажцәа уаҩы
ишар ҟалоит ихадароу ҩ-гәыԥкны: иҵоуроуи иҵоурами.
Аҩымҭаҿы аханатә аперсонаж дҵоураны дцәыргазар, бзиарас иҟоу аҟазшьақәа зегьы дрылаҟоушәа, џьара хьысҳарак,
ԥсыҽрак, гхак имаӡамшәа, идеалс дҟаҵаны иаарԥшра
зеиԥш тенденцианы иҟан. Аперсонаж дҵоурамкәа аҩымҭа
аханатә дцәыргазҭгьы, цәгьарас, хәымгарас иҟоу аҟазшьақәа
идԥхьаӡаланы, урҭ ныҟәызго, ирылаҟоу аӡә иакәызшәа
иаарԥшра ҟазшьарбаган.
Аҩажәатәи ашәышықәса аҩбатәи азыбжа инаркны

705

(еиҳа­раӡакгьы Алықьса Гогәуа прозаикк иаҳасаб ала даны­
шьақәгыла инаркны) аԥсуа шәҟәыҩҩцәа аӡәырҩы (адраматә
ҩымҭақәа аԥызҵозгьы убрахь иналаҵаны) еиҳа-еиҳа
рыҽԥыршәо иалагеит ауаҩытәыҩса ииуа, ииҳәо рнаҩсгьы
иҩнуҵҟатәи иԥсихологиа аарԥшразы. Аԥсҭазаара шшапаӡа
цәаҳәаки ҩцәаҳәаки рыла мацара ишьақәгылам, ианагь
арымӡаа амҩақәа, ахырхарҭақәа реихдарала, реилышьрала ишьақәгылоуп, ианагь аҭагәҭасрақәа, аҟыбаӡыбақәа
ацуп, иагхаӡом. Иара убасҵәҟьа досу ауаҩы иԥсҭазаарагьы
ианагь имарианы, гәырӷьара мацарала изымҩаԥысуам,
ауадаҩрақәагьы агӡам, иага дыӷәӷәазаргьы, иара данқәыԥшу,
аԥсҭазаара данналагыло дышгәыӷуа изымҩаԥымгар ҟалоит,
иџьбароу ахҭысқәа, аԥықәсыларақәа имч рықәымхакәа ииааины дымҩахырҟьар, дахьымгәыӷӡо аҽаџьара дыкҿарыжьлар
ауеит. Насгьы имаалықьу, зегь рыла ииашоу, гхак змыхьуа
аӡәгьы дзыҟалом. Ус анакәха, аԥсҭаазара, ареалтә ҵабырг
аарԥшра алитература хықәкыс иалазар, имаалықьу, зегь
рыла итатаԥшьу, ииашахәҵәаӡа иҟоу, џьара гхак змауа,
ишьацәхнымсло аперсонажгьы дзыҟалом.
Абра иаҳҳәаз акык, ҩбак азеиԥш хшыҩҵакқәа зырҵа­
быргуа ируакуп Џьума Аҳәба идраматә ԥҵамҭақәа «Ҳашь­
хақәа рышәшьыра». «Ҳашьхақәа рышәшьыра» ҩ-хәҭак
рыла ишьақәгылоу драмоуп. Ара ахҭыс мҩаԥысуеит Аԥсны
раионтә қалақьк аҿы. (Ақалақь ахьӡ нҭкааны иҳәам), аамҭас
иаҵанакуагьы автор ианиҩыз (иҩит 1973 шықәсазы)
алагамҭазтәи ашықәсқәа рзы уҳәартә иҟоуп. Тема хаданы
ишьҭыхуп аҭаацәара-бзазаратә еизыҟазаашьақәа.
Ари адрама иалоу аперсонажцәа рхыԥхьаӡара рацәаӡам,
зынӡа ԥшьҩык роуп иҟоу: зарԥысра иҭагылоу хаҵаки
(Асҭамыр), зшәымҭа иҭагылоу хҩык аҳәсақәеи (Асҭанда,
Мактина, Шьазина).
Уаанӡа ҳара ҳлитератураҿы (адраматургиаҿгьы, егьырҭ
алитературатә хыкқәеи ажанрқәеи рҿгьы) ҳзышьцылаз ауаа
реизыҟазаашьақәа иреиԥшӡам Џьума Аҳәба ари иҩымҭа
аперсонажцәа реизыҟазаашьақәа. Урҭ рахьынтә аӡәы
дҵоуроуп, зегь рыла дҿырԥшыгоуп ҳәа иуԥхьаӡашагьы
аӡәгьы дрылам. Аус злоу – дара зегьы рхаҿсахьақәа акыр
ихарҭәааны иахьыҟаҵоу ауп. Дара иахьеи уахеи ареалтә
ԥсҭазаараҿы иаҳԥыло, иаабо, иаадыруа ауаа зегьы иреиԥшуп
– ауаҩытәыҩсатә ҟазшьа бзиақәагьы рылоуп, аха аҵыхә­тәан
иахьхәуазаргьы, высшьа змам агхақәагьы ҟарҵоит.

706

Адрама «Ҳашьхақәа рышәшьыра» аҿы аҷыдарақәа ры­
ма­ны иӡбоуп жәынгьы-ҿангьы алитературазгьы, аԥсҭа­
зааразгьы жәра зықәӡам абзиабареи аҭаацәаратә еизыҟа­
заашьақәа еихданы, еилышьны, еидҳәаланы. Адрамаҿы хҭыс
дук, џьашьахәтәык ҟамлаӡеит. Асиужет акыр еизадоуп. Иҟалаз
уи ауп, Асҭамыр аԥхьа ԥҳәысс иигаз аԥҳәызба Шьазина бзиа
дибаӡомызт, уи данигоз ицәаныррақәа иеижьеит, дигәаԥхан,
цқьа дазымхәыцкәа, бзиа дибоз џьшьа дигеит. Акыр аамҭагьы,
рҭаацәара еиқәдырхарц рҭахын аҩыџьагьы, аха Асҭамыр
бзиа иимбоз Шьазина наунагӡа лыцынхара ицәыуадаҩхеит.
Асҭанда даниба ашьҭахь ауп абзиабара закәыҵәҟьаз анеиликааз. Уи лахь иауз ацәанырроуп ибзиабараҵәҟьоуп ҳәа
ииԥхьаӡо. Уи азоуп реицәажәарақәа руак аҿы иаахтны абас
зиҳәо: «Сара сыԥсы зҭоу бара бзыҳәаноуп, Асҭанда. Бзиа бызбоит, бара сыбзамыҟә хәыҷы. Сара сзыҳәан уи ажәа аҳәара
ҭоубак аҭира иаҩызоуп. Уԥсы ахьынӡаҭоу узхымԥо аҭоуба.
Адунеиаҿ егьа ҟаларгьы…Исҭахым аҳәара…Сара ажәа мыцхәы
аҳәара сцәымӷуп» (ад. 374).*
Хазых, Асҭанда дылҿынҵәаауа бзиа дибеит Асҭамыр
иҩыза бзиа Мамсыр. Шьазина лхаҵа бзиа дылоит, аха иара
дшиҭахымыз, уи иҩнаҭаҿы бзазара зҩыда шылмоуаз анеилылкаа, акыраамҭа илычҳазаргьы, аҵыхәтәан ҟыҟ-ҿыҟда,
ҭыӡшәа дук илымхкәа, лгәы еиқәҳәаланы, лынасыԥдара
данышәаны, диҵыҵны дцеит. Уи лыӡбахә далацәажәауа
Асҭамыр ихаҭа Асҭанда абас леиҳәеит: «Ииашаны исҳәоит,
сара уи сазымхәыццызт. Ӡеибафарак саанахәан салан, закәу
сахьнанагоз сыздырамызт. Бара беиԥш, саргьы лаԥшра сымамызт. Саанахәан саман ицон аӡӷьы, уаҳа акгьы. Сара
сызҭашәаны сыҟаз лбон Шьазина. Дыԥшит шықәсык,
ҩышықәса. Ԥсыхәа ахьынӡамаз илычҳаит. Уаҳа лара лышҟа
хынҳәышьа шсымамыз агәра анылга, ҭыӡшәада, гәамҵрада
ҭынч, аанҿасра дцозшәа, бзиала лҳәан, дындәылҵны дцеит.
Аҭыӡшәақәа зегь раҵкыс ауаҩы дызшьуаз шьаҿан уи лцашьа.
Сара саҵкыс агәаӷьра лымоуп. Дсыцхрааит. Узгаз улымаз
лҳәеит» (ад. 373).
Адрама «Ҳашьхақәа рышәшьыра» ҳанаԥхьо, ианаҳҵо, уи
аидеиатә ҵакы хада ииашаны аилкааразы иазгәаҳҭароуп
* Араҟагьы, анаҩсгьы адрама «Ашьхақәа рышәшьыра» аҟынтә ацитатақәа зегьы
аагоуп абри ашәҟәы аҟынтә: Аҳәба Џьума. Ахынҳәра. Ажәабжьқәа, аповестқәа,
адрамақәа. Аҟәа, Ашәҟәҭыжьырҭа «Алашара», 1987.

707

излаҟоу ҷыдарак: араҟа имҩаԥысуа ахҭысқәа ракәӡам ихадароу, аперсонажцәа рхәыцрақәа, рыхшыҩҵакқәа, реиҿцәа­
жәарақәа роуп. Дара акыр инарҵауланы философиатәла
иазхәыцуеит аԥсҭазаара, аламыс цқьара, анасыԥ, уимоу
аԥсрагьы, аџьалгьы. Акыр иазхәыцуеит ауаҩы анасыԥ иаурц
азы иҟаиҵаша, ихы шымҩаԥигаша,даҽаӡәы диԥырхагамхакәа
уи аагашьа амоу, иамаму.
Асҭамыр дызлахәыцуала, анасыԥ шьха ҳаракыроуп, ашьха
ақәцәан ауп иахьыҟоу. Уи ахьыҟоу ашьха ду ақәцәахь зегьы
ирқәашьым, зегьы ирылшом ахалара. Ҳзыхцәажәо аҩымҭа
аидеиатә ҵакы аилкааразы иҟазшьарбагоу цыԥҵәахак
ааҳгап. Абар уи Асҭамыри Асҭандеи анасыԥ иазкны ирҳәақәо
зеиԥшроу:
Асҭамыр. Анасыԥ…Шьха ҳаракык уҩхаланы унхықәгылар
иаҩызоуп. Шьхак данхалалак ауаҩы, сара саҵкыс иҳараку,
сара сахьҩеиз иҩеихьоу аӡәгьы дыҟам, шьхас иҟоу зегьы
сара сзықәгылоу ашьха реиҳауп ҳәа агәра ганы дгәырӷьоит.
Иҽырԥагьаны дықәгылоуп. Насыԥ дуӡӡа имоуп. Насыԥ имоуп инеихыкны, инаҩсҟа дыԥшаанӡа. Уахь даныԥшлак, иара
дзықәгылоу ашьха аҵкыс иҵегь иҳараку, хараӡа еиҳау ашьха шыҟоу ибоит. Уахь иҿынеихоит. Дықәгылоит амҩа. Имч
ақәымхо дызхамло далагар, днасыԥданы, адунеи иқәу зегьы
раҵкыс иара длахьыцәгьаны ихы иԥхьаӡо, агәжәажәара далагоит. Убри нахыс ихәыцрақәа, игәҭыхақәа зегьы убри ашьха ҳаракы, ашьха ҿыц ахалара иазкхоит. Ицеит анасыԥ ихаҭа
дахьзынамӡоз ашьха ҳаракырак ахь, иара ихаҭа даанхеит
убри ашьха ашьапаҿы. Абас еишьҭоуп ауаҩы игәҭыхеи иареи.
Ҵыхәаԥҵәарада, ҵыхәаԥҵәарада…
Асҭанда (лҽырҭынчны). Уиашазар акәхап. Уазымхәыцыр
еиӷьуп. Ажәакала, иҳагымхааит агәҭыха ҳаракқәа рышә­
шьыра! Ухы еилагап. Уара излоуҳәо ала, ауаҩы игәҭыха,
ихәыцра шьха ҳаракырак иаҩызазар, иара ихаҭа адәы дықәуп
убри ашьха ҳаракы иацрыҵуа ашәшьыра иҽыҵакны? Уамак
уаҩы игәы ҟазҵо философиам, аиаша уасҳәап» (ад. 380).
Убас иҟалеит Асҭамыр иҩыза бзиа Мамсыр димхны
Асҭанда иара ԥҳәысс дигазшәа. Мамсыр иакәзар, дыз­
ҿынҵәаауа бзиа иибаз аԥҳәызба Асҭанда иҩыза бзиа ҳәа
ииԥхьаӡоз Асҭамыр данига, иара ақалақь далҵны ашьхаҟа
дахьцаз ада даҽа мҩакы изымԥшааит. Асҭамыр излаиҳәо

708

ала, Мамсыр иҿаԥхьа иара хара дук идымшәоуп дшахәаԥшуа.
Асҭандеи иареи реицәажәарақәа руак аан, Мамсыр
илахьынҵа далацәажәауа, Асҭамыр абас иҳәоит: «Уеизгьыуеизгьы адунеи аҿы иҟамлацыз уамас иҟалазеи? Згәыжәла
џьбараз арԥыс бзиа иибоз аԥҳәызба мап ахьицәылкыз
иахырҟьаны, ақалақь кажьны, дықәҵны дцеит ашьхаҟа. Иара
усгьы ақалақь, ацивилизациа кажьны, аԥсабарахь абналара
модоуп уажәы. Ашьха дахьнеиз абнаԥҟаҩцәа рҟны аусура далагеит. Уаҟа аус шиуаз, машәырла дҭахеит. Уаҳа акгьы. Уаҳа
иҟалазеи? Акымзаракгьы» (ад.387).
Излаабо ала, Асҭамыри Асҭандеи уеизгьы-уеизгьы цәгьара
дук ҟарымҵеит ашьауӷа рықәуҵартә еиԥш. Иара бзиа иимбоз
иԥҳәыс Шьазина иҩны ддәылҵны данца, иԥсеиԥш бзиа иибоз аԥҳәызба Асҭанда дигеит. Асҭанда илхараӡам Асҭамыри
Шьазинеи реилыҵра. Аха зегьы акоуп Асҭамыри Асҭандеи
агхақәа иҟарҵаз рзы рыламыс ҭаха рнаҭом, моральла рхы
гәыбӷан арҭоит, излоу ауаажәларраҿы аҽыԥныҳәақәа роуртә
иахьыҟоу рцәымӷуп. Убри аҟнытә Асҭанда лхаҵа Асҭамыр
дыхҭалкуеит абри ҳазланхо ақалақь ҳалҵны, инахараны,
ҳахьазымдыруа, ҽыԥныҳәа ҳамамкәа, ҳхы ҳақәгәырӷьо ҳхи
ҳареи ҳаизныжьны ҳахьыҟалаша џьара ҳцап ҳәа.
Асҭанда дырҵаҩуп, Асҭамыр аҩныргыларатә техникум
далгахьеит, дыпрорабуп, дызланхо ақалақь аҿы иара инапхгарала идыргылахьоу аҩнқәа рацәоуп, иқалақь игәы азыбылуеит, акажьра ицәуадаҩуп. Хаҵеи ԥҳәыси рҭагылазаашьа
еиҳараӡак ачҳара лцәыхьанҭоуп, гәҭыхас илымоуп Асҭанда.
Лара анасыԥ илоуз, бзиа илбо арԥыс Асҭамыр дахьиццаз,
дахьицҟоу уашәшәыроушәа илбоит, мышкызны уаанӡатәи
иԥҳәыс Шьазина лахь игәы хьаԥссаны, лара лахь имоу абзиабара ԥсыҽхар, иҿыцәаар ҳәа дшәоит. Уи азоуп илоуз анасыԥ
дахӡыӡааны уажәы-уажә изылҳәо: «Сара насыԥ бзиа змоу
ԥҳәысуп. Убри ауп сзыцәшәогьы»…(ад.366). Даҽа зныхгьы
Асҭамыр абас иалҳәоит: «Ҳаинасыԥхаанӡа аиаша аҳәара
иаҳа имариан сара сзыҳәан. Уажәшьҭа сгызмалхарц, аҳәса
реиҳараҩык реиԥш, сгәысҽанызарц, саҩысҭаазарц сҭахуп,
избанзар, сара сшәоит уара усцәыӡыр ҳәа. Иуаҳаума, сшәоит
усцәыӡыр ҳәа?! (ад. 369).
Ара иахьынхо ақалақь аҿы лынасыԥ аӡәы илцәигар ҳәа
дшәаны, иқәҵны рхы ахьынахоу ицар еиӷьылшьоит Асҭанда.
«Исҭахӡам сзеигәырӷьоз иара абри ҳуадагьы. Сара сықәҵны

709

сцарц сҭахуп. Сымацара сакәым. Уаргьы, ҳҩыџьагьы ҳаицны,
ҳхы ахьынахо ҳақәҵны ҳцарц сҭахуп. Ҳцарц сҭахуп ҳара
ҳаздыруа уаҩԥсы дахьыҟам… Издыруа… Измаҳац… Ҳабла
ихызбаало… Мамзаргьы иҳаҽԥниҳәарц зылшо аӡәгьы
дахьыҟам… Уаҩԥсы дахьхамлац ашьхара ҳаракырахь, мамзаргьы уаҩԥсы дахьнымхо џьара дгьыл бжьахак ахь» (ад.
368), – ҳәа иалҳәоит Асҭамыр.
Ауаа илаҽԥнырҳәаша, лыбла иҭырҳәааша агхақәа (аха­
ҵа еиба дахьиццаз, Асҭамыри Шьазинеи ахьеилыҵыз
лара илхароуп ҳәа ахьырыԥхьаӡо, Мамсыр дицымцакәа
Асҭамыр дахьиццаз, Мамсыр иҭахара лара илхароуп ҳәа
иахьырыԥхьаӡо) иҟалҵаз дырцәыбналарц, илхылхырц азоуп
Асҭанда ҳахьазымдыруа џьара ҳцап ҳәа Асҭамыр уажәы-уажә
дыхҭакны дызлымоу: «Ҳуада ԥсахны, ҳақәҵны ҳцап. Абраҟа
дсыцыҩноушәа збоит Шьазина, исҭахым абри ҳуада, исҭа­
хым ҳақалақь. Ҳцап иахьыхароу даҽа қалақьк ахь» (ад.378),
– лҳәоит Асҭанда дӷьаҵәыӷьаҵәуа даҽа ҭыԥк аҿгьы.
Арҭ аҩыџьагьы рықалақь кажьны, иалҵны ицапҳәаҵә­
ҟьа иақәкны ианыҟаз аҽноуп Шьазина данырҭаа, Асҭанда
хьаҳәхьачарада иаарыӷәӷәаны абас лҳәоит: «Ҳақәҵуеит наҟ,
уахаҵәҟьа ҳақәҵуеит. Сара баандаҩык сиеиԥшны схы збоит
абри ақалақь аҟны, Асҭамыргьы деицәоуп. Ҳашәԥырҵуеит,
зегьы ҳашәԥырҵуеит» (ад. 395–396).
Абжьааԥны ауаа ирымам ауп изышьҭоу, хьаас ирымоу.
Асҭанда илымам акы дазхьаауа даабом, гәырҩас илымоу,
ҭаха лызымҭо даҽакӡоуп. Автор уи данҳирдырыз аамҭазы
лҭагылазаашьа зеиԥшроу далацәажәауа Асҭамыр абас
иалҳәеит: «Сара исоушаз соуит ари аԥсҭазаараҿы, еиӷьу,
еицәоу, уаҳа акгьы сҭахым, акызаҵәык исҭаху, исымоу
сцәымӡааит. Исиҭаз сцәимгааит! Уара усыгымхааит! (лнапқәа
наикәлыршоит). Уара Асҭамыр» (ад.380-381). Даҽа зныхгьы деиԥхьхәыцны «Иҟалап сынасыԥ мыцхәы сахӡыӡозар»
(ад.366), – лҳәоит.
Асҭамыри Асҭандеи реицәажәарақәа рыла ҳара еилаҳ­
каауеит аԥсҭазаара азҵаара хадақәа гәҭыхас ишрымоу еиԥш,
аԥсрагьы, аџьалгьы шырхадмыршҭуа. Асҭамыри Асҭандеи
аԥсҭазаара зҭаху, иаҿгәыҳәаауа, иҵоураны изхызгарц иашьҭоу
уаауп, аха ирдыруеит ауаҩы аԥсҭазаара наунагӡа ишимам.
Аус злоу ԥсабарала изаушьҭу аамҭа кьаҿ цқьа дазхәыцны
ишихигаша, аҵакы бзиа аҭаны ишеиҿикаашоуп. Хырԥашьа

710

змам уанышәароуп, уҽамауриашароуп ҳәоуп Асҭамыр
ифилософиатә хшыҩҵакқәа шыҟоу. Убри азоуп абас изиҳәо:
«Аԥсҭазаара зегь акоуп иара атәы ҟанаҵоит. (Алаф ахь ииаигарц). Ақыҭан ҳгәылара ҭаҳмадак дынхон, аԥсцәаҳа данааилак, ауаџьаҟ уҭаларгьы уиԥшаауеит ҳәа акы иҳәалон еиԥш, иахьа ҳлымҳақәа ҳаџьгәаргьы, уаҵәы иаҳмаҳар ҟалом» (ад. 364).
Асҭамыри Асҭандеи зегь реиҳа излацәажәо, зеилкаара иашьҭоу анасыԥ ауп. Ауаа зегьы еицырзеиԥшу насыԥ
ыҟаӡам, досу ихатә насыԥ иԥшаароуп. Иарбану насыԥс
иуԥхьаӡаша? Ари азҵаара аҭак аҟаҵара дарбанзаалак ауаҩы
иҿаԥхьа иҿыцҳҳараӡа иаақәгылоит, досу ишеиликаауала
инасыԥ дашьҭоуп. Асҭамыри Асҭандеи анасыԥ захьӡу шеилыркаауа ус баша аушәақә, ишшапаӡа акәӡам, еилаԥсаноуп.
Зны досу инасыԥ иара инапаҿы иҟоушәа, ишиҭаху, иахьиҭаху
ахырхарҭа амоушәа ирыԥхьаӡоит. Даҽа зныхгьы досу ауаҩы
инасыԥ, илахьынҵа, иразҟы тәыс дрымоуп, иара акагьы
илдыршом, дара иахьырҭаху ддырбыруеит, ддырблаҟьоит,
дкыдырҟьоит ҳәа иахәаԥшуеит. Изхарада Шьазина Асҭамыр
бзиа дылбазар, иара уи диҭахымзар? Шьазина уаҩышьа­
ла, дунеихәаԥшышьала Асҭамыри Асҭандеи дреиӷьымзар,
дреи­цәаӡам, дагьыцқьоуп, аҟәыӷарагьы лыгым, лҟазшьагьы
ӷәӷәоуп, аха абзиабара даҽа мчызаап, уи зегьы ианыриааиуа
ыҟазаап, даҽа цәанырра ссирк акәзаап. Изхарада аиҩызцәа
Мамсыри Асҭамыри Асҭанда бзиа дырбазар, лара Мамсыр
мап ицәкны Асҭамыр лгәы далнахызар, уи дхаҵа еибоуп
ҳәа дшырыԥхьаӡогьы агәхьаа мкыкәа лхы, лыԥсы иҭаны
диццазар? Ара ахара зду иԥшаара уадаҩхеит. Убри азоуп
реиҿцәажәарақәа руак аан Асҭамыр Асҭанда абас злеиҳәо:
«Баргьы саргьы, уарҭ Шьазинагьы, абнахьхьи, ашьхақәа ирҿоу
Мамсыргьы дналаҵаны, аӡәгьы иаҳхарам иҟалаз. Аӡәымзар
аӡәгьы иаҳхарам, аӡәгьы. Иҟоуп аԥсҭазаараҿы мчык, ҳара
ҳамч зқәымхо» (ад. 378).
Иага ҟарҵаргьы, Асҭамыри Асҭандеи злагылоу аԥсҭа­
зааратә, абзазаратә ҟыбаӡыбақәа изрылҵуам. Знык ауаҩы
цқьа дазымхәыцкәа ииашамкәа иҟаиҵаз ашьаҿа данарб­
лаҟьалак, хнырҳәышьа, рышшашьа амам иацтәи амш хныр­
ҳәышьа шамам еиԥш. Асҭанда лхаҵеи лареи рықалақь
иалҵны ацара мацара акәым, дызлагылоу ареалтә бзазара
даҟәыҭханы, далҵны, лхы иҭылҳәааз, иҟаӡам, ҟалашьагьы
змам аҽа дунеи ҿыцк аҿы дыҟазарц лҭахуп. Аха лара

711

лхы даԥырҵны џьаргьы цашьа шлымам еиԥш, убри лхы
иҭылҳәааз адунеи ахьгьы аиасшьа лымам. Абри азҵаара
далацәажәо лара Асҭамыр абас иалҳәоит: «Сара аԥсҭазаара
шааҟоу, иахьагьы, уахагьы узлаԥшуа, убла ишабо акәӡам ишсыдыскыло. Схазгьы, даҽа шьоукы рзынгьы, сааҟәымҵӡакәа,
даҽа ԥсҭазаарак, ҟалашьа змам дунеи ҿыцк сыӡбеит. Схаҭа
исыӡбоит, ус еиԥш ҟалашьа шамамгьы, схала издыруеит.
Ухы еилагап. Сара исҭахуп амра ашәахәақәа ирылхны, уаҩ
иимбаӡац, ихьыҵәцароу ханк сыргыларц. Сара исҭахуп убри
насыԥ шкәакәала иҭәу ахан аҩналара азин рмоуларц зламыс
цқьам, иқьиам ауаа. Усхыччоит акәу? Убас акәӡами уаргьы
ушыҟоу, Асҭамыр? Ауаагьы аԥсҭазаарагьы ишыҟоу инеиӷьны
акәӡами ушрызхәыцуа? Маҷк иумыӡбози урҭ? Ус иҟоуп. Ус
иҟамызҭгьы, сара бзиа усызбомызт» (ад. 364).
Асимволтә ҵакы рымоуп Асҭамыр анасыԥ ашьха ақә­
цәан иҟоуп, уахь ахалара уадаҩуп ҳәа ииҳәо иажәақәагьы.
Унасыԥ уазықәԥароуп аҽаӡәы ацәгьара изымукәа, аҽа­ӡәы
уиԥырхагамхакәа. Асҭамыр дшазхәыцуала, ашьха ақәцәан
иҟоу анасыԥ аҟынӡа унаӡароуп амҩан уахьцо изакәы­
заалак цәгьарак ҟамҵакәа, хәаҷакгьы, шышкамсыкгьы
уаӷрамԥалакәа, ушьапы иаҵамырҟәыцыкәа. Убри зылшо
иоуп матаӷа-чатаӷа иҟоу анасыԥ зауа, уи џьара шәытарак, малырк амамкәа алагәырӷьарагьы иаԥсаҵәҟьоу. Абри азҵаара
аӡбахә ала Асҭандеи иареи иеибырҳәақәо цқьа иалкааны,
хшыҩзышьҭрала изыԥхьатәу, игәынкылатәу цәаҳәақәоуп:
«Асҭанда (данышәаны илҳәоит ԥаса дызҿагылоз). Ԥсы
зхоу џьара акы ишьапы иаҵамҟьыцыкәа, аӡәы дыбӷамҵакәа,
аӡәы иԥсы дахаԥымжәакәа, игәы ҭамҷаҷакәа, џьара аӡәы
игәыӷрақәа мырхәашьыкәа иамуазар акәхап, уаҳа ԥсыхәа
ыҟамзар акәхап анасыԥ ду ахь, уи ашьхеибаркырахь ахалара.
Асҭамыр. Мап! Сара агәра згоит, уи ашьха ухаларц
азыҳәан даҽа мҩак ыҟоуп. Иҟоуп, хымԥада иҟоуп, ҳара иаҳ­
зымдыруа даҽа мҩак. Ҟалашьа амам. Бареи сареи уи амҩа
ҳақәымшәозар, иаҳзымԥшаауазар, ҳзанымлозар, уи иаанагом иара ыҟаӡам ҳәа» (ад.390).
Араҟа, ҳәарас иаҭахузеи, Асҭамыр еиҳа диашоуп, уи
иажәақәа еиҳа иҵоуроуп, изҩыдоуп.
Асҭамыри Асҭандеи иҟарҵаз агхақәа ирызхәыцны
ахәшьара рыҭауа рхы иахьақәыӡбо имақсималистцәоуп
уҳәартә иҟоуп. Уаанӡа зны адунеи мыцла иеибаркуп ҳәа

712

ирыԥхьаӡозҭгьы, уажәшьҭа уи ахшыҩҵак ӷәӷәала иақәыӡбоит.
Уи ус шакәу агәра ҳгоит Асҭамыр Асҭанда илаиҳәо абарҭ
ажәақәа рыла: «Амц! Аиаша амҳәароуп ишеибакәу зегьы
зыхҟьаз! Мцыла ишьақәгылоу мцурахоит. Бара Мамсыр
дыбжьон, сара Шьазина, ҳазегьы аибажьара ҳахьаҿыз, аа,
уажәы иахькылсыз. Анасыԥ захылҿиаауам амцҳәара. Амц
иахылҵуазеи? Аԥсра, аҭахара, уаҳа акгьы. Илаҳҵаз ауп баргьы саргьы иааҳрыхыз!» (ад. 383).
Адрама «Ашьхақәа рышәшьыра» иалоу аперсонажцәа
реизыҟазаашьақәа еибархханы, аа, абар, абар рыԥсҭазаара
хыбгалоит, еилаҳауеит уҳәартә ишыҟоу, абзиарахь рхы дырхо, аоптимисттә гәалаҟара ҳарҭо иаабоит ахыркәшамҭаз.
Досу рҭыԥқәа рҿы иаанхоит Асҭамыри Асҭандеи акагьы
шәхарам ҳәа Шьазина иахьралҳәо иабзоураны, насгьы ихадароу, Мамсыр иҭахамҭаз ииҩыз асалам шәҟәаҿы Мамсыр
Асҭамыри Асҭандеи иранаижьуеит уаанӡа дара ирызкны
имаз агәалақәа. «Ишәанасмыжьша хара дук шәыдны избом», –иҳәоит. Наҟ-наҟ абарҭ ауаа рҭаацәара ихымбгалакәа,
насыԥла иеиҿкаахап ҳәа агәыӷра ду ҳарҭоит «Сара сцәастәым,
ахшара дҳауеит», –ҳәа Асҭанда Асҭамыр иалҳәо лажәақәагьы.
60–90-тәи ашықәсқәа рзы аԥсуа драматургиа иаланагалаз арҿиамҭақәа ируакуп Џьума Аҳәба иҩымҭа ҩ-хәҭаки
ф-сахьаки рыла ишьақәгылоу адрама «Ес-ииуа ирыциуа».
Ари адрама шьаҭас иамоуп нарҭаа ирыхҳәаау аԥсуа жәлар
ржәытә фырхаҵаратә епос амотивқәа.
Адрама «Ес-ииуа ирыциуа» иамоу афольклортә шьаҭа
еиламхәакәа, уи иахыгамкәа иҟаҵоуп. Ахадаратә идеиа
жәынгьы, ҿангьы ажәлар зда ихәарҭам акоуп. Уи абас иаҳ­
ҳәар ҟалоит: нарҭаа рҭаацәара ду анцәа ишиҳәара иӷьацаны,
иеилагәырӷьо, имарымажаханы иҟан дара аӡәи-аӡәи рҳәа­
тәы еиқәшәонаҵы, утәы-стәы рҳәо, рҳәатәы еиқәымшәо
ианалага, рҭаацәара ду еилыҩрит, арыцҳарақәагьы еизы­
ҵәаны ирзыҟалеит. Ус анакәха, ажәлар хеиқәырхагас ирымоу, амч рызҭо еидгылароуп. Ари ахшыҩҵак, аидеиа
ҳдыруеижьҭеи акыр ҵуеит, еизадоуп ҳәа иҳаԥхьаӡар ҟалоит,
аха аԥсҭазаараҿы аларҵәара, ахархәара иахьагьы ианамам
рацәоуп. Убри аҟнытә ақтуалра ацәыӡны иҟоуп ҳазҳәом.
Убри азоуп ашәҟәыҩҩгьы ари аидеиа аарԥшразы анарҭтә
епос дзазхьаԥшыз уҳәартә иҟоуп.
Зыӡбахә ҳамоу ашықәсқәа рзы иаԥҵаз аԥсуа драматә

713

рҿиамҭақәа ҳанрыхцәажәо иҳәатәуп даҽа ҭагылазаашьак
аӡбахәгьы – шамахамзар абри зыӡбахә ҳҳәазгьы, иҳамҳәазгьы
адраматә ԥҵамҭақәа зегьы аспектакльқәа рылхны аԥсуа
драматә театр асценаҿы қәҿиарала ахәаԥшцәа иддырбеит, иҟоуп Аԥсны анҭыҵгьы агастрольқәа раан инарҭбааны
ахархәара зоуқәаз, ахәшьара ҳаракы зауқәазгьы.
Абас ала, 60-90-тәи ашықәсқәа рзы аԥсуа драматургиа
аихьӡарақәа маҷымкәа ишамазгьы, аԥсыҽрақәагьы уаҩы
иадибалоит. Еиҳараӡакгьы аҵыхәтәантәи жәохә, ҩажәа
шықәса раахыс адраматургиа аганахьала акыр аиҵахара­
қәа ыҟоуп. Уи аиҵахара зыхҟьаз амзызқәа рацәоуп – Асовет Еидгыла ҳәа иҟаз аҳәынҭқарра дуӡӡа ахьеилаҳаз, 1992
шықәсазы ақырҭуа оккупантцәа бџьаршьҭыхла Аԥсны иа­
хьақәлаз, аԥсуа драматургцәа аӡәырҩы рыԥсҭазаара иахьал­
ҵыз уҳәа. Ари нахыс абиԥара иаҵанакуа аԥсуа шәҟәыҩҩцәа
рҽаныршәароуп, игәцараркыроуп аҿар иреиуоу рахьынтә
абаҩхатәра змоу адраматургцәа реиҵааӡара аус.

Борис Ҭыжәба ипоезиа
Ҩынҩажәижәабатәи ашықәсқәа рзы иааиҵагылаз
аԥсуа шәҟәыҩҩцәа дреиуоуп Борис Мақсим-иԥа Ҭыжәба.
Усҟантәи аамҭазы алитературахь аԥхьаӡатәи ашьаҿақәа
ҟазҵаз егьырҭ аԥсуа шәҟәыҩҩцәа рымҩа излеиԥшу ыҟоуп
Б. Ҭыжәба ицәырҵшьагьы. Урҭ рӷьырак реиԥш, иара
имҩагьы ашколи арҵаҩратә ҵараиурҭеи, нас аинститути
иргәылгоуп, ирыдҳәалоуп. Убас шакәугьы иара ибиографиа
аҷыдарақәагьы амоуп.
Б. Ҭыжәба диит 1931 шықәса маи 29 азы, Аҟәа. Дышхәыҷыз
иаб диԥхеит, аха иан Шьыта Сангәлиа-ԥҳа лгәы камыжькәа
лыхшара акәтаӷьцәа илхны илааӡеит.
1938 шықәсазы Б. Ҭыжәба дҭалеит Н.А. Лакоба ихьӡ
зху Аҟәатәи абжьаратәи аԥсуа школ. 1941 шықәсазы аибашьра ианалага уи ашкол анадыркы ашьҭахь аҵара иҵон
Ҷлоу, Ӷәада, Аҭара ақыҭақәа рҿы. 1947 шықәсазы Аҟәатәи
арҵаҩратә училишьче дҭалеит. Уи даналга ашьҭахь 1951

714

шықәсазы арра дцеит. Аррантәи данаа 1953 шықәсазы
мызқәак агазеҭ «Аԥсны ҟаԥшь» аредакциаҿы корректорс аус
иуан, нас Аҟәатәи Аҳәынҭқарратә институт аҭоурыхтә факультет дҭалеит.
1957 шықәсазы ари аинститут ибзиаӡаны адиплом
ҟаԥшь ала даналга ашьҭахь аусура далагеит агазеҭ «Аԥсны
ҟаԥшь» аредакциаҿы: зны алитературатә усзуҩыс, ашьҭахь
дыҟан аҭакзыԥхықәу амаӡаныҟәгаҩ ицхырааҩыс, акультуреи абзазареи рыҟәша аиҳабыс, аредакциа аҭакзыԥхықәу
амаӡаныҟәгаҩыс.
1969 шықәсазы апартиа Аԥснытәи аобласттә комитет абиуро арекомендациала Б. Ҭыжәба дҭалеит, усҟантәи аамҭазы
КПСС Ацентр Комитет аҟны иҟаз Иреиҳау апартиатә школ.
Уи даналга ашьҭахь ԥыҭраамҭак аус иуан апартиа Аҟәатәи
араиком аиҿкааратә ҟәша аиҳабыс. 1972 шықәса октиабр
мза инаркны агазеҭ «Аԥсны ҟаԥшь» ахь диаргеит аредактор ихаҭыԥуаҩыс, 1992 шықәса аахыс инеиԥынкыланы абри
агазеҭ (уажәы «Аԥсны») редактор хадас дыҟоуп.
Б. Ҭыжәба алитература абзиабара изцәырҵит ашкол данҭаз инаркны, уи еиҳагьы дагәыланахалеит Аҟәа
арҵаҩратә училишьчеи арҵаҩратә институт рҿы аҵара
аниҵоз ашықәсқәа рзы. Аԥхьаӡа акьыԥхь аҿы дцәырҵит
аочеркқәеи алирикатә жәеинраалақәеи равторк иаҳасаб
ала. Агазеҭ «Аԥсны ҟаԥшь» аҟны раԥхьатәи иажәеинраала
кьыԥхьын. Аԥхьаӡатәи иара иочерк «Акомҿараа рзвено» ҳәа
хьӡыс измаз кьыԥхьын «Альманах» (1949, №1) ада­ҟьақәа рҿы.
Ари аочерк аҿы автор қәыԥш иҽанишәеит усҟантәи аамҭазы
Џьгьарда ақыҭантәи аҿар ақыҭанхамҩаҿ русура ааирԥшырц.
Уии иахьеи рыбжьара Б. Ҭыжәба журналистк иаҳасабала
иҩны икьыԥхьхьеит еиуеиԥшым аз­ҵаарақәа ирызкны ҵҩа
змам аочеркқәа, астатиақәа. Урҭ иаарылукаартә иҟоуп аџьа
афырхацәеи 1941–1945 шықәсқәа рзтәи Аџьынџьтәылатә
еибашьра иалахәыз аԥсуаа рҵеи­цәеи ирызку адокументтә
очеркқәа. Урҭ рӷьырак еиднакылеит хазы иҭижьыз аизга
«Хашҭра зқәым ахьыӡқәа» (1975 ш.).
Ҩажәижәабатәи ашықәсқәа рзы ачаи аарыхраҿы афыр­
хаҵара аазырԥшыз, уи ала зыхьӡ хара инаҩыз аԥсуа ԥҳәызба
Ушьа Аҳәба илызкуп Б. Ҭыжәба идокументтә повест «Аҭәаҵла».
Акыр инеиҵыхны, адокументтә фактқәеи аԥсҭазааратә

715

ҵабырг иашьашәаалоу автор ирҿиаратә хыҭҳәааи еилышьны иҟаҵоуп 1941–1945 шықәсқәа рзтәи Аџьынџьтәылатә
еибашьра дуӡӡаҿы афырхаҵа ӷәӷәа, агәымшәара аазырԥшыз
аԥсуа ҵеи гәлымҵәах Владимир Ԥачлиа изку адокументтә
повест «Афырхацәа рабшьҭра».
Апоезиаҿы Б. Ҭыжәба аханатә дцәырҵит лирикк иаҳасаб
ала. Ипоезиатә еизгақәа («Сразҟы», 1958 ш., «Амра гылоит»,
1964 ш., «Аџь адацра», 1981 ш.) иаҳдырбоит апоет заатәи
ирҿиамҭаҿы еиҳа хшыҩзышьҭра зиҭоз, дзызҿлымҳаз,
интерессқәас имаз.
Б. Ҭыжәба иажәеинраалақәа рзы ана-ара, уажәы-уажә
иаҳԥылоит изҩыдоу ауаҩытәыҩсатә гәазыҳәарақәа, ауа­
ҩи аԥсадгьыли иузеиҟәымҭхо реидҳәалара, абзиабара, ажә­
ларқәа риашьара, аҭынчра, ахақәиҭраз ақәԥара уҳәа реиԥш
иҟоу атемақәеи амотивқәеи.
Апоет акыр иҩымҭақәа рҿы иреиҳаӡоу идеалк аҳасаб ала
дахәаԥшуеит, дазхәыцуеит ауаа аӡәи-аӡәи ӷыӷибамго, ацәгьа
рзеибамуа, ажәларқәа еиҳау-еиҵоу ықәибамхуа, адунеи
иқәибакӡарц:
Сара исҭахуп,
Адгьыл аҿы
Исаҳаларц ажәак – сашьа!

Акыр иажәеинраалақәа рҿы Б. Ҭыжәба аԥсҭазаара иамоу ауадаҩрақәа аҟыба-ӡыбарақәеи раасҭа романтикала ишьҭыхны, акыргьы ирмарианы игәникыло даабоит.
Агәаҟра, агәрҩа змоу ауаҩгьы гәыӷрада дынхарц иҭахым.
Иҟазшьарбагоуп, аԥсҭазаара акыр иашьашәаланы иҟаҵоуп
ажәеинраала «Агәыӷра». «Аҳаҳаи, акы бысцәымшәан, сара
хымцак сазгом. Схабар бмаҳаргьы, ус бымхәыццәан, атәым
дгьылаҿ саанхаӡом!» –ҳәа ҳәаны аԥсадгьыл ахьчараз ицо аԥа
лыла ҭраа дизыԥшуан ан. Ԥсихологиала ирҵабыргны, аԥхьаҩ
ихы, игәы иҭалартә иҟаҵоуп аибашьрахьтә ихнымҳәыц, зхабар лзымдыруа лԥа игәырҩа ан ишылхылго:
Аҿа-маҿа илымкаа исфом ҳәа,
Шәырк агьама уи илбаӡом.
Иԥсабартәуп апоет заанаҵтәи иаԥҵамҭақәа рҿы акымкәаҩбамкәа аабзиабара иазку ажәеинраалақәа ахьаҳԥыло. Урҭ

716

рҿы автор дазышәаҳәон, иҵарны дрыхцәажәон ауаҩытәыҩса
ибзиабаратә цәанырра цқьақәа. Апоет идыруеит, изымдыруа дыҟам абзиабара цәанырра ӷәӷаны ишыҟоу. Аха, апоет иара дызлахәаԥшуала, ауаҩы ибзиабара иқәмҿиаргьы,
ицәаныррақәа имиааироуп, дҳәалаханы дрымкыроуп, урҭ
иҽримҭароуп:
Мап ҳәа уалҳәар угәы каумыжьын,
Уи лҿы аԥсҭазаара аунҵәах…
Изҭахым лҿы угәы нумыжьын,

Лгәарԥ уанҭыҵуа ухы уҩах.

Еиуеиԥшым атемақәа ирызкуп ажәлар рҳәамҭақәа
(ажәаԥҟақәа уҳәа) рмотивқәа рыла иҩу, ааба-ааба цәаҳәа иҟоу
Б. Ҭыжәба иажәеинраалақәа рцикл. Ара апоет дрықәӡбоит
абзамыҟәра, аашьара, агәнымҩра, амҵақьақьара, аҵар­
ҭышагара реиԥш иҟоу аҟазшьа бааԥсқәа. Ари ацикл аҿы апоет еиҳа иқәманшәалахеит уҳәартә иҟоуп ҳаԥсҭазаараҿы анаара иаҳԥыло анегативтә цәырҵрақәа рықәӡбара, раҿаԥҽра
иазку иҩымҭақәа.
Мчыбжьык ала ишьҭыҵит
иӷьазӷьазуа ахан,
Мчыбжьык ала иҩнаҳаит
амал ду, аха ишԥа!
Егьи амчыбжьаз, уи агәарԥ
Иказказуа ишьҭан.
Аӡы иаанагаз –
Иагозаап аԥша.

Ари ажәеинраала Д. Гәлиа и-«Хоџьан-Ду» маҷк ишугәала­
наршәогьы, ҳаамҭазтәи ауаа ԥсымцқьақәа ирықәӡбо иҟа­
ҵоуп.
Ианагь иеицеиԥшны акәымзаргьы, апоет акырџьара
илиршеит аԥсабаратә цәырҵрақәеи ауаатәыҩса рхымҩаԥ­
гашьақәеи еиҿырԥшны рцәыргара. Абри аганахьала иҟаз­
шьар­багоуп, знаҩс акагьы нымхо аԥсабаратә цәырҵреи
абарбаррада акагьы злам ауааи рыӡбахә зҳәо ажәеинраала:
Имацәысын, идыдит, аҵықьҳәа ихысит,

717

Адгьыл рӡыӡан, ашьхара инахысит.
Аха, абар, икаххаа амш еилгеит,
Ԥҭацк хыршәлам, ажәҩан цқьахеит.
Аԥсҭазаараҿ абас иаацәырҟьалоит џьоукы,
Рышьҭыбжь дыргоит урҭ ҳамҭакы,
Ианиаҟьалак имацәысны, иаазгаз ацәқәрԥа,
Рышьҭак ҳәа аанмыжьӡакәа ицоит инкаба.

Б. Ҭыжәба акыр иҽԥишәахьеит инеиҵыху аепикатә ҩым­
ҭақәа раԥҵараҿгьы (апоемақәа «Сԥычка цырак», «Анԥса»,
«Абзиара ашьҭахь», «Аџь адацра» уҳәа).
Апоема «Сԥычка цырак» ажәлар рҳәамҭа иалхуп, аԥсуаа
ибзианы ирдыруа алакәтә сиужет шьаҭас иамоуп. Иҩашьаӡом
акьыԥхь аҿы акыр аизгақәа ирнылахьоу алакә «Аҳ Аҳмаҭиԥа ԥҳәыс дшизааигаз» авариантқәа руак шакәу. Ажәлар рҿы
традициала ирҳәо алакә асиужет атемаҿы инагӡаны иҟам, уи
ацыԥҵәахоуп автор ари иҩымҭа злихыз.
Аԥҵамҭа излаҳәо, аҵакы злаҟоу ала, уаҩ ҟәыӷак иԥа
аԥхьа изааигаз иҭацацәа бзамыҟәцәан. Маанала ириҭаз адҵа
(жәаҩа-ҿык змоу иҩны ауаҭахқәа рҿы сԥычка цырак ала
алампақәа раркра) рзынамыгӡеит. Уи иԥа аҵыхәтәан иааигаз
аԥҳәызба лоуп уи адҵа анагӡара зылшаз:
Жәаҩа уада рҿы лара днеин,
Жәаҩа лампа саркьа рхых,
Рыфҭилқәагьы хыхь иҭых,
Абарҵаҿ игылаз астол хәхәа,
Иқәлыргылеит еицрыхәхәа.
Сԥычка цырак амца акит,
Ажәаҩа лампагь алыркит.

Автор афольклортә сиужет ԥсахрак, еиҭакра дук шазимузгьы, ари апоемала ииҳәарц ииҭаху ахы ахьурхаша рацәоуп.
Ихадоу ауаҩ гаӡеи ауаҩ ҟәыӷеи аус ду аҿы акәым, амаҷ аҿгьы
иубарҭоуп, амаҷ алагьы еилукаауеит.
Апоема «Анԥса» асиужетгьы ажәлар рҳәамҭа аҟнытә иаагоуп. Автор афольклортә сиужет ишиашоу акәымкәа акыр
иеиҭарсны иҟаиҵеит. Анԥса леишәацәгьа, агәымбылџьбара
лԥаԥсацәа ҭаха рылҭом, рыҩны идәылҵны рхы ахьынахо

718

имцар ада ԥсыхәа рымамкәа иҟалҵеит. Аха аҵыхәтәан лара
ацәгьара лақәыршәара ацымхәрас бзиарала илызныҟәеит.
Убри ала аԥаԥсацәа анԥса ддырԥхашьеит, дара ирызкны
ацәгьара илыршаз дахьдырхәит.
Аԥсҭазаараҿы ацәгьеи абзиеи реидыслараҿы абзиа ианагь
аиааира агаларц шахәҭоу, ауаа зҩыдақәа зегьы ус гәаҳәарас
ишрымоу аныԥшуеит апоема «Аиҩызара». Иара аперсонажцәа
Ҭемыри Манчеи реизыҟазаашьақәа идырҵабыргуеит ацәгьа
зыршуа мышкы-ахы, мышкы-аҵыхәа дшахьхәуа. Ҭемыр
иҩыза Манча изиуа аиакәымра, аҳарамра изымгеит. Манча
ииашараҿы аԥсабараҵәҟьагьы идгылоит.
Б. Ҭыжәба ипоема «Аџь адацра» аҿы автор гәҭакыс иман
ажәытәнатә аахыс Аԥсны иахнагахьоу аҭоурых ахадаратә
ҟәҵәақәа раарԥшра. Ари аҩымҭа сиужет гәыцәк аманы иҟам. Иҵоуроуп, изҩыдоуп автор ижәлари итәылеи
дшырзыҟоу; деигәырӷьоит, дахыҽхәоит, дазгәдууп аҵеицәа
хазынақәа ирыбзоураны иага аӷацәа цәырҵхьазаргьы ҳажә­
лар ашәышықәсақәа, азқьышықәсақәа иргәылсны рхы
аиқәырхара ахьрылшаз:
Ҳаԥсадгьыл ӡрыжәуп аԥсуаа ршьала,
Аԥсны зыхьчоз еибашьрала.
Арахь иаауаз рхы иажьон,
Аԥшатлакә иама ишааз иагон.
Зкәицқәа мкьаҭаз илаҵха-ҩаҵхан,
Алҩа ахылҵуан аԥсуа иԥацха.
Абас мацара аамҭа цон,
Дара аҭоурых иазынхон.
Шаҟа убахьаз, Аԥсынтәыла,
Аԥсынтәыла – сара стәыла!

Апоемаҿы автор дрықәӡбоит аԥсуаа рҭоурых еилазхәо,
насгьы уи аизакреи аидкылареи иаԥырхагаз аҩнуҵҟатәи
амчқәеи.
Иҵоуроу ацәаныррақәа аԥхьаҩ ишизнарҵысуагьы,
ҳажә­­лар знысхьоу рфырхаҵаратә ҭоурых адаҟьақәа акыр
иманшәа­ланы инаныԥшуагьы, апоема аԥсыҽрақәагьы амоуп. Убас шакәугьы, аԥхьаҩ ижәлар рҭоурых дахыҽхәартә,
дазгәду­хартә иаарԥшуп.
Апоезиатә жанрқәа рҿы арҿиаратә усура зынӡа

719

дшаҟәымҵызгьы аҵыхәтәантәи аамҭақәа рзы Б. Ҭыжәба прозаикк иаҳасаб алоуп аԥхьаҩцәа еиҳараӡак дшырдыруа. Иара
ипрозатә ԥҵамҭақәа рахьтә зегь реиҳа хшыҩзышьҭра зҭатәу
акы акәны иҟалеит иҭоурыхтә роман «Аԥсырҭ» (1991 ш.).
1997 ш.

Агәыӷра ҳазҭо аҭоурых
Ара уажәы аԥхьаҩ идзгало астатиа зызку алитературатә
рҿиамҭа ныҭкаа-ааҭкааны, ганрацәала аилыргара, анализ
азура хықәкыс исымам. Аԥсуа шәҟәыҩҩы Борис Ҭыжәба
иҭижьыз иҭоурыхтә роман «Аԥсырҭ» (Аҟәа, ашәҟәҭыжьырҭа
«Алашара», 1991 ш.) санаԥхьа, исызцәырнагаз хәыцра­қәак,
хшыҩҵакқәак рыӡбахә салацәажәар сҭахуп аҟароуп.
Аҵабырг азы, Борис Ҭыжәба ироман зызку атема
хада, иқәнаргыло азҵаарақәа, урҭ сахьаркырала рыӡбара
ахьынӡаилшаз, аҩымҭа иалоу аперсонажцәа раарԥшышьа
зеиԥшроу, аҭоурых иахьынӡашьашәалоу уҳәа ԥхьаҩ
дзырхәыцша, ихы-игәаҿы инеигаша рацәоуп.
«Аԥсырҭ» инеиҵыху ҩымҭоуп, ҿыгҳаралагьы, ԥсҭазаратә
мҽхакылагьы, ҵакылагьы Борис Ҭыжәба иахьа уажәраанӡа
иҩны иҭижьхьоу ишәҟәқәа зегьы иреиҳауп, ирылукаартә
иҟоуп. Автор абри ишәҟәы иманы даԥылеит диижьҭеи
хынҩажәа шықәса ахыҵра. Зныкҟьарала днатәаны, иааилышьны ииҩыз акы акәм, ахатәы ҭоурыхгьы амоуп. Зегь
рыла иҩашьом инапы злеикыз ари аус ду ҭакзыԥхықәрала
дшазнеиз. Ҳаргьы иаҳуалуп убасҵәҟьа ҭакзыԥхықәрала
иҳадкыланы, игәцаракны, иагу, иабзоу ҳгәы изаанагогьы ихтны иаҳҳәарц.
Ароман «Аԥсырҭ» уажәы излаҟоу ала, хы-хәҭак (автор
дызлахәаԥшуала, х-шәҟәык) рыла ишьақәгылоуп: «Асаркьал
абжьы», «Багада амҵан», «Анаҟәаԥиа абаа». «Асаркьал абжьы»
ҳәа хыс измоу актәи ахәҭа автор 1983 шықәсазы иҭижьыз
иповестқәеи иажәабжьқәеи реизга ианылахьан; «Багада амҵан» хазы шәҟәны иҭижьит 1985 шықәазы. Уажә ара
зыӡбахә ҳамоу аҭыжьраҿы «Анаҟәаԥиа абаа» ала ихарҭәааны,
автор иазиҩыз аԥхьажәа неиҵыхи аҵыхәтәажәеи рыла
еибыҭаны иҟаҵоуп.

720

Акомпозициа аганахьала ҳахәаԥшуазар, ароман арҭ
ахәҭа хадақәа ахԥагьы досу зхала ишьақәгылоу ракәушәа
иҟоуп. Иҟазшьарбагоуп ахәҭақәа ахԥагьы рҿы имҩаԥысуа
ахҭысқәа шьаарҵәырала иахьхыркәшоу. Аԥсуа абшьҭрақәа
(ус ауп автор урысшәала «Племиа» ҳәа ҳзышьҭоу аԥсышәала
дшашьҭоу) зны хаз-хазы, даҽа зных рҽеидкыланы атәым­
тәылатәи (аџьамцәа, абырзенқәа уҳәа) аимҵәацәа
ирҿагыланы хацәынмырха иеибашьуеит. Зны иаҵахоит,
зныхгьы ииааиуеит. Абри ақәԥара ҵыхәаԥҵәара амаӡам.
Ароман ахәҭақәа ахԥагьы иеицырзеиԥшқәоу, иргәылганы
игоу аперсонажцәагьы ыҟоуп. Урҭ азеиԥш идеиа хада –
аԥсадгьыл ахьчара, аԥсуа абшьҭрақәа реидгылара аидеиа –
иеиднакылоит.
Зегь раԥхьа ҳахәаԥшып, цқьа ҳазхәыцны, ароман «Аԥсырҭ»
аҿы автор ишьҭихыз атема закәу.
Аԥсуа жәлар рҿаԥыцтә рҿиамҭақәеи (еиҳараӡакгьы але­
гендақәеи, амифқәеи, ажәаԥҟақәеи) аҭоурыхтә (аҩыратә)
хыҵхырҭақәеи ихы иархәаны, иара ихатә рҿиаратә хыҭҳәаа
наԥшьны автор сахьаркыратә ажәала, иеиуеиԥшым аганқәа
рыла иааирԥшырц иҽазикит афбатәи ашәышықәсази
Аԥсни аԥсуааи зҭагылаз, хҭыс хадақәас усҟан ара иҟалақәаз,
имҩаԥысуаз зеиԥшраз ҳирбарц. Уи ус шакәу ашәҟәыҩҩы
ихаҭагьы иҳәоит ироман дахьналагоҵәҟьа: «Аԥсны иазку
инеиҵыху аҭоурыхтә ԥҵамҭа салазгалаз ҩ-хҭыск ыҟоуп. Руакы – легендоуп, егьи – еиуеиԥшым ажәытә ҭоурых ҩымҭақәа
рҿы избаз афактқәа роуп» (ад. 3).
Аиаша ҳҳәозар, ас еиԥш иҟоу аҭакзыԥхықәра зцу атема
ашьҭыхра шгәаӷьыуацәоу ишымариам, ишыуашәшәыроу
зегьы ҳзы еилкаауп. Ас еиԥш иҟоу ароман аԥҵаразы автор ашәҟыҩҩратә баҩхатәреи аԥышәеи имазаргьы, уи
инаҷыданы аҭоурых нарҵауланы, ибзианы идырырц
шихәҭоугьы еилкаау усуп.
Борис Ҭыжәба иакәзар, иаҳцәыхароу аҭоурыхтә аамҭеи
ахҭысқәеи ирызкны асахьаркыратә рҿиамҭа неиҵых аҩра
напы алакра моральлагьы азин имоуп, адырреи аԥышәеигьы
игӡам. Ари атема иаалырҟьаны, машәыршақә даднамгалеит.
Аԥсни аԥсуааи рҭоурых иҵоижьҭеи акыр ҵуеит. Ҵабыргуп,
иԥсҭазаара аӷьыраӡак ажурналистика иақәирӡит, иахьагьы
ҽышәала тәамҩахә ҟамҵа уи амаҵ азиуеит. Борис Ҭыжәба
аԥсуа журналистика арҿиаразы ихы аџьыка ықәиххьеит сҳәар,

721

иара иусуреи ирҿиареи ирзааигәаны издыруа дарбанзаалакгьы дсықәшаҳаҭхап, иагьымцхәхарым ҳәа сгәы иаанагоит.
Аԥсуа ԥхьаҩцәа ибзианы дырдыруеит инеиԥынкыланы акыр
жәа-шықәса раахыс апериодикатә кьыԥхь аҿы, лымкаалагьы
агазеҭ «Аԥсны» (уажәы аабыкьанӡа «Аԥсны ҟаԥшь» ҳәа хьӡыс
измаз) адаҟьақәа ирниҵо, ицаҳә-цаҳәо иҟоу ипублицистикатә
статиақәа. Ирдыруеит иара убас иажәеинраалақәа, ипоемақәа,
иажәабжьқәа, идокументтәи исахьаркыратәи очеркқәа.
Убас шакәугьы, Борис Ҭыжәба ҷыдала аҭоурых ианакә­
заалакгьы дазҿлымҳан, инапы ахьынӡанаӡо иҟоу Аԥсни
аԥсуааи ирызку аҩыратә хыҵхырҭақәа иҵоит. Иара ҵарала
дҭоурыхдырҩуп, ианиаамҭаз Аҟәатәи Аҳәынҭқарратә педа­
гогикатә институт, аҭоурыхтә факультет далгеит. Уа аҵара
бзиаӡаны иахьиҵоз азы адиплом аԥшь ианаршьеит. Ашә­
ҟәыҩҩы ибиографиаҟынтә абри зыӡбахә ҳҳәаз афактгьы
агәра ҳнаргоит аҭоурых азҵаарақәа аханатәгьы инте­ресс
ишимаз, дшыргәылархалаз.
Ауаҩытәыҩса ианакәзаалакгьы аҭоурых адырра ихә­
ҭоуп, ада дхәарҭам. Аха иахьа ҳазҭагылоу аамҭазы аҭоурых
азҵаарақәа мыцхә иҵарны иқәгылт аԥсуаа ҳзы мацара акәым, иахьабалак егьырҭ ажәларқәа рҿгьы. Зыжәлар
рҭоурых зымдыруа заби зани рыхьӡ зымдыруа, зыжәла
зымдыруа
диеиԥшуп,
аԥсҭазаараҿы
аориентациа
ицәыӡуеит, дназгаз изымдырӡо, алада даиуамкәа, аҩада
даиуамкәа, амрагылара ахьакәу, амраҭашәара ахьакәу
изымдырӡо иқәхаз диҩызоуп. Дахьынтәаазгьы издыруам,
дахьцашагьы, ихы ахьирхашагьы, ихы здикылашагьы изеилкаауам. Тәымуаҩык диқәшәар, игы-иҿы амырҳәаӡакәа
имахцәа данкны иахьиҭаху дигоит ауп. Аҭоурых хьчатәуп,
иахылаԥштәуп, иахӡыӡаатәуп. Зҭоурых зцәыӡыз, изымыхьчаз дахьымгәыӷӡо дызҭымҵыша тышак дҭаҳауеит.
Азамана, еиҳагьы еиӷьми егьырҭ ажәларқәа рхы, рҵыхәа,
рҭоурых удыруазар. Усҟан еиҳагьы иубарҭахоит уара узеиуоу ужәлар закәу, иахьатәи адунеи аҿы ҭыԥс иааныркыло. Аха дара ужәлар рҭоурых анузымдыруоуп арыцҳара.
Абра лассы-лассы рацәак уаҩы илаԥш иҵамшәо, аха акырӡа
зҵазкуа ниуанск аӡбахә сҳәар сҭахуп. Аҭоурых шәҟәыла,
быӷьшәыла, ҳәамҭала, жәабыжьла уҳәа адырра анаҩсгьы
акырӡа аҵанакуеит уи ауаҩы иҵарны ицәа иананыруа.
Мап зацәаҳкрызеи, иараби, аҭоурых ауаҩы емоциалагьы

722

дазыҟалар. Ауаҩы ижәлар рҭоурых емоциала иҳаракны,
илаҽны дҟаларц азы иҩарахьӡа иҟоу адокументқәа, афактқәа
раҵкьысгьы амч ду амоуп асахьаркыратә ԥҵамҭа.
Ауаҩы ижәлар рҭоурых доуҳа дуны иааиԥмырҟьаӡакәа
ицзароуп, ицәа-ижьы, иԥсихологиа иалаҽны иалазароуп. Ажәытәи аҿатәи еимаздо арахәыцқәа анԥыҵәҵәа,
ҳзықәтәоу амахә ҿжәеит, ҳаиқәлашьцеит ауп иаанаго. Уи ауп
ирҭаху зҽазҵәылхны ҳҭоурых архәашьра, аилахәара иашьҭоу
ҳаӷацәагьы.
Аҭоурых адырра ус баша гәрҿыӷьга хгагам. Иахьатәи аам­ҭа
иақәҿнаҭуа, иахәо иҟазароуп. Аҭоурых ԥсуп, ихьшәашәоуп,
азҿыҭӡом. Уи аԥсы ахазҵо, изырԥхо, изырцәажәо, ҵәатәы
шьаҟаны иҟазҵарц зыхәҭоу иахьатәи ауаа роуп. Борис Ҭыжә­
ба ари ахшыҩҵак бзианы игәнкыланы ишимоу ҳзыхцәажәо
ироман еилыка ианыԥшуеит. Иҩашьаӡом ироман анаԥиҵоз
иааиԥмырҟьаӡакәа иахьатәи ҳаамҭахь дышхьаԥшуаз. Ароман «Аԥсырҭ» хшыҩзышьҭрала иаԥхьаз имбарц залшом
иахьа ҳзыргәамҵуа, ҭаха ҳазымҭо азҵаарақәа жәпакы
аҭоурых иақәҿырҭуа ишыҟоу. Аҭоурыхгьы ассир иалаҟоуп.
Зныкымкәа, ҩынтәымкәа уаҩытәыҩса иџьишьартә ашьҭ­
рақә­лара адыруазаап. Уи ус шакәу агәра ҳнаргоит Борис
Ҭыжәба зыӡбахә ҳамоу иромангьы. Иазхәыцны иаԥхьаз
имбарц, иеиҿимырԥшырц залшом иахьа аԥсуаа зҭагылоуи
зқьи ԥшьышә, зқьи хәышә шықәса раԥхьа изҭагылази акыр
ишеиԥшу. Иахьа еиԥш усҟангьы атәымтәылатәи аимҵәацәеи
дареи хацәнмырха еиҿыхон, ашьа карҭәон рыԥсадгьыл ахьчаразы, асоциалтә хақәиҭреи аполитикатә хьыԥшымреи рзы.
Уажә аакьыскьанӡа еиуеиԥшым аобиективтәи асубиектив­тәи
мзызқәа ирыхҟьаны аԥсуаа ҳҭоурых ишахәҭоу игәцаракны
иҳамамызт. Иахьагьы иаҳзымдыруа рацәоуп. Зҭоурых наг­
ӡаны изҵахьада, аха уи агәхьаамкра бзиарак ахь уаҩ дкылна­
гаӡом. Аҭоурыхтә нигилизм ҳахькылнагаз уажә ианаҳамба,
нас ианбаабо? Уи амдырра адоуҳадара, доуҳала аҭацәра,
аҭԥышшароуп иаанаго.
Имаҷӡам, ҳҭоурых ҳҵар, иаҳдыруазар зҭахым амч
лашьцақәа. Уи амдырра ҳахҟьашаны ҳкаҳауазар мшаԥыс
изыԥхьаӡо, еиҳагьы еиӷьазшьо аӷацәа ҳамоуп. Ҳхабыхацо
ҳшахьынҳалоугьы, афактқәа леилышь-ҩеилышьны, аԥҳал
ҟазҵо иахьиҭаху амаа аиҭоит апринцип ала иҩны ҳала
инаԥыраркуеит. Шәара шәызусҭқәоу, ҭоурыхс ишәымоу абри

723

акьатрацә ауп рҳәоит иеицакны, иҿахҵәаны, иркьаҿны,
иеилаӡҩаны. Атәым уаа шәҭоурых ауп ҳәа иҳадыргало амацароума аус злоу? Агрессор имораль ссируп. Абри соуп сара
ануҳәалак, мап, сара иухьӡысҵаз ауп иухьӡу иҳәоит. Аурысқәа
ажәаны ишырҳәо еиԥш, нас уара унеины уи агрессор агәра
ирга ушмахҽым.
Ҳаԥсадгьыл ҳақәзфо ҳаӷацәа рҽынкыдҵа иашьҭан
(иахьагьы заҟаҩы ыҟада!) ҳҭоурых аҵәахра, ахәлашьра,
архәа­шьра, аилагара. Заҟаҩы заҟа рҳәахьоузеи, ҳҭоурых
заҟаџьара икыдырҟьахьоузеи! Ҳхатә ҭоурых ҳамаӡамшәа,
ҳхатәы бызшәа ҳамаӡамшәа, ҩышәҟа шықәса раԥхьа
ашьхантә ҳалбаазшәа, Аԥсны ҳара иаҳџьынџьымшәа
рҳәоит еиҭанеиҭасуа, ирибамырҳәо. Уимоу, Сибрантәи
ҳаа­нагазшәа, ҳбызшәа Алтаитәи абызшәақәа рҭаацәара
иаҵанакуашәа зҳәозгьы џьоукы цәырҵхит!
Ԥыҭрак умԥсыр, иумбара, иумаҳара иҟоузеи ари адунеи
аҿы!
Ажәытә документқәа ҳәа зыӡбахә ҳамоу равторцәа, ҳәа­
рас иаҭахузеи, ҳаҭыр рықәҵатәуп. Аха идыртәуп урҭ аԥсуа
жәлар рҭоурых аҩра лымкаала ишашьҭамыз. Урҭ рҩымҭақәа
рҿы Аԥсни аԥсуааи рыӡбахә цәырҟьа-цәырасуа, ана, ара
иԥсаҟьаны иалаԥсоуп, еизыркәкәаны иҟаӡам. Насгьы урҭ
рҿы еиҿагыло, иеиқәшаҳаҭым аххшыҩҵакқәагьы ҳԥылоит,
аиашеи амци реилыргара мариаӡам.
Ажәытә документқәа, аҩыратә хыҵхырҭақәа еиҳараӡак
зыӡбахә рҳәо аҳцәеи ар рԥызаҩцәеи роуп. Ажәытә бырзен шәҟәыҩҩцәеи аҵарауааи раԥҵамҭақәа рҿы аԥсуаа
рыӡбахә цқьа иныҭкааны, еилыхха ирымҳәозар, уи иаанагома жәытә-натә аахыс Аԥсны аԥсуаа нхаӡомызт ҳәа? Аиаша ҳҳәозар, усҟантәи аимҵәацәа ара иааны, аколониақәа
ҟаҵаны шәышықәсала аҳра аныруазгьы, еиҳараӡак рымчра
ахьыӷәӷәаз, тәарҭас, гыларҭас иахьрымаз амшын ахықәаҿтәи
иалкаау ҭыԥқәак рҿы акәын акәымзар, атәыла аҩнуҵҟа цқьа
изагәламлаӡеит, мамзаргьы иахьынӡагәлалаз, ирымҽхакны
иахьынӡаҟаз ныҭкааны иҳаздырӡом.
Егьырҭ зегьы ҳарҟәаҵып, аха зқьи хәышә, ҩ-нызқь шықә­
са раԥхьа аԥсуа бызшәа, хымԥада, акыр аҽеибнаҭахьан. Ус
анакәмха, даҽакы иаламҩашьо аԥсуаа рбызшәа иаалырҟьа­ны
ирзырҿиозма, ажәҩан аҟынтә илбааргама? Уи арҿиаразы аамҭа

724

рацәаны иаҭахымзи, изырҿиаз ажәларгьы аҵагылазар акәмзи.
Аԥсуаа аҭоурых рымам зҳәо апатынцәа сразҵаар сҭахуп: егьырҭ
адокументқәа иага еилашәхәаргьы, зынӡа иҟаӡам шәҳәаргьы
аԥсуа бызшәа ишԥазыжәуеи, иабажәгои, агәхьаа мкыкәа
шәызлахыԥои? Шәара шәцас азгьы иара аԥсы ҭоупе иахьагьы?!
Уи аҵкыс еиҳау иарбан документу ишәҭаху? Ажәлар рҭоурых
азы рбызшәа зегьы иреиҳау, зегь реиҳа зҳәо документӡами?
Аԥсуаа рхылҵшьҭреи рыԥсадгьыли ирызкны амци аҵеи
еилазхәо аконцепциа ԥаршеиқәа анаука иацәыхароуп, аха
аҭоурых зымдыруа ауаа ржьоит, рыхдырра арҟьалоит. Абарҭ
иреиԥшу аҭагылазаашьақәа ҳхаҿы иааганы ҳазхәыцуазар,
ҳара аԥсуаа ҳзы иахьа лымкаала иҵарны иқәгылоуп аҭоурых
адырра азҵаара. Маҷк иадамзаргьы ҳдырра зырҭбаауа,
иацызҵо акы аабозар, ҳахьынҳалозароуп. Абарҭқәа рганахьала мацара ҳахәаԥшуазаргьы, Борис Ҭыжәба ироман
«Аԥсырҭ», хымԥада, иаҳҭаху, хшыҩзышьҭра заҳҭаша акоуп. Насгьы аԥсуаа ржәытә ҭоурых иазку алитературатә
рҿиамҭақәа рацәаны иауҳамаху, хыц-ҩыцқәак роуп.
Иқәгылар ҟалоит азҵаара: избан, иараби, ашәҟәыҩҩы изалихызеи даҽакы акәмкәа лымкаала афбатәи ашәышықәса?
Насгьы аҭоурыхтә дыррақәа иҳамоу ирышьашәаланы
иабанӡеизыҟаҵеи ироман?
Арҭ азҵаарақәа рҭак аҟаҵаразы Борис Ҭыжәба зыӡбахә
ҳамоу илитературатә ҩымҭа ааныжьны маҷк иадамзаргьы
аҭоурых ахаҭа ҳагәылаԥшып.
Зегь раԥхьа иазгәаҭатәуп афбатәи ашәышықәсазы Аԥсны
имҩаԥысуа ахҭысқәа рыӡбахә зҳәо адыррақәа еиҳа уаҩы
ишимԥыхьашәо, ишыҟоу (даарак ирацәамзаргьы). Уаҩы
иԥыхьашәоит еиҳараӡакгьы ажәытә бырзен ҵарауаа (Прокопи Кесариатәи уҳәа) русумҭақәа рҿы. Уи ганкахьала.
Даҽа ганкахьалагьы убри ашәышықәса злаҟазшьарбагоу
уи ауп, уаанӡа, иԥсаҟьаны, хаз-хазы иҟаз аԥсуа абшьҭрақәа
(урысшәала «Племиа» ҳәа изышьҭоу) рҽеидкыланы атәым
мпыҵахалаҩцәа (византиаа, аџьамцәа уҳәа) Аԥсны иалцаны ркацара иашьҭан. Аԥсуа абшьҭрақәа рҽеидкылара
апроцесс уадаҩын, аиҿыхара дуқәеи аԥықәсыларақәеи
ирыдҳәалан, иаразнак, ирласны, иаалырҟьаны, мышкы,
ҩымш рыла иҟамлеит, аамҭа рацәаны иаҭаххеит. Убри
апроцесс иалҵшәаноуп аҵыхәтәан – аабатәи ашәышықәса
анҵәамҭазы Аԥсуа ҳәынҭқарра шышьақәгылаз. Убысҟантәи

725

аепохазоуп аԥсуа феодалтә уаажәларра анышьақәгылазгьы.
Афбатәи ашәышықәсазы аҳра-тәра иасакьаҳәмҭаны иҟан,
аха афеодалтә еизыҟазаашьақәагьы рыҽдырӷәӷәон. Аҽыр­
ӷәӷәа­ра иаҿын ақьырсианрагьы.
Академик С.Н. Џьанашьиа излаиҩуаз ала, ҳара ҳерала
аҩбатәи ашәышықәса алагамҭа инаркны ажәытә Колхида ҳәа изышьҭаз атериториаҿы быжьба иреиҵамкәа
абшьҭрақәа нхон. Урҭ иреиуан макронаа, гениохаа, зидритаа, алазқәа, аԥсилаа, абазгаа, асанигцәа, зикхаа. Абарҭ
рахьынтә иахьа­тәи Аԥсни уи акәша-мыкәша иаҵанакуа
адгьылқәеи рҿы инхон аԥсилаа, абазгаа, асанигқәа, мисимианаа. Абарҭ абшьҭрақәа рхатәы аҳцәа рыман. Ҳерала 134
шықәсазы Аԥсны иааны иҟаз Римтәи ачиновник Флавии
Ариан излаиҩуаз ала, аԥсилаа усҟан аҳас ирымаз Иулиан
ихьӡын, абазгаа раҳ Рисмаг ихьӡын.
Иахьагьы аҵарауаа акыр еимактәыс-еиҿактәыс ирымазаргьы, хьаҳәа-ԥаҳәада уаҩы агәра игартәы иҟоуп аԥсилааи,
абазгааи аԥсуа абшьҭрақәа ишреиуаз. Аӡәыр диашазар
иахьатәи аԥсуаа зхылҵыз убасҟантәи аԥсилааи абазгааи
рабшьҭрақәа роуп зҳәо аҵарауаа роуп ииашоу, аҭоурыхтә
ҵабырг иазааигәоу. Борис Ҭыжәба зыӡбахә ҳамоу ироман аҿы мисимианааи асанигцәеигьы аԥсуа абшьҭрақәан
ҳәа иԥхьаӡоит. Ҵабыргынгьы ус еиԥш агәаанагара змоу
аҭоурыхҭҵааҩцәагьы ыҟоуп.
Римтәи аимпериа акыр аамҭа Аԥсны ампыҵахаланы
иаман. Хазы џьамтәылатәи ақәылацәагьы уажәы-уажәы
Аԥсны иазымҵасуан. Аԥсны еимакны Џьамтәылатәи Римтәи
аимҵәацәа зныкымкәа, ҩынтәымкәа еижәылахьан, ашьа кадыршхьан.
Ахәбатәи ашәышықәса анҵәамҭазы Амрагыларахьтәи
Римтәи аимпериа Лазика ампыҵанакит. Римаа аполитикатә
ныра ӷәӷәа рыманы иҟан абазгаа ртәылаҿгьы, рырхәҭақәа
гылан Питиунти (иахьатәи Пицунда), Севастополи (иахьатәи
Аҟәа). Аимператор Иустиниан ара ишьаҭақәа нхарц азы
абазгаа ақьырсианра рыларҵәаразы аполитика мҩаԥигон.
Иустиниан ихаан ауп Пицундатәи ауахәама ду андыргылаз.
Атәымтәылатәи аимҵәацәа рнаҩсгьы, аҭыԥантәи аҳ­
цәагьы аиҿыхарақәеи аиқәшаҳаҭымрақәеи рыман, аӡәиаӡәи ҭаха рибаҭомызт. Урҭ ажәлар цәдырҳәуан, деспотцәаны
ирхагылан, атәқәа рыла ихәаахәҭуан. Прокопи Кесариатәи

726

(афбатәи ашәышықәса) излаиҩуаз ала, абазг ҭауадцәа
ахәыҷы ԥшӡақәа змам ирымхны, евнухцәаны иҟаҵаны
Римҟа иҭины рыхә ыҵырхуан. Урҭ ахәыҷқәа рабацәа ашьоура иашьҭамларц иршьуан. Ас еиԥш иҟаз аҭагылазаашьа
бааԥсы абазгаа занышәомызт аҟнытә раҳцәа ықәганы
ахақәиҭразы ақәԥара иалагеит. Убри аамҭазы аџьамцәа Лазика иақәлеит, уа аибашьра ду ҵысит. Аџьамцәа Аԥсныҟагьы
иеихеит. Севастополи (Аҟәа) Питиунти (Пицунда) игылаз
римаа рыр хәҭақәа хьаҵит, аха рықәҵымҭазы тәарҭас иахьрымаз абаақәа ԥыххааса еиларыжьит. Аџьамцәа ара абаақәа
еилажьны ианырба иаанымгылакәа шьҭахьҟа игьежьны
ицеит.
Аԥсуаа ианагь хыгәҭас-чыгәҭаси ахынҭа-ҩынҭареи
рыг­ӡа­мызт. Иааиԥмырҟьаӡакәа уажәы-уажәы Аԥсны аԥҭа
еиқәаҵәақәа ахаҳауан, уажәы-уажәы атәым мпыҵаха­лаҩ­
цәа…ирылаҳауан. Афбатәи ашәышықәса актәи азыбжазы
византиаа ара ршьапы дырӷәӷәарц аус ҿыцқәа мҩаԥыргеит.
Аԥсилааи абазгааи рҽеидкыланы рзеиԥш ӷацәа ирҿагы­
ларц иақәркит.Уи гәазҭаз аимператор Иустиниан Актәи
иполитика ашьақәырӷәӷәаразы Аԥсныҟа дааишьҭит иара
иаҳҭынраҿы амаҵура змаз, уа ирааӡахьаз, хылҵшьҭрала
абазгаа иреиуаз аевнух Ефраҭ. Ефраҭ дахьааиз Аԥсны аҳцәа
ахәыҷқәа евнухцәаны иҟаҵаны, тәцәак раҳасабала рыҭира
азин рымихит, уи ажәлар аигәрӷьеит, Иустиниан иполити­ка
ҩысҭаа амҩаԥгарагьы иацхрааит.
Римаа еиҭах ара иааны аҳра руа иалагар ҳәа ишәаны абазгаа
ҿыц рхатә аҳцәа ықәдыргылт: амрагыларахь иҟарҵаз Оԥсит
ихьӡын, амраҭашәарахьтәи атәылаҿацә ахь иқәдыргылаз
аҳгьы Сқеԥарна ихьӡын. Римаа тәыс иҟарҵар ҳәа ишәаны,
абазгаа азнык азы аџьамцәа рган иадгылт. Аимператор Иустиниан мшынла архәҭақәа ааишьҭит абазгаа ирыжәиҵарц.
Оԥсит хыԥхьаӡарала имаҷмыз ир иманы аримлианаа
дырҿагылт. Уи аамҭаз Сқеԥарна Џьамтәылаҟа дцаны дыҟан.
Абазг еибашьцәа амшын иазааигәаз абаа хрыӷәӷәарҭаҿы игылан. Уи Трахеиа ҳәа изышьҭаз абаа ауп. Иахьа уажәраанӡагьы
цқьа еилкаам Трахеиа ахьакәз. Гәыԥҩык аҵарауаа уи Гагра
акән иахьыҟаз рҳәоит, даҽа џьоукых Ԥсырӡха (иахьа Афон
Ҿыц ҳәа иахьашьҭоу) акән рҳәоит. Ари аибашьра ӷәӷәаҿы
абазгаа аҵахеит. Ақәлацәа еигӡараҳәа ҟамҵаӡакәа еивҵаӷӷа
игылаз абазгаа рыҩнқәа рыблит, иршьуаз ршьит, итҟәаны

727

иргоз ргеит. Абазгаа раҳ Оԥсит Кавказа ашьхақәа дырхыҵны
гунаа рахь иԥсы игеит.
Абас абазгаа агәамҵра ду ианҭагылаз аамҭазы аԥсилаа­
гьы аилаҩеиласра рзыҟалеит. Ҭердет захьӡыз лазк алазқәа
рҳәынҭқар дизгәаан аџьамцәа рахь диасит. Ҭердет аџьамцәа
рырхәҭак драԥызан аԥсилаа ртәыла далалт, Цибил (иахьатәи
Ҵабал) ҳәа изышьҭаз аԥсилаа рбаа хырӷәӷәарҭа дҭалеит.
Аџьам фицарцәа иреиуаз аӡәы аԥсилаа рыр анапхгаҩы
иԥҳәыс ахьмыӡӷ лиргарц ақәикызаап. Ари еилызкааз аԥсилаа
ԥаԥашькны иаарымԥхьаз «рысасцәа» иҩеи иҩа­рыжәлан аӡә
даанмыжькәа индырҵәеит. Прокопи Кеса­риатәи излаиҩуала,
аԥсилаа абри агәаҟра ианҭагылаз алазқәа ацхыраараҳәа акагьы ҟарымҵеит.
Абра сара сналас-ҩаласны аҭоурых аҟнытә фрагментқәак
заазгаз, рыӡбахә зысҳәаз урҭ шыздыруа аԥхьаҩ агәра исыргап
ҳәа акәӡам. Урҭ зыдҳәалоу ахҭысқәа шьаҭас иҟаиҵеит Борис
Ҭыжәба ироман «Аԥсырҭ» аниҩуаз. Урҭ рдырра, ргәалашәара
аԥхьаҩ ицхраауеит аориентациа иаша ирҭоит ари ароман
аҵаки аидеиеи ргәынкыларазы.
Уажәшьҭа аҭоурыхтә фактқәа ҳаарҟәаҵны, ҳҽынар­ҟәыҭ­
ханы ароман «Аԥсырҭ» ҳҽынагәылахаланы ҳахәаԥшып.
Заанаҵгьы хьаҳәа-ԥаҳәада, гәҩбарак аҵамҵакәа иаз­
гәасҭар сҭахуп «Аԥсырҭ» абра хыхь зыӡбахә сҳәаз аҭоурыхтә
хҭысқәа ирықәшәо, акыр ирышьашәало ишыҟоу. Даҽакала
иаҳҳәозар, аҩымҭа хаҭабзиарақәас иамоу ируакуп автор
аҭоурыхтә фактқәа ахьеилеимхәо. Шамахаӡак акәымзар, урҭ
дрыцәхьаҵны иара ихыҭҳәаала иациҵақәо, иагәылаигалақәо
рҿы асахьаркыратә ҩымҭа инаҭо азинқәа дырхыҳәҳәаӡом.
Ари аҭоурыхтә роман азы ихадароу, апринциптә ҟазшьа
змоу акоуп. Абжьарак уаҩ иадибалаша аԥсыҽрақәеи, уимоу,
агхақәеи ыҟазаргьы, автор ианаушьоит. Урҭ ртәы конкретла
акык, ҩбак ҵаҟа, маҷк ихьшәаны иазгәаҳҭап.
Ароман «Аԥсырҭ» иаҵанакуа агеографиа акыр иҭбаауп.
Ара ахҭысқәа мҩаԥысуеит Аԥсны ладеи-ҩадеи иахьабалак
(Гәмԥсы, Абжьаҟәа, Бырцха, Ешқыҭ, Пицунда, Анаҟәаԥиа,
Цыбла, (Ҵабал), агаҿа, ашьхара аҭыԥқәа), Нхыҵ-Кавказ,
Гыртәыла, Џьамтәыла, Константинополь, аланаа (ауаԥсаа)
ртәыла уҳәа.
Ароман иалоуп ҩынҩажәаҩык инареиҳаны аперсонаж­
цәа. Урҭ рахьынтә иҟоуп ареалтә ҭоурыхтә хаҿқәа маҷымкәа.

728

Убарҭ дреиуоуп ахадаратә хаҿы Аԥсырҭгьы. Ииашаны исзеилкаауазар уи ипрототипс дыҟоуп хыхь иаҳгәалаҳаршәахьоу,
аҭоурыхтә документқәа рҿы зыӡбахә ҳәоу Оԥсит (Офсиҭ).
Араҟа аԥхьаҩ ицәеиламхәарц сҭахуп аҭоурыхтә документқәа
рҿы зыӡбахә ҳәоу аԥсилаа архонтс (аҳас, хадас, еиҳабыс)
ирымаз Аԥсиҭи (Офсиҭ, Аԥсырҭ) ажәытә бырзенқәа рмифологиа ибзианы иадыруа Аԥсырҭи. Ари аҵыхәтәантәи Аԥсырҭ
ихьӡуп, аха уи ҭоурыхтәӡам, мифтә персонажуп, Колхаа раҳ
Еет иԥа, Медеиа лашьа иоуп. Борис Ҭыжәба зыӡбахә ҳамоу
ироман аперсонаж Аԥсырҭ аԥсилаа раҳ иоуп.
Иара убас ҭоурыхтә хаҿқәоуп аҩымҭа иалоу Ефраҭ, Ҭердеҭ,
Рисмаг, Гәбаз, Иустиан, Патеи, Хосрои, Сқеԥарна, Бес, Спадаг,
Набед уҳәа даҽа аӡәык-ҩыџьак.
Ашәҟәыҩҩы ирҿиаратә хыҭҳәаа иаӡбаз аперсонажцәа
иреиуоуп Ҳабыџь, Ҭелыҟә, Ҟансоу, Адлагьыҟәа, Хьыбла,
Гәранда, Езыгә, Омахь, Алдыз, Абас-иԥа Самсон, Кыԥса,
Жьыгәа, Ҭлаԥс, Нар-иԥа Ҭлабӷан, Мсым Хәыҷы, Мсым Ду, Алхас, Ноурыз, Цәыцә, Мкыд убас ицәырҟьа-цәырасуа, ана-ара
иалаԥсоу, епизодла ицәыргақәоу даҽа ԥыҭҩыкгьы.
Ароман аҿы аҭоурыхтә ҵабырг акыр иашьашәаланы
ианыԥшит уҳәартә иҟоуп иахьатәи аԥсуаа зхылҵыз усҟантәи
аамҭазы нхашәа формақәас ирымаз: арахәааӡара (аҽқәа,
аԥсаса, ашьамаҟа), адгьылқәаарыхра (ахәӡ, абысҭа), ажьира
уҳәа.
Ҳәарас иаҭахузеи, хыхь еиқәаҳаԥхьаӡаз аперсонажцәа
зегьы еицеиԥшны иаарԥшым. Џьоукы еиҳа игәылҭәааны,
аԥхьаҩ игәалашәараҿы иаанхартә иҟоуп, егьырҭ еиҳа
иԥсыҽуп, ацхыраагӡатә роль ауп инарыгӡо.
Ихадароу ҳәа ҳгәы иззаанаго аӡәык-ҩыџьак ҳарзааҭгылап.
Ароман зыхьӡ ахыу Аԥсырҭ иааидкыланы аҩымҭа аидеиа хада ныҟәзго, автор игәаҳәарақәа злаҵәаны иҟоу, ипозициа аанызкыло уаҩуп. Идеиа хадас аҩымҭа иамоу аԥсуа
абшьҭрақәа зегьы еидкыланы, еидгыланы, консолидациа
рзеибауны атәымтәылатәи аимҵәацәа рақәԥара, Аԥсны иалцаны ркацароуп. Абри зегь реиҳа зҵазкуаны иҟоу азҵаара ду,
ахшыҩҵак ду аԥсҭазаараҿы дазықәԥоит Аԥсырҭ. Абри аидеиоуп ароман аҿы ахҭысқәа зегьы агьаргьаласеиԥш изхагьежьуа.
Автор излаҳирбо ала, усҟантәи аамҭазы Аԥсны, ана-ара
ахырӷәӷәарҭақәа рыман. Уажәы-уажәы ирықәлоз аимҵәа­

729

цәа аԥхьа инарҿагылоз убарҭ ахрыӷәӷәарҭақәа еидыркылоз аибашьцәа ракәын. Аԥсырҭ захьӡу ароман аҿы аԥхьа
дцәыргоуп Гәымԥс (иахьатәи Гәымсҭа, ма Гәыма акәхап)
иҟаз ахырӷәӷәарҭа напхгара азызуа иакәны. Аӷәӷәареи,
агәымшәареи, ачҳареи шигым еиԥш, илоуп ақьиареи
агәцаракреи.
Аԥсырҭ иаамҭала аҵарагьы иман, Константинополь днанагахьан, уи аҳҭныуаа рахьынтәи иидырқәоз, дыздыр­қәозгьы
ыҟан. Гәык-ԥсыкала бзиа дызбо, бзиа иибо, ицәгьеи ибзиеи
инагӡаны ицеиҩызшо иԥҳәыс Феодорагьы бырзен ҭыԥҳауп,
уахьынтәи дааигеит. Иара ижәлар дырзааигәоуп, ргәрҩақәа,
рхьаақәа иҵарны, ицәа-ижьы ианыруеит. Аԥсырҭ аԥсилаа
раҳ гәмбыл-џьбара инапаҵаҟа дыҟан, аха дицәшәомызт,
димҵахырхәомызт. Аҳ ауаа тәцәас иҟа­ҵаны, снапаҵаҟа иҟоуп,
ирзызулак ҳәа иԥхьаӡаны, маҷк иадамзаргьы игәамԥхоз
рыхәҵәы ахьықәихуаз Аԥ­сырҭ данышәомызт. Еиҳараӡак
Аԥсырҭ апротетст иҟаиҵо зхылҿиааз аԥсилаа раҳ еигӡараҳәа
ҟамҵаӡакәа анхацәа рхәыҷқәа рымкәкәааны, ишыӷьаҵәыӷьаҵәуаз рыг-рҿы иамырҳәаӡакәа Амрагыларахьтәи Римтәи
аимпериахь иахьиҭиуаз ауп.
Иара иаамҭала Аԥсырҭ згәы ҭбаау, хара ихәыцуа, зыжәлар
рымаҵ аура иашьҭоу аӡә иоуп. Аԥсилаа раҳ изызгәааны
зыхәҵәы ықәихыз, хылҵшьҭрала бухлосаа иреиуаз, Аԥсны
иааӡаз ауаҩ қьиа Аԥсар иԥҳәыси иареи анышә ианарҭа аҽны
Аԥсырҭ ицәаныррақәа еизыҵәаны иеидихәыцлаз рацәахеит.
Ари аҽны ажәлар рычҳарагьы хыжылт. Иҿыцу џьара акы
рымхәцыр ада ԥсыхәа шрымамыз рбеит. Аха иарбану рхыздыркылара, иарбану еиӷьу аилкаара рцәыуадаҩхеит.
Иҟазшьарбагоуп абри аҽны Аԥсырҭ изҵысыз игәҭахәыц­
рақәа:
«Абас ианбанӡагәаҟуеи сыжәлар, –гәаныла дцәажәон
Аԥсырҭ. – Амра каххаа ишыԥхо, дара рзы иаалырҟьаны
ашәшьы хылоит, идыды-мацәысны ақәаршҩы цәгьа леиуеит. Амшын дара рзы иҭынчым, рхы, ргәы, рыԥсы зыдҳәалоу
ашьхақәаҵәҟьа ирхысны ақәылацәа аауеит. Ишԥахьчатәу
сыжәлар? Ишԥахьчатәу сыԥсадгьыл? Иҟаҵатәузеи? –шаҟантә
ари азҵаара ихы иҭагьыжьхьааз, аҭак изыԥшаауамызт
акәмзар» (ад. 75).
Хыхь-хыхьла абырзенқәа ихыркны ианцәажәоз, аԥсуаа
гәцараркуазшәа ҟарҵон, уимоу, Иустиниан Актәи ихаан

730

аԥсуаа рхәыҷқәа Константинополь иганы аҵара дырҵара
еиҿыркаазаргьы, «Аԥсырҭ ихамышҭӡеит, идыруеит абыр­
зенқәа зеиԥшроу. Идыруеит Аԥсны рнапхыцқәагьы ршьап­
хыцқәагьы зладырԥаз Амшын Еиқәа ари акәакь ссир рыбла
зыхнакыз аԥсилааи абазгааи ирцәнымхон азы акәӡам, рыдгьыл азоуп» (ад. 90).
Иаалырҟьаны акәымзаргьы, Аԥсырҭ дазкылсит аԥсуа
абшьҭрақәа реидкыларада еиқәрхага шыҟамыз. Иара
илымҳа кыдҵаны дазыӡырҩуеит, игәникылоит ижәлар
ргәынқьыбжьы. Абырзенқәа дышрымаҳәугьы, иара иеилкааны имоуп аимпериа имҩаԥнаго аполитика џьбара ажәлар
рзы ишҵарбгагоу, неиҭаҳәашьа рызымҭо, рхаҿра зырӡуа
акы шакәу.
Аԥсырҭ аԥсуа абшьҭрақәа реидкылара дахьашьҭоу ицхраауа, идгылауа ажәлар рхаҭарнакцәа ыҟоуп, аха атәымуаа
рахьынтәгьы, ижәлар рыҩнуҵҟагьы иԥықәсыло, имараҳәуа,
агьангьашреи ацәгьареи иҵазгало еиҳауп. Абри аганахьала иҟазшьарбагоуп алазцәа рҳәынҭқар Гәбаз иашьа Цатеии
Аԥсырҭи реимак.
Цатеи Византиа аганахь иадицәылон, уахь ихы хан. Ҽнак
уи иаартны абырзенқәа роуп ԥсыс иаҳхоу, урҭ рҿагылашьа
ҳамам аниҳәа, Аԥсырҭ уи ӷәӷәала диқәмчны иҿаирхьит:
«Ҳара ҳрыцҳара хаз-хазы аганқәа ҳахьрывоу ауп. Аедыгьқәа,
аҟабардақәа, аублаа, абазгаа, аԥсилаа, мсымаа, асаныгцәа…
Ҭаацәак аҿы еидкылазар, еиларҵәазар,уара уазхәцуоу закә
мычхоз. Аурымцәагьы зыцәшәо убри ауп. Убри азоуп хазхазы ҳаҟазар зырҭаху, аӡәи-аӡәи аҵәы ҳалеибаҵаларц,
ҳақәибахларц… Дара
аганахь
игыланы
иԥшларц…
Ҳанықәибахлак, иаанхо ахыц-ҩыц инарыгәҭасны шәара
аԥсадгьыл ҳәа акыр шәымазма, ари адгьыл зтәыз ҳара
ҳакәын» ҳәа иаақәгыларц (ад. 91).
Абазгаа раҳ Сқеԥарна Џьамтәыла аҳәынҭқар иахь
иадицәыло даналага, уи са сзышьҭоу ахь дысзиагозар ҳәа
данцәажәогьы аԥсуаа рзы апрогрессивтә ҵакы змоу Аԥсырҭ
игәҭакы иҭкааны иҳәеит:
– «Сқеԥарна, сара иуасҳәарц исҭаху ҳарҟәаҵып амрагыларахьгьы (Џьамтәылаҟа – С.З.) амраҭашәарахьгьы
(византиаҟа – С.З.) ахьаԥш-кәаԥшра. Ҳаԥсуаа зегьы еидҵаны,
иаку ҳәынҭқарраны иҟаҳҵап. Ҽаџьара ҳхьаԥшуа акәымкәа,

731

ҳхаҭа ҳаҽҳарӷәӷәап. Иӷәӷәоу иахь агәлацәагь хьаԥшуеит, нас
аедыгьқәагьы ҳара иҳадымгылар ҳәа умшәан…егьа умҳәан
шьҭрала аӡә ҳауми» (ад. 171).
Аԥсуаа рҽеидкылара дашьклаҳауеит алазқәа раҳ ир рԥы­
за Терлетгьы, аԥсилааи амсымқәеи дреижьаны инапаҿы
иааигарц дашьҭоуп. «Аԥсуаа дара-дара еибакны рыблақәа
ҭибахуа иалагарын. Ԥсыҳахыра ладеи-ҩадеи ҳәа еилыхны,
аҵәы рылаҵо, еиҿажьуа, аишьцәа нибарҵәарын. Ҭердеҭ
аганахь дгыланы, урҭ ус ахьыҟарҵо даара игәы иалсызшәа
ихы-иҿы ианырԥшны, анахьгьы дгәцхә-гәшьуа ак раҳәо,
арахьгьы дхырбза-кәрыбзо аҽак ҳәо, наҟ-ааҟ, ауӷә иаҵаҳәоу
ацәқәа реиԥш, игәамԥхо ак ҟасҵоит ҳәа зҽазызкуаз ифырмахьц аахиҟьаларын (ад. 321).
Аԥсырҭ ажәларгьы деилыркаауеит, игәра ргоит, дара рзы
дзеиԥшроу, дшыразу, иаҭаххаргьы ихы шрықәиҵо рдыруеит. «Аԥсуаа лада иҟа, ҩада иҟа – иаку жәларуп, Ԥсыҳахыргьы
иаку тәылахароуп», –ҳәа Аԥсырҭ данықәгыла, ацәа иалан
иалҵызшәа, икаӡа иааԥшит. Раԥхьагьы рҽеидыркылеит
абазгааи аԥсилааи» (ад. 344).
Аԥсуа абшьҭрақәа рҽеидкылара ианалага, рконсолидациа
апроцесс аҽанарҭбаауп Амрагыларахьтәи Римтәи аимпериагьы еиҳагьы ианԥаԥашькыз. Аԥсны ҳара иаҳтәуп ҳәа иахапапаны иркын.
Ажәлар рыҩнуҵҟатәи аӷацәагьы, Аԥсырҭ аӷьараҳәа да­
наақәгыла иааиҵанарӷәӷәеит, ицәшәо иалагеит, ацәых-цәы­
фа­ра иаҟәҵуамызт, аха аргама иҿагылара рзыгәаӷьуамызт.
Ҿырԥштәыс иааҳгозар зхы зымаԥызаны иҟоу аԥсуаа раҳ
Алдыз иаҳҭынра зхы иҭарԥаны измоу ацәгьаршцәа, зхада
хы зымбо Кыԥсеи, Жьагәеи, Ҭлаԥси иара игәаӷ икны иагоит,
ижьы рымазар ирфоит, рҽынкыдҵо џьара шьапҿаршәк абаизааури ҳәа ишьҭоу, дҵыржаауеит, аха аламала рнапаҿы дырзаагом. Урҭгьы иреилкаауп, рхаҿы инеиуеит Аԥсырҭ ажәлар
мчы ӷәӷәаны ишиҵагылоу. Уи азоуп Кыԥса Жьагәеи Ҭлаԥси
абас зреиҳәо:
«– Аԥсырҭ ажәлар идгылоит, мчыла узиааиуам… Мчыла
уабаииааиуеи иреиӷьу ахрыӷәӷәарҭа абааш иара инапы аҵа­
ҟа иҟоупеи. Уи хшыҩла, гызмалрыла ииааитәуп» (ад. 108).
Иааура ҳаздырам, иҟаҳҵара, иҳаԥсыхәозеи ҳәа ажәлар
анааилахоз зыгәра ганы рхы наздыркыло Аԥсырҭ иакәын.
Қәрала иуаҩыбжара дынҭысхьан еиԥш Аԥсырҭ аԥсилаа

732

аҳас дықәдыргылт. Ажәлар еигәныҩны, уаанӡа аҳас ирымаз Алдыз захьӡыз дахҳәаны Аԥсырҭ иҟаҵара иадгылаз
рацәахеит. Зегь раԥхьа уи ихьӡ зҳәаз аишьцәа Мсым Дуи Мсым
Хәыҷи роуп. Урҭгьы ахырӷәӷәарҭақәа иреиҳабацәоуп, зажәа
нагоу, зажәа акыр ԥхылнадо роуп. Абри аҽнынӡа аԥсилаа
раҳ дара дылбаарго, дхаргало иҟамызт. Византиа аимператор иакәын аԥсуаа абшьҭрақәа раҳцәа раҭареи рамхреи азин
змаз, асанкциа ҟазҵоз. Ажәлар аӡәгьы дразҵаауамызт.
Ари ахҭыс дуны, акры аҵанакуа иҟалеит. Ажәлар
аигәрӷьеит.
Ари афакт акыр инарҭбааны, амаха-шьаха аҭаны алацәа­
жәарала аҩымҭа автор ииҳәарц ииҭаху еилкаауп. Аус злоу,
ажәлар рхьааи ргәрҩеи гәцаразмкуаз, рыгәхьаа зымкуаз аҳ
гәымбылџьбара дахҳәаны, зыжәлар рынасыԥ хәцырҭаси
гәрҩаси измаз аҳ қьиа дахьықәдыргылаз мацара акәӡам. Аус
злоу убри нахыс ажәлар иреилкаахеит зегь зылшо аҳ имацара
шиакәм, дара ажәлар рхаҭа шракәу. Еиҳа ииашаны иаҳҳәозар,
ажәлар рхы азцо иалагеит раҳи дареи рҳәатәы еиқәшәаны,
игәцареибаклар акырӡа ишеиӷьу. Ари рхы, рымч акыр агәра
рго иҟанаҵеит.
Убри аамҭазы абазгаагьы Сқеԥарна захьӡыз аҳ ҿыц далырхит. Аха Аԥсырҭ дзышьҭаз аҽеидкылара аидеиа Сқеԥар­на
дадгылаҩмхеит. Уи аориентациа ахьимаз Џьамтәыла акәын,
аџьамцәа дахьрымаҳәызгьы акыр аанагон. Сқеԥарна ианхәԥҳа
дахьлыҿцаауаз иахырҟьаны (иԥҳәыс Зуфҭиа ицәгьа лҳәеит)
аџьамцәа рҳәынҭқар диԥхьаны данига, дзыхнымҳәӡеит. Уи
ашьҭахь абазгаа ирҭахханы Аԥсырҭ иаҳра рыдыркылт.
Уи нахыс ажәлар еиҳагьы иазхәыцуа, рыхшыҩ азцо иала­
геит Аԥсырҭ аханатә ҭаха изымҭоз аидеиа. Ароман аҿы
ана-ара иалҩны иуаҳауеит ажәлар рхаҭарнакцәа рбыжь­
қәа. Аԥсуаа абырзенқәагьы, алазқәагьы, аџьамцәагьы ир­
хьыԥшымкәа, дара рхатә ҳәынҭқарра ашьақәргылара иаз­­
хәыцуа, абри ахшыҩҵак иаргәаҭеиуа, ирылаҽуа иалагеит.
Иааидкыланы ҳахәаԥшуазар, ароман автор Аԥсырҭ
ихаҿсахьа аԥҵаразы илиршаз шмаҷымгьы, ԥхьаҩык иаҳасаб
ала сара сгәы еихьызшьқәогьы ыҟоуп. Аԥсырҭ ихаҿсахьа
ашәҟәыҩҩы иӡбаны ишимаз, ишиҭахыз еиԥшҵәҟьа
изыҟамлеит. Зны-зынла дихашҭӡама, дабаҟоу ҳәа унаԥшыааԥшуа уаақәхоит. Аханатә дцәыргоуп, аха нас уи иӡбахә акыр
аамҭа иҳәаӡом, 248-тәи адаҟьа нахыс ауп еиҭах данцәырҵуа.

733

Насгьы Аԥсырҭ ихаҿсахьа ароман актәи аҩбатәи ахәҭақәа
рҿоуп еиҳа иаахьеиӷьу, аҵыхәтәантәи (ахԥатәи) ахәҭаҿы
уажәымзар уажәы џьара иӷәӷәоу акала дцәыригап ҳәа аԥхьаҩ
дыԥшуп, аха акыр дхьысҳаны даанхеит.
Ҵабыргуп, ибзиоуп автор Аԥсырҭ ихаҿсахьа идеалк
аҳасаб ала даасырԥшрым, ауаҩытәыҩса иԥсыҽрақәагьы
шилоу инсырԥшып ҳәа ахьақәикыз. Аԥхьа Аԥсырҭ
дкариеристӡамызт, ажәлар рус дуқәа иҽызрылеигалозгьы
ахьӡ сырҳап ҳәа акәӡамызт. Амчра, аҳра инапаҿы иааигарц дзашьҭазгьы ихатәы интерессқәа рзы акәӡамызт, аидеал ҳаракы – аԥсуаа реидкылара рымч аизакракәын ихы,
иԥсы зикуаз. Аха автор излаиҩуала, Аԥсырҭ аҳас даныҟарҵа
ашьҭахь амалрҳарагьы ицәымӷымкәа, ауаагьы ивагьыжьуа,
имаҵуха рибамҭо, ихаҵкы кадмыршәуа иҟазар иҭаххеит.
Аҳас даныҟала ашьҭахь ихаҭагьы изгәамҭаӡакәа иҟазшьа
акыр аҽеиҭанакит. «Аԥсырҭгьы дуаҩын, игәы иахәон иаԥхьа
ианимҵақьақьоз, насгьы дандырҽхәоз. Дышнеи-шнеиуаз, иара иаҳа идҳәаҵалоз, малла-шьаллагьы еиҳа ибеиаз
ракәхеит икәша-мыкәша иаанхазгьы» (ад. 166).
Аԥсырҭ ихаҿсахьа иуадаҩу аилазаашьа аман, иҵоуроу
инаваргыланы, иҵоурам аҟазшьақәагьы ныҟәигон, аԥсыҽ­
рақәагьы илан ҳәа автор иажәақәа рылоуп ҳара излеилаҳкаауа.
Ҳәарас иаҭахузеи, уи азхоит ҳәа иузыԥхьаӡом, сахьаркырала
уи зырҵабыргыша, аҵаҵӷәы азҭаша ахҭысқәа ыҟазҭгьы еиҳа
иԥшӡахон, еиӷьхон. Аха ус изыҟамлеит.
Иара убас аԥхьаҩ агәынамӡара имоурц залшом Аԥсырҭ
иԥҳәыс Феодора аџьамцәа дытҟәаны данырга ашьҭахь
иара ихымҩаԥгашьа даназхәыцлак. Ганкахьала, ҵабыргуп,
дызлақәшәаз ала, лшара дук имамызт, аха арсҟак бзиа иибоз
иԥҳәыс лразҟыцәгьара аламала данышәарымызт. Џьара акала иныԥшыр акәын ааха ду иауз.
Зны-зынла ампыҵахалаҩцәа, ақәылацәа рполитика
ам­ҩаԥ­гашьа иреизадацәаны, цәаҳәак амацарала ианеи­
лаҳкаауа ыҟоуп. Аӡәырҩы ус ргәы иаанагоит аимҵәацәа аргама, иџьбараны, ихжәаны мацара рхы мҩаԥыргошәа. Аха
ареалтә ԥсҭазаараҿы ус мацара иҟам. Ампыҵахалаҩ хшыҩла,
дҿаԥха-ҿаччо, адәахьала бзиара дук узыҟаиҵошәа ихы урбаны, аҽыраамысҭашәара инырԥшуа, еиуеиԥшым ахархәагақәа
аниԥшаауа ыҟоуп. Усҟан ауп еиҳагьы ианеицәоу. Борис
Ҭыжәба диашоуп, Иустиниан Актәи ихы иаирхәақәоз иреиуан

734

аԥсуааи, абырзенқәеи, аиуарақәа рыбжьаҵара апроцесс дацхраауан ҳәа иахьиԥхьаӡо. Иаҳгәалаҳаршәап Аԥсырҭ абырзен ҭыԥҳа Феодор ԥҳәысс данигоз аимператор ишигәаԥхаз
аӡбахә: «ҭынха-ҭынҵылагьы, шьала-далагьы Аԥсны Византиа иадҳәалазарц иҭахын аҳәынҭқар» (ад.90).
Ампыҵахалаҩцәа жәынгьы-ҿангьы иԥышәаны ирымоу
даҽа хархәагакгьы аԥхьаҩ илаԥш иҵашәартә иаарԥшуп Борис Ҭыжәба ҳзыхцәажәо ироман аҿы. Уи аинтерес згым
ахархәага ҳәа сызҿу автор блаҵарыла игәеиҭеит, дазхәыцит,
изыдҳәалоугьы Ефраҭ ихаҿсахьоуп.
Ефраҭ ихаҿсахьала ашәҟәыҩҩы ииҳәарц ииҭаху акры
аҵанакуеит, иахьатәи аԥсҭазаараҿгьы актуалра ацәыӡныҳәа
иҟаӡам. Изакәу уи ауп, ақәлацәа, ампыҵахалаҩцәа акыр
ашәышықәса раахыс игәарҭахьеит дара рагрессиатә политиказы даараӡа ирзыфеидоу, иԥышәоу хархәагак: ирым­
пыҵархаларц изышьҭоу ажәлар иреиуоу ауаа ӷәӷәақәа
абаҩхатәра змоу ауаа аарылԥшааны, рмаҟахы иадҳәаланы,
амаҵурақәа рыҭаны иҩықәдыргылоит, ҳаҭыр ду рықәр­
ҵошәа, рыхьӡ ҭыргошәа ҟарҵоит. Аха зегь акоуп, фактла
итәцәаны иаанрыжьуеит. Моралла даара иӷәӷәоу, доуҳала
ибеиоу, хшыҩлагьы хара иԥшуа аӡә иакәымзар, ари аполитика ҩысҭаа даҿашәоит, даццоит, дзацәцаӡом. Ампыҵахалаҩ
иҿы амаҵуреи, ахьӡи, амали уҳәа зхатә мышхәыбзазара заузгьы бжеиҳан иацԥыҳәаны рыжәлар гәакьа аексплуатациа рзура иашьҭалоит, рҟар хырҽырц иашьҭалоит. Атәым
мпыҵахалаҩцәа раҵкысгьы ажәлар дара ирылиааз, дара
иреиуоу ауаҩы рыԥсихологиа, рҵасқәа, рҟазшьақәа уҳәа
еиҳа идыруеит. Урҭқәа зегьы атәым мпыҵахалаҩ изы
иманшәаланы ихы иаирхәоит ауп.
Абра хыхь исҳәаз ахшыҩҵак иллиустрациа азызуа акы
ауп ҳәа сгәы иаанагоит Ефраҭ исахьаркыратә хаҿсахьа.
Дызусҭада уи?
Аԥсҭазаара ҟадыџь шәкы, зқьы рыла еилышьуп, зных
ауаатәыҩса иахьымгәыӷуала еиднакылеит, даҽа зныхгьы,
иагәаԥхар, иахьымгәыӷӡо ала еиҟәнашоит.
Ароман «Аԥсырҭ» аҿы Афраҭ дцәыргоуп аԥхьатәи ада­
ҟьақәа инадыркны. Иара мшынла, аԥра ӷба дақәтәаны
амҩа дықәуп, Константинопольнтәи Аԥсныҟа даауеит. Арҿ­
иамҭа ҳаԥхьо ԥыҭк ҳанынаскьалак ауп уи дызусҭоу цқьа

735

ианеилаҳкаауа. Автор ретроспективала ииасхьоу аамҭа ҳа­
гәы­ларԥшны иаҳирдыруеит уи ихы, иҵыхәа.
Ганкахьала уахәаԥшуазар, Ефраҭ уаҩ ӷәӷәоуп, уаҩ нагоуп. Аимператор Иустиниан Актәи иаҳҭынраҿы амаҵура
ду имоуп, аимператор ихаҭа дизааигәоуп, акры зҵазкуа
адҵақәа наигӡоит, иҵашьыцуа рацәаҩуп. Даҽа ганкахьалагьы, цқьа данудырлак, иубарҭахоит дшыразҟыдоу, зылахь ҷышәу аӡәы шиакәу. Данхәыҷыз инаркны иԥсҭазаара
ҿаҟәахеит, ижәлари иԥсадгьыли дырцәыӡит.
Ефраҭ хылҵшьҭрала даԥсуазаап. Ҩажәа шықәса ина­
реиҳаны уи аԥхьа аҳ Алдыз иуаа идиршьыз, зыҩнра, згәара
қьаԥҭеитәыз Аԥсар иԥа иакәзаап. Ефраҭ иаби иани аныршь,
иара дыкны, евнухс дҟаҵаны амшын нырцәҟа дырҭизаап.
Игәеилыххареи игәамчи уҳәа ԥсабарала илаз ахаҭабзиара­
қәа ирыбзоураны дуаҩы ӷәӷәаны дшьақәгылт. Аимператор
илаԥш дыҵшәан дизааигәеитәит. Иара иаби иани аныршьыз иаҳәшьа Гәыранда дыԥшқан, уи аимҵәацәа дрымҭакәа
маӡала Аԥсырҭи иԥҳәыс Феодореи дырган драаӡеит.
Ароман аҿы аԥхьа данцәыргоу дызлаабо ала, аимператор Иустиниан Актәи идҵа ҷыда анагӡаразы Ефраҭ Аԥсныҟа
дааит. Дҵас имазгьы аԥсуа абшьҭрақәа раҳцәа аҷкәынцәа
хәыҷқәа евнухцәаны иҟаҵаны амшын нырцәҟа рыҭира азин
рымхракәын. Насгьы еилкаатәыс иман усҟантәи аамҭазгьы
Византиа апровинциак аҳасаб ала иԥхьаӡаз Аԥсны аҩнуҵҟа
аҭагылазаашьа зеиԥшраз аилкаара. Ари адҵа ҽыҵгас иҟан,
аха иара иаалырҟьаны Аԥсныҟа иаашьҭра зыхҟьаҵәҟьаз
аԥсуа абшьҭрақәа аидгылара иалагеит, раҳцәагьы дара
иқәдыргылеит ҳәа аимператор Иустиниан Актәи илымҳа­
ҟын­ӡа инеиз, аимпериа иалаҩыз ажәабжь акәын. Аԥсуа
абшьҭрақәа реидгылара аиҵаҟьаракәын аимпериа зышьҭаз.
Абасала, акыр аинтерес аланы ишыҟаҵәҟьоугьы, Ефраҭ
ихаҿсахьа цқьа инагӡаны ихаҭәааны изыҟамлеит. Ҵабыргуп,
иара иҭагылазаашьа уадаҩын, агәҩбарақәа деимҽхакны дрыман, аха уеизгьы ара Аԥсны дахьааиз иҟаиҵаз, позициас иааникылаз цқьа еилганы иаабом. Хылҵшьҭрала дзиуаз аԥсуа
жәлар зҭагылаз далаԥшны ианиба агәҩбарақәа издырҵысыз
дҽаџьара диаргама, мамзаргьы имаҵура иднаҵаз иус
анагӡаразы хацәнмырха дықәԥама ажәала мацара, автортә
хьаҵрақәа рыла мацара акәымкәа џьара хҭысқәак рыла
иаарԥшызар акәын ҳәа сгәы иаанагоит. Агәра ҳгар акәхеит,

736

иҳазҳархар акәхеит аҵыхәтәан автор ииҳәо иажәақәа: «Сара
избоит, Ефраҭ дмида-гәидаха, дызлааз аӷба дақәтәаны, алҩа
зхачыз Иԥсадгьыл Аԥсны ааныжьны Константинопольҟа,
Иустиниан Актәи иахь дшыгьежьуа…Гәыла-ԥсыла Аԥсни
аԥсуа жәлари шиҭахугьы, ибаҩқәа роуп иаԥсыуан изаанхаз
акәымзар, ихы-игәы аԥшәымас иамоу иара иакәӡам – Иустиниан Актәи иоуп» (ад. 443).
Ароман «Аԥсырҭ» автор сахьаркырала акыр ирҵабыргны,
аԥхьаҩ агәра игартә иааирԥшуеит аԥсуаа ҟыҟ-ҿыҟда,
иҟәба-ҟәшәо инхартә-инҵыртә иҟазымҵоз, рыцҳарақәа
зыхҟьоз атәымтәылатәи ақәылацәа рымацара шракәмыз.
Аҩнуҵҟатәи аиҿыхарақәа еимыржәжәон. Досу иара ихатәы
интерессқәа дахьрышьҭаз, аҳцәа рыхдырра алаҟәра, ачар­
ҳәацәа рхымҩаԥгашьа уҳәа ирхылҿиаауаз арыцҳарақәа
рацәан. Џьоукы арыӷьарахь иахозҭгьы, егьырҭ арымарахь
иахон.
Ҿырԥштәыс иааҳгозар, абырг ҟәыӷа Ҳабыџь, Цыблаа рхада Ноурыз, уи иԥацәа Мсым Дуи Мсым Хәыҷи, Баӷрыжә-иԥа
Нашбаҭаҟәа, ажьи Абаа-иԥа Самсон, Мсым Хәыҷы иԥҳәыс
Хьыбла, иабаӡӡеи Селыҟә, Селыҟә иԥа Кьасоу, Аԥсырҭ иԥҳәыс
Феодора уҳәа иуаа разқәоуп, ауаҩытәыҩсатә ҟазшьа бзиақәа
ныҟәыргоит. Досу илшо ала Аԥсырҭ дыззықәԥо ажәлар рус
аҿы ма ицхраауеит, ма ажәала акәзаргьы игәы азҭарҵоит.
Зынӡа даҽа ҟазшьоуп ирымоу Нар-иԥа Ҭлабӷани, Кыԥсеи,
Жьагәеи, Ҭлаԥси реиԥш иҟоу ацәгьоуцәа, ачарҳәацәа. Аиашазы ашәҟәыҩҩы егьырҭ раасҭа абарҭ аус хәмгақәа еиҵазҟәаҟәо,
иҵоурам ахаҿсахьақәа реибыҭара, раарԥшра еиҳа илшазшәа,
еиҳа иқәҿиазшәа збоит. Маҷк иадамзаргьы ҳҽазааигәатәны
ҳахәаԥшып урҭ рахьынтә аԥхьаҩ игәалашәараҿы еиҳа
инхартә иҟоуп ҳәа сгәы изаанаго Ҭлаԥс ихаҿсахьа.
Аилаҩ-еиласрақәа ихы иархәаны Ҭлаԥс ихатә қьаф иаанаго дашьҭоуп. Ауара, аҭынхара, ажьра-цәара ицирхыраауеит, иааиԥмырҟьаӡакәа агьангьашрақәа мҩаԥигоит, ахәа
ижуеит, цәгьа баны бзиа ҟазымҵо зырҳәо иоуп. Аҳ Алдыз
ихы дҭарԥаны димоуп. Алдыз аҳас иҟаҵарагьы зыбзоураз
Ҭлаԥс иҩызцәеи иареи ракәын. Ажәак ала, зегьы рхатәы
интересқәа рыла иеибаркуп. Арахь рԥынҵа инахыҳәҳәаны
ажәлар ирзеиӷьу ак ҟарҵо акәым, ирыӷрыхоит, ҭынч
нхамҩеи бӷеиҵыхреи рырҭом. Уи бзианы иеилкааны имоуп хыхь иаҳгәалаҳаршәахьоу ауаҩ гәыраз Ҳабыџь. Уи азо-

737

уп иара Аԥсырҭ дилабжьо абас зиеиҳәо: «Кыԥса адгьыл
дхәыҵаланы дхәыҵыҵуеит. Уажәгьы иҟаиҵаз умбои, згәы
иаанагодаз Алдызҵәҟьа аҳас дҟалоит ҳәа. Аҳыс дзыҟарҵаз,
иара ихьӡала дара аҳра руларц ауп. Аԥсилаа ахьнаргахьоу умбои, Гәмԥси Егри рыбжьара шаҟа нхарҭа қьаԥҭартәхьоузеи…
Урҭ аԥсадгьыл зырҭаху рхазоуп, ахырҳаразоу, аԥсуаагь
зырҭаху – маҵуцәас ауп. Еҳ, сабиц, адгьыл уҳәеит ҳәа шаҟа
ачҳауазеи, абанҭ рҩызцәа ршьапы адгьыл иахьықәгылоу
иамчҳауазароуп. Ҳазшаз анцәа хыхь иқәтәоу, зегьы убоит,
зегь уаҳауеит, нас изучҳауазеи? –дуазыруан Ҳабыџь» (ад.107).
Асахьаркыратә еффект аманы, аԥхьаҩ игәалашәараҿы
иаанхартә иҟаҵоуп Ҭлаԥс иҵыхәтәа цәгьа аазырԥшуа
ахҭыс. Зыжәлар чарҳәара рызуа агәаҟра ду иҭазыргылаз,
аҵыхәтәан иара ихгарҭа имамкәа ацгә ҵыхәа хҵәеиԥш
дықәхеит, Егры аӡиас иҽаимҭар ада ԥсыхәа имамкәа
дҟалеит. Амала автор акыр ирмариацәеит, уимоу, маҷк
агәрагарагьы уадаҩзар ҟалап Ҭлаԥс аӡиас иҽанеиҭоз
аламҭала идунеихәаԥшышьа шьаҭанкыла аҽаԥсахызшәа,
иҟаиҵахьаз
ахәмгарақәа, агьангьашрақәа, ачарҳәара
дақәӡбо далагазшәа дахьааирԥшуа. Ус еиԥш аметаморфоза
Ҭлаԥс идкыланы уахәаԥшуазар, иԥсабаратәымшәа избоит.
Избанзар, ансҟак ауаҩра зцәыӡхьоу, жәпакы ацәгьарақәа
еиқәзырҽаҽахьоу иаалырҟьаны ихы дақәӡбо дзыҟаларымызт
иага иҭагылазаашьа уадаҩхазаргьы. Иара дгаӡаӡам,
иуаажәлар чарҳәара рзуны аџьамцәа рахь даниасуаз
заанаҵгьы ишԥаизеилымкаауаз уахьгьы ҽеик дшақәмшәоз?
Ароман «Аԥсырҭ» аҿы аԥхьаҩ илаԥш иҵашәартәы ибзианы иаарԥшуп ауаҩытәыҩса иламыси, ихьӡи, ихьмыӡӷи
ирызкны аԥсуаа традициала ишьақәргыланы ирымоу
анормақәа. Урҭ анормақәа ҳәа сызҿу аперсонажцәа аӡәыр­
ҩы ирылаҽны, набыцрада иныҟәрго иаарԥшуп. Аԥс­ҭа­заара
еиӷьу акгьы ыҟам, аԥсра еицәоугьы акгьы акгьы ыҟам. Аԥс­
ҭазаареи аԥсреи ахьӡи ахьмыӡӷи рыбжьагы­лоуп. Хьмыӡ­
ӷыда зхы зымҩаԥгаз иоуп хҭырԥа шкәакәала дымҩаԥысит
зырҳәо. Ианамуӡах, ауаҩы илахь ада ԥҵәаны, дшыбзоу
дыԥсны адунеи дықәзар аҵкыс, дыԥсыр, дҟамлар еиӷьуп.
Абас иҟоу аԥсуаа рфилософиатә дунеихәаԥшышьа ҳзых­
цәажәо аҩымҭаҿы аҽшьра зықәшәаз Хьыбла лхылҿсахьа
иадҳәаланы иҟаҵоуп. Уи арԥыс ӷьаҩ Аԥсырҭ ирӷьажәҩаны
идгылоу, Цыблаа рхырӷәӷәарҭа аиҳабы Мсым Хәыҷы иԥҳәыс

738

лоуп. Ашәҟәыҩҩы Хьыбла лыԥшреи, лсахьеи, лгәаҭеи, лыразреи, лыцқьареи акыр иҽадцаланы иааирԥшит. Лхаҵа Мсым
Хәыҷы гәык-ԥсык ала дизыҟоуп. Иааидкыланы уахәаԥшуазар,
аԥсуа ԥҳәыс иреиӷьу лҟазшьақәа еизыркәкәаны Хьыбла
лхаҿсахьала иҟаҵоуп. Ахалара атрагедиа дақәшәеит: Набед
ар иманы Цыблаа рхырӷәӷәарҭа абаа данақәлаз ауха џьамк
ахьмыӡӷ лиргоит. Уи нахыс лыԥсы ҭаны адунеи ақәзаара
иаԥсам ҳәа иԥхьаӡаны, абахә ду ақәацәраҟнытә дыԥаны,
Кәдры ацәқәырԥақәа лыҽрылҭеит.
Хьыбла аӡы лыҽшалҭауеи, уи мзызқәас иаиузи ртәы
зҳәо адаҟьақәа ароман «Аԥсырҭ» аҿы иреиӷьқәоу иреиуоуп, аԥхьаҩгьы зынӡа ихазу ацәаныррақәа издырҵысуеит.
Ҭлаԥс иҵыхәтәа цәгьа иқәнагоуп ҳәа угәы ушьышьуазар,
Хьыбла лҵыхәтәа уаназхәыцуа, алахьеиқәҵара ҵаулеи
арыцҳашьареи урымҽхаркуеит. Избанзар, трагедиаҵәҟьоуп,
азалымдареи, амчымхареи, агәаҟреи ирылҵшәоуп.
Ароман «Аԥсырҭ» аҿы ииашаны, аҭоурыхтә ҵабырг
иашьа­шәаланы иаарԥшуп адин азҵаарагьы. Аԥсуаа рдин
аҭоурых ззымдыруа, ма издырырц зҭахым џьоукы ари
азҵаара еилахәеилапашьаны, иеицакны ианалацәажәо
уаҳа­лоит. Џьоукгьы ажәытә ҳқьырсианцәамызшәа, XVI
ашәышықәса инаркны аҭырқәцәа иаҳзааргаз аԥсылманра
ҳамҵахырхәошәа зҳәо ыҟоуп. Ас еиԥш агәаанагара шьаҭан­
кыла ииашам. Ари азҵаара инарҭбааны ара салацәа­жәоит ҳәа
салагом, иагьаҭахым, иагьаҭыԥым. Аха аԥсуаа рдин аҭоурых
ахадаратә етапқәа схемак аҳасабала иазгәасҭар сҭахуп.
Ажәытә аԥсуаа, адунеи иқәынхо егьырҭ ажәларқәа зегьы
иреиԥшны, амырҭаҭра (еиуеиԥшым аԥсабаратә цәырҵрақәа
рымҵахырхәара, урысшәала «иазычество» ҳәа изышьҭоу
ауп) ҳәа изышьҭоу астадиа иахыст. Ҳерала IV, ианамуӡах V
ашәышықәса иахымгакәа Византиа аныррала ақьырсианра
рылаҽуа иалагеит. XVI ашәышықәса инаркны Аԥсны
асулҭантә Ҭырқәтәыла ианампыҵанахала ашьҭахь аԥсуаа
рыхәҭак аԥсылманра рыдыркылт. Аха иахьа уажәраанӡагьы
ҳажәлар рдин аилазаашьаҿы рудимент ҳасабла амырҭаҭра
ацәынха-мынхақәагьы уԥылоит.
Абри асхема иақәшәо иаарԥшуп адин азҵаара Борис Ҭыжәба ироман «Аԥсырҭ» аҿы. Иара зызку аепохазы,
хымԥада, амырҭаҭреи ақьырсианреи еибакы-еибашьҭуа
аиҿыхарақәа рымазар акәхарын, ажәлар рыхдырраҿы досу

739

ашьақәгылара иазықәԥон. Иага умҳәан ақьырсианра ҿыцын,
уи адгылаҩцәа аламала аиааира рызгомызт.
Уи аамҭазы аԥсуаа рдин зеиԥшраз уаҩы ибартә
иаарԥшуп адгьылҵысра аныҟала ашьҭахь Гәмԥсаа
рхымҩаԥгашьа зеиԥшраз ала: «…адгьылҵысра иҟалаз азы
гәымԥсаа қьырсианцәақәак раҳасабала ауахәамаҿы анцәа
ишиашьапкызгьы, жәытә-натә аахыс дара ирымаз рныха,
зымч агәра ргоз, зҿаԥхьа ихырхәоз, «аныхаԥара» ҳәа хьӡыс
измаз аҿы инеины иамҵаныҳәеит. Ҵоуп, апапцәа рбаны
инхомызт гәымԥсаа рныха, ирымчыз ҳәа акгьы ыҟамызт
умҳәозар» (ад. 82).
Адин рзеимакыроуп Аԥсырҭи Сқеԥарнеи. Аԥхьатәи
ижәларгьы иаргьы жәытә-натә аахыс ҳқьырсианцәоуп ҳәа
иԥхьаӡазар, аҵыхәтәаны уи мап ацәкны аџьамцәа рдин
дамҵахырхәошәа ҟаиҵоит, адин аполитикатә гәҭакқәа
рҿы ихы иаирхәарц дцәажәоит. Ажәак ала, аҩыџьагьы
злеиқәмшәо, ирзеимакырақәоу ируакхеит адин.
Аԥсырҭ аԥсуаа жәытәнатә аахыс иқьырсианцәан аниҳәа,
Сқеԥарна иҿаирхьит:
«– Ирнаҭеи ақьырсианра, ақьырсиан ҳәынҭқар хада
имагәшьхәа иҭацалан иахьимоу анаҩсан» (ад. 171).
Автор диашоуп иҟаиҵо ахьаҵрақәа руак аҿы Византиа
аимпериа кавказтәи ажәларқәа ақьырсианра рыланарҵәарц
изашьҭаз иара аполитикатә гәҭакқәа анагӡара иацхраауан азоуп аниҳәо. Аха ари апроцесс иҵоурам инаваргыланы, иҵоуроу арольгьы нанагӡеит, избанзар афбатәи
ашәышықәсазы Иустиниан Актәи ихаан аԥсуаа рҿар рзы
Константинополь ашкол аадыртит, рыла злахнатыз ҟалеит
(ад. 235).
Ароман «Аԥсырҭ» ана-ара иԥсаҟьаны иалаԥсоуп аепископ
Кәасҭеи аныхаԥааҩ Аҭлагьыри реимак. Аныхаԥааҩ Аҭлагьыр
аепископ Кәасҭа изкны «аџьныш, аџьныш!» (ад. 223) иҳәоит,
нас ақьырсианра џьаҳанымроуп ҳәа нациҵоит (ад. 224). Арҭ
ирзыӡырҩуа ажәлар рахьынтә аӡәырҩы акыр ибжьажьоит,
икәаны-зануеит, аԥызара зырҭара цқьа ирыздырам – ржәытә
ныхақәа ракәу, ақьырсиантә џьар акәу. Уимоу, Цыблаа рхада,
ауаҩы ҟәыӷа, ауаҩ иаша Ноурызгьы дарблаҟьо аҟынӡа днанагеит. Ииуа-ииҳәо дақәмшәо ҩ-динхаҵарак рхацыркцәа
дрыбжьагылан» (ад. 224).
Сара ииашан исзеилкаазар, аныхаԥааҩ Аҭлагьыри аепи-

740

скоп Кәасҭеи реиҿыхара, реимак амырҭаҭреи ақьырсианреи
реиқәԥара, реиҿыхара иасимволуп. Автор, хымԥада, диашоуп ажәлар еиҳа-еиҳа ақьырсианрахь ииасуан, ирылаҵәон
ҳәа аниҩуа, «цыблаа ирызгәамҭаӡакәа рыгәқәа еиҩшахеит.
Ганкахьала, урҭ зегьы ҭаацәала иқьырсианцәан; даҽа ганкахьала, рныхагь изагәҭасуамызт, уимоу, аимак анроулак,
Аҭлагьыр иахь еихон. Аныха аԥхьа инагыланы аԥсынгьыри
рнапы нақәкны иқәуан» (ад. 230).
Иара убас, ҳәарас иаҭахузеи, автор диашоуп аԥсуа
абшьҭрақәа динла реизакра, доуҳалагьы, политикалагьы
реизакреи жәларыкны рышьақәгылареи иацхраауан ҳәа
ахьиԥхьаӡо, ари аидеиа аӡәымкәа, ҩыџьамкәа иперсонажцәа
иахьыдирҳәо.
Борис Ҭыжәба ироман «Аԥсырҭ» аҿы инарҭбааны
ирыжәпаны ахархәара рымоуп аԥсуа жәлар рҿаԥыцтә
рҿиамҭақәа. Урҭ рӷьырак акыр иманшәаланы, аҩымҭа
азеиԥш контекст иақәнагахартә, иашьашәаланы иҟоуп.
Ҿыр­ԥш­тәыс иааҳгозар, хыԥхьаӡарала ҩышә иреиҳаны иу­
ԥыло ажәаԥҟақәагьы мыцхәцәоума уҳәартә иубоит. Уимоу, ажәаԥҟак рацәак иаҭыԥымкәа хынтә, ԥшьынтә ианеи­
ҭаҳәогьы убап.
Ароман ацәа, ажьы иаланы изыҟамлазшәа збоит автор аԥхьажәа иазиҩыз аҿы инеиҵыхны, иара ихыҭҳәаагьы
наԥшьны дызлацәажәо, зҵакы еиҭеиҳәоо алегендеи уа иааиго аҭоурыхтә фактқәеи. Урҭ зынӡа иамаӡамзаргьы ашәҟәы
иаԥырхаганы избом. Насгьы, ажәытәӡа зны ишыҟаз цқьа
иҳаздыррам, иахьа аԥсуаа рыхдырраҿы ари адунеи зегьы
зшаз ҳәа иԥхьаӡоу анцәа дхаҵоуп. Борис Ҭыжәба ҳзыхцәажәо
ишәҟәаҿы анцәақәа рынцәа Ан дыԥҳәысуп ҳәа диԥхьаӡоит.
Ажәытәӡа зны ус акәзаргьы ҟалон, аха аԥсуа мифологиеи аетнографиеи рҿы иахьа шьҭа анцәа дыԥҳәысуп ҳәа џьарамзар
џьара ирҳәоны исмаҳацт.
Арҿиамҭа агәҭахьы ана-ара иуԥылоит автортә хьаҵрақәа,
афилософиатә гәҭахәыцрақәа, аҭоурыхтә фактқәа ирызкны
автор иҟаиҵо ахәшьарақәа, иара ипозициа зныԥшуа аҭыԥқәа.
Урҭ анаҭаху ыҟоуп, аха ианымцхәцәақәоугьы маҷӡам.
Ҿырԥштәыс иааҳгозар, 383 инаркны 392 адаҟьаҟынӡа ибжьагаланы иану амиф аҩымҭа изагәылагалоу, излаԥшьу, азеиԥш
сиужет изладҳәалоу сзеилымкааит.
«Аԥсырҭ» уанаԥхьо (еиҳараӡакгьы «Анаҟәаԥиа абаа» ҳәа

741

хыс измоу ахԥатәи ахәҭа), аҳаҷаҳәа иааугәаланаршәоит Роман Петрозашьвили иповест «Анаҟәаԥиа ахырӷәӷәарҭаҿ».
Уимоу, епизодқәак ахьеиқәҿырҭуа, иахьеидкьысло ыҟоуп,
иқәргылоу апроблемақәагьы акыр еизааигәоуп (адин
азҵаара, амырҭаҭреи ақьырсианреи реизыҟазаашьа, аԥсуа
абшьҭрақәа реидкылара, реизакра аидеиа уҳәа). Еиқәҿызҭуа
аепизодқәа иреиуоуп, иаҳҳәап, Анаҟәаԥиа абаа аҭаларазы
абазгаа иҟаҵаны ирымаз амҩа маӡа. Роман Петрозашьвили зыӡбахә ҳҳәаз иповест аҿгьы сахьаркыратә хархәагак
аҳасаб ала аҭыԥ ҷыда амоуп. Анаҟәаԥиа абаа аҩнуҵҟа анеиразы абазгаа иҟаҵаны ирымаз амҩа маӡа. Борис Ҭыжәба
ҳзыхцәажәо ироман аҿгьы Анаҟәаԥиа абаа аҭаларазы амаӡа
мҩа амотив акыр инарҭбааны ианыԥшит. Иаҳгәалаҳаршәап
Баӷрыжә-иԥа Нашбаҭаҟәа иразҟыдара, иҵыхәтәа бааԥс уи
амҩа маӡа ишадҳәалоу.
Сара исҳәарц сҭахым Борис Ҭыжәба ироман аниҩуаз Р. Петрозашьвили иповест дхыԥшылеит ҳәа. Аха уи ицәеиԥшхар
ҳәа дацәшәаны иҵагьы иҽацәихьчар ҟалон.
Ароман аҿы аԥхьаҩ иԥылоит сахьаркырала зыгәрагара
уадаҩу ҭыԥқәакгьы. Ҿырԥштәыс иааҳгозар, агәрагара
уадаҩуп
Баӷрыжә-иԥа
Нашбаҭаҟәа
иԥҳәыс
цқьа
деилымкааӡакәа дкажьны, уи дразҟыданы ихы игәашараха,
иҷкәын заҵә диманы ауаа дахьрылҵуа. Акы ааимаркын,
агәыла ԥҳәыс бзыцәгьа иԥҳәыс бкаҳԥуп ҳәа шлалҳәоз иаҳаит.
Убри мацара иахырҟьаны дкаижьт цқьа деилымкааӡакәа,
Баӷрыжә-иԥа Нашбаҭаҟәа иеиԥш иҟаз ауаҩ ҟәыӷа, ауаҩ
гәыраз ус ҟаиҵарызу? Ажәак ала, Нашбаҭаҟәа иԥҳәыс лкажьра сахьаркыратә мотивс, мзызс иаиуз ԥсыҽцәоушәа избоит.
Ари астатиа аҩра саналагоз сышгәыӷуаз аҵкыс акыр
исыцәдухеит, исцәеиҵыҵцәеит. Убас шакәугьы, Борис
Ҭыжәба ироман «Аԥсырҭ» злаҩу абызшәа зеиԥшроу иазкны
ажәақәак мҳәакәа сзавсуам.
Ароман актәи ахәҭа («Асаркьал абжьы») аԥхьа ианҭыҵыз
ақәҿызҭыз, иара иазкны астатиа бзиақәагьы зҩыз акритикцәа
Р. Қапбеи С. Бигәааи ииашаны иазгәарҭеит иамоу акымкәа,
ҩбамкәа абызшәатә ҷыдарақәа. Урҭ иашоуп Борис Ҭыжәба
ари ирҿиамҭа апублицистикатә стиль иазааигәоу бызшәала
иҩуп анырҳәо. Убас иҟоуп автор уи аахыс иациҵаз егьырҭ
ахәҭақәагьы. Борис Ҭыжәба ирҿиаратә стиль ҟазшьас иамам асахьаркыратә маӡа аҟаҵара. Иара иҩымҭа атекст

742

«ирҩысҭааны», акы агәылаҵәахны иҟаӡам, аԥхьаҩ уи аганахьала диргәаҟӡом. Иҩымҭа атекст иаарту акоуп.
Иааидкыланы ҳахәаԥшуазар, ароман аҿы ахшыҩҵакқәа
еилазхәо, аԥхьаҩ дзырҟьало шамахаӡак акәымзар иуԥылом.
Борис Ҭыжәба аԥышәа злаимоу ала, ииҳәарц ииҭаху
аҳәашьагьы дақәшәоит, аҳәоуқәагьы рыртәашьа уажәы
ибама. Убас шакәугьы, иҵагьы ираӡаны ишәаны, изаны
иҳәандаз зугәахәша, уимоу, ас шԥаицәыҟалеи ҳәа иуԥхьаӡаша
аҭыԥқәагьы ыҟоуп. Ҿырԥштәыс иааҳгозар, Набед Егры нырцә
ацаҟьа ақәцәаны дықәгыланы, аарцәҟа, Аԥсныҟа дааԥшны,
«аԥсуаа рыгәаӷьра дыхнахны, снапаҿы ишԥасзаамгеи,
сшьаҳәырӡыӡ ишԥасзаҵамырҟьаци ҳәа дхәыцуан» (ад. 195).
Ара автор ииҳәарц ииҭаху хазуп, ашьаҳәырӡыӡ захьӡу даҽакуп.
Ауаа ракәым, даҽакгьы ашьаҳәырӡыӡ излаҵаурҟьыцуазеи?
Даҽа ҭыԥк аҿы автор иҩуеит: «Аҳҭынра анҭыҵ еизаз,
ашьха гылазшәа, ршыкьыбжьы аӷыу-аӷыуҳәа аӡы зымҵәаз
аӡлагара алуқәа реиԥш иааҩуан» (ад.348). Аӡы зымҵәаз
аӡлагара алуқәа еиқәаҳауеит акәымзар, рыбжьы даҽакала
еиҭаркуама? Зышьҭыбжь цәгьахо, аӷыу-аӷыу ҳәа илаго аԥш
зымҵәаз аӡлагара алуқәа роуп.
Даҽа џьарах, Феодора лхаҵа Аԥсырҭ дахьизхәцуа, «уаҩ
ҟәыӷоуп, уаҩ ҟәышуп, уаҩ гәымшәоуп» –лҳәеит (ад.76). Уаҩ
ҟәыӷоуп анылҳәа, уаҩ ҟәышуп аҳәара абаҭаху? «Аҟәыӷа»,
«Аҟәыш» иасинонимуп, аҩажәакгьы ҵакыла иҭибагоит,
еиҟароуп акәымзар, еивырго егьыҟам, руак егьи аасҭа џьара
ниуанс ҷыдак аманыҳәа избом.
«Лыхәда ҭҳәаа, амармалташь еиԥш иҟәымшәышәӡа»
(ад. 183), –иҳәоит автор Феодора лыԥшӡара данахцәажәо.
Амармалташь шԥаҟәмшәышәу, насгьы уи аԥҳәыс лыхәда
аҿырԥшышьас иамоузеи, исзеилкаауам.
Борис Ҭыжәба ивзбо даҽакгьы ыҟоуп. Ашәҟәыҩҩы, ҳәарас
иаҭахузеи, азин имоуп ирҿиамҭа иагу, иабзоу ирызкны
акритика иаҳәо дақәшаҳаҭымхарц. Зегьы ирҳәо хасҵап,
сацныҟәап ҳәа уалагар, узышәҟәыҩҩхаӡом. Уи еилкаау усуп.
Аха акритика агәхьаа амкӡара иашам. Уи ибылгьу, гәҩбара
узымҭо угхак уанаҳәозар, ухаҿы иааганы иудукылароуп.
Изхысҳәаауа, «Асаркьал абжьы» аԥхьа ианҭыҵыз акьыԥхь
аҿы иахцәажәоз, ахәшьара бзиагьы азҭаз акритикцәа Р.
Қапбеи С. Бигәааи ииашаны иҟарҵаз азгәаҭақәагьы автор
игәцареикыр акәын уажәтәи аҭыжьраҿы ҳәа сгәы иаанагоит.

743

Аха ус иҟаимҵеит. Насгьы, урҭ иҟарҵаз згәаҭақәак рырҽеира
уеизгьы-уеизгьы баҩ аланыҳәа иҟамызт. Хыԥхьаӡарала
имаҷым рахьынтә ҿырԥштәы заҵәык аазгоит.
Аҳ Аԥсар даниҭааз далацәажәауа, автор иҩуеит али-ԥси
рыбжьара аԥшәма ацә ду лкажьны ишишьыз, аҭамҳақәа
еиҿажьны акәац шижәыз (ад. 47). Асас дызҭаауа, аҳгьы
иакәзааит аҭахызар, аҭамҳа еиҿаижьит рҳәома? Аҭамҳа
еиҿазыжьуа еиҳараӡак ашәарыцаҩ иакәӡами?
Ари азгәаҭа Р. Қапбагьы иҟаиҵеит Борис Ҭыжәба ирҿиара
иазку истатиа «Иуадаҩу амҩа» аҿы (Шәахәаԥш: Р. Қапба.
Ҩ-лахьынҵак. Арҿиаратә портреҭ, аочеркқәа, астатиақәа.
Аҟәа. 1984 ш., ад. 232). Аха автор имыриашаӡеит.
Ас еиԥш иҟоу аҿырԥштәқәа маҷӡам, аха уиак азҳархап.
Автор хшыҩҵакқәак, фразақәак «дырчычаны» ианаҭа­
хугьы, ианаҭахымгьы ианеиҭеиҳәо ыҟоуп. Ҿырԥштәыс
иааҳгозар, афраза «ихә-ижьы қақаӡа иҩеилагылт», ианеиҵаха,
жәантә инареиҳаны еиҭаҳәоуп, ана-ара иԥсаҟьаны ароман
иалаԥсоу (ад. 81, 88, 216, 246, 301, 308, 326, 331, 423, 435, 439),
маҷк аԥхьаҩ игәы ԥнаҵәома уҳәо аҟынӡа днанагоит.
Аԥсуа католикос иҩны аҭӡамцқәа рҿы «адомбеи атәыҩа
еилышьқәа кнаҳан» (ад. 359) ҳәа иҩуеит автор. Адомбеи
атәыҩақәа дуӡам, еилышьшьас ирымоузеи?
Автор изымдыруа дҟаларым, аха, ишицәыҟалах седроу,
ироман аҿы асаӡқәа рбызшәа азҵаара еилахәаны, аԥхьаҩ
гәҩбара инаҭо ауп ишаарԥшу. Асаӡқәа аԥсшәа рҳәоит, аха
«рхатәы бызшәагьы рымоуп» (ад. 374) ҳәа автор аперсонаж Баӷрыжә-иԥа Нашбаҭаҟәа иирҳәо иашаӡам. Ииашаӡам
даҽа ҭыԥк аҿгьы асаӡқәа ирызкны ииҩуа: «Гәык-ԥсыкала
иаԥсыуаауп, аха дара ахьиз Арҭлар аӡнырцә, асаӡ ҭаацәараҿы
излеицәажәоз рбызшәа, рхалыршҭуамызт» (ад. 251).
Асаӡ бызшәа ҳәа хазы акгьы ыҟамызт, иҟам. Анаукаҿы иахьа макьанагьы цқьа иеилкаам диалекттә ҷыдарақәак аман
акәымзар, абжьарак асаӡқәа рбызшәа хазымызт, ҳарҭ ҳаиԥш,
асаӡқәагьы хатәы бызшәас наџьнатә аахыс ирымоу аԥсуа
бызшәоуп.
Борис Ҭыжәба имаурҽхәартә иҟоуп хыԥхьаӡарала има­
ҷымкәа архаизмқәа ихы иахьаирхәо. Урҭ зегьы еицеиԥшны
рҵакқәа еилкааны, иахьашьашәалоу аҭыԥқәа рҿы игыламзаргьы, знык акьыԥхь ианазнеига, еиқәирхеит ауп иаанаго.

744

Рӷьыракгьы шьҭа аԥсуаа есымшатәи рцәажәараҿы уарлашәарлада иуԥылом, абиԥара ҿыц зынӡа ирзымдырӡақәогьы
ыҟоуп. Убас иҟоу ажәақәа иреиуоуп: ахырҩантәы (ад. 41),
қьазоу (ад. 24), абӷаз (ад. 241), аӡага (ад. 246), аҳар (ад. 250),
адемҭхан (ад. 257, 319), ашьандал (ад. 259), ачалым (ад. 269),
абыцқьар (ад. 271), ачамҭы (ад. 283), ааџьақәа (ад. 283),
абазақьа (ад. 283, 304), ашәымӷьар (ад. 302), ауалы (ад. 304),
арлуҳан (ад. 304), асакьаҭ (ад. 304), аиуал (ад. 311), ауарам (ад.
341), ахәасхьар (ад. 307), аҭрынџь (ад.238), ацамкыр (ад. 363),
амақьасра (ад. 377), алаклаџьра (ад. 379), аӷәакьамыс ҟама
(ад. 226) уҳәа убас иҵагьы.
Уарла-шәарла акәзаргьы, аԥсуа бызшәаҿы иҟоуп ҩбаны
еицымкәа акы ахала акагьы зымҳәақәо ажәақәак. Убарҭ иреиуоуп, иаҳҳәап, «аԥша дааз» («аԥша дааз асуеит» –рҳәоит).
Изыхҟьа сыздыруам, Борис Ҭыжәба «адааз» амацара ихы
иаирхәоит: «Аԥшаҳәа иааҭҟьаз дааз оумаха Анаҟәаԥиа
аиҩхаара амҽхакны иуыуа…» (ад.418). Сгәы излаанаго ала,
ара ажәа «адааз» ахала, аԥхьа «аԥша» гыламкәа, аԥсуа ԥхьаҩ
игәнкылараҟынӡа изнеиуам.
«Аԥсырҭ» санаԥхьа, са стәала, иахьынӡасылшоз саназ­
хәыц, иара иаҳәауеи, иахьа ҳажәлар зҭагылоу ила­
хьеиқәҵагоу рҭагылазаашьеи еилыргамкәа иҟоу рперспективеи анеиҿсырԥш, сшымгәӷӡоз лашарак ацәаара збеит.
Абжьааԥны сара амцхәгьы агәкаҳара схаԥаны саклоит, аха
ара сгәы зырӷәӷәаша избаз уи ауп, даҽа зныкгьы агәра згеит аԥсуаа иахьа уажәраанӡа изыргәамҵуа, ҭаха рызымҭо,
еимырхха измоу апроблемақәа шҿыцым. Урҭ жәытә-натә
аахысгьы ирзықәгылан, аха ҳажәлар ргәы кармыжьит,
рыуаҩреи, раԥсуареи, рмилаҭтә хаҿреи, рбызшәа хазынеи мырӡкәа иахьа уажәраанӡа иааргеит. Иахьа изҭагылоу
аҵкыс еицәамзар еиӷьмыз аамҭа џьбарақәа, агәаҟрақәа
рхыргахьеит. Иахьа адунеи иахьабалак ауаатәыҩса адемократиа иашахь рхы хазар, аимпериақәа рҵыхәа ԥҵәахоит,
агума­нисттә идеиақәа аиааирақәа ргоит, досу амилаҭқәа
ахақәиҭра иашеи ахьыԥшымреи роуеит ҳәа игәыӷуазар, здыруада аԥсуаагьы рдоуҳа мыӡкәа еиқәхар. Абри агәӷра унаҭоит,
уи ахь ухьанарԥшуеит «Аԥсырҭ». Уи агәыӷра аманаҵы амилаҭ
хеиқәрхаразы, аҽеидкыларазы, аҳәоуеиқәшәаразы, аилибакааразы, агәцареибакразы ақәԥара иаԥсоуп. Досу иҳалшо ала,
ҳамчқәа зегьы абарҭ аидеиақәа ирызкызароуп. Абри еиԥшу

745

ахәыцрақәеи ацәаныррақәеи уаҩ иахьизнарҵысуа мацаразгьы Борис Ҭыжәба ироман «Аԥсырҭ» иамоу гха-ԥхақәак
иссоуп ҳәа иԥхьаӡаны, ианашьаны, излаҟоу ахаҭабзиарақәа
ҳхаҿы иааганы имарҽхәатәуп.
Икьыԥхьын ажурнал «Алашара», 1997 ш., №1

Ажәеи ауази анеицу
Аԥсҭазаара закәу инагӡаны аӡәы изеилымкаац, иага
абаҩхатәра ду илазаргьы. Жәынгьы-ҿангьы ахәыцыҩцәа
дуқәа рҽазҵәылхны ари адунеи ҳазқәу ҳзықәу, ҵакыс иамоу аилкаара иаҿын, иаҿуп иахьагьы, аха абри абри ауп ҳәа
иаахҵәаны аӡәгьы изымҳәац. Иага имхәыцуа иакәзаргьы,
знымзар зны ауаҩы ари адунеи сзықәузеи, исҭахузеи сызҿу
зыԥсоузеи, изҭахыда ҳәа азҵаарақәа ихы иаимҭар ҟалом.
Заҟаҩы аԥсҭаазаратә мҩа иаша иацәхҟьаны, имҩахҟьаны акагьы иаԥсаӡам, хәарҭара злам аусқәа ирыдынҵәалахьоузеи?
Заҟаҩы иҵоуроу рышьҭамҭак ари адунеи иазынмыжьӡакәа
иҟаӡамызма инықәӡаа ицахьоузеи?
Аԥсҭазаара ишшапаӡа уара ишуҭаху мацара иауцахуа. Жәпаџьара имаҳагьоуп. Зныхгьы уара уахьымгәыӷӡо,
уахьазыԥшӡам иуҵанарҟәалоит. Уара уцқьоуп, уразуп, аиаша акәымзар даҽа мҩак уқәлар уҭахым, аха уаҩсҭаахә
дузыцәгьаханы, дкылатәаны данухыччо ыҟоуп.
Ас еиԥш ара зыӡбахә сҳәаз афилософиатә хшыҩҵакқәа
сгәалазыршәаз аԥсуа поет Заур Кәарҷиа иԥсҭазаареи
ирҿиамҭеи роуп.
Уи шыҟалаз, ишышьақәгылаз са исыздырам ажәала уаҩы
ихы, игәаҿы инеиртә, игәникылартә, иеилырганы цқьа
ишысҭаху аҳәара сцәуадаҩуп, аха абри ауаҩ лахьынҵалагьы
апоезиаҿы иааишьагьы, уи иусушьагьы сара издыруа аԥсуа
поетцәа егьырҭ зегьы излареиԥшқәам рацәоуп. Ианбыку,
иҵуазеи хаҭала дысдыруеижьҭеи – ҳанстудентцәаз аахыс.
Ҳәарас иаҭахузеи, ауаа зегь реиԥш дыҟан, аха иакәымк анибалак, иакәым ажәак аниаҳалак, егьырҭ иқәлацәа зегь ҳаасҭа
даргачамкуаны, игәнигоны дызбахьан, дгәасҭахьан.
Ауаҩы данҿоу дмаксималиступ. Сара изҳәо схаҭагьы

746

амақсималистра сыцәтәымӡамызт. Сықәрахь сышнеихьоугьы уи сҿамҭазтәи сҟазшьа уажәгьы исыласлоит. Ишԥыкәу
сыкәша-мыкәша амци ацәгьеи саҳаны, избаны сшырнышәо
ҳәа сгәы ианаанагоз ыҟагәышьан. Акыр ихьшәаноуп урҭ зегьы сара ишсызмыриашоз анеилыскааз. Аӡә дубап – игәы
жәпоуп, ацәгьеи абзиеи изеиԥшуп, изеиҟароуп, абри аминуҭ
азтәи ихатә қьаф мацара дашьҭоуп иацтәигьы хьаас икым,
уаҵәтәигьы гәырҩас имам. Ацәгьа ибаргьы, днахыԥоит ма
днавс-аавсуеит, абзиара ибаргьы акәа иҽынҭаиршәуеит,
ацҳаҵәры дықәсуазаргьы дыхбыкьӡом. Заур Кәарҷиа
иакәзар, сара дахьынӡаздыруала, ицәанырра ҵаӷоуп, ауаа
реизыҟазаашьақәа рҿы иҟоу ҵҩа змам акәама-ҵамарақәа
ҵарны иныруеит. Исса-мыссоу ракәзаргьы азалымдарақәа
днакәараҵа-аакәараҵо рывсра цәаҩас имам. Ииҳәо,
ииуа зегь иашоуп, дмаалықьуп ҳәа аусҳәахуа. Аха ихатәы
ԥсҭазаараҿы дзықәшәахьоу ауадаҩрақәа, агәаҟрақәа
рӷьыраӡак иара итәала ииашоуп ҳәа ииԥхьаӡо ацәхьаҵра
ахьизымдыруа акәушәа, имақсималтәра иахҟьазшәа сгәы
иаанагоит.
Апоет абри иҟазшьа хада – амақсималистра - ӷәӷәала
ианыԥшит ипоезиагьы, уи аҷыдарақәа ируакушәа избоит.
Иара иаԥҵамҭақәа рҿы ажәа «аиаша» «амц» антиподк аҳасаб
ала лассы-лассы еиуеиԥшым аконтекстқәа рҿы ахархәара
ахьамоу машәыршақә иҟамлеит. Иаҳҳәап акык-ҩбак
аҿырԥштәқәа:
Зегь раԥхьаӡа исҳәап, изуп,
Иҟоу, ишыҟаҵәҟьоу изҩып.
Иаахтны изҩыз сақәдырӡӡаргьы.
Чарҳәарыла сҭахаӡаргьы…
Аиаша сҳәоит. Гәыбӷанк соуп ҳәа
Саангылаӡом, мап, сшәаны.
Раԥхьа ҿызҭуа акәукәу ԥсуеит ҳәа
Ишырҳәогь ҳажәлар ажәаны.
(Ара уажәы иҭыҵуа аизга «Хырԥашьа змам»)

Даҽакгьы:
Аиаша, уи зегьы ирыцкуп.
Амц ахаан аҽарҽеиуам.

747

Схы сыԥсы ауаҩы изкуп.
Игәы нзырхаша ҟазҵо среиуам.
(Ара уажәы иҭыҵуа аизга «Хырԥашьа змам»)

Ас еиԥш аҿырԥштәқәа рацәоуп.
Заур Кәарҷиа еиҳараӡак длирикуп. Иара данқәыԥшӡаз,
апоезиахь аԥхьаӡатәи ишьаҿақәа анеихигоз, изааиуаз ицәаныррақәа ртәы зҳәоз илирикатә жәеинраалақәа
ркьыԥхь­ра акыр иуадаҩын. Асубиективтә цәанырра ҵаӷақәа
ртәы зҳәоз ажәеинраалақәа рӡыргара акәмызт усҟан аус злаз
ихарччыланы, набыцрак ақәымкәа акоммунисттә идеологиа
азышәаҳәаракәын ихадараз. Кашыроуп, зегь татаԥшьуп ҳәа
аҭамӷьар уаслар акәын. Уадаҩрақәак, гхақәак ыҟазаргьы, урҭ
рҭыԥ ақәҵара мариоуп, уҳәалар акәын. Усҟан алахьеиқәҵареи,
агәкаҳареи, агәырҩеи, агәамҵреи, аԥсҭазааратә уадаҩрақәеи
ртәы алацәажәара «ҵасхәымызт». Мышкы зны аԥсра
сԥеиԥшуп ҳәа апоет илирикатә жәеинраалаҿы иҳәар, уи
акьыԥхь арбара, алашара ақәырԥхара изымариамызт.
Еиҳараӡак абарҭ реиԥш иҟаз аҭагылазаашьақәа ирыхҟьа­ны
Заур Кәарҷиа иеиԥш ԥсабарала алирикатә поезиа зцәа-зжьы
иалаз арҿиаҩцәа рыбжьы акыр иҭахәаҽын. Уимоу, амаргиналра аҟынӡа инаргон, аган ахь, ашәшьырахь инаскьаргон.
Есымшатәи абзазараҿы Заур Кәарҷиа диашазаргьы, диашамзаргьы игәы иҭам ихы иҭам иҳәаӡом. Аӡә дубап игәы иҭоу
акәымкәа, уашьҭантәи уажәшьҭан избап ҳәа абри аминуҭ
азтәи акониунктура дацныҟәоит, игәы акы аанагоит, иҿы
даҽакы аирҳәоит, иҟаиҵо, ихы шымҩаԥиго зынӡа даҽакӡоуп.
Есымшатәи абзазараҿы еиԥш апоезиаҿгьы Заур Кәарҷиа
акониунктура ацныҟәара мҩас илимхит. Аԥсабара инаҭаз,
уи изылнахыз амҩоуп дызқәылаз. Сыбжьы аӡәы иаҳаргьы
имаҳаргьы са стәы сҳәалап ҳәа иӡбазшәа (ҵабыргынгьы ус
иагьиӡбаҵәҟьазаргьы ҟалап), игәы камыжькәа, ицәа-ижьы,
ихдырра иалаз апоезиатә кәиц мырцәакәа дааиуан.
Ишдыру еиԥш, арҿиаҩцәа џьоукы ишыҷкәынцәоу
иҟарҵаша ҟарҵоит, нас ианеиԥхьбақәогьы ыҟоуп Заур
Кәаарҷиа апоезиа инапы алаикит заанаҵ, аха иаразнак имҽхак ирҭбаартә аҭагылазаашьа имоуит. Ҵабыргуп,
апериодикатә кьыԥхь аҿы иналаршә-ҩаларшәны акәзаргьы
иажәеинраалақәа ркьыԥхьлон, уимоу, ҿыгҳарала идумзаргьы, ҩажәи жәеиза жәеинраала еидызкыло, форматла па-

748

спортк иаҟароуп ззуҳәаша «Ахьышьҭрахь» ҳәа зеиԥш хьӡыс
измоу раԥхьаӡатәи иеизга анҭижьыз 1978 шықәсазоуп. Усҟан
апоет ҩынҩажәи ҩба шықәса дырҭагылан.
Заур Кәарҷиа дышпоету, апоезиа мцаны ишиӷроу,
игәҿыӷьра алаихигарц, машәыршақә дҟьаланы дшаднамгалаз
аԥхьаҩцәа агәра анаҳиргаҵәҟьаз аҵыхәтәантәи быжьба-ааба
шықәса рыҩнуҵҟалоуп. Аиаша ҳҳәозар, иажәеинраалақәеи
ипоемақәеи реизгақәа аки-аки еишьҭаргыланы иҭижьуа
иҿанааиха маҷк омашәа избақәазгьы ԥхьаҩцәақәак ҟалеит.
Асҟак илазҭгьы, уажәраанӡа ибжьы ҿацаӡа изимыргазеи
изҳаламҩызеи ргәахәзар акәхап.
Жәынгьы-ҿангьы ауаатәыҩса рыбзазараҿы ауаажәларреи
аиндивиди реизыҟазаашьақәа уадаҩуп, шәкы-зқьы рыла
иеимадоуп, иеилаԥсоуп. Иеиуеиԥшм аамҭақәа рзы абарҭ
аизыҟазаашьақәа рҽырыԥсахуеит. Бжеиҳан ауаажәларра
конкретла ауаҩы (аӡәы, аиндивид) игәхьаа мыкӡакәа,
дыгәцарамкыкәа, илаиӷрагыланы дырҟьыцны акашәа дым­
бакәа илаихысны ианцо ыҟоуп, ихаҭара аарԥшра илдыршом.
Ауаҩы ихаҭара ауаажәларра амч иаҵанарӡуазар, дызлоу
ауаа зегьы дреиԥшны, анахь акы зҳәогьы арахь акы зҳәогьы
ртәы даццозар, зегьы дрықәшаҳаҭны «ыҟ» иҳәозар, нас иара
ихаҭара злашьақәиргылозеи? Арахь иара ҩба-хԥа ԥсҭазаара
ауимаху, знык диит, знык дыԥсуеит аҟароуп.
Ҳазҭагылоу аамҭазы аӡәи (аиндивиди) ауаажәларреи
реизыҟазаашьақәа зеиԥшроу аилкаара уадаҩуп. Убас
шакәугьы аиндивид игәхьаа амкра, игәцарамкра ҟазшьар­
боушәа избоит сыхәҭаахь ала Заур Кәарҷиа ипоезиа ааидкыланы ҳахәаԥшуазар (иахьа уажәраанӡа иҭижьхьоу), ара иаабоит, ҳәарада, аԥсадгьыли ажәлари ирызку урҭ рлахьынҵа
ахӡыӡара, азхәыцра ртәы зҳәо. Аха уеизгьы аиндаивид,
ауаҩытәыҩса ихаҭара ахьчара, уи илахьынҵа азхәыцра,
аиҷаҳара иазкқәоу еиҳаушәа збоит. Даҽакала еиҳа ииашаны иаҳҳәозар, апоет иаԥҵамҭақәа рӷьыраӡак ауаҩы (аиндивид) ихаҭара иахьынӡахәҭоу игәцаразымкуа ауаажәларра
иаҿагыло протестк аҳасаб ала иҟоушәа сгәы иаанагоит. Апоет
иҩымҭақәа рҿы лассы-лассы «Сара» аниҳәо, конкретла ихатәы
ԥсҭазааратә фактқәа рыла иҵыргәоуп, урҭ шьаҭас иамоуп
уҳәартә ианыҟоу маҷӡам. Инарҭбааны ауаажәларратә ҵакы
анизрымҭақәогьы уаҩ ибарҭоуп. Аха иара убасҟангьы азеиԥш
уаҩытәыҩсатә хшыҩҵакқәа, ахәыцрақәа, ацәаныррақәа ры-

749

дубалоит, аԥхьаҩ ицеиҩишартә иҟоуп. Ҿырԥштәыс иааҳ­
гозар, еиуеиԥшым амзызқәа, азалымдарақәа ирыхҟьаны
ихыҩԥацәа еихык-еиҵыкны иахьиԥхаз атәы аниҳәо, азнык
азы ихазы мацара иҳәошәа, матанеирак, уазк иеиԥшушәа
иҟоуп. Аха цқьа уазхәыцыр, иубоит, ҳаӷеиҭа, ус агәаҟра бааԥс
иақәшәаз зегь рыхьӡала ишиҳәо.
Заур Кәарҷиа ихаҭарагьы ипоезиагьы имаҷымкәа
аҷыдарақәа рыдубалартә иҟоуп. Урҭ ус иаразнак уна­рым­
ҵасны, унапсыргәыҵа инанҵаны иларха-ҩархо иаану­
кылартә иҟамзаргьы цқьа урызхәыцны иҩымҭақәа зегьы
инеидкыланы урыԥхьар, иеизыркәкәаны урызхәыцыр уцәаужьы, ухдырра ирныруеит, иеилукаауеит.
Арҿиаҩы, лымкаалагьы алирикатә поет иаԥҵамҭақәеи
иара ихаҭареи еиҟәыҭхашьа рымам, аки-аки еидҳәалоуп, иеилышьуп Заур Кәарҷиа ихатә ԥсҭазаара ихигахьоу здыруаны
иҩымҭақәа ирыԥхьаз, хымԥада игәеиҭоит ари ауаҩ сахьаркырала ахәыцра шилшо, ажәа амч ҵарны ишиныруа.
Апоет аԥсҭазаара акыр дкыднаҟьахьеит, дарблаҟьахьеит,
изыхҟьа-зыԥҟьазаалакгьы аԥсҭазаара гәымбылра аџьба­
рара агәаҟра ӷәӷәақәа изаанагеит. Ауаҩы ицәа иҭамӡо
егьыҟам, Заур Кәарҷиа ихҩы-ԥацәагьы иаргьы иаҳхысыз
Аԥсны Аџьынџьтәылатә еибашьра иахьалахәыз, аӷа хәымга
дахьиҿагылоз мацара акәым иԥацәа аниԥха (ас ажәала
аҳәара мацарагьы гәаӷьыуацәоуп, уцәа уҭанарӡыӡоит
ууаҩызар), гәырҩа бааԥсыла деиӷрыблааны дшыҟоугьы,
деиқәылашьцаха иҽыҟаҵаны алахьынҵадара иҽаимҭеит.
Сынҵәеит, сықәӡааит, салацәеит ҳәа дхырқәақәо иҿи инапи
еиқәҵаны, дызлоу ауаагьы ргәалаҟара бжьыхуа дымтәеит.
Ауаа рыбзиабарагьы, аԥсҭазаара агәрагарагьы ицәымыӡӡеит.
Изынхаз имаҭацәа рыла игәы иҟычуеит. Насгьы ихадароу
– ипоезиатә рҿиара инагӡаӡаны иҽамеидеит. Уи изыҟалеит
гәыҟажаганы, гәырҩа хҽыганы. Иуазгьы иашәагьы ипоезиала иеидикылт. Уи анаҩсгьы, еиҭах аумашәа иубаша
азалымдарақәа жәпакы дышрықәшәазгьы аԥсҭазаара иамоу
аган лашьцақәа рымацара ибо, лашарак ибла иҵаимыршәуа
иҽыҟаимҵеит. Иеицеиҟарамзаргьы ипоезиаҿы иеицыҟоуп,
иеивагылоуп ашәеи ауази, агәырӷьареи агәырҩеи,
агәышьҭыхреи агәкаҳареи. Урҭ зны акы еиҳауп даҽа зны
даҽакы еиҳауп. Зных аԥсҭазаара аҟат иҭанаргылаз апоет
илирикатә персонаж дыгәжәажәоит, аеҵәа кыдиԥаауеит,

750

неиҭаҳәашьа имамкәа, ихы ахьигара изымдыруа ихәыцра
хьанҭақәа ихапапаны дыркуеит, игәыӷрақәа зегьы афарҭын
рыласызшәа еимбӷьыжәаа ицоит, дуазыруеит, дматанеиуеит,
анцәа ида гәыӷырҭа дибом, ииуа, ииҳәо дақәшәом:
Схықәкы, сгәыӷрақәа ԥсаҟьеит…
Ишԥазури?
Ҩысҭаа ҟәџьал дук са сҭахеит.
Ишԥазури?
(Ажәеинраала «Ишԥазури?..»)

Уимоу, даҽа зныхгьы аԥсҭазаара аҵкьыс аԥсра еиӷьеишьо
аҟынӡагьы днеиуеит:
Уа ицәгьан сажәымҭа, сажәымҭа цәгьан.
Шьҭа сԥацәа ахьыҟоу, сыҟазаргьы цәгьам.
(Ажәеинрааала «Уа ицәгьан сажәымҭа…»)

Даҽа зныхгьы уаҵәтәи амш иара изы иҟамшәа ибоит,
агәра игом, уи ҵакыс иамоу ицәеилахәеилашьоит:
Ах, сеилызкаашаз аӡәы
Смизыԥши…
Са сзын иҟамкәоу уаҵәы?
Сызыԥшуи?...
(Ажәеинраала «Сыззыԥшуи?»)

Ара уажәы хыхь зыӡбахә сҳәаз реиԥш иҟоу Заур Кәарҷиа
иаԥҵамҭақәа санрыԥхьо маҷк иадамзаргьы адекадентә
гәалаҟара змаз арҿиаҩцәа ааугәалашәоит, уимоу, типологиала еиқәҿырҭуашәагьы избоит.
Аха зыӡбахә сҳәақәаз иреиԥшқәоу инарываргыланы,
имцым, баша игәаҩам аоптимизм лаша зныԥшқәогьы
ҳԥылоит Заур Кәарҷиа иаԥҵамҭақәа рҿы. Алирикатә персонаж (бжеиҳан уи автор ихаҭа шиакәу ҩашьом) идепрессиатә
гәалаҟараҟнытә агәыӷрахь, аԥсҭазаара ашьақәырӷәӷәарахь
ииасра, иеиҭашәара аԥхьаҩ агәра игоит, ԥсихологиала
ирҵабыргуп, ауаҩытәыҩса изы иԥсабаратәу ҭагылазаашьоуп.
Агәкаҳараҟнытә иҿарҵәины, иаалырҟьаны агәы-ӷәӷәарахь
аиасра атәы зҳәо иажәеинраалақәа рахьтә акы иадамзаргьы

751

ацыԥҵәахак ааҳгап:
Мап, иҟаӡам акгьы, са сызхьымӡо…
Ус зны-зынла баша сгәы сышьҭуеит.
Сахьзаҿымсуа иарбан шьхоу, сахьзымцо.
Еиҭа ԥхьа сымҩа инымҵәо ахь сыԥшуеит.
Акрыҟаӡоуп еиҭа сара исылшо…
Шьҭахьҟа уа баша-маша сгьыжьуам.
Ишмаҷҩымгьы са сзын ацәгьа зыршо.
Ргәы ишабоиԥш инсгәыдҵаны срызшьуам.
Аҳаҳаи, исҭахым сгәы сышьҭыҵәҟьаргь.
Сатәамбо исывалаҵәҟьоугь ахьсырхәуеит.
Исгәыдҵан нас, аӡәы сишьыҵәҟьаргь.
Сҭахарала сыхьыӡ еиқәсырхоит…
(Аизга «Улахьынҵа ануеижьо»)

Аԥсҭазаара шәкы, зқьы рыла иеиларсуп. Аиашеи амци, абзиеи ацәгьеи, алашареи алашьцареи, аԥсреи абзареи, даӷьи
маҭи реиԥш иеишьҭоуп наџьнатә аахыс. Апоет аԥсҭазаара
ыршәҭыкакаҷны мацара иаазырԥшуагьы диашам, цәгьа­
рамзар бзиа ыҟам ҳәа амистикахь иҭанагалогьы диашам.
Анс уҳәаргьы, ас уҳәаргьы иагьа ҟыба-ӡыба амазаргьы, абри
ҳазқәу адунеи, абри ҳазлоу аԥсҭазаара аҵкыс иеиӷьу макьана џьаргьы иҟам, уаҩы изымԥшаац. Ауаҩытәыҩса аҟамзаара
данышәарц иҭахым, иԥсынҵры ахькьаҿу ианагь игәнигоит
азоуп нарцәы акы ыҟоушәа имифтә хыҭҳәаа изабаз. Уахьтәи
(нарцәытәи) адунеи шбашоу, уахь аҟамзаарада даҽакы
шыҟам ухаҿы иааганы арахь иузԥҵәаны иумоу аамҭа маҷ
ухы иархәаны, ари адунеи уанышәароуп, иагугьы-иабзоугьы
ишыҟоу иудукылароуп. Даҽа мҩакы усгьы иумам. Абас еиԥш
ахәыцра ҵаулақәеи азҵаара уадаҩқәеи цәырҟьа-цәырасуа,
ана-ара иԥсаҟьаны иалаԥсоуп Заур Кәарҷиа ипоезиа. Урҭ
ианагь ииашаны иҿыцӡа аҭакқәа изыҟамҵозаргьы, уаҩ
дыдмырхәыцыр, ихы даладмырԥшыр залшом. Ауаҩытәыҩса
изы урҭ реиԥш иҟоу азҵаарақәа заҟа ижәытәу аҟара,
убысҟак иагьҿыцуп, абиԥарақәа зегьы рзы иҿыцҳҳараӡа
иаақәгылоит, дасу зегьы иҿыцны аарттәыс, ӡбатәыс ирымоуп. Ацәгьеи абзиеи рышьхәа шеивҵоу, аира зшаз аԥсрагьы

752

шишаз, уи хырԥашьа шамам уажәы-уажә ула иаахгылартә,
иеилукаартә иуарҳәоит Заур Кәарҷиа иреиӷьу иаԥҵамҭақәа
уанрыԥхьалакь. Убри азакәхап ари ишәҟәы ҿыцгьы хьӡыс
изеиҭаз «Хырԥашьа змам».
Џьоукы амаҵура дуқәа ирхагыланы амчра рнапаҿы иааганы даушла рлитературатә рҿиамҭа ԥсыҽқәа анӡырырго, ианырыхьчо ыҟоуп. Аха урҭ рыхьӡгьы рҩымҭақәеи рхыԥшагьы
ефемертәуп, нҵыра дук рымам, рмаҵура ишаамырхлакь
рҩымҭақәа зыԥсаҵәҟьоугьы ааԥшуеит. Апоет мчыс имоу
дӡырызго иажәоуп. Заур Кәарҷиа ихьыӡ аҭгаразы маҵуракгьы
ихы иаирхәарц даламгеит (акыр шықәса инеиԥынкыланы
дырҵаҩын, ашьҭахь деибашьуан, иԥсадгьыл ихьчон) амаҵура
ду змоу уаҩ дук иҽидҳәаланы цхырааҩысгьы дҟаимҵеит.
Ақсиомак аҳасаб ала аҩымҭа цәыҵахаӡом абаҩхатәра
иашагьы хәаҽышьа амаӡам ҳәа анҳарҳәоз ыҟан. Аха ари
ахшыҩҵак шьаҭанкыла ииашаӡам. Абаҩхатәра шьақәз­
мыргыло, бӷеиҵыхра азымҭогьы, аҩымҭа бзиа лашарак азмырбогьы арымӡаа амч лашьцақәа ауҟахым. Иахьа ҳтәыла
асоциалтә, аекономикатә, аполитикатә ҭагылазаашьа
уадаҩқәа анамоу аамҭазы, ашәыҟәқәа рҭыжьра мариам
Заур Кәарҷиа ҩнуҵҟала, доуҳала иӷәӷәоу уаҩуп ирҿиаратә
баҩхатәрагьы агәра игоит акәымзар ас аамҭа кьаҿ иалагӡаны
хыԥхьаӡарала имаҷымкәа аизгақәа рҭыжьра илшарымызт.
Урҭ ирылҵны хашәалахәы (материалла) уҳәа усгьы акгьы
имоуӡеит, наҟ иара ихатә ҟәрышьқәа рықәиҵеит ихарџьала
иҭижьит акәымзар, Асовет мчра еилаҳеижьҭеи ҳашәҟәыҩҩ­
цәа агонорар захьӡу наԥшыхақәгьы ирымбацт уеизгьы.
Заур Кәарҷиа иҩымҭақәа зегьы, ҳәарас иаҭахузеи, идеиатә
ҵакылеи сахьаркыратә ҟазаралеи иеиҟарам.Сыхәҭаахьалагьы
џьара хьаҳәа-ԥаҳәа рымаӡамкәа иҟоупгьы сҳәом. Аха сара
хьаҳә-хьачарада, кәаны-занрада сызааирц, исҳәарц исҭаху
иара баша ҽырбашақә, иҟьаланы машәыршақә апоезиа иаднагалаз аӡә шиакәым ауп. Иҩымҭақәа уаҩы иҟәнишьартә,
иқьышә иқәиҵартә, рыгәхьаа мкыкәа дрывсыртә иҟам.
Ахшыҩзышьҭра агәцаракреи ишаԥсоу рыбзиарақәеи
рыԥсыҽрақәеи аилыргара ишаԥсоу, аилкаара шрыхәҭоу
ҩашьаӡом. Урҭ ирыԥхьаз ихәо ак иарымҳәо иҟам, баша аамҭа
ицәдырӡуам. Аизгақәа жәаҩа ҭижьхьеит уажәы иҭыҵуа
«Хырԥашьа змам» ҳәа зеиԥш хьӡыс измоу жәахатәиуп.
Убас шакәугьы Заур Кәарҷиа иаԥҵамҭақәа инарҭбааны

753

аԥхьаҩцәа ирылаҵәахьеит сҳәар мцуп. Ес изыхҟьалакгьы
абжьаратә ԥхьаҩцәа цқьа игәнырымкылац ҳәоуп ишыздыруа.
Акритикцәеи алитератураҭҵааҩцәеигьы деицгәарҭахьеит
ҳәа иузыԥхьаӡом. Ҵабыргуп, Шоҭа Салаҟаиеи Руслан Қапбеи
ирҿиамҭеи иареи ирызкны астатиа шьахәқәа рыҩхьеит, ибиографиа акыр азгәарҭахьеит. Урҭ зегьы сара сышьҭрақәланы
исҳәоит ҳәа салагом. Ара уажәы иагьаҭахым, иагьаҭыԥым.
Убас шакәугьы, Заур Кәарҷиа иаԥҵамҭақәа еиԥкааны, сахьаркыралагьы идеиатә ҵакылагьы иреиӷьқәоу гьамала
иалԥшааны иԥсыҽқәоугьы конкретла инҭкааны иазгәаҭаны
макьана цқьа иҭҵаам. Уи ҳаԥхьаҟатәи усуп.
Ҳәарас иаҭахузеи, иԥсыҽқәоу иеизадацәоугьы маҷӡам.
Ус шакәу са саԥхьа ирҳәеит Шоҭа Салаҟаиеи Руслан Қапбеи
аԥсыҽрақәа рацәак рыҽрыламхәылацәакәа рымаршәа
кны аамысҭашәала. Иԥсыҽқәоу рыӡбахә анцәыраҳга апоет ихаҭагьы иааиҩхьоу, инапы иааҵиххьоу зегьы шеиҟарам
идыруеит азоуп иажәеинраалақәа руак аҿы абас зиҳәо:
Изҩыз арҭ зегь бжакгьы нхом,
Реиҳараӡак ԥхьаҵуеит.
Аӡәгьы даԥхьарц иҭаххом.
Џьалла урҭгьы мҩасуеит.
Шаҟантә смыцәакәа исыршаз,
Сцәа-сжьы шьҭа ианыруеит,
Сда-сшьа иҭыҵыз сгәы иахшаз.
Урҭ еиқәхоит издыруеит.
(Аизга «Улахьынҵа ануеижьо»)

Аа-цәаҳәак иҟоу ахьӡ змам абри ажәеинраала ианыԥшуеит
арҿиара иадҳәалоу аџьабаа аҷыдарақәа, ауадаҩрақәа,
агәкаҳарагьы агәыӷрагьы.
Ара уажәы иҭыҵуа аизга ҿыц «Хырԥашьа змам» аҿгьы
апоет иуази, иашәеи, игәкаҳареи, игәыӷреи, игәырҩеи,
игәалаҟареи еицуп. Зны игәнигоит изыҟамҵац, изымҩыц,
дызхьымӡац, ихы дахашшаауеит:
Сгәы иҭыхоз.
Уаҩ ихәоз.
Ҿыц сзымҳәеит.
Уи сгәы ԥнажәаӡеит.

754

Даҽа зных ахаҵара дазышәаҳәоит:
Ахаҵара – зегьы ирылшом.
Ахаҵара мариам.
Ахаҵа хаан ацәгьа иршом.
Дхьаҵуам цәгьак даниаргь.
Знык уи ускаҿ данаҵаха.
Нас зегь иара исп.
Дхаҵазароуп данхаҵаха,
Дхаҵам игәы нҭрыс.

(Ажәеинраала «Ахаҵа»)

Апоет дызлахәаԥшуала, ианамуӡах аԥсра мыждагьы (уи
шьҭа имыцхәума уҳәо лассы-лассы аӡбахә имоуп) уаҩҵас
хаҵарыла иаԥылатәуп, иԥсабаратәу акеиԥш иахәаԥштәуп:
Ҭынч, ашьшьыҳәа уажә слеи-ҩеиуеит.
Уаҳа шьҭа акгьы сазԥшӡам.
Ишәарҭаӡоу уск сазнеиуеит.
Уа схьаҳә-хьачаргьы иԥшӡам.
Бжьык саҳазшәа, зных, сааҭгылоит.
Исҭахушәа исаӡар хәыҷык.
Схаҵоуп, хаҵала саԥылоит…
Мап, сгәы еиҭаԥаӡом бзанҵык.

Аԥсра араҟагьы ианцәыраҳгах, феноменк аҳасаб ала уи
апоет еиуеиԥшымкәа дазыҟоуп. Ирацәоу рахьтә иааҳгап
акык, ҩбак аҿырԥштәқәа. Автор џьара абас иҳәоит:
Агәра ҳгап, адгьыл.
Зны иааныжьны ҳашцо.
Иҟаҳҵап уаанӡа.
Иҳалшо, ҳзыхьӡо…

Даҽа џьарах даҽакала, еиҳа иҽырӷәӷәаны иҳәоит:
Шьҭа исылалом уаанӡа исылам,
Ирҳәоит: уҟазшьа еиҭамк уԥсуеит.

755

Аԥсра ҟадыџь, хьаас исымам,
Уи саиааижьҭеи кры ҵуеит.

Уаанӡатәиқәа рҟнеиԥш, ари аизгаҿгьы апоет итематика ҭбаауп, аки ҩбеи рыла ихыркәшам. Аԥсреи абзареи, ацәгьеи абзиеи ирыдҳәалоу акыр зҵаарақәа
философиатәла рызхәыцра аазырԥшуа инарываргыланы, ара уаҩы ибоит игәылыршәаны сахьаркырала аеффект ҟаҵара зылшо абзазаратәи асоциалтәи зҵаарақәа
жәпакы ирызку ажәеинраалақәа. Ибзиоуп ҳәа сгәы
изаанагақәо рахьтә ҿырԥштәы заҵәык иадамзаргьы иаазгар сҭахуп. Ԥшь-цәаҳәак роуп иҟоу аҵарҭышагаҩ изку.
Аҵарҭышагаҩцәа ирызкны заҟаҩы заҟа рыҩхьоузеи, аха
Заур Кәарҷиа арҭ ицәаҳәақәа ҿыцӡоушәа аԥхьаҩ инырыртә
ираӡаны иҟаҵоуп:
«Аҵарҭыша шызымго», –есымша далаҽхәоит.
Иаҟара қьиак дыҟамшәа ҳирбоит.
Зегьыҵәҟьа дрышьҭам, иреиӷьу далаԥшуеит.
«Иҳамҭоуп» ахьӡуҵар, усҟан игоит.

Акыр иеилацаланы, ибзианы иҟаҵоуп ари аизга
хыԥхьаӡара рацәала иагәылоу ԥшьба-ԥшьба цәаҳәа рыла
иеи­қәыршәақәоу ажәеинраалақәа. Ҵабыргуп, акык-ҩбак
ҵакыла иеизааигәақәоу, аиҭаҳәарақәа ахьыҟақәоугьы ҳԥы­
лоит. Ҿырԥштәыс иааҳгап адаҟьа 55 иану ажәеинраала:
Са сзыҳәа даԥсам капеик.
Дсышьҭоуп уи гәаӷшақә.
Сызго аӡы иалеиҭәоит куапеик.
Хьаас имкы мышгашақә.

Ҵакылагьы, уимоу, лексикалагьы абри акыр иазааигәоуп
адаҟьа 61 аҿы иану ажәеинраала.
Иулшо сыгужьуам цәгьара,
О, сгәы ԥужәахьеит цәгьала,
Сызгауа аӡы иацуҵоит кәапеик
Иаԥсам уаҩра капеик.

756

Арҭ ажәеинраалақәа аҩбагьы митәык иалаҟам, ианамуӡах
акы ааныжьны егьи кыԥхьымзар еиӷьзар ҟаларын.
Иара убас маҷк угәы еихьыршьуеит ишиашоу абжьагаратә
формала иҩқәоу акык-ҩбак. Иаҳҳәап, абас иҟақәоу:
Ауаа еилумхын,
Ганха уԥшуа.
Ҩызас дышьҭумхын,
Уџьыба иҭаԥшуа.

Ахшыҩҵакқәа цқьа иеилыргамшәа иеилататоушәа избоит абарҭ ацәаҳәақәа рҿгьы:
Хаан маӡала
Аӡәгьы уизамшшын.
Ус нагӡала
Шьҭахьҟа ухьамԥшын.

Абас ԥсыҽрақәак шадызбалогьы Заур Кәарҷиа иажәеин­
раалақәа реизга ҿыц «Хырԥашьа змам» иара ирҿиаразы
шьаҿа бзиоуп, шьаҿа ҿыцуп аԥхьаҩцәагьы рыхшыҩ азышьҭ­
ны ишрыдыркыло агәра згоит.
«Хырԥашьа змам» ҳәа зеиԥш хьӡыс иаманы 2001 шықәсазы
Аҟәа иҭыҵыз Заур Кәарҷиа иажәеинраалақәа реизга
аԥхьажәа ҳасабла иҩуп


