
Хана лхы кны ателефон дшадтәалаз, бымацара
боума аҩны иҟоу лҳәан, лгәыла Арда, абжьааԥны еиԥш,
ашә дамысӡакәа дааҩналт.
– Сымацара соуп иҟоу, быҩнал! Шьыжьымҭан
аахыс аԥҭекахь асра саҿуп, сақәшәом, савганы аҽаџьара
сагоит – лҳәан, Арда дналхаҵгылашәа луит,
аха ҩаԥхьа ателефон днадтәалт.
– Асра бахьынӡаҿу бнеиуеите, акрыбжьоума, баала,
ҳашьҭы, ибҭахузеи, бзышьҭоузеи хәшәыс?
– Иацы аахыс, еиҭах ахыхь сызцәырҵит. Ахыхь
хәшәы сҭахуп.
– Аԥҭекаҿы иҟами, ҳцар иааҳамгои.
– Ишԥаҟам, аха изыԥсоу еилыскаарц сҭахын. Иацы
мааҭк иаԥсаз, иахьа ҩба ма хԥа ҳәа ирҭиуеит.
– Аԥсра игәыҵашәандаз, уи аиҳабы игәаӷ сыкны
сышԥагои, ацәама еиԥш деиҵало-деиҵыҵуа, ихы
ԥхныгаӡа, иааиҭаху ҟаҵо ҳаԥҭека дышпаҩнахеи!
– Уи имацара иоума, иахьа зегьы иаарҭаххалак
ҟарҵоит.
– Арсоу дабаҟоу, ариабжьарак дызбаӡом, џьаракар
аусура далагама?
– Далазыргода уи иеицш иҟоу, ак ада акгьы ззымдыруа,
иахьа дызҭахыда?
– Дхәыҷны дҩагылазар аахыс аусура иашьцылахьаз,
усда-ҳәысда данаанхалалак, аҩны ихы аҩнакра
изыцәгьами? Сара стәы, рыцҳа, заа дыԥсит акәымзар;
абри еиԥш дахаанхар, даҽхагаахон, изычҳауамызт.
– Сара стәы макьаназ иҽеиҭом, анкьа аусурахь
данцалоз еиԥш, есышьыжьымҭан дгыланы, иҽеилаҳәа-иҽеилаца акаҳуажәырҭахь дцоит.
– Исымдыруеи, асқьала аԥхьа амшын ихықәгылоу
акаҳуажәырҭаҿ ауп дахьцо, аха исзеилымкаауа, ус
змам еизаны рыбз иаасуа иахьгылоу, иусхузеи?
– Саргьы заҟантә иасҳәахьоузеи, аха иаҳауам.
Убраҟа заҵәык ауп ҳагәҭыхақәа ахьеибаҳҳәо, ҳагәқәа
ахьҳардо, уахьгьы ацара саҟәыҵыр, нас сабабгои,
аҩны сыҩнабымкуазар ҳәа сеиҳәеит.
– Ибҳәо саҳауеит, аха акаҳуажәцәа дрылагыланы
игәалақәа рҳәара даҟәыҵратәы биацәажәа.
Избан, иахьа иуҳәалакгьы ҟалоит. Телехәаԥшрала, ибымбои, Москваа еибырҳәо, аӡәыр иҿы адыркыма?
Москваа ирҳәалакгьы ҟалоит, аха ҳара ҳҿы иуҳәалак
ҟалом. Абыржәы ааигәа сабхәында исеиҳәеит
(аус ахьиуа бымдыруеи). Арсоу иԥҳәыси бареи
анкьа аҵара еицышәҵон, иахьагьы аиҳәшьцәа реиԥш
шәеибабоит, лхаҵа акаҳуажәцәа дрылагыланы, игәы
иҭоу зегьы аартны … иааиҳәо зегьы, иҿы
иааҭшәаанӡа, анапы ашьапы аҵаҵа, инаганы, уҳәансҳәан
еизгарҭа ҳәа ҿыц еиҿыркааз аштаб аҿы ирарҳәоит.
Уахьынтәи уи иахьхало, иахьылбаауа, иахьыҩмало,
иахьдәылҵуа здыруада?
– Акаҳуажәырҭаҿгьы инеиуама урҭ ацәгьаҳәаҩцәа,
зыбз ада ҿашәа змауша.
Сара ибасҳәо азәгьы иабымҳәан, аха ани
шәгәыла "бзиахә" убра днеины, акаҳуа рыцижәуашәа,
дрылагыланы иаарҳәақәо зегьы еизганы, иманы дцалозаап.
– Уи дарбану?
– Аҵара анаҳҵоз ибышьҭаз дыбхашҭма, ахьаԥарч
деиԥшнысшьалоит ҳәа иатәабымбоз.
– Уи уажәы амаҵура дуӡӡа имоуп, акаҳуажәыҩцәа
рҟынза ихы неигома?
– Арсоу биазҵааи, Хьаԥарч ааигәа дубахьоума
ҳәа, ибеиҳәо баҳап. Ивараҿыҵәҟьа днеины ауп акаҳуа
шижәуа. Сабхәында амц иҳәазом.
– Бзиарак далаҟаны сыздырцәомызт, аха дыцәгьаҳәаҩуп
ҳәа сгәы иаанагомызт.
– Ацәгьаҳәаразы ауп акәымзар, ани Ахьаԥарч
ахан дыҩназыжьлодаз, ишиҭаху дхало-дылбаауа дыҩноуп.
Уи амацара акәм џьыбшьоума, ани уҳәансҳәан
еизгарҭа аштаб ҿыц ахылаԥшрагьы иара инапы
ианырҵазаап…
Абас уи аҽны Ханеи Ардеи зегьы ртәы иалацәажәеит,
ҩымш раҟарагьы ҵуан еибамбеижьҭеи, ирдыруазгьы
ирзымдыруазгьы акы аанырмыжьит.
Ргәазхара ианцәажәа ашьҭахь, Хана лгәыла днаскьаганы
лаахынҳәымҭаз, бара, бабаҟоу, иҟалаз баҳама?
иҳәан, Арсоу дааҩналт.
– Иҟалазеи, иуаҳазеи – иџьалшьеит Хана, Арсоу
акаҳуажәырҭа аҟынтәи аҩныҟа ахаан ажәабжьк ааимгацызт.
– Дамырхит, баҳама, иусура дамырхит! – иамырхыз
ихьӡ имҳәеит, ижәла имҳәеит. Иуҳәар ҟалом ҳәа
иарҳәазшәа, иқьышәқәа еихарӷәӷәаны днатәеит.
– Исызхаҵом! – Хана лгәы хыҭ-хыҭуа дааҟалеит.
– Иарбану ихабымҵо?
– Иуҳәо сызхаҵом. Зегьы рҭыԥқәа ирықәырчаԥазшәа
итәоуп. Аӡәы дамырхуа, аӡәы дарҭо, иҟамлаӡац
ҟалама?
– Иҟалеит, иҟамлацыз ҟалеит.
– Иамырхыда?
– Быԥсихологыми, бара бтәала иамырхрыдаз?
– Дыздырыр исуҭоузеи?
– Ибысҭо ҳәа исымоузеи? Афранцыз духь бысҭап
ҳәа быҟоу. Аҿыхьшьы сапын ҟырак абжа бысҭоит.
– Иаҳҳәеит ҳәа, зынҟа унацәа иадхуҵәалеите.
– Ишԥаҟасҵари, мызкы исоуа апенсиа иаанахәо
ҟыра бжак асапын ауп.
– Ари амыжда, зызхара ҟамлаӡоз иакәзар иамырхыз,
уара исуҭо сашьҭам. Узеигәырӷьаша акы сара
иусҭоит.
– Зызхара ҟамлақәо рацәаҩуп, бара бгәы иззанаго
дарбану?
– Адгьыл ззымхаз?
– Адгьыл зызхара ҟалахьада?
– Амшын иақәԥаны, адгьыл ацәганы, ахан зыргыларц
иаҿу.
– Амшын аԥшаҳәаҿы зегьы аханқәа рымазарц
рҭахуп.
– Сара сызҿу – зхатә банк змоу иоуп.
– Абанкқәа заҟаҩы ирымоу бдыруоу?
– Зегьы ртәы еиԥшым… Уи итәы зегьы ҭалоит,
аха акгьы ҭыҵуам. Ишԥауасҳәари, амыцҳәара чымазара
зызҵысны иаргәаҟуа…
Амал мыжда шаҟаҩы рыцәа арҟьалахьада,
ргәабзиара рымнаххьада?
– Ахәшә анимыхәа, ашәала даҳзырцәозар ҳәа,
еисуаха ихан иаҵагыланы, "шьышь нани" ззырҳәо
иоуп сара сызҿу.
– ап, ибзақәмыршәеит, уи иакәындаз, ишәаҳәацәа
уаҳа рыбжьы баҳараны быҟазма?
– Уиашоуп, сазымхәыцӡакәа исҳәеит. Урҭ еисуаха
рыбжьы шгац игоит…
"Шьышь нани" амыхәошәа анырба, уажәы
ашәа ҿыцқәа изаԥҵара иалагеит. Иаха изырҳәоз ҿыцын,
баҳауазу?
– Ишԥасмаҳауаз, аха акы суазҵаауеит, урҭ анасыԥдақәа
рклуб ашә адыркыма? Ааҵра шәаҳәаҩцәахама,
рдиреқторгьы дааны, дхаԥшшала дрылагыланы
ашәа рыцҳәара далагеит рҳәеит.
– Аклуб акрырнаҭоума? Ааҵрашәаҳәаҩцәахеит
ҳәа бырхыччала, дара ахныҟәгарҭа рыԥшааит… Дыбзиаханы,
ашәада ихала дыцәо далагар ҳәа ишәаны
ишыԥсуа бдыруоу?
Иамырхыз иара иакәыз џьысшьон, сышԥагәырӷьаз, урҭ рыбжьы ҳхы агахьан, издыруада ҳҭынчхар
сымҳәази. Уи ианиакәымха, ҳнаҩс инхо ихгам.
– Ҳнаҩс иагаҩы нхоит.
– Акамбашь харҵәы бзиа ибоит ҳәа есымша
аҭыԥантәи ахарҵәы ааганы изҿарҵо… Еилукаама?
– Еилыскааит, аха ибзымҳәеит. Уи Галаа ркамбашьқәа
рыԥсы ахьынӡаҭоу иаргьы имаҵураҿы дыҟазаауеит.
– О, уара, уажәоуп данысгәалашәаз ҳармарахь
инхо, анкьа аҳәасҭауарбажә ҳәа изышьҭаз, уажәы
дшьаурдынхазшәа зхы збо иалагаз иоуп, сыԥсымзар
иамырхыз!
Уаагьы ибзақәмыршәеит. Аҳәысҭауарбажә
акәым, акәыбрыҵәҟьагьы ԥшак аҵасны ашьха иханагалар,
шьауардынушәа ахы або иалагоит.
Исараӡеи, исараӡеи, аҳәысҭауарбажә аниакәымха, ҳаҵаҟа
инхо Гаӡа-ԥшӡа лхаҵа иакәхоит, хымԥада!
– Дарбан зыбҳәа?
– Гаӡа-ԥшӡа лхаҵа, "Аҟәраан" ҳәа изышьҭаз.
– Аа, уажәы Аҟармаҵыс ҳәа ахьз зхырҵаз иоума
бызҿу.
– Ааи, уара, аиеи, схаҵа Аҟармаҵыс ҳәа ахьыӡ
ихырҵан, аԥсаатәқәа зегь раԥхьа дыргыланы ддырԥыруеит…
иаарласны саргьы симаны ажәҩан ахь
ҳԥыруеит ҳәа, Гаӡа-ԥшӡа абарҵа дықәгыланы, ииасуа
зегьы ирызҿылҭуеит.
– ап, уигьы иакәӡам.
– Уи иакәым, егьи иакәым, нас дызусҭада, ани Ӡара
ҩамӡа, шьапҵыркьакьа иакәзар?
– Бара зегьы хьыӡбыртәуеит, дызусҭада, уи?
– Хатә гәаанагарак змам, аха ахатә ҩынқәа хәыџьара
измоу. Дызусҭада ҳәа ушԥаҵаауеи, уажә дубама,
иҽырчны машьынак аусурахь дагоит, аҽамашьынак
аҩныҟа даанагоит.
– Шьҭа деилыскааит иззыбҳәо, уи ихатә гәаанагара
имазҭгьы ҩ-машьынак изҭода, иаузаргьы акы аусурахь
дагон, егьи заҵа аҩныҟа даанамгарыз, абахҭахь
даманы ицеит ҳәа баҳарын.
– Исцәынхада? Уи иакәыми, егьи иакәым… Ԥсымҭә
лхаҵа иакәзар?
– Уи дарбаныху?
– Ԥаса ҳахьынхоз ҳханы иҩназ… лхаҵа чаахәара
данылышьҭлак, иманы аҩны даанӡа, амҩа дшықәыз
изфоз. Дугәаламшәаӡои, уахынла зыхәдабжьы ҳамырцәоз,
зымгәа зага ззымдыруаз, аԥсрақәа рҿы арыжәтә
зҽаҭаны изҵагылан иааргалоз.
– Уи шьҭа лхаҵа заҵа чаагара ддәықәлымҵара,
дыртәаны имаҵ луеит.
– Изҭада уи аиԥш амаҵура, иԥшра ыҟам, исахьа
ыҟам… дҿагәа-ҿасуа ииҳәо уаҩы изеилкаауам, аха
аҟәыш ԥшра иҭаны, иахьабалак сықәгыланы сцәажәоит
ҳәа далагоит.
– Азәгьы иимҭаӡеит, иабхәа данԥсы, адырҩаҽны
днеины иҭып, аанкыланы днатәеит.
– Иабхәагьы бзиахәк иакәӡамызт, аха уи заҳҭахузеи,
исзеилымкаауа, ҭыԥк ҭацәыр унеины, иаанкыланы
утәар ҟалозар, уара уззыԥшузеи, уи изы иауазар
уара узы изамуазеи?
– Уи иԥҳәыс илыжәлоу бымдыруеи? Уи ауп иаргьы
даанкыланы дызмоу.
– Нас уигьы иҭыԥаҿы даанхома?
– Иԥҳәыси иареи еилыҵаанӡа акгьы ихьуам.
– Еибамбааит аҩыџьагьы… уи иакәыз џьысымшьази…
зегьы сырхысит, азәы сгәы изҩоит, аӡнырцә
инхо, ааигәа зыԥҳа дызнаҭыз иакәымзааит.
– Аа, ашәышықәса иахамышҭуа ачара ду зуз иоума
бызҿу?
– Аҭаца дааигазшәа, уаа-зықьҩык иреиҵамызт
иҟаз рҳәеит, иашоума?
– Иашоуп, ажәлар зеиҩымсуа аҟынӡа ирацәан,
аха, изхәарҭоузеи, аӡәи-аӡәи еиҿаԥшуа изыҟамлеит,
рҳәеит.
– Избан? Еиҿаԥшыр зымуадаз?
– Иқәжьыз ачыс уахыԥшны уаԥхьа итәаз дубомызт
ҳәа ада ҳәатәы рымам иахьагьы акаҳуажәырҭаҿы.
– Аблакада ҳҭакуп, ахныҟәгара цәгьахеит, ауаа
ачаҵәҟьа злаархәо рымамкәа аҟынза инеихьеит, аха
џьоукы-џьоукы убри аамҭазы еиҵҳәаны ачара дуқәа
ҟарҵоит. Ари ҿаасҭоуп, ицәырԥхашьагоуп, аҵыхәа
ԥҵәатәуп ҳәа иара ихаҭа иакәымзи телехәаԥшрала
иақәӡбоз?
– Уи ииҳәалакгьы ауеит, иҟаиҵалакгьы ауеит. Аблакада
шьоукы арчгоит, аҽаџьоукы алачоит.
– Сыԥсаанӡа исхашҭуам, чмазаҩбара ҳәа Шәачаҟа
ҳанцоз иаҳзыруз. Ачымазаҩ ихәыҵәҟьа Ԥсоу
аҳәаа иҳахдмыргеит.
– Бареи сареи усҳ,зыруит, аха ҳазҿу ип,ҳа ачара
анылзиуаз, фатәума-жәтәума зегьы аҳәаанырцәынтәи
ӷбала изааргеит, рҳәеит.
– Уиҵәҟьа мцызар ҟалап. Ауаа ирҳәо зегьы ауиашаху?
– Егьыҟаҵәҟьамызҭгьы ирҳәарымызт… Бга ахьҭам
ала ҭашуам ҳәа баша ирҳәома?
– Ачараҿы аԥаралыхра ыҟан рҳәеит, убригьы иашоума?
– Ишҷаҟамыз.
– Сара уи агәра сызгом, игԥҳа дахьинаҭыз иазкны
ииуз ачараҿы аԥара шԥалырхуаз?
Акаҳуажәырҭаҿы иҟам-ианым рҳәаӡом. Ус
ҟаиҵеит азы ами ашәышык,әса иахамышҭуа ачара
ҳәа захьзырҵазгьы. Анаҭразы акәым, Аԥсны аԥсуак
иԥҳа данааишьҭуазгьы аԥара ылихит ҳәа заҳахьадаз.
– Уи ануҳәа, Арсоу, иугәалашәоума анкьа аус
ахьаауаз аусбарҭа аиҳабы иҟаиҵахьоу?
– Уи бзиарамзар цәгьарак ҟаиҵахьан ҳәа исгәалашәом.
– Иԥҳа данааишьҭуаз ачара шылзиуз атәы ауп
сызҿу.
– Ишԥасгәаламшәои. Аԥаралхра аӡбахә сышәмырҳан
шиҳәоз, амҵақьақьаҩцәа иара имырбаӡакәа
аԥаралхра еиҿыркааит. Ачара ашьҭахь ддыргәырӷьарц,
абри аҟара аанагеит ҳәа инаганы иаԥхьа ианықәырҵа,
аҭаца даазгазшәа аԥара шԥалшәхи, ахаан
аԥсуак уи аиԥш ҟаимҵаӡацызт, ахьымӡӷ сшәыргеит
иҳәан цәгьа иԥхеишьеит. Ауха дмыцәаӡакәа иршеит.
Ашьжьымҭан ианааша, ачараҿы иаанагаз аԥара зегьы
ааидкыланы, ахәыҷтәы баҳча аргылара иаҿыз аусуцәа ирзишьҭит.
Уигьы аусбарҭа деиҳабын, ари ҳахазынагьы
аусбарҭа деиҳабуп. Еидкылашьас ирымоузеи. Сгәы
сахаԥжәаны сыԥсуеит, даанкыланы дызмада, абри
иеиԥш иҟоу дзамрымхуазеи?
– Дамызхуада, иԥҳа дызирнаҭыз дызусҭоу бзымдырзои?
– Дыздыруеит заманалаҵәҟьа, аха исзеилымкаауа,
иара ихаҭа днаҭӡам, иԥҳа дышԥаинаҭи?
– Дышԥаинаҭи, бымбои, ауахәамаҿы днаганы динаҭит.
– Ассир сҳәоит ҳәа уаҿуп. Иара дыԥсылмануп
ауахәамаҿы дышԥанеиуаз, анцәагьы дицәымшәаӡеи.
– Уи аӡәгьы дицәшәаӡом. Ҽынла дқьырсианушәа
иҽыҟаҵаны ауахәама дыҩноуп, илахь иџьамшь ӡатәуа,
уахынла дыԥсылманушәа, аџьаама дҭоуп аламаз
куа.
– Ари сҳәан мап уҳәеит, егьи сҳәан, мап уҳәеит.
Ус анакәха, зегьы рҭыԥаҿы иҟоуп.
– Иамырхыз дызусҭоу басҳәар иџьабшьоит.
– Иҳәа, сара уаҳа азәгьы дсыздыруам.
– Аҳәынаԥкыгаҟаҵаҩы иоуп змаҵура иамырхыз?
– Ухәмаруама, акы удыруаҵәҟьаны иуҳәоз џьысшьон… сышԥаурҳәацәеи.
– Ихаҵа, аиашоуп ибасҳәо.
– Уаҟәыҵ уара алаф ҳәара. Ижәны уҟазар?
Акаҳуада аҽакы ыжәны сыҟам, аҳәынаԥкыгаҟаҵаҩ
баргьы дыбдыруеит, Ҷыӷьыц иоуп зусура
иамырхыз.
– Ииашаҵәҟьаны иуҳәома? Имаркузеи, игәнаҳа
рзымгааит, иамырхышаз уаҳа аӡәгьы дрымбаӡеи?
Имаркузеи, бымбои, иҟаиҵаз ақәынаԥкыга
аҳәынаԥ ду акит.
– Аҳәынап, ду акызар, уи ами абзиа, цәгьара ҟаиҵама?
– Идуцәоуп иакыз ҳәа изгәааит.
– Адуқәа рами ҳҭазфо, Ҷыӷьыц иҳәынаԥкыга зегьы
рхы ԥнаҽызшәа иҟандаз, умбои!
– Ахы азԥымҽит, аха аҵыхәа хнаҵәеит.
– Акыга иацәцама?
– Аҵыхәа ҿахҵәаны ицеит.
– Иазымкыкәа иахьцаз азы аума дзамырхыз?
– Мап, ибасҳәаз бмаҳаи, аҳәынаԥ дуқәа зкуа
ҟаҵаны иахьиргылаз дахдырҟьеит.
– Абри аиԥш аӡәы иҳәо смаҳацт уара уда. Аҳәынаԥкыга
зыҟарҵо аҳәынаԥқәа еилыхны иакларцаз
аума?
– Аҳәынаԥ ссақәа, аҳәынаԥ цәыҳәқәа ракәымзар,
аду акыр ҟамлозаап уаҟа.
– Иабаҟалеи, уи аиԥш уаҩы имаҳаӡац?
– Уаҟа, бара, уаҟа.
– Уаҟа ада хьӡы амаӡами?
– Уаҟа, бара, уаҟа, ишԥабасҳәари, ахыбра ду
аҵаҟа ауп иахьыҟалаз.
– Ахыбра ду уҳәама? Уи арбану?
– Ишԥабасҳәари, малс иҟоу зегьы еизганы иахьышьҭоу ахыбра.
– Шьҭа еилыскааит, убрааума аҳәынаԥ ду ҩнагьежьуа
иахьыҩноу?
– Ақьаад ада фатә анамамыз акәын ианыҩнагьежьуаз.
Уажәы амал ду иалатәоуп инаҳәы-ааҳәуа.
– Изгаша афааит, ақьаад зегьы иалгазар акәхап…
арзаҳалҵәҟьа злааҩуа ҳауам. Ҳзықәшәазеи, ақьаадҵәҟьа
ыҟам анаҳҳәалак, шәымбазои, аблокада хҭакуп, рҳәоит.
– Ақьаад ианалга ашыла гәанаҭан, ааҵәақәа кылжәаны
иҭаланы аԥсаҭа каднаҵеит, цгә дук иаҟарахеит.
– Есааира ачахә зышьҭыҵуазеи анаҳҳәалак, ҳара
акгьы ҳхарам, аблокада ауп изхароу, аҳәаа иахьахааго
аҩынтәхә хдыршәоит ҳәа ачарӡьыҩцәа ҳҿы
ԥыржәон. Зегьы зхароу аҳәынаԥ ду акузаап, аԥсра
агәыҵашәандаз!
– Ашьҭаҵарҭаҿы иҟаз ыфаны ианалга, ҿыц иааганы
ишьҭарҵаанҟа иазымчҳазт, аӷба ачашыла аманы
ишаауаз афҩы акын, аӡы аҽалажьны, амшын агәаҿы
иаԥылан, иааргоз абжеиҳарак рцәафазаап изхыргаанӡа.
– Изгаша афааит, азхара ҟамлаӡеи?
– Ашыла агәы аныхнарҷа, амҿлых ахь ииасит.
Ахьеи, аџьи, ашәи иалху аҩнымаҭәақәа роуп изчычоу.
– Ахаԥыцқәа ыҵышәшәааит, ҳара ҳзықәтәо ҟәардә
еибгак ҳаҩны иҩнагылам, иара иӷәырџуа иадтәалоуп.
– Аҵыхәтәан зынӡа икаамеҭхеит. Ахаԥыцқәа заҵа
икамԥсарыз, аразни абҩаеи рыфара иалагеит.
– Исаҳауа закәызеи, аразни абҩеи афону?
– Араӡни абҩеи ракәым, уажәы иаақәгьежьаан,
аихаӡа афарахь ииасит.
– Излауҳәо ала, уи амыжда, ашьҭаҵарҭаҿ ишьҭоу
иалгар, ҳара ҳхаҭақәагьы ҳафара иалагозар акәхап.
Иззыԥшузеи, изырымкуазеи?
– Иркыр ҟалом ҳәа басымҳәеи! – Ҷыӷьыц иҳәынаԥкыга
иазкызҭгьы уи аҳәынап, ду, ашьҭаҵарҭа аусқәа
зегьы иахьа Дранда иштәаз ббарын.
– Избан?
– Избан бымбои, иаргьы даргьы амал еицырфоит.
– Еицырфоит уҳәама?
– Еицырфоит. Иргази, ирфази, ашьҭахь аихшьаала
аныҟарҵа, иагхаз зегьы иара иафеит ҳәа аҳәынаԥ
ду иақәырҵар ҟалозма, уи акы анахь даргьы рчафара
аҵыхәа ԥымҵәаӡои… Зегьы зхарартәыз аҳәынаԥкыгаҟаҵаҩ
Ҷыӷьыц иоуп.
Ҳара ҿаҵахәыдақәа, заҟа бзиа ҳаҟаиз!.. Ҳамлагамлаго,
иабанырхуеи-иабанырҵои, хызык ҳзыржәуада,
баҩык ҳамҵазыршәуада ҳәа ҳхыс-хысуа аныҟәара
қаҟәымҵхьази, ҳазҭаз Ашҭа ду ҳҭымҵӡакәа иаҳҭахыз
ҳауан, ҳазхара ҳфон, џьара лак млашьуа иҟоуп ҳәа
ҳаҟазма. Аха изхәарҭоузеи, Аладу ҳаанамырбит, ҳақәнацеит.
Ҳаԥсы ахьынӡаҭоу уи еицш ақьафурҭа
ахаан иаабараны ҳаҟоума? Иҳаԥсыхәоузеи шьҭа,
ҳабацари, ҳаздызкылода, ҳазҭахыда, краҳҿазҵода,
амла ҳаганы ҳаԥсуазар акәхап ҳәа (ҩ-лак – Хәдыши
Пҟыши аҵлаҩа ашьапаҿы итәаны еидышшылон,
еидҵәуалон.
Агәаӷ икны иагон зызхара ыфаны зхаҿы шьала
иҭәаны, зҽеиҵҳәа ашҭа иқәыз Аладу ахьырбоз. Зынӡа
ирзымчҳауаз, – иҵыхәаршәшәо, Аладу иахьашьҭаԥало иашьҭаз аԥина акәын.
Адунеиаҿы ҳара ҳаиԥш изеидымгыло аҽакы ыҟамзар ҟалап. Ҳара ҳзеидгылозҭгьы абас ҳнеигәыдҵатәха
ҳҟаломызт. Шәара шәлақәоуп ҳәа ауаа
ишаҳзырҳәаҵәҟьо ҳаҟоуп аҳәеит Пҟыш, аԥынҵа иқәтәаз
амҵ скуеит қәа иамҵасит, аха иазымкыкәа иацәцан,
инеины Хәдыш ахы ианықәтәа.
Ушаҟәыҵра, сашьа. цсы зхоу зегьы ҳара ҳаҵкьыс
еицәамзар еигьӡам. Урҭгьы ҳара иҳаиԥшуп, рымгәахә
еимаркуеит, аӡәы иҿаҵахәы аҽаӡәы иҿԥааны ифоит,
аҳәеит Хәдыш, аҩыза иацәцаз амҵ аанкыланы ианылбаанада.
Иумҳәан, ҳара зегьы ҳреицәоуп, ҳазлыҵыз ҳашьцәа
шыҟазаалак дара рҿы ҳаҟандаз, аԥсҭазаара бзиа
ҳауеит ҳәа ҳара ҳтәқәа кажьны, иаҳтәӡамыз џьоукы
ҳааины ҳарҿылеит. Иаарҭаххалак ҳаларыгӡоит. Ҳанырҭаху
ҳхы ршьышьуеит, ҳанырҭахымхалак, шәара
алажәқәа шәызхылҵыз рахь шәца ҳәа лабала иааҳасуа
ҳрыԥҟоит. Заҟантәгьы хдәылырцахьоузе.
Ҳандәылырцалак, шәыда ҳхәарҭам, ҳашьцәа
шәоуп, ҳшәыдышәкыл ҳәа абгақәа ҳанаарыдгылалак,
урҭгьы ааҳәны иҳахәаԥшуам, шәара хьӡыда, хьымӡӷыда
ҳкажьны шәцан, ҳаӷацәа шәырҿылеит, ишәыхьчоит,
урҭ шәреицәаны шәаҳзыҟалеит. Шәаҳҿагыланы
шәҳ ақәԥоит. Шәара шәыԥсахыҩцәоуп, шәхаҭақәа
шәахьаабо акәым, шәыфҩы ахьҳаҳауа ҳзычҳауам
ҳәа ҳаԥхарҵоит.
Иаахҵәаны иаҳҳәозар, ҳазлыҵызгьы ҳарҭахым,
ҳазлалазгьы ҳарҭахым. Ҳара-ҳарагьы ҳаибаҭахым,
лахьынҵацәгьақәа, ҳабацари?
Ацарҭа бзиаҵәҟьа ҳмоузи зны ааимҟьарак ҟалан,
иугәаламшәои, мҩак кахха иаҳзымаатызи, аха изхәарҭоузеи
ҳанылаанӡа еимабгеит.
Иарбан мҩоу узҿу, исхамышҭи! Аладу схы ишасуаз, схы шаҟәахьеит.
Иухашҭма, зны ҳашьак мԥрызи ажәҩан ахь, амҩа
шәзылысхуеит, ауааи абгақәеи ахьыҟам аҭыԥ шәзысыԥшаауеит ҳәа. Абарҭ ҳрылҵны аамҭак ҳзыҟалар
ҳамкьаҭеи ҳәа ҳшыԥшыз, ҳашьа еиҭамҳәа амҩа
ҳзылхны ажәҩанахьтә ианылбаа, иаапкын иԥсит.
Акыр ҳақәындаз иахьа ажәҩанаҿ ҳанхо-ҳанҵуа ҳҟамлози.
Ҳара шьҭа ҳахьцарыз ҳцеит, уи зуҭахузеи. Иаха
иуҵалааз, уааҟәымҵӡакәа уцәарбыжәуан. Сҿаҵахәы
сҿызхыз уара уоуп… Уахьаасымԥыхьашәаз уеимыжәжәа
узгоит уара ачычиа ҳәа аԥиназы аума уҿыҵҳәацәон.
Исзеилкаауам, Аладу акәу, аԥина акәу уара
уқәызцаз?
Аӡбахә соумҳәан, аԥинақәа ыҟамызҭгьы ҳара
ҳаԥсҭазаара еиӷьхон. Урҭгьы алақәа ҳәа ирышьҭоуп,
ҳаргьы алақәа ҳәа иҳашьҭоуп. Ҳцәа ԥырҽуеит, имир
иҳабаргәыз.
*
Уажәы азбахә уаҳар уҭахӡам, аԥина цәыршәага
уааигәа иааумышьҭын ҳәа сара иануасҳәаз ихоуҵомызт,
уахьцалакгьы иушьҭаргыланы, иуманы, уқәын.
Заҟантә уҵыхәа иадҳәаланы аӡы иругахьааз, крыфара
ҳәа аԥсхәрақәа рахь уанцоз.
Уиашоуп, сара исхарам ҳәа иҟоузеи, азы ианырызгоз
сҵыхәа аасырҵысызҭгьы, иалыҩрны иалаҳауан,
аӡыблара иаман ицон, саргьы сҟыруа иахьа абри
аҵла амҵан тәатәыс исықәшәомызт. Схәап-жапуа,
сыбзаҳәуа, Ашҭаду сықәзаарын.
Аԥшра амам, абжь амам… Аладу уи иаднабалазеи,
уара уаҵкыс изеиӷьнашьазеи? Аԥсҭазаара бзиа
ануоу ашра ухашҭызар, сашьа? Аԥина уара уаҵкыс
еиӷьны ишуа иалагазар?
Ҳара ҳахьшуа азоуп крызаҳҿарҵауа, уи схашҭыр
ҟалома.
Узыхнарҟьазеи, насгьы шәабеиднагалеи Аладуи
уареи?
Ԥсхәрак џьара ишыҟаз аҟара афҩы скын, ҽнак
сыхраа-ӡраауа сышнеиуаз, схаан исымбацыз ла дук
аҵыхәа аашьклаҳауа, амҩаду ианыршәланы ишаауаз
збеит. Хымԥада, ари аԥсхәрахьы ицозар ҟалап, саццоит,
ҩызара азызуп, савагыланы снеип ҳәа сыӡбеит.
Ҳара ала ссақәа ла дук ҳацымкәа афара ахьыҟоу
ҳаннеилак, ҳшыԥхарҵо усгьы иудыруеит.
Ишԥасымдыруеи, заҟа шәахсҭа схы иану уахәаԥши.
Аԥсхәрақәа рҿы ауп иахьснырҵаз.
Сшынаҿыԥшыз еиԥш издырит сшагәамԥхаз, сара
саҿагәыбзыӷырц салагеит, аха алақәа ырцәгьаны
исыхәаԥшит.
Ушаҭахымыз ануба уҽаҿоумыжьындаз… Аишра
уалагама?
Ихаҵа, сҿы еихысымхит, ҟыԥгьы сымҳәеит.
Ушьҭахьҟа ухынқәыма?
– Сыхнымҳәӡеит. Амла сыԥсы ахәыц еиҩнаҵәон,
ихьаҳәны ишԥасгәыдлари сгәахәын, сашьҭалт. Акыргьы
ҳнаскьахьан… атәан афҩы хԥынҵа иҭасуа аҟынӡа
акрыфара ахьыҟаз ҳазааигәахахьан еиԥш аамҭаз иаақәгьежьаан,
уаргьы саргьы ҳаиҟароушәа усывасуа
уабацои, уара акьагәа, аҳәан, исзыҭрысит.
Саргьы сҿы рҟьоуп, уара уахьцо саргьы сцоит,
сҳәеит.
Сара алақәа раҳ уара иуеиԥшу сываргыланы
џьара сышԥанеиуеи, усԥырцқьа, сымҳәеи ҳәа сыхәдацәа
аанкыланы, сықәшьуа саман иаақәлеит. Аарлаҳәа сыԥсы ацәызгеит.
Акгьы уалаҳәаӡамкәа уамфози, ашьыга лаба
зықәшәаша. Ҳарҭ агәарабжьара лақәа абас ами ишҳазныҟәо
ала дуқәа. Ҳагәнаҳа рзымгааит!
Ажьы сымазар исфо аҟынза саргәааит. Уи аҽны
инаркны агәаӷ саго сашьҭан. Аха схала сақәԥар, сзаиааиуамызт.
Чароума, ԥсроума, ԥсхәроума иахьаазбалак
алыцәҳа сыман сышуа сашьҭалон, агәы ԥызжәон, иафоз абжа аҟырҟы икылахон. Сара саамҷыдарахаз
аҽа лак шәаны еишуамызт. Ианырбалак нахыс рхәы иахыҵны иҩуан. Зегьы рхәы амацара иахатәаны иафон.
Аума угәаӷьит, умшәаӡакәа Аладу ушԥеишуаз.
Узламфазеи, бзиагьы уеиқәхеит.
Ҽнак иареи сареи ҳамацара мҩадук аҟны ҳааиқәшәеит.
Ианызба нахыс сныҵакка сцеит. Сшәаны
сшьапқәа сыҵамгыло сҟалеит азнык азы. Аха сҽаарӷәӷәаны
сшьамхы сҽасмыргар, сыкны ац скылнахуеит,
сҳҽан, афасара сасит.
Уаангыл, уҩны уабацои, сара цәгьара узызур
сҭахӡам ҳәа абжьы сықәнаргеит. Сзеиҭамҵуа саанхеит,
исызнаурызеишь ҳәа сгәы ҭыҵны ицон. Умшәан
аҳәеит ианаасыдгыла. Исаҳаз агәра сзымго схы
шьҭысхын санаҿаԥшы, Аладу леишәацәгьа, избахьаз
акәӡамкәа, аҽырхааны исыхәаԥшуан. Сара сушьҭоуп.
Уара уҩны уцоит… Усҭахуп азоуп узааныскылаз…
Усгәаԥхоит, лажәла бзиак иалҵыз уакәымкәа
уҟам … Сара алақәа зегьы раҳ сауп. Иахьарнахыс
сеишара уаҟәыҵуазар сышҟа узгоит, млак уакуа
уҟасҵом, амала ҳәа акруҿасҵалоит ҳәа санаҳәеит.
Ҳара қәашьдақәа, ҳамгәахәаз ами адәы ҳзықәу, мап
ацәыскуа сыҟазма. сақәшаҳаҭхеит. Аладу сашьҭаргыла
сама аҳҭынра агәарп, ҳанаақәла, Кьаԥши, Хьаԥши,
Хпаши, Дагәеи иргәамԥхакәа, рылақәа аарҳәны
сыхәацшра иалагеит, рхәы рцәысфар ҳәа ишәаны.
Шәымшәан, шәара шәхәы шшәоуц ишәоуеит.
Ари ахә ҷыда ауа иҟасҵоит анаҳәа, рҽааиқәыркит.
Ииашаҵәҟьаны, сара ахәҷыда соуан, ҟаҵатәы сымамызт
стәаны акрыфарада.
Уанымтәаӡа иԥхаҵәы-ԥхаҵәуа уақәшәазаап, убама!
Сақәшәеит ҳәа, уи еиԥш аҭхаџьра иалашҽахьада!
Исыцлеит сцәа сҭамӡо, сызбахьаз сырзымдыруа сҟалеит.
Анцәа ишиҳәара уҟазаарын. Аладу агәы нурхама, уеишуа уалагама, акәымзар узхнарҟьазеи, узыԥханаҵазеи?
Ашра акәым, сҿы еихыхны ҟып, сҳәозма, саныцәозгьы
схаԥыцқәа еихарӷәӷәәаны сиан, ԥхыӡла ашра
салагар ҳәа сшәаны.
Нас узацәымыӷхазеи, цәгьарас иазуузеи?
Азҩа зыхьны иагаша, аԥина цәыршәага ауп зегьы
зхароу.
Ԥина жәла ҳәа иҟаӡамкәа инҳалӡаа ицааит. Иузнаузеи?
Исызнауит аха, исызнаузеи?.. Сгәы гԥжәаны сыԥсуеит,
сҿы исзарҳәом… Хәдыш иаҭахыз аназымҳәа,
ауура иалагеит.
Угәы ԥумжәан, саргьы, Хәҵыш цәгьахәыц акәмызҭгьы,
сызхара ыфо иахьа ахҭынра ашҭа сҭазаарын,
сызлыхәдаахаз анысгәалашәалак, амца скуеит. Пҟышгьы,
ацгәыӷра Хәҵыш иазнаухьаз абла иаахгылан,
еимаҭәаны аҵәуара иалагеит.
Сцан, саан сара сзықәшәаз атәоуп исҳәо. Пҟыш,
ишсоуҳәара, уара узыниазеи, насгьы аҳҭынраҿы ушԥананагеи,
Аладу ухы злагәаурԥхазеи?
Хкыдкыларҭа сымаӡамкәа сҟьалан сшал.аз, ӡык
снахәап ҳәа акәараҷҷа ахықә сахьаақәгылаз, алыцәҳа
еизаны акы ыршо ирыман акәара ишықәыз саарылагылт.
Алыцәҳа акы андмыршо аамҭа убахьоума ирҭахыз, изыргәаҟуаз?
Цәаԥшь иазгәаан, аума рҿыҵҳәацәон.
Цәаԥшь ҳәа узҿу зыгага иацәшәаны ишуа ами?
Иџьасшьоит, убриҵәҟьа Аду ҩызас ҳәа излашьҭнахзеи?
Уи, зыгага иацәшәаны ишуа роуп иагәаԥханы
иалнахуа. Ишабаз еиҷш, иагәаԥхон, иашьҭаргыланы
иаанагеит.
Саргьы исымдыруази Цәаԥшь, цәаҳа ҳәа акәын
хдашьҭаз. Ахаан ахыз ада акы амбацызт. Аҳҭынраҿы
иааганы қәабла ахш ианахагыла, ахәыжә аҟьеит,
иҵәылҵит.
Уи ами иуҳәаша, ахш агьама анакы, ахыз ахашҭит,
иацәыӡыр ҳәа ишәаны, Аладу азы аҽашьуеит.
Уи азоума алыцәҳа Цәаԥшь агәаӷ зыркыз.
Аладу зҭахым ирҿагылан изықәԥом, ишәоит, аха
маӡала ицаны рыцәгьа аҳәоит. Усҟанҵәҟьа алыцәҳа
гәааны изыҟаз Цәаԥшь рыцәгьа Аладу иахьанаҳәаз
азоуп.
Иаҳәазеи, зыбз ада ҟаҟатәы змауша, Цәаԥшь?
Иаҳәазеи умбои, Аладу инадтәалан, уара улажәлә
башоушәа, сышьҭра дууп, хьӡи-ԥшеи змаз сырхылҵит
ҳәа иуҳәо иашамшәа, дара иқәшьуа афасара
ирыман илаз лаҟьалак уахшазшәа узырҳәоит
ҳәа анаҳәеит. Аладу ари аиԥш анаҳа, иаапкны алыцәҳа
инарылагьежьын, акы алымҳа ҿнахит, егьи ахы
кылнаҵәеит, ахԥатәи ашьҭахь иамҵасын, цәа ахаӡамкәа иаахнахит.
Аапкра ануҳәа, Хпаши Кьаԥши ирҳәоны исаҳахьаз удыруама?
Аладу злаҟам ҳәа ирҳәарыз?
Зны иаапкхьан, акыраамҭагьы иҿаҳәаны ирыман
рҳәеит, иашоума, уара акыр уаҳахьазма?
Уи иашами, зны ишаапкхьоу ҩашьаӡом, уажәгьы
иаласлоит, иануцҳауа уздырӡом.
Урҭгьы алышькьынтыр иагааит, уажәоуп апатара
ианалагаз, рызхара анырҿанаҵоз еиӷьыз ыҟамызт.
Сара заҟантә избахьаз, ашоурақәа раан, Аладу ашәшьыраҿы
аԥсы ашьарц аҽеиҵыхны ианиалак, Хәпаши
Кьаԥши неины, рыбызқәа ҭҳәаны, иҳаш-ҳашуа амра
ицәгылон, амыҵқәа ақәҳартәом ҳәа иахагьежьуа
ишырыхьчоз.
Хпаш абыржә ааигәа, ахы иакапануа, алыцәҳа
рҿы инеины ибылгьеит, Аладуи иареи акгьы шырзеилам ишеилыҵыз ранаҳәеит.
Убри азы мацара инеима?
Агәра шәымган, Аладу акы агәы иҭоуп, аҽакы ҟанаҵоит.
Аԥсы цәгьоуп, азхара ҟалаӡом. Иазыфо афоит,
иаанхо аҽакы иафар ҳәа ишәаны, адгьыл цәыҵыбӷьаҭааны,
анышә иаҭаны иаҵәахуеит. Ахәқәа заҟаџьара
анышә иҵаҵаны иамоу сдыруеит ҳәа ранаҳәеит.
Кьаԥшьгьы уажәоуп алақәа аниашахаз, Аладу
анабаз.
Уажәраанӡа иабаӡомызт, ус иара мԥсааит, иабазеи уажәы?
Ес-ӡынра ҳара ҳӡыӷ-ӡыӷуа ҳлаҳәны адәы ҳақәуп,
хыҵакырҭа ҳамаӡамкәа, иара заҟаџьара аҭрақәа амоузеи,
ишаҳә-шаҳәуа иҩноуп, ҳара хьҭак ҳакуеит
ҳәагьы иҟаӡам ҳәа ԥсхәрак аҟны алақәа ирылагылан
ицәқәырчны.
Урҭқәа зегьы абауҭаху, уара аҳҭынраҿы Аладу
ушнанагаз уҳәарауазеи.
Ишысҳәаз еиҷш, алыцәҳа Цәаԥшь агәаӷ убасҟак
икны иагон иреибарҳәомызт, иаарымԥыхьашәар изеиуоу
узымдыру иҟарҵон… ирҟаҟон. Исцәымӷӷхеит,
алыцәҳа уҽырҿоумыжьын хәа сцаны агәҽанысҵарц
сҭаххеит, ҳшеиуацәоу умдыруеи! Аӡага сгәыҵатата
аҳҭынра ашҟа сназышьҭуадаз, акәара сынҭабылгьан,
сҽыкәаба, сыҽрыцқьа, аху-ху ҳәа сышуа снеит.
Суа лахьыцәгьа шәан, сазымдырзошәа ҟанаҵеит.
Омашәа иубаша, ала имтәаз ачашә ианиеит ҳәа
сыбжьы агәаԥхеит Аладу. Мла уасыркуам, хьҭа уасыркуам,
кәытҵара хьчас уҟасҵоит. Заа иуасҳәоит,
кәтык хәыцк алымшәароуп – кәтаӷькк мыӡроуп, аҳәеит.
Мап скуа сыҟазма, акәытҵара аҵысҵәҟьагьы ахсырԥраауам,
сқәеит. Убри аҽны инаркны аԥсҭазаара
соуит. Уара уеиԥш саланамыртәеит, аха амла сакуа
сыӡамызт, исыбаргәыз. Ашра саҟәыҵыр акрысҿанамҵар ҳәа сшәаны, акы анызымбозгьы, ианысымбозгьы
сышуан, ҽынла ыҟамызт, уахынла ыҟамызт сара сзы.
Уцәар амуӡози? Аума уақәшәаны уҟазаапеи, уара
рыцҳа.
Саҩысҭаахеит… Аду даныцәаз иақәыршәаны саргьы
сыцәо салагеит. Зны сшыцәаз акәтырбаӷьқәа
аакылсын, акәтҵара иҭалан, акәытқәа ааҭганы иргеит.
Ушыцәаз уақәнакыма Аладу?
Сазақәкӡомызт, ацгәыӷра Хәҵыш ауп сусқәа
зегьы аабжьызхыз.
Хәҵыш ҳәа узҿу сара схаангьы аҳҭынраҿы иҟан.
Аладу схы агәасырԥхоит ҳәа акранафоз ашьапқәа
аҽрыхьнашьуан, аҽрыхьнарҳәазон, хәыр-хәыр ахга
сахьынӡаҟаз цәгьарак ҟанаҵо сымбацызт, абжьгьы
смаҳацызт, инацәарбзо-ишьацәарбзо аҿаԥарақәа
ирыҩнан, аҳәынаԥқәа рыкра акәын изызкыз, уара уҿы
усыс иамааз?
Ацгәы икьиуа аҵкыс имкьуа еицәоуп ҳәа рҳәо
умаҳахьеи. Уи ишубо акәӡам ишыҟоу, шәыԥсык ахоуп.
Аԥхьаҵәҟьа аҳәынаԥқәеи иареи цәгьала еишьҭан,
ашьҭахь еицәажәеит, ҳаргьы ҳӷьычуеит уаргьы
уӷьычуеит… ҳаргьы акрыфара ҳҭахуп, уаргьы акрыфара
уҭахуп. Ҳаицӷьычлап, акыргьы еицаҳфалап
рҳәан, еинышәеит. Уажәы еиҩызцәахеит, еицныҟәоит,
еицырӷьычуеит, еицырфоит.
Ианыԥшынгьы иҟоуп, даара цыгә дук ауп аԥаҵақәа хыршаны.
Аладу аҟны аԥхьа инаанагаз ус иҟаз џьушьоума,
иҭыгга, амла иаганы аҵыхәа азышьҭыхуамызт,
аԥаҵақәа зынӡа иамаӡамызт, икаԥсахьан. Ихәлаԥсны
акьиураҵәҟьа алшомызт. Аха аҳәынаԥқәеи иареи
рнапқәа анеикәдырша, имыҩкәа, имыԥакәа итәаны
акрыфара ианалага, ахәыжә аҟьан, ихәҵышӡа иҟалеит,
аԥаҵақәагьы ааит, аҵыхәагьы шьҭнахит. Аҳәынаԥқәагьы мшәаӡакәа акрырфо ианалага, Хәҵыш иаҟарахеит.
Еицны иубар иузеиҩымдыраауа иҟалеит.
Исзеилкаауам, Хәҵыши аҳәынаԥқәеи еиуацәас
иҟеибаҵазар, уара ӷас узышьҭнахзеи?
Сылацәа ааихьысшьыцыԥхьаза акәтаӷьқәа ыӡуа
иалагеит. Кәтаӷьк ыӡыцыԥхьаӡа Аладу аныӡба санаргон,
уара ула хҩаны ушуеит ҳәа. Зны сыцәазшәа ҟаҵан,
акәтҵара сыхәхәаӡа саваиеит. Сылацәабжақәа
хҩаны сшыԥшуаз, аӡ еиԥш ашьҭыбжь мыргаӡакәа инкылшәа-аакылшәо Хәҵыш ԥсышьа-цәгьа зауша ааин
акәтаӷ аашьҭԥааны аҿанынахоз "ау" сҳәан, сҩаҵҟьан,
сашьҭалт, аха сахьымӡеит, иныҵашәкәа ицеит.
Ҳара ҳакәыз џьысшьон акәтаӷь иазгагаз, ацыгәгьы иафозаару?
Хәҵыш ԥсыцәгьа иамфо қәа иҟоузеи, уи ҳара иаҳфо
аҵкыс еицәагьы афоит, азҩа зфаша.
Хәҵыш акәтаӷь шагаз Аладу алымҳа аҟынӡа инаугама?
Мап, иасмырдырӡеит.
Избан? Иадырызҭгьы ахы кылнамҵәози.
Иалакьысӡомызт. Хәҵыш сара саҵкыс еиӷьнашьон.
Иааҟанаҵалакгьы ананажьуан.
Ахы злагәанарԥхазеи, зхы ҭабааша.
Аҳәатәы иахыԥомызт, "ау" анаҳәалак, аԥсы ӡаны
астол ихәыҵалон. "Ам" анаҳәалак, ихырбза-кәырбзо
иаахәыҵыҵуан. Сара исгәамԥхаз ансаҳалак сахәлаӷыӷуа салагон,
Ҳара ҳшыҟо ус ами, цгәаа раҩысҭаареи ԥина
рымҵақьақьареи ҳалаӡам, аӷыӷреи аҿашреи роуп иаадыруа.
Аҩсҭаацәа ақәтәами, Хәҵыш уи ашьҭахь акәытҵара
ааигәа иқәломызт. Сеиҩаӡо сашьҭан, исзақәкуазар
ҳәа. Абас ҳшыҟаз ауп акәтрбгақәа аакылибаҳәан,
акәытқәа ӡаны ишыргаз. Хәҵыш ԥсымцқьа уи
аамҭаз ихрааӡраауа, еимҟьарак соуны кәтаӷьк сызгозар ҳәа акәытҵара иавазаарын, кәтык ахы хҵәаны
ишкарршәыз абан иаашьҭԥаан иаман ицан Аладу, ацәа
иалхны, аԥхьа инаганы инықәнаҵеит. Уи акәхеит, уқәшәира
дзыниаша сзыҟалеит. Сшыцәаз иаасхагылалазаап …
Санааԥш схы ԥҽны избеит. Указза ушыцәаз
акәтрбгақәа ухибаҳәаны акәытҵара иҭалеит Хәҵыш
акәмызтгьы сыҩнгьы иҩналар ҟалон. Уара алақамсажә
саҳҭынра уааганы указза уцәала, уааԥшла ҳәа
акәызма акыр зуҿасҵоз ҳәа игәааны иансышьҭала,
сҽаҵамҵакәа сыԥсы сыманы сахьынҭыҵыз, иаапкша,
Хпаш маӡала исыцрасны, адақәа надкыланы сжьы
иааҭнажәеит. Иахьагьы сызшьапык сыхәаӡом.
Ушыцыркьуа збоит, аха иухьыз сыздыруамызт.
Хпаш сафеит. Хпаш, ацәыбзахша!
Иареи уареи шәакәымзи еиҩызцәаз, ацсхәрақәеи
ачарақәеи рахь еицныҟәоз… Абаҩ мыжда акәхап еимашәкыз.
Абаҩ ахәлаханы, иԥсны иззаӡа амҩаду агәҭа ишаныжььлоу
убааит, уи ахцәырԥсса!
Аԥхьа аҳҭынраҿы ианызбаз ус иҟаӡамызт, ахәы
қамсаӡа иақәын, нас иахьзеи, ахы абас ицәзырҳәызеи?
Ахы аныбылуаз иаргьы блырауааз. Знык акәу џьушьоума,
уи хынтәуп уажәы аҳҭынраҿы инанагоижьҭеи.
Ҩынтә Аладу иԥхаҵаны иқәнацахьеит.
Хынҳәышьас иҟанаҵазеи. Аду знык иацәымӷхаз
ԥсраҽнынӡа ӷас ишьҭнахуеит, еимыжәжәа иагаанӡа
аҽазеиқәкуам… Иацы узыхьчоз, иахьа ахәда ԥжәаны
иахькажьыз абеит ҳәа анырҳәалак, агәы иалсызшәа
ҟаҵаны, ҳара иҳамчузеи, абгақәа ирфазар акәхап
аҳәон.
Хпаш алақәагьы ирымфеит, абгақәагьы ирымфеит,
Аладу иқәнацацыԥхьаӡа ихынҳәны иаауан. Ҳара
аԥхамшьақәа ҳәа ҳзырҳәоит, аха зегьы ҳаиԥшым,
Хпаш ԥхамшьа ҳәа ззырҳәо ахаҭаҵәҟьоуп. Аладу
акраҿаҵара иаҟәыҵыр ҳәа ишәан, аеҵәа еишуан.
Ҽнак зны акгьы амоуӡакәа ианаанха, акры зысҿоумҵозеи
ҳәа Аладу еишуа иалагеит. Аду уи ачҳауа
иҟазма, сара соума уара атамышьра илиааз алаԥхыҭ
узеишуа, уцқәа ыҵысхуеит… ухабар сумырбан ҳәа
игәаан, иқәнацеит. Мчыбжьыкгьы бжьымсит уи ашьҭахь
алаԥхамшьа Хпаш аҽрыцҳатәны, аҽыргәыцхәны,
уда ԥсыхәа сымам, амла сумшьын, ушьҭахь сырбзоит,
уаԥхьа сырԥхоит ҳәа иааины агәашә илатәеит.
Адугьы иаҭахәушәа, иаҭахымшәа, агәра амгошәа,
агәра агошәа, агәи-агәи еилаԥшуа иаднакылт. Ицәгьаӡамкәа
ишыҟаз еиҭах аԥсымыжда иамуит. Аладу
ахәы ҵәахны иахьамаз маӡала инеины баҩ дук аашьҭнахын,
афасарахьы иганы исфоит ҳәа иаҿыҵазза иаманы
ааҵра иаваланы ишнеиуаз, Аду иабан, ааит,
схәы мҵарсны изго уара уоума ҳәа иҵҩрны ианашьҭала,
ишәаны ала лашара ацәыӡны ишнеиуаз,
ақәаб азна агәара-гәараҳәа ишуа икнаҳаз атәан инҭаҳан,
ахы цәа ахаӡамкәа ибылны иааҭыҵит. Уи аахыс
уаҳа хәыц ықәымиааӡеит.
Хпаш ахы цәырԥссаӡа. снахәаԥшыцыԥхьаӡа исгәаланаршәо
удыруоу. Зны ԥсхәрак аҟны кәацыз џьшьаны
хәылхарҵәык мҵоумырсхьази… ишеиԥшу уҳәарауазеи?
Ақәаб ианҭаҳаз иблызтгьы, иахьа сара сцыркьыԥуа сықәлозма.
Еимашәкызеи, изуцҳазеи?
Аду агәы иахәоит ҳәа ауп сара изсыцҳаз. Ашьа
сыцрашәы сахьцоз, уқәнага уоуит Аду агәы нзырхо
абас ауп ишахьуа ҳәа абжьы саҳауан. Ԥыҭк снаскьахьан,
сышьҭахьҟа санхьаԥш. Хпаш аҵыхәа хыршаны
Ала ду иадгылан.
Хпаш ахьуцҳаз уалаӡарын, Хәҵыш азҩа иагаша,
уҿаҵа уҿнамхызтгьы.
Сара Хәҵыш аҩсҭаа сҿаҵа сыҿнахит, аха уара
аҵәыбзаҟаҵара, аԥина ччиа уҿаҵа шԥоуҿнаԥааи?
Исгәаласыршәарц сҭахӡам, аха уӷынҵкуа уансыдхала
исыхьыз уасҳәеит. Аладу алышькьынтра иагаша,
уи аҽны зынӡа иазааны, аҳҭынра ашҭа иҭагьежьуа
иҭан. Шәсыцәнымхошәа шәхы сшәырбоит меигӡарахианшәыхәласыжьуа,
нас шәызхара ыфаны, шәымгәацәақәа
рҭәны, шәанысымбо шәцаны алыцәҳа еизаны
сыҟаҟара иахьаҿу шәаргьы шәҿамҟәо шәрылагылоуп,
сышәҭахызар рыхәдацәа ианкны изықәшәымшьуазеи,
аҽазны рҿы рзеихымхуа ашьа зырҿашәмыршәуазеи,
шәаргьы шәыгәра згаӡом, алақам
сақәа. Ижәдыруазааит, сҿаҵақәа сыхәлазыԥхьаӡо,
хәашак аҿамшәо иҟасҵоит. Аҭрақәа заҟа сымоу зыԥхьаӡо
ахаан хыҵакырҭа амоуа аҵааршә иқәсшьуеит.
Еиӷьуп шәсывагьежьны сымаҵ жәула. Сара исыхәлаӷыӷыз
ахаԥыцқәа ыҵысхуеит… Сара сеиҳа мчы змоу
шыҟам шәымдыруеи, ақәыџьма анҳалагьежьыз ахәдацәа
самҵасны ианыскыз шәылала ишәымбахьеи.
Сара сшәымамызҭгьы шәыбаҩқәа атыша ишҭаԥсаз
жәбарын, ҳәа ҳакҿацаланы, ацқәа еихҳәаны, агыгцәа
ргылан ҳшаршәоз, нырцә, ҳӡыжәырҭа аханы иҟоу ахәада
ихҟьаны ахы ҳақәкны аҿаанахеит бгак. Абга, аха
иарбан бгаз ҳәа умҵаауеи, абгаԥшь ҳәа ззырҳәоз
ахаҭа акәын.
Имшәаӡакәа аҽны шьыбжьон ишԥааи?
Ишәо, ирҳауа акы акәмызт, уи Аладугьы усыс
иамкит, ҳара зынӡа ҳаԥсы ҭоуп ҳәагьы иҳахәамԥшит.
Агәашә иаадыххылан, иууаӡа иахыԥан ашҭа иааҭаԥалт
ахьӡы ахьыршазшәа еилыџьџьа-еилыбзаауа,
игәаӷьны алакҭа узҭамԥшуа, алақәа цым-цымуа, инаҿашәаз
ааиҩҵәа иагарашәа ихара-хацшуан.
Иагәаӷьызеи, иагәаӷьызеи, ақәыџьма ԥхазҵахьаз
Аладу сыхәда ҵкааны сашьуеит ҳәагьы ишԥацәымшәеи!
Ҳара ҳакәзаарын Аладу иаршәаз, аха иара зыршәозгьы ыҟазаарын. Абгаԥшь ахацәа ишнықәԥшыз
еиԥш, ҳдумбеи иаабахьаз акәӡамкәа ишәаҟьан, ацәырдаӷәы
ицәыҵаланы аҽаҵәахит, шәахьӡаны ишәкы
ма ашҭа иҭышәца, сааигәа иаашәмышьҭын ҳәа ауура
иалагеит.
Сара схаан исымбац ҳәа иҟоузеи, аха абри еиԥш
аџьашьахә џьара иҟалахьеит ҳәа рҳәогьы смаҳацт.
Ишәызкыма нас?
Игәаӷьны ааигәа инеиуадаз, ашҭа иҭаз зегьы
рҽырӡеит.
Иаазгазеи, изышьҭаз акыр ахәда ԥнажәама?
Ҽи ҽадеи, гәыжьи, ҟызеи, кәатеи ашҭа иҭамыз
ҳәа иҟаиз аха акы иаламкьысит.
Нас ихагаханы иаама?
Сзакәу шәсырбарц азы сааит аҳәозшәа, аҽхыршаны
ладеи ҩадеи ашҭа иқәын ишаҟьо, нас иқәгьежьаан,
агәашә иахыԥан иахьааз ицеит иӡыррышәыруа.
Саргьы уи нахыс ахҭынра сшьапы аалысхит…
Избан, уара узыхҟьазеи?
Абгаԥшь ашҭа ишынҭыҵыз еиԥш, Аладу аԥсы ҭалан,
ацәардаӷәы иаахәыцыҩрит адунеи аанарҳәразшәа
аҽыҟаҵаны. Сара соуп уи раԥхьа алаԥш
иҵашәаз, уҿы раҳан угылан ушԥазыԥшуаз, узамеишызеи
ҳәа иаасықәбаџны сакит. Сара исхароузеи, умшлан
ҳәа соумҳәахьазеи сҳәеит, саахәылаӷыӷыргьы
цәгьа исымбо сааҟалеит. Уи исҳәаз зынӡа иараапкит,
сара усмеишлан ҳәа акәын иуасҳәахьаз, уара еихашәыша,
саӷацәа урмеишлан ҳәа анбауасҳәахьаз.
Саҳҭынраҿы уааганы амалаҳәа акруҿасҵозма? Уаныҿамҟәо
ада уҿы еихымҵуазар уабасҭаху. Убома ани
аԥина иҟанаҵо аҳәан, исзыҵҟьеит.
Иҟанаҵоиз уи аԥына цәгьа зықәшәаша?
Абгаԥшь ашҭа иҭагьежьуа иахьынҟаҭаз аԥина
ҽырԥсы ҟаҵаны ааҵра иаваршәын агәышҵа хаххала,
ишцаз еиԥш иҩаҵҟьан, аҵыхәа аӡаӡа иларҳәазо
иқәас-қәасуа ашҭа аԥынҵаҿы инеин, аанда ахы кылакны
«аҷыӷә-ҷыӷә» ҳәа ашра иалагеит абгаԥшь злацаз
аҿы рханы. "Ҷыӷә" аҳәацыԥхьаӡа, субома ҳәа
аду ахь иаахьаԥшуан:
Абри еиԥш агәагь змоу, имшәаӡакәа саӷацәа иреишуа
ауп сара исҭаху, уара амгәацәарҭәрада акгьы
ззымдыруа, уабасҭаху аҳәан, сыԥханаҵеит.
Саргьы уара суеиԥшыми, иҳаԥсыхәоузеи ҳабацари,
мчыбжьык ҵуеит ҳацламҳәақәа ҳмырҵысижьҭеи,
ари нахысгьы ҳзықәгәыӷуа ҳәа иҟоузеи, краҳҿазҵода?
Угәы каумыжьын, сашьа, абас мацара ҳаанхарым!
Узықәгәыӷуазеи?
Абгаԥшь хынҳәны еиҭаап ҳәа сгәыгуеит.
Иаар ҳара иабаҳахәо?
Абгаԥшь ааит ҳәа Аладу аҽазнык ианаҳа, еивысуеит.
Еивысыр, зынза ҳаанкыланы ҳамфои!
Умшәан, ала анаапклакь иқәҵны ицоит ахы ахьынахоу. Иқәӡаар ҳамкьаҭои!
Ҳазлакьаҭо ҳәа сара акгьы збом.
Уи анықәӡаа нахыс млеи хьҭеи ҳакуа ҳҟалом.
Изла, уара? Ҳара млеи хьҭеи ҳамкуа ахаан ҳҟалараны ҳаҟоума?
Ҳҟалоит. Ишықәӡааз еиҷш, ҳцаны, анышә иаҭаны,
иҵәахны иамоу ахәқәа ааҵыхны иҳамфои, ҳаҽԥаҳамжәои.
Алаҭрақәа иамаз иара ада аҽакы ашьапы
ҩнанаргылар ахьыҟамлоз, ҳамшәо, ҳмырҳауа ҳаарыҩнамлои,
аӡынра ааигәахеит, ҳазхара ҳҽаҳмырԥхои.
Уҿы уи зҳәаз чашәла иҭәааит. Иудыруазеи, ииашаҵәҟьаны,
Аладу ақәӡаара ҳара ҳзы ишьқашьхар,
млеи хьҭеи ҳамкуа ҳҟалар?
Минцеи Хьымцеи ааиднагалазар аахыс ухаҵкы
схаҵкы ҳәа ада акы еибырымҳәаӡацқәаҵәҟьа иҟамызт,
аха аҵыхәтәантәи аамҭазы реизыҟазаашьа дара
рхаҭақәа иџьаршьо аҟынӡа аҽаԥсахит.
Ҭаацәашәала реицәажәара агәаԥхара иаҵаз лассы-лассы
иҿыцәаауа, ихьшәашәа-хьшәашәаӡа инеидтәалон.
Еимамккәа, хаала инагӡаны, уск изалацәажәомызт.
Еимаркуаз амамзаара акәын. Ишаԥу еиԥш, аԥҳәыс
иааг лҳәон, ахаҵа иабаазгари иҳәон.
Аҩыџьагьы аус руӡомызт. Рықәра ахыԥаны иҟамызт,
аха зҽеиҭазкыз аамҭа ҿыц иаднамкылеит. Анкьа
аус ахьыруаз "Архфонд" аусбарҭа ахыбра арендаторк
иааихәан, уаанӡа аус зуаз зегьы аамхны чаӡырҭас
иҟеиҵеит. Аус зуаз зегьы адәы иаақәхеит.
Минцеи Хьымцеи рзаанаҭ ада даҽакы рыздырӡомызт.
Усда, ҳәысда аҩны иҩнахеит. Абжьа-хәаахәҭра
дара заламгеит. Ахныҟәгара рзыцәгьахеит.
Ргәы иаанагозма, рыԥҳа заҵәы ашкол лалыргара, аҵара
ду лырҵара алшара рмоуа иҟалоит ҳәа. Аха
аԥсҭазаараҿы узықәшәо еиҳарак узқәымгәызӡақәо
роуп.
Ԥаса аиԥш, иҭәы-иԥха инхомызҭаха амлаҵәҟьа
иакуа иҟамызт.
Ишырҳәо еиԥш, уаанҟа карандашь ԥынҵала зхы
ныҟҩызгоз, итәаны маҵара ишамуаз анырба, Минца
аџьыкахра далагеит, Хьымцаи – алабашьа ԥшӡақәа
рыҟаҵара. Ԥҳәысхәахәҭҩык гәылас дрыман, аҭиреи
аахәареи цәгьа дазҟазан, ҭитәыс илырҭон заҟа дахашәалоз
рыздыруамызт, ишԥабҭиуеи ҳәагьы рхы иақәнарганы
илазҵаауамызт… Чахәк анырзаалгалак
игәырӷьаҵәа, анкьа ауалафахәы анроуаз еиԥш, рхы
рбо иааҟалон. Зны-зынла уи ирзаалгоз иеиҷаҳаны,
рхы-рыԥсы иагырханы, рыԥҳа лзы маҭәак анаархәозгьы ҟалалон.
Амамзаара мыжда зны-зынла иааиҿанагалалон,
аисраҟынӡа инанагома уҳәо аҟынӡа, аха доуҳала
иҳаракыз уаан… ианаамҭаз рҽааныркылон, абас мара
ишԥацари, иахьа акәымзаргьы уаҵәы ҳақалақь
ахаҿра амԥсахыр ҟалашам, усҟан ҳарҭаххашт ҳәа
агәыӷра рыман.
… Уи аҽны акгьы еимамкӡакәа идырхәларгьы ҟаларын,
шьыбжьааира рацәак шагмыз, ргәыла ԥҳәыс
Таразиа ателефон дырзамысызҭгьы.
Уи Минца гәыбӷан лыҭо, илалҳәеит ашкол аҿы
дахьымнеиуаз иахҟьаны, иахьа аҭаацәа реизара шыҟамлаз, уаҵәашьҭахь ашҟа ишахыргаз.
Хьымца ахәышәтәырҭаҿ ишьҭаз иҩыза ибара
дцарц данындәылҵуаз аамҭаз ауп ателефон абжьы
шгаз.
– Илҳәаз уаҳама? – лҳәан, Минца лгәы иамыхәаша
акы шлаҳаз ирдыруа, Хьымца даалырхынҳәит.
– Ибалҳәазеи, дызусҭада?
– Ҳхәыҷы ашкол далырцоит… уаҳа исалҳәараны
иҟаз? Таразиа лоуп. Аҭаацәа реизара ахыргеит сахьыҟамыз азы…
– Бцар акәын.
– Сцон, аха изгоз?
– Амза нҵәаанӡа аӡара ҳаҭа ҳәа рабҳәанда!
– Дзакәу уасымҳәахьеи акласс анапхгаҩы. Ашә
унхыҵаанӡа аԥара аабымгаӡеи ҳәа даауҿагылоит.
– Амза нҵәаанӡа ирзымычҳауа, аӡы рыҵалама,
ҵыԥх аҵара шықәс нҵәаанӡагьы аӡара ҳарҭон.
– Шықәсыктәи лҵара ахә ааидкыланы сентиабр
мза нҵәаанӡа инагатәуп, ианнаҳамга ҳхәыҷы ашкол
ахь днарышьҭӡом. Иуасымҳәахьеи, сынтәа ус
иҟарҵеит.
– Издыруеит, издыруеит, луанытә даақәыԥсычҳауа днатәеит.
– Аџьыкеи алабашьеи роума акы раҭныҵны
иҳауеит ҳәа ҳзықәӷәьҭуа?
– Мап, мап, уи акәӡам, смаҭа ашкол даналго илзысшьуеит
ҳәа ҳхәыҷы лыхьӡала саб цәык аанкыланы
имами! Убри акызаҵәык ауп сзықәӷәуа ҳәа исымоу.
Уажәы ашьха иҟоуп, амза анҵәамҭазы илбаауеит.
Шьҭа илбаахьазар ҟалап, иахьаҵәҟьа сцоит,
ишьны, иааганы исҭиуеит.
– Иуҭироуп, уаҳа еивысшьа ҳамаӡам. Аԥараԥса
ахә адагьы ашәатәқәа ҳаԥхьаҟа заҟа шьҭоузеи?
– Уи ада уаҳа шәатәыс иҳамоузеи, арҵаҩцәа
рҭаацәагьы рныҟәгара ҳара иҳақәума? Абас ҳабанӡахәои?
Аха зыҟны ҳашшуада?
– Уашшит ҳәа иалухуазеи? Ала шуеит, аҽы
ҳәуеит ҳәа шырҳәо еиԥш, дара иҟарҵац ҟарҵоит. Уара иуҭаху ҳәала.
– Нас ҿымҭӡакәа, иаарҳәо зегьы ҟаҳҵаларыма?
– Ҿумҭын, акы ааҳҳәеит ҳәа раҳар илԥырхагахоит
ҳхәыҷы. Аӡәгьы ҿырҭӡом, ишәаны итәоуп, ҳаргьы
ҳабжьы ҳмыргароуп. Иахьаҵәҟьа уца, ацә аагара.
Ашьхантәи ишылбааз аӷьычцәа ирмаҳац ҳәа уҟоума.
Ҳара ҳтәаны ҳшыԥшу иӷьычны иргар, убасҟан ауп
ҳхәыҷы "хәба" ҳәа ашкол даналҳаргоз.
– Ибҳәо саҳауеит, аха аҵара ԥса ахә ада ашәахтәқәа
ҳаԥхьаҟа ишьҭоуп ҳәа ззыбҳәаз иаанаго сзеилкаауам.
– Иабауҭаху, уаҟәыҵ суҳәоит, урҭқәа зегьы уасҳәо
салагар, угәалаҟазаара зынӡаск ибжьысуеит.
– Сара архитектура ааныжьны алабашьацәра салагазар
аахыс сгәалаҟазаара "даара" ибзиоуп
– Ацә ҭины уаныхынҳәлак зегьы уасҳәоит, сара
иуасымҳәо акы уцәыҵәахны сшыҟам агәра умгои?
Абас игәшәымшә ҳәаны амҩа днықәылҵон еиԥш
аамҭазы, еиҭах ателефон аҵымҵым ахга абжьы
аагеит. Азныказы лнапы ҟьаны абарҵа аҟынӡагьы
дицдәылҵит. Аха ҿааихак аныҟанамҵаӡа, лгәы иамукуа
дхынҳәын, иаақәлхит. Таразиа лакәыз џьылшьан
аҭел иасуаз, уи азы ауп азыӡырҩразы зылҭахымыз. Уи
ҽнак жәантә дасуан, лажәа нҵәомызт, иаалдыруа
зегьы лымҳәар луамызт. Аха уажәы иасуаз лара лакәӡамызт.
Рнаҩс инхоз ргәыла ԥҳәыс Сабрина лакәын.
– Иҟоузеи, Сабрина. сабабгәалашәеи? – лҳәеит.
Минца, Таразиа шлакәмыз анылдыр лҽаалырҭынчын.
– Ашкол аҟны сыҟан, уахьынтәи саауеит… – аҭел
иҭыҩуан Сабрина лбжьы.
– Бара бтәы рыбҭама?
Иԥсахны рыԥсы иасҭеит, ҳаилгеит дареи
сареи… аматематика арҵаҩы сылбан, Минца уаҵәы
ашкол аҟынӡа даароуп, дсымбар ҟалом ҳәа салҳәеит…
абри акәын ибасҳәарц исҭахыз…
– Слымбар зыҟамло сыгәхьаалгозар акәхап, ус
лара дымсааит… – илацәажәоз атрубка шықәылҵахьазгьы
аӷьра даҿын Минца.
– Дызусҭада ибзасыз, ибалҳәазеи? – Хьымцагьы
ишьҭахьҟьа деиҭаахынҳәит, Минца лцәажәашьа игәамԥхакәа.
– Аматематика дзырҵо слымбар луам…
– Илҭахузеи?
– Ҵыԥхгьы абас сзылуит…
– Ибзылузеи?
– Аҵара ашықәс анҵәамҭазы, лҷапан кашәазшәа,
бсымбар ҟалом ҳәа сзаацҳара данаҟәымҵӡа,
уара иуамҳәаӡакәа илықәыршәны сцеит.
– Бышцаз здыруеит, аха бзылҭахыз сабымҳәеит.
– Сахьнеиз сара дысҿамԥшӡакәа, аҟыз еиԥш лхы
раҳаны, ажәҩан даҵаԥшуа, быԥҳа даара дыԥсыҽуп,
хәшьарас илзықәсыргылара сыздыруам. Заа изсабымҳәазеи ҳәа ушьҭан гәыбӷан сыбымҭан, ибдыруаз,
иҽеиу ахәшьара сызлымҭар ҟалоит ҳәа салҳәеит.
Аҩны снеир сыԥҳа лхы сыркәыкәуеит сҳәеит,
убасҟак аҟынӡа исцәымыӷхеит исалҳәаз.
– Ҳхәыҷы илхароузеи? – иҳәеит Хьымца ицәымӷханы.
– Уи ами арҵаҩгьы илҳәоз. Ахәыҷы акгьы лхараӡам,
бара боуп зегьы зхароу. Аҵара шԥалҵои сыԥҳа
ҳәа зынзаҵәык иадамхаргьы бсыдҵаалахьоу? Бара
быда егьырҭ анацәа зегьы есымза исыдҵаалоит… бара
бтәы зынӡа дгәыгәҭабыжьит.
– Ус шԥаҟалеи, ҳаӡӷаб аматематиказы дкәадаӡамызт.
Хар амаӡамкәа илыцааиуеит, заҟантә дԥысшәахьаз…
нас илыхьыз сзеилкаауам, – ҳәа Хьымца
иахиҳәаара изымдыруа даанхеит.
– Адырра акәӡам, уа иҟоу зынӡа аҽакуп.
– Иҟоузеи?
– Сгәы ԥыжәжәо ашкол аҟнытәи сшааиуаз, зегьы
здыруа Таразиа мцахәыцәа дысԥылан (уи усгьы уахьнеилак
даауҿаҳауеит), ибыхьзеи, былахь зеиқәызеи
ҳәа санылк, сзықәшәаз ласҳәеит. Уи уанылҿашәа
угәы иҭоу умырҳәакәа уоулышьҭраны дыҟаӡам. Бызӷаб
блацәҳаны лгәы кыдбмыршәән, ахәшьара бзиа
лоурц бҭахызар – сара иҟасҵаз ҟаҵа, сара сыӡӷабгьы
убас лзылун… абас лзызуит ҳәа салҳәеит.
– Илзылузеи Таразиа мыжда?
– Зегьы иҟарҵо ларгьы далагазаап, улабашьақәа
рыхәи сџьыка ахәи еидкыло ԥыҭк хәыҵаршәны иҵәахны
исымаз сыманы сцан, акыраамҭагьы лыҭара
сзымгәаӷьит, слыдгьежьыло, илыдлымкылар ҳәа
сшәаны, снапқәа шҵысуаз лџьыба иҭасҵеит.
– Мап скуеит ҳәа даламгаӡеи?
– Лхы раҳаны ажәҩан даҵаԥшуан, иҭасҵоз зынӡа
илымбаӡазшәа ҟалҵеит. Лџьыба снапы анааҭызга,
дҟәандаза дааҟалан, лыԥшрагьы аҽааԥсахит, лыбжьгьы аҽакхеит… сынтәа далгеит ҳәа ԥхьаӡа, аха
ҽаантәи апрограмма еиҳагьы иӷәӷәахоит. Есымза
блыдҵаалала акәымзар, сынтәа еиԥш аҵарашықәса
анҵәамҭа аҟынӡа бмааир…
Илҭахыз нагӡаны илымҳәеит, аха ислырдырит
есымза снапы "налхьысымшьлар" ахәшьара бзиа
шылзықәылмыргылоз.
– Исаҳауа закәызеи? Сгәы иаанагомызт уиҵәҟьагьы
убраанӡа лхы налгеит ҳәа. – Ихы кны днатәеит Хьымца.
– Уажәы амза нымҵәои… "лҷапан кашәо" далагеит.
Уи азоуп Таразиа лҿала изаалыцҳаз дсымбар
ҟалом-ҳәа. Аха ацә уҭиаанӡа "лҷапан" злашьҭысхуазеи?
– Лҷапан акәым, лгәы кашәаргьы лымԥан бықәымлан,
илзылуа ҳамбари. – Дгәаан дҩагылт Хьымца.
– Уеилагама. Усҟан ҳаӡӷаб илзылуа удыруама?
Лыбжеиҭабжа ззымдыруа "хәбақәа" роуа… лара лгәы
дахаԥжәо далагоит. Узгылоузеи, умԥшыкәа уца,
ҩымш заҵәык роуп амза нҵәаанӡа иаанхаз.
– Абри еиԥш збахьадаз ҳара ҳхаан… џьара дгьыл
харак аҟны иҟалеит ҳәа анҳаҳалак иҳазхаҵомызт…
иҳаҩасыз аамҭа ҳаныӡбошәа ҳазҿқәоу закәызеи. Баша
ирҳәома еицәоу убаанӡа еиӷьу уздырам ҳәа, – Хьымца
игәы ԥыжәжәо, дгәааны иҿынаихеит. Ашәхымс
днахысаанӡа еиҭах ателефон абжьы ишьклаҳәны, дашьаҳазшәа
дааннакылт. Ишьҭахьҟа дыхнымҳәит, аха
издыруада сара сакәзар иззасуа ҳәа илымҳа кыдҷпны
дгылан дӡырҩуа.
Минца аԥхьа ателефон абжьы ангалоз лгәи-лгәи
еилаԥшуа, иқәылхру иқәлымхру лзымдыруа акәын
дахагыланы дшахәаԥшуаз, уажәы абжьы аҽеиҵыххагьы
иахьылмыгӡеит, иаразнак иаашьҭылԥааит. Таразиа
мыжда лакәын ҩаԥхьа иасуаз.
Иҟалазеи – бара, уажәы акәымзи ҳанеицәажәоз,
лҳәеит, еиҭах гәыԥҵәагак шлалҳәоз аҟара лцәа иалашәан.
– Усҟан исгәаламшәеит, иааиуа амза алагамҭазы
зымшира ҟалараны иҟоу дыбхабмыршҭын – лыбжьы
акаҩ-акаҩҳәа аҭел иҭыҩуан.
– Аӡәы лтәы акәым, сара сымшира схашҭхьеит,
анцәа бишазар бысҟәаҵ… Ишԥа, дызусҭа зыбҳәа?
Аа, уи лоума бызҿу? Абас ирласны иааима? Уажәы
ааигәа акәызшәа ауп сшыҟоу ианыҟаҳҵаз… исаҳаит,
Таразиа, исаҳаит. Аха зынӡа акгьы ансымаӡам иақәшәеит,
ишԥаҟасҵари? – лҳәан, атрубка шықәылҵарыз
лхашҭын, ишылкыз днатәеит…
– Дызусҭада уажәы Таразиа мыжда зымшира ҟалымҵар
амуа? – Хьымцагьы ишьҭахьҟа даахынҳәит.
– Дара ирхашҭыргьы Таразиа нҵәа иргәалалмыршәар
луама. Сыԥҳа хьтәы медалла далсыргоит ҳәа
зегьы рыкәа дҭаланы рмаӷра дкылсуеит. Ианиз иарбан
шықәсоу, иарбан мзоу, иарбан мшу… уаха аҵхабжьон
даарԥшны улазҵааргьы иуалҳәоит. Уи аҭаацәа
ркомитет аиҳабыс дҟақамҵакәа, ԥыҭк ҳақәындаз.
– Таразиа иаалҳәалак зегьы ҟашәҵома? Дрыцәнымхозар
рымширақәа лара ирзыҟалҵалааит, – иҳәеит
Хьымца изымчҳауа.
– Зегьы иҟарҵоит, сара исҭахым ҳәа срылҵны
саагылар, аӷба ахьцо сцом ҳәа амызгәыҭ кны игылаз
сиеиԥшхоит… ишԥаҟасҵари, зымшира ҟаҵатәуп ҳәа
ззырҳәо дызусҭоу здыруоу? Ҳаӡӷаб аҵара ахьылҵо
акласс анапхгаҩы лоуп. Лгәы нҳархар ҟалома?
– Лгәы зынхарызеи, насгьы иҟалҵараны дыҟоузеи?
– Хьымца џьарак иееиқәкны дызгыломызт, игәы
ԥыжәжәон.
– Уи ианылҭахха, иҟалымҵо ҳәа иҟоузеи. Ҵыԥх
лымшира аназгәарҭоз акгьы сзыҟамҵаӡазт, уи аахыс
сахьылбалак лтәы сықәушәа ауп лыҽхыршәааны
дышсыхәаԥшуа. Ҵыԥх аахыс ҳхәыҷы хаа-бызшәак
лалымҳәазац, амаӷ лылыҳәҳәо ауп дышлацәажәо.
Сынтәагьы акгьы лзыҟасымҵар, лыҟаҟара далагозар
акәхап.
– Аума иақәшәаз ҳара… Нас илзыҟаҵатәузеи?
– Ахьтәы мацәаз лҭахуп. Ԥшьынтә илзааҳхәахьеит.
Иазхом. Нацәкьыск аанханы иҟоуп акгьы ахаӡаммкәа,
уи сынтәа акы ахаҳамҵар ҟалом, лҳәеит Таразиа.
Таразиа, Таразиа… ҳәа лгәаӷ кны даго лыхьӡ
шылҿакыз, зыцәгьа уҳәо ушә дылагылоуп ҳәа, убри
аамҭаз, аӡеиԥш лышьҭыбжь мыргаӡакәа дааҩнаԥалт.
Дгәырӷьан дышьҭԥраауа, лгәалаҟаазара злаҟаз ала
зымшира ҟалараны иҟоу лара лакәызшәа акәын дшыҟаз.
Лықәреи леилаҳәашьеи зынӡа еинааломызт, лыҵкы
акалҭ ҩаахьхьинӡа арҟьарақәа аҭаны. Лхахәы
ықәкны арҟәыдышьеи, лыџьымшьқәа ҵсааны арахәыц
аҟара ирпаны лылахь икыдырҷабланы акыдшьеи…
дшыҟақәаз рыла ԥҳәыс ласык шлакәыз ҩашьомызт.
Абжьааԥны ишыҟалҵалац еиԥш, дшааҩналаз Минца
длымҵкласуа, длахәмаруашәа далагеит, аха хаҵеи
ԥҳәыси ахәмарра агәы шрымамыз анылба, лҽааиҭалкын,
стәаӡом, даара сыццакуеит (бтәа ҳәа илыдырцалаз
џьушьап), банкак азна ацха смоур схәарҭам,
исыбҭароуп лҳәан, Минца ллымҳа инҭалҳәеит, лыбжьы
ыҵакны, Хьымца имаҳаратәы еиԥш.
– Ацха усҟак сымаӡам, Таразиа, ҵәыцабжак аҟара
аанханы иҟоуп, ибҭахызар ибысҭоит, – лҳәеит.
Таразиа ус дласшәа дыҟан, аха акы уҭахны улыднагалар
ахаан мап кышьа лыздырӡомызт.
Ҵәыцабжак сыхәаӡом, банкак азна смоур ҟалом.
– Изыбҭахузеи, бара, ишәа-иза банкак ацха?
– Уаҵәы ашкол ахь сыԥҳа илыҭаны дсышьҭыроуп.
– Амгәахьаа рылалама, ацха зырҭахузеи ашкол
аҟны?
– Бара акгьы гатәыс ибымаӡами?
– Изгараны иҟоузеи?
– Бара быԥҳа ибалымҳәаӡеи уаҵәы ашкол аҟны
аныҳәа шрымоу?
– Иарбан ныҳәоу уаҵәы иҟалараны иҟоу?
– Минца, ибыхьзеи, ишԥабхашҭи, уаҵәы абиологиа
дзырҵо арҵаҩы Мадужьна Харитон-иԥҳа ашкол
аҟны аҽаҩра ныҳәа ҟалҵоит. Ибзымдырӡошәа
бышԥаҵаауеи, – лҳәеит уамашәа ибаны.
Ҳгәы ԥҵәеит… иҳалшом… изҿу закәызеи… баргьы
уаҳа сыла бҽабмырбакәа наҟ бысԥырцқьа ҳәа
лҿы иааҭашәоз зегьы лықәылқәацәарц лҽаназылкуаз
аамҭазы, снеир ҟалома ҳәа Сабрина дааҩналеит.
Таразиа Сабринагьы дылбеит, ажьа еицш дҩаҵҟьан,
бааимҭаз сдәықәлеит, аха уск сымоуп, сымцар
ҟалом лҳәан, ддәылҟьан дцеит, даангылар бзиа шырзеибымҳәоз
лцәа иалашәаны.
Сабрина Таразиа леипш инкыдԥало-аакыдԥало
иҟаз лакәмызт, деик,әтәа-еиқәгыло, зхы ҳаҭыр ақәҵаны
иҟаз ԥҳәысын. Иакәымк лмырҳәакәа Таразиа
лхы дырны лхала дахьцаз, илымҳәазаргьы лгәы ишахәаз
лхы-лҿы ианыԥшит. Урҭ ахаангьы акы еимарымкыцызт,
аха Минца леиԥш ларгьы Таразиа лгәы даднакыломызт,
арҵаҩцәа ҽыхьшьырҭас иахьлымаз схы
иасырхәоит ҳәа дахьрымҵақьақьоз азы. Дара аҩыџьа
рымацара ракәым, класск аҟны аҵара еицызҵоз
ранацәа зегьы дырбар аҵкыс дрымбар еиӷьаршьон.
Аҭаацәа ркомитет еиҳабыс дахьыҟарҵаз иахьхәны
иҟан. Дамхны аҽаӡәы далаҳхуеит ҳәа акырынтә
иалагахьан, аха арҵаҩцәа зегьы лара илыдгылон.
Дзырҭахызгьы ибзиаҵәҟьаны зегьы еилыркаауан.
– Уажәы дзышьҭоузеи, иҟалҵарц илҭахузеи? –
Таразиа данца ашьҭахь ҿаалҭит Сабрина.
– Абиологиа амш ныҳәа ҟалараны иҟами. Ибгозеи
ҳәа дааит.
– Саргьы уи азоуп сзааз. Акы анҳамаӡам аамҭазы,
акәты ҟаҵаны, аилаџь уны иаҭахуп… иансыбымҭа
ашкол ахь сцаӡом ҳәа дсыдтәалоуп сыӡӷаб…
– Дыԥхамшьаӡои Мадужьна Харитон-иԥҳа,
ҳазҭагылоу аамҭа лымбаӡои, иаԥшьылгаз закәызеи?
Изахьӡузеи абиологиа амш.
– Абас есымша акака аԥшьыргоит ҳарҵаҩцәа хазынақәа.
– Сабрина, урҭ зегьы ауеиԥшыху, аха уи леиԥш
зхы иаҭәазымшьо заҟаҩы ыҟада?
– Арҵаҩы ахьыӡ-аԥша имаз ацәа ԥызҽуа рацәаҩхеит
иахьа. Изахьӡузеи, иаанагозеи, абиологиа амш?
Ҳара ҳхаан ус акы ыҟан ҳәа сгәалашәом. – Минцеи
Сабринеи реицәажәара даланагалт Хьымца изымчҳакәа.
– Иаанагозеи умбои, абиологиа арҵаҩы, сынтәа
иҟалаз аҿа-маҿа агьама лырбатәхеит, фатәы хкыс
иҟоу зегьы адгьыл иалҵуа (абиологиа иадҳәалоу)
ҟаҵаны, аҵаҩцәа ашкол аҟны инаргароуп, уи амш
иыҳәа аҽны аԥышәара мҩаԥылгоит.
– Ҽаҩара ныҳәа абаҟоу сынтәа аарҩара иҟалаз
зегьы былны, иҷыҷны иҭагылоуп, аха уи хьаас илымоума,
аҭаацәа акы абарыцрысҟьари ҳәа ауп дызҿу, –
Минца лгәы лыҵахын, Сабрина лажәа анагӡаха лымҭо
дҩаҵҟьеит деилашәаны.
– Бгәы ԥыбымжәан, Минца, бареи сареи ҳхала
иаҳҳәеит, еиҭаҳҳәеит, аха акгьы алымҵит, аӡәгьы
дҳадымгылаӡеит, иаҳҳәаз ҳара иаҳзынхеит.
– Ирҭахуп, аха ишәаны ирызҳәом. Сара
исымҳәар, иабаазгари, аҟәыд чаԥеи ашәхарҩақәа
ҩбеи нагатәыс схәыҷы илыдырҵеит. – Минца лгәы
дартәомызт.
– Излабҳәо ала егьырҭ амаҭәарқәа рзгьы ус
аҟаҵара иалагама? – Хьымца игәеибакыра аҭаҭын
ала ихиҽуазшәа уажәы-уажәы дахо ҿааиҭит.
– Зегьыҵәҟьа сыздырам, аха… Мадужьна Харитон-иԥҳа
дылҿыԥшны, ахимиа дзырҵозгьы, акласс
аҟны ирылалҳәеит сынтәа инаркны ахимиа Амш азгәаҭара
ҳалагоит ҳәа.
– Уаҟа инагатәхозеишь? – Хьымца ччархәс иҟаҵаны,
Сабрина длызҵааит.
– Арҵәи, асыӡбали, ажьҵааи ракәхап, – лҳәеит
Сабрина аҵәы алаҵо.
– Урҭ ртәы ауп ишәҳәо, егьырҭ "Амшқәа" шаҟа
ыҟоу жәдыруоу? – Минца реиқәыԥхьаӡара далагеит:
Ахәыҷқәа рымш, Анацәа рымш, Абацәа рымш, Арҵаҩаы
имш, Хәыжәкын амш, Жәабран амш… ус заҟа,
зегьы злаугәалашәозеи!
– Уи аума уажәы Рамадан Имш, Баирам Имш ҳәа
ахаан иаҳзымдырӡақәоз рыҟаҵара ҳалагеит. – Минца
еиқәылыԥхьаӡаз амшқәа Сабрина инарыцылҵеит.
– Иааидкыланы урыхәаԥшуазар, урҭ зегьы крыфага
мшқәоуп изызку, уаҳа акымзарак рнаҭом аҵаҩцәа,
– иаахлыркәшеит Минца.
– Ирнаҭараны иҟоузеи, афатәқәа рыманы ашкол
аҟны ианнеилак, иахьазы шәхы шәақәиҭуп ҳәа нараҳәаны,
ахәыҷқәа аушьҭны, инарго дара нахатәаны
ирфоит, изгаша надкыланы ирфааит. Схаан ауаҩы
дсымшәииц, аха аиаша басҳәап, Минца, сгәы кыдгылеит,
уаҳа сылшом.
– Амшқәа ртәы ауп ибҳәо, зынӡа уаҩы дызмыхәо
англыз бызшәа дзырҵо лтәы зыбымҳәозеи?
– Сыԥсы маҷхоит, анцәа дсыманы сбыҳәоит уи
лыӡбахә сабымҳәан, ҳацәлырҳәит.
– Ҳара ҳами, Сабрина, уи зхароу… бара боуп
ҳҳәан ҳаҩуа ҳанлышьҭала, иаҳзылуа бымбои!
– Таразиа, анышә агәы ыҵзырчааша лоуп зегьы
зхароу. Аҭаацәа зегьы агәра длыргеит, ашкол аҟны
сааҭ заҵәык иахьалырԥхьо азхом, лыҩны иганы идлырҵо
далагар ҳхәыҷқәа англыз бызшәала аҷҷаҳәа
ицәажәо иҟалҵоит, ипасолцәахоит, идипломатцәахоит,
икаамеҭқәахоит ҳәа дааҳалалон.
– Уи лара лхаҭа лоуп, брылаланы сырҽхәала ҳәа
Таразиа дазыҟазҵаз.
– Бареи сареи ҳатәқәа рыда акласс аҟны аҵара
зҵо зегьы лыҩныҟа аныҟәара ианалага, хара ҳаӡӷабцәагьы
рҩызцэа ирышьҭалт:
– Џьарак дазкуам. Хыџьара аҩнқәа лымоуп. Ҳазӷабцәа
хәылбыҽхала рхала иаҳзоушьҭуам. Иҳаманы
ҳшаҟьо ҳлышьҭоуп, зны ара дыҟоуп, зны аҽаџьара
дыҟоуп, ҩнык дузыҩнакуам.
– Уи азын ауп, аԥхын лыԥшаара уадаҩӡам, исыгсырхоит
ҳәа (илыцлан дтам-тамуа деимыҵны дцоит)
амшын ҳәа еиԥш днаҳәы-ааҳәуа хәлаанӡа амшын
дҭатәоуп, ҳхәыҷқәа аҟәара иқәыргыланы англыз бызшәа длырҵоит.
– Сынтәанӡа аԥара лаҳҭон, уажәы дааҳәын долларымзар
аԥара сыдыскылом ҳәа даақәгылт. Адоллар
сара снапы иамкӡац, лара илысҭо абасыԥшаауеи?
– Заҟа уҳәарызеи, есышықәса еицәамхозар еиӷьхом.
Ҵыԥхи ҵыԥхцәеи иҳабаргуз, арҵаҩацәа рымширақәа
раан аҵаҩцәа ашәҭқәа рызнаргон… Аха изхәарҭоузеи
сынтәа урҭ ашәҭқәа мап рцәыркит. Таразиа
иҟамлаша, дазыҟарҵан, лҵыхәа шьқьыруа дааҳалалан,
ашәҭқәа зегьы еиԥшым, аллергиа зцу ыҟоуп,
ҳарҵаҩцәа уи ачымазара икны иамоуп. Ашәҭқәа
рызнагара ҳарҟәаҵроуп. Ашәҭқәа рцынхәрас аԥара
раҳҭалар, нас дара ирҭаху, ирԥырхагам, аллергиа дызмырхьуа
аархәалап ҳәа ҳаарҳәны ҳаақәлыргылт.
Уажәы ашәҭ ацынхәрас ҳхәыҷқәа аԥара наганы арҵаҩцәа
иддыркуеит рымширақәа раан.
– Сара сцеит, арҭ ишәҳәақәо зегьы цәык акәым,
саб ирахә зегьы сҭииргьы иазхом, – иҳәан, уаҳа изымчҳакәа, Хьымца дгылан дцеит.
Уи ашьҭахьгьы Минцеи Сабринеи хәылбыҽханӡа
еидхалар ҟалон, агәҭыхақәа еибырҳәашаз убасҟак
ирацәаны ирыман, аха Таразиа дхынҳәны даауазшәа
анырба, ари еицәоу џьара акы ҳалҳәаанӡа ҳаиԥырҵроуп
рҳәан, ргәы иҭашны иҟаз зегьы еибырҳәаанӡа
еиԥырҵит.
… Ацә ҭины аԥара иманы данбаауеи ҳәа дыԥшын
Минца. Иаара аамҭа анахыԥа, иҟалазеи, дынзырхазеи?
Уаҵәы аԥара сыманы санымнеи азӷаб акласс ахь
днармышьҭыр алшоит ҳәа хьаас иҟалҵан, уажәы-уажәы
ддәылҵуан, дыҩаналон, џьарак дызтәомызт.
Хьымца дхынҳәит адырҩаҽны, ианааилашәшәуаз
еиԥш аамҭазы. Аха Минца иҩналашьа лгәамԥхеит.
Дааԥсаны, ихы дзымҩахо дыҟазу, мамзаргьы дманшәаламкәа
(ицә изымҭикәа) дхынҳәызу лзеилымкаауа
акәын иҭагылазаашьа шыҟаз.
– Иузыҭима? – лҳәеит дтәаанҟа.
– Иаасымгаҟазҭгьы исыбаргәыз – иҳәеит ҽеик
шыҟамыз аҟара лырдыруа.
– Иҟалазеи, удырҳәыма? – иаалцәымӷхеит.
– Мап, сыдмырҳәӡеит.
– Нас улахь зеиқәузеи, иузымҭиӡеи?
– Исҭиуаз… сыцә абгақәа исцәырфеит.
– Ирласны иаага ҳәа уасымҳәази, унеиаанӡа ирфахьазма?
– Иааганы снапала абгақәа ирҿасҵеит.
– Изахьзузеи? Абгақәа абаҟаз?
– Абазар аҟны иахьназгаз абгақәа аасысны исцәырфеит.
– Уцәажәашьала уҩашьазшэа збоит, мамзаргьы
сара сеилаугарц уаҿуп. – Минца илбахьаз иакәмызшәа,
аҽаӡәны дхынҳәызшәа акәын лхаҵа дышихәаԥшуаз.
– Макьана сеиламгац, аха сзықәшәаз ала сеиламгакәа сахьыхынҳәыз уамашәа избоит, – иҳәан,
днатәеит.
– Узықәшәазеи, иҟалаз уҳәарауазеи. Уцә абазар
аҟынӡа ианаауга, абгақәа ишԥауцәырфоз? Иуҳәо
сзеилкаауам, абазар аҟны абгақәа назгоз?
– Акәац сыманы абазар агәашә сшынҭалаз еиԥш
афҩы ркын, иаасыкәшеит ҳара иҳауҭароуп ҳәа.
– Абгақәеи уареи шәеицәажәо шәалагама? – деиагаҵәҟьеит
ҳәа агәра лго аҟынӡа днеит.
– Абгақәа ракәӡам, абазар аҟны аус зуа акәацҭицәа роуп сызҿу.
– Даргьы уаргьы шәеибамбааит, сышԥауршәеи.
Аиумор бзиа ишубоз шԥасхашҭи… урҭ абауҭахыз, уара
унадгыланы иумҭиуаз.
– Аҭираҟынӡа иснадыргама?
– Иааидкыланы иаразнак иуҭиима?
– Унадгыланы аҭираҟынӡа анагаразы заҟа ԥынгылақәа
урхысыр акәу бдыруоу?
– Акәац наугазар, инықәҵаны иумҭиуеи, уаҳа иаҭахузеи,
анкьа ишаабахьаз акәӡами?
– Анкьа иаабахьаз абаҟоу? Апхьа амилициа
аусзуҩы ибароуп, инапы ахигароуп.
Уи цәгьоума, арахәӷьычцәа ацәнамыршәои,
иааннамкылои!
– Саргьы ус акәыз џьысшьон. Сааҭк инеиҳаны сизыԥшын.
– Уара удагьы аусқәа имазар акәхарын…
– Акрыфара акәзаарын усс имаз… изхара ыфаны,
ихаԥыҷ аҵәы ыҵышьуа дааин, скәац дшынахагылаз
еиҷш, Галтәума ҳәа дҵааит дысҿамошӡакәа.
– Мап – сара Галтәӡам, Кациҳаблатәуп, сҳәеит.
– Уара сымҳәеит, акәац абатәиу ҳәа ауп сара
сзызҵаауа, иҳәеит илабжақәа хҩоаны.
– Уахьынтәи ами иӷьычны иахьаарго, уи акәхап
дызуазҵаауаз. Нас игәы нурхама?
– Сара сгәы ауп инирхаз, аха ичҳаны Кац иҳаблантҽи
иаазгеит, саб ицәоуп ҳәа иасқәеит.
– Аиаша ҟауҵеит, уи инапы ианыз наигӡоит!
– Уара ишутәу зҳәо ашәҟәқәа сырба иҳәан, зегьы
еиқәырҷаб исыман, инаисыркит. Зыбжа хҩаз иблақәа
аатын, акыраамҭа инарҳәы-аарҳәуа дахәаԥшуан.
Ашьҭахь, ацәеи, ахи, ашьапқәеи сырба иҳәеит,
аԥхьеиԥш имырымчыкәа, акырӡа иҽырҭынчны. Ацәа
ааиҵыхны имҵасҵан, ибзиоуп иҳәеит, ахы анисырба,
дышнахәаԥшыз еиԥш, алымҳақәа абаҟоу, иҳәан, даасысны
сикит. Ианыхәаҷыз ихырҵәахьан, иамаӡамызт
сҳәеит ицәажәашьа сгәамԥхо. Аршаҳаҭга шәҟәаҿы
ацә алымқақәа шхырҵәахьаз, ишлымҳадаз занымзеи?
Уцә ахы акәу, даҽаӡәы ицә ахы акәу злаздыруазеи,
аршаҳаҭга ҿыц ҟаҵаны, уцә шлымҳадоу анҵаны
иааумгакәа акәац аҭира азин усҭом, иҳәан, ахәгьы-аҿгьы
сықәимыргылт. Ус сзумун, Кациҳабла сцаны
аара мышкы аҭахуп… акәац бжьысуеит ҳәа иҳәара
салагеит, аха азакәан сзеилагом, иҳәан, дааҳәынгьы
дысмыхәаԥшит.
– Нас иҟауҵазеи, Кациҳабла уцаны аршаҳаҭга
рҿыцны иааугама? Илақәа ҭихааит, дахьухәаԥшуазгьы
имбаӡози уара аӷьычцәа ушреиԥшмыз? – Минца
лгәахы еибазыркыша ада Хьымца иҟынтәи макьана
акгьы лаҳауамызт.
– Скәац кажьны сзадымҵуа, сшаҟь-шаҟьо сышгылаз,
сара саԥхьа уи еиԥш иақәшәахьаз хәаахәҭҩыык
ихы аасыдикылан, уцә ахгьы иҭахым, алымқагьы иҭахым,
уи ииҭаху аԥара ауп ҳәа маӡала исеиҳәеит.
Уажәыҵәҟьа исҭо сымаӡам, исҭиаанӡа исеираӡарц
усызиацәажәа ҳәа иасҳәеит уи ахаҵа. Даара избахьаз
аӡәы иакәын, аха усҟанҵәҟьа сҭагылазаашьа
злаҟаз ала аӡәы дызбо, аӡәы дсаҳауа сыҟамызт.
Ахаан акы сҭихьазма, ирласны иҭины абазар сзалҵындаз қәа сыҟан.
– Узықәшәазеи уара рыцҳа, иуҳәан еиԥш, урҭқәа
ирымароу аӡәы уакәындаз. – Минца дрыцҳашьаны
дизыӡырҩуан.
– Уи, иоуҳәеит ҳәа иураны дыҟаӡам. Аԥара умамзар,
жьыхәҭа бзиак аамхны иуҭароуп. Саргьы абас,
уара уеиԥш, исҭоз аԥара анысмоу, кәацла ҳаилгеит
ҳәа сеиҳәеит. Сирманшәалеит, анцәа илԥха зауша..
Ишиҳәаз еиԥш, жьыхәҭа бзиак аамԥҟаны ианисыркы
зыбжа хҩаз иблақәа аатын, деихыкка дааҟалеит.
Сара сганахьала уеиқәшәоуп, аҭира азин умоуп,
иҳәан ажьыхәҭа иҩыҵракны, ичынқәа дрыҵасуа дгәырӷьаҵәа дцеит.
– Афаха анцәа иимҭааит, аԥхьа изгаз иара иоуп
инапы цәгьазу, ибзиазу? Ирласны иузҭиима?
– Аҭирахь сназышьҭуадаз, амилиционери сареи
ҳаилгеит шысҳәоз, сара анализ азысымукәа акәац
аҭирахь анагара ҟалазом ҳәа, арахә рҳақьым даасыдгылт.
– Уԥши, уара, ҵыԥх сан лыжәхьақәа аҩбагьы чмазаҩахан,
араион дуӡӡаҿы арахә рқақьым дҟамлеит.
Иршьуа роуп анализ ззыруа, зыԥсы ҭоу рҭахӡам. Уигьы иҽирххо далагама?
– Уи зынӡа сгәы ифеит, дшааиз еицш, икнаҳан
иушьу, икажьны ишьу қәа сазҵаара далагеит.
– Иаанагозеи ииҳәаз, уи ашаха зхаҵаны икнарҳаша!
– Акәац злеиқәаҵәоу ала иԥсхаԥсжьызар ҟалап…
икнаҳаны иушьызҭгьы аԥштәхәгьы аҽакхон, ахаҭагьы
аҽакхон, иҳәан, иланарԥшыгақәа ҩба еихарԥаны, уамак
адибалазшәа, ахәаԥшра далагеит.
Ҿыц шьыроуп, ишԥаԥсхаԥсжьу, снапала исшьит,
улақәа ҩаба удырбома, сҳәан, исзымчҳакәа саниҿаԥа,
сара сакәу, уара уакәу аҳақьым… ари убо изеиԥшроу,
иҳәан, агәи, агәаҵәеи, арыԥҳаи аашьҭихын, сқьышә
инықәикит дгәааны.
– Иадибалазеи, ила агьамбааите! – Минца илаҳауаз лзычҳауамызт.
– Арыԥҳа чуп, аӡы амоуп, агәаҵәа аҵәыбзы икны
иафахьеит, аҷаҷа абрцеллиоз ахьуеит. Ари еиԥш
акәац ауаа ирҿаҵаны, азҩа дҳархьыр ҟалома? Аҭира
азин усҭом, иқәганы ига иҳәеит. Ҳшеилгоз ҳәа акгьы
сыздырам, анцәа ииныҳәаша, уи ахаҵа (аԥхьа исыцхрааз)
иакәмызҭгьы. Уи илақәа рыла исирбеит, аригьы
дзышьҭоу ажьыхәҭоуп, иуҭар дуԥырҵуеит ҳәа
аанарго.
– Уигьы иуҭама?
– Исымҭар ишԥаҟасҵоз, скәац рҳәазо исыман
сшықәыз, амҵқәа ахаабыцуа абжьысрахь ахы архо
иалагеит. Иаамхны жьыхәҭак анисыркы, азин умоуп
аҭира, иҳәан, ихәда ихшьыз (хәышәҭраз џьысшьон)
кәацҭразаарын, дагәҭасны инҭеиҵан, дхьамԥшӡакәа
ддеит.
– Абрцелиоз ихьны, дхаззала дчны, абазар дшалажьу
рбааит… азин уиҭазар, аҭира уаламгазеи?
– Уи ишьҭахь, икапантәуп анырҳәа, анцәа иџьшьоуп,
издыруада шьҭа аҭира азин сырҭар сгәамхәуази!
– Иргаз ашьҭахь, ианукапан, заҟа ҟалазеи?
– Изкапаныз абасӡак ҟалеит аниҳәа, агәра сзымгеит.
Уи аҟара акәым, абжагьы ҟалоит ҳәа сыҟамызт.
Аха изхәарҭоузеи, акапанраҿы ауп зынӡа аума сахьақәшәаз,
кьыла цыԥхьаза хәба-хәба мааҭ ахымшәаакәа
иуҳарҭиуам ҳәа исыкәшаны иаагылт.
– Изхушәаараны уҟаз? Исаҳауа закәызеи? –
лҳәан, Минца уиак лхы лыхнахызшәа лбеит.
– Схагахарц салагеит… нас сара исзынхозеи ҳәа
срыдыҳәҳәалт… уҳәҳәа уҭахызаргьы, уҟаа, ҳара закәанла
аус аауеит… Ушьҭахьҟа уԥши игылақәоу убо,
иҳәан, сынхьаирԥшит, акапанырҭа аиҳабы ихәда иқәҟаҵаны
иамаз ашша, амардуанқәа реиԥш еихагылан,
илымҳақәа аарлаҳәа ирылыҳәҳәо.
– Изусҭцәадаз иуирбаз?
– Реиха дуқәа аанкыланы, ашьаӡа ргәыҵатата,
рӡамҩақәа ҭырчааны, сышҟа иԥшуа игылан… урҭ
акәацԥҟаҩцәа роуп, рнаҩс игылақәоу икназҳауа, икнызхуа,
ишьҭазҵо, ишьҭызхуа, изыԥссо, изыӡәӡәо… ус
заҟаҩы ыҟоу удыруама. Урҭ зегьы акрыфара рҭахуп,
аҳәынҭқарра аџьыба иҭыҵны акапеикылҵәа роуам.
Амалаҳәа аус руа џьушьома, шәарҭ акәацҭицәа
ишәылҵуа ала ауп рыԥсы злаҭоу, иҳәеит уи.
– Заҟа уцәигазеи? – Минца уи зынӡа амца лнаркит.
– Ианыскапан, абасҟак ҟалеит, абри аҟара аҭахуп
аниҳәа, сыцә камбашьхама, уҟак ҟалашьа амаӡам
сҳәан, сақәшаҳаҭымхеит. Аа, уахәаԥш, ула бзиа абааит
иҳәахын, исырбаны еиҭеикапанит… иагымхеит иацымлеит,
ишиҳәаз иҟалеит. Иџьасшьеит, илакәысшьеит,
аха сыла иабаз агәра сымгар ишԥаҟасҵоз…
ашьҭахь ауп ианеилыскааз, акапангагьы дара ишырҭаху
иакапануа ирымазаап. Жьыхәҭак рысҭап сҳәан,
аха ирызхо иҟазма, аԥара
рҳәан (рцәажәашьа ус акәын), сыцә ашьҭахьтәи
азшьапык ааныркылан, абгашшара надкыланы иааҿдырффеит.
Анцәа иџьшьоуп снапгьы адкыланы
иахьырымгаз.
– Акәац зегьы шаны ируҭеит, иузынхазеи?
– Инхаз аҭира сналагоит сҳәаны еиԥш аамҭазы
аӡәы ичархь хылԥа ырнааны ихаҵаны, дхаԥшшала
даасыдгылан, сара санпедстанциатәуп, ари акәац
атауар ԥшра амаӡам, иуҭир ҟалаӡом, иҳәеит, илақәа
нада-аада ирԥшуа… ишԥаҟасҵарыз, ажәа имаскыр
акгьы шалымҵуаз збон. Зынӡа силамцәажәаӡакәа
ихәы исҭарц саналага, ажьыхәҭа аԥҟаха самраӡакәа,
исымпыҵԥааны игеит… даанымгылаӡакәагьы дцеит…
– Икьашхааит зегьы неибеанеиԥшны, имҵарсцәоума? Ламыс змаз ҳәа аӡәгьы дрылаӡамзи?
– Мҵарсцәеи сареи ҳаилгазар ҟалап, шьҭа
аахәаҩцәеи сареи ҳаизынхеит шысҳәоз, еиҭах аҽаҟәы
"ыҟами", "иҟами" ҳәа дҿагәа-ҿасуа,  азы аԥара умшәакәа акәац усырҭиуам ҳәа
аахәацәеи сареи дааҳабжьагылт, ицламҳәы ихиҿы
иаҵыҳәҳәаны аахьынӡа иааӡо. Ари аҵыхәтәантәи иакәхан,
сгәахәын иҳәаны далгаанӡа, аахәаҩы изы
иԥҟаны иқәысҵахьаз аақәԥааны исҭарц салагеит, аха
ахәгьы-аҿгьы сықәимыргылт. Имуит, имгеит.
– Анцәа иџьшьоуп, ламыс змаз аӡәы дахьыҟалаз!
– иџьалшьеит Минца.
– Ламыс змоу бҳәахит… уик зегьы дреицәаны
дсыднагалеит.
– Избан, уигьы шьапык шеибгаз иҭаххама?
– Акәац ыршәны ала ианарҭо еиԥш, ишԥыкәу
ақьаад илақәаҟамкәа исуҭарц ушалагаз, узусҭада, уабантәиаанагеи,
акультура захьҟу улаҟамкәа ҳәа, ауаа
рыгәҭаны сырԥхашьара далагеит.
– Шәанаџьалбеит, исаҳауа закәызеи, ари еиԥш
аламысдара ҳагоу ибааит! Излаучҳазеи, уара рыцҳа…
сара сшыԥҳәысугьы исзымычҳар ҟаларын.
– Исмычҳар сабацои, сыла ишабо акәац абжьысра
иаҿуп, абазар мшы акәзар, инҵәарц иагьагӡам. Иакәымк
сҽыҵымҟьандаз ҳәа схаԥыцқәа еихарӷәӷәаны
сиҳәеит, ақьаад сымам, иҟалозар ус ига ҳәа. Џьаргьы
сыццакӡом, ақьаад илаҳәаны исумҭакәа изгаӡом,
иҳәан, ашьаҟа еиԥш дадырсызшәа даагылт.
Ақьаадгьы сзымԥшаауа, иаргьы дысԥырымҵуа
ҳшеиҿагылаз, хаҵа кьаҿк дышьҭассы, ижакьа дашьаҳауа
даасыдгылт, иара иаҵкьыс еиҳаз ла дук иварԥало.
– Уигьы слазы жьыхәҭак суҭароуп ҳәа уикызар
ауп акаамеҭҵәҟьа уанақәшәа.
– Ари акәац уара иутәума ҳәа дсазҵааит. Иԥшра
уацәшәаратәы иҟан, аха иҿабызшәа хаазшәа збеит.
Сара стәоуп анысҳәа, зыԥштәы цаны ибӷа икыдыз
(егьааҵәамызт, иагьҳаҭамызт) дынҭалан, шәыҟә ҿыцк
ҟәазӡа иааҭиган, ари ааигәа иҭыҵыз акоуп, изҩыз
авторгьы ҳара ҳтәы иоуп, изызкугьы ҳара ҳауп… иааухәароуп
иҳәан (иуҭаху иуҭахыму ҳәагьы дагьсзымҵааит),
инаганы скәац инаваиҵеит.
– Акәац ҭирҭеи ашәҟәҭирҭеи ицәеилагама, мамзар
еиқәшәамыз аӡәы иакәу? – уик џьашьатәыс илкит
Минца.
– Мап скит, ашәҟәы аасхәо сыҟоума, амҵқәеи
сареи ҳаилыхо сызҿу умбои сҳәеит.
– Ашәҟәы аасхәом захьӡузеи? Ус акәзар уар упатриотӡам…
Уара уаԥсуаӡам ҳәа ибжьы ҭцаны сацәҳара
далагеит.
– Изҩымҭадаз акәац иалагәаны ирҭиуаз ашәҟәы?
Иааухәама?
– Иаасхәарц сҭахымызт аха, мап укыр, акапанга
урҭаӡом… укәац мкапанкәа излауҭиуазеи. Мап умкын,
иааухәароуп, уи ашәҟәы абазар аҟны иааганы акәацҭиҩцәа
ираадырхәоит, саргьы иацы ус сзыруит ҳәа
маӡала исеиҳәеит мышрак ианиаша уи ахаҵа. Абас
ансеиҳәа ашьҭахь, схы ҩышьҭхны санрылаԥш, избеит
акәацҭиҩцәа зегьы шәҟәык-шәҟәык рымҵан.
– Исзеилкаауам, кәацҭиразу, шәҟәыԥхьаразу урҭ
зҿыз?
– Ибҳәо закәызеи, аӡәыр даԥхьозма, абгьыцқәа
гәылжәжәаны, акәац ылаҳәны ирҭиуан.
– Изсҩымҭадаз?
– Ашәҟәы даара идуун, ажәпара узнапык иампыҵаӡомызт,
аӡәы акәац ылаҳәаны иманы днеиуан,
сылаԥш ақәшәеит автор ипатреҭ. Издырӡоз аӡәы иакәызшәа
збеит дҿышҳаӡа аха ихы-иҿы абжа акәын
иааԥшуаз, егьи абжа акәац иаҵан. Абригьы-абригьы
иоуп ҳәа сызбаҳәом, хаҿыбжак ала ауаҩы идырра
цәгьоуп.
– Ашәҟәы аҭира иназгаз анцәа диныҳәааит, дуԥырҵуеит
ҳәа сыҟоуп, ани аҿаасҭа ақьаад илаҳәаны
исумҭакәа изгом ҳәа иудгылаз, зыӡбахә уҳәахьоу
рахьтә уи иаҟара аӡәы игәаӷ сымам.
– Ибҳәо закәызеи, исымҭар дысԥырҵраны дыҟазма.
Ақьаад сымаӡам умҳәази, абар уаԥхьа иахьышьҭоу,
иаахә, аамҭа сымам, сыццакуеит… акультура
змоу ауаа ишыҟарҵо еиԥш, скәац ақьаад илаҳәаны
исыҭа ҳәа ирҿыцны деиҭалагеит.
– Иханы иқәҵаны иеишәа аладыргылааит, иаанхаз
узымҭиуа амш нҵәаанӡа… – Минца дгәаҟуан,
абасҟак аҭныҵит ҳәа аԥара иџьыба иааҭыганы ианбақәиҵои ҳәа.
– Шьҭа иузаанхаз акызаҵәык ауп: акрыша уҭахуп,
узҵагыло, акәымзар уԥарақәа уџьыбахь инаугаанӡа
"иуцәыбааӡоит" ҳәа сарҳәеит.
– Абазар ахыб амаӡамзи, иақәхны иргахьоума?
Уара иааганы иақәҵа ҳәа уарҳәама? Минца
дыҳәҳәарц акгьы лыгымхеит.
– Крыша ҳәа изышьҭоу ахыбра акәӡам, аџьыбаҭасцәа
урцәызыхьчо иакәзаап. Ихәҭаа аниумҭа, абгасса
ааусны урфоит ҳәа сарҳәеит. Дабаҟоу, дысшәырба
анысҳәа, уи иааигәа анеира ҟалаӡом, рҳәан,
харантәила дысдырбеит. Агәашә уахьааҭалоз ганк
иҽаҭашәа дгылан. Ҷкәына еинаалак, амцхә дауцәамкәа,
амцхәгьы ицымкәа, ихы-иҿы интеллигент ԥшрамзар
аҽакы анумбаауа, цәгьа изыԥшныз аӡәы иакәын.
Зынӡа дынцәахәыхшоушәа дҟанаҵон ажәытә ҟаҵара
аџьар сахьа, ӷбашахак аҟара ишәпаз ахьтәы даҷ
аҵданы ихәда иахшьыз. Скәац схашҭны, ишҟа аԥшра
саҿын, убасҟак дысгәаԥхеит. Ииҭаху сашәҳәа,
инаганы исҭоит, сҳәеит, убасҟак исҭаххеит иааигәа
анеира, аха иуаҳамҳәахьеи, уи ишҟа анеира ҟалаӡом,
ииҭаху ҳара иаадыруеит рҳәан, ажәҩашәаҟьа аашьҭыхны
ирыма идәықәлеит. Уи ахала изнашәымган,
аригьы шәга сҳәан, агәышԥгьы рзацысҵеит. Ишызбоз
инаргеит… илаԥш нахиган, ишьҭахь игылаз иахь инапы
наирххан, иара итәы иакәызҭгьы акәхап… иаарымихын
инаган Амерседес инҭеиҵеит. Иҟасҵаз игәаԥхазар
акәхап,  ышҟа дааԥшын, дсеихырхәазшәа
збеит. Бгәалашәома, аибашьра мышқәак
шагыз ҿыц аҵара далганы дааны архитеқторс аҟазарҭа
4 аҿы аусура иалаҳаргаз аҷкәын ԥшӡа. Ихаҭаҵәҟьа
иакәзар ҟалап, сидырны аԥсшәа сеиҳәеит сгәахәын,
саргьы сиеигәыргьаны сиеихырхәеит. Схамыждаразы
сиеихырхәазаап, ишызбоз деилашәеит,
убас илақәа ырцәгьаны дсыхәаԥшит, сныҵакка сцеит.
Знык дахьааԥшыз уара иузхоит, уахьчоит, уаҳа
иуҭахузеи, уизыԥшуашәа, уиеихырхәошәа, иареи уареи
шәеиҟароушәа узҿкәоу закәызеи, дургәуааит
рҳәан, сахыршьаарц акгьы рыгымхеит. Саргьы цәгьарак
ҟазҵаз азәы иеиԥш схы збо сҟалеит.
Узгылоузеи, ихәлеит умбаӡои, абазар ашә адыркуеит,
ирласны акәац аҭира уалага ҳәа аӡәы иметра
еиҵыхны икны даасыдгылт. Саламгои, саламгои…
шьыжьымҭан аахыс сазыԥшуп аҭира уалага ҳәа
анбасарҳәои сҳәан, акәац ашҟа саахынҳәит. Аҭыԥ
ахә ахшәаа, 84 сантиметра роуп аӡәы иқәнагоу
иҳәан, аметра нықәҵаны, ишәаны исирбеит. Нас,
сышҟа даахьаҳәын, узлазбо ала аԥара умаӡам ҳәа
сыҟоуп, умшәан, ухәдацәа ҵыскаауам… Ҩжьыхәҭа
бзиак азхоит иҳәеит, зынӡа имырхьааӡакәа.
Даара исҭаххеит исҭарц, убаҟак ихааны дсацәажәеит,
аха скәац нҵәахьан ашьапқәа ракәын
иаанханы иҟаз. Сацәыԥхашьо абри ауп исзынхаз ҳәа
ашьапқәа исырбеит. Уаҳа умамзар иҟаҳҵари, иҳәан
аԥшьбагьы ааидкыланы иманы дцеит. Ус абазаргьы
ашә адыркит, саргьы скәац шаны, ирыҭаны саахынҳәит…
Минца илаҳаз лыԥсы армаҷырц егьлыгымхеит,
азныказы илҳәо лҿамшәо, дыхәцәырххо даанхеит,
нас лыԥсы ааивылгашәа лун, Хьымца, шьҭа ишԥаауеи,
ҳуалқәа злаҳшәозеи, ҳхәыҷы ашкол дызлалҳаргозеи,
ацә акәын ҳзықәӷәуаз лҳәан, лылаӷырӡқәа
аахаддылт.
– Бгәы кабмыжьын, ҳуалкәагьы ҳшәоит, ҳаӡӷабгьы
ашкол далҳаргоит – иқәеит Хьымца, ицә ҭины,
џьыбак азна аԥара иманы даазшәа иҽааиԥсахын.
– Изла? Узықәгәыӷуа иумоузеи? – иааџьалшьеит.
– Уаҵәы инаркны аусура ҳалагоит, аулафахәы
ҳауа ҳҟалоит.
– Ҳалзыргода, ҳабалагои, ҳҟазарҭа аадыртыма,
архитеқторцәа ҳаԥсы шҭоу ргәалашәама. Анцәа иџьшьоуп,
ажәытәтәи аусуцәа ҳарҭаххо иҟалазар… Заа
изсоумҳәазеи? Ҳлахьынҵаӡбаҩцәа еилыркаама арендаторцәа
раҵкыс ҳақалақь архитеқторцәа шаҭаху.
– Ҳҟазарҭа аазхәаз арендатор иоуп аусура ҳалазырго,
сыцә "абгақәа" ирҿаҵаны, схы сцәымӷханы
сшаауаз даасԥылан сгәы ҟаиҵеит, амажәа кәаҳацәа
сызхом, уԥҳәысгьы уаргьы аусура шәаласыргоит, анкьа
ишәоуаз аҵкысгьы ауалафахәы шәоуа шәҟасҵоит,
уаҵәыҵәҟьа шәеиманы шәнеи ҳәа сеиҳәеит.
– Исоуҳәо закәызеи, атәылаҿы зҽаԥсазтәыз архитеқторцәа
ҳәа аҳаҭыртә хьыӡқәа зхырҵахьоу амажәакәаҳара
ҳашԥалагои, уеилагама, ушԥақәшаҳаҭхоз?..
– Баргьы бақәшаҳаҭхароуп, ибдыруазеи арендатор
ҳаигәаԥханы, атәылаҿы зҽаԥсазтәыз амажәакәаҳаҩцәа
ҳәа аҽа хьӡык ҳаургьы.
Ари ҟалеит анкьа зны, изларҳәо ала, ахьы раӡынханы
аху анылаҟәз аамҭазы, Кьабархун хәа иахьашьҭоу
ах, Дадаҳ ихаан.
Ҽнак зны Дадаҳ ашәарах ажьы деилаҳан, ишәарыцацәа
ашәарахжьы азы ашьха идәықәиҵеит. Даара
рҽыршәеит, хԥа-ԥшьба шьха ирхысит, ршьапы
ахьакуаз аанырмыжьит, аха ԥсы зхаз шәарахк рымԥыхьамшәеит.
Ашәарыцаҩцәа иааԥса-икараха ихынхәны ишаауаз,
Кәҷышьшьха ҳәа иатәарымбазоз -шьха лаҟәык
ашьапаҿы кәыкәбаа дуӡӡак шгылаз рбеит иџар-џаруа.
Иџьаршьеит, илакәршьеит, урҭ шьхас иахьымнеицыз
хәа иҟаз, аха ари иаҟараз акәыкәбаа ахаан ирымбацызт.
Рнапқәа ҭацәны ианнеилак, Дадаҳ дрызгәааны
аҳҭынра иқәицар ҳәа ишәаны ишыҟаз, акәыкәбаа
анырба игәырӷьеит, избан акәзар Дадаҳ ашәарах жьы
аҵкысгьы акәыкәбаа бзиа ибон.
Иашоуп, Кьабырхәынаа акәыкәбаа ахаан ирымфацызт,
иахьырбоз ихәынгаршьон. Аха Дадаҳ аҳра
иҽаназыҟаиҵоз, хшыҩаагара ҳәа тәылак аҟны дцаны
дыҟан. Уаҟа акәыкәбаа даара ҳаҭыр ақәын, афатәқәа
иреиӷьуп қәа ирыпхьаӡон. Дадахгьы ианиҿарҵа
игәаԥхеит уи нахыс акәыкәбаафара дашьцылт.
Дадаҳ итәылахь дхынқәны, данаҳхаз ашықәсазы,
уаҩы ишымбацыз аамҭа цәгьахан, адгьыл иныҵарҵаз
жәлакы ахы ҩышьҭыхны изымгылт. Кьабырхәынаа
ари аиԥш ахааны ирзыҟамлацызт, ҽааны уажәаанынӡа
хныҟугашьас иҳамоузеи ҳәа игәнырго,
ихьаарго иалагеит.
– Шәгәы кашәмыжьын, Ҳаҳ дахьыҟаз аҟәыд иԥҟоз
џьышәшьома, ахшьҩ ду иманы дааит, акы ҳзихәыцып, амла ҳаиркрым ҳәа иқьаҳиацәа ауаа ирылаланы
ргәы дырӷәӷәон.
Абри ашьҭахь, дук хара имгакуа, Дадаҳ еизара
дук аҟны даақәгылан, ҳара ҳҟны ахаангьы амла аӡәгьы
дамгаӡацт, аҽыҩара мизаргьы, анцәа иҟнытә
акәыкәбаа ҟалеит уаҩы ишыимбац ирацәаны. Аизгарада
ус амаӡам. Уи закутә фатәбзиоу шәыздырам,
ма ауаҩы ишԥаихаҳауеи. Знык шәашьцылар, шәҟуди
шәбысҭеи наҟ инкажьны, акәкәбаафарахь шәиасуеит
ҳәа, млак иамыркзӡакәа иныҟузгаша афатә ссир ихы
ишаӡбаз рылеиҳәеит.
… Ари акәыкәбаафара дыҟазу, хшыҩаагара
дыҟазу… ибзиазар иара ифалааит, иҳәеит згәы иҵаххыз,
зқьышә иқәхәхәа игылаз нхаҩык изымчҳакәа.
Аха Аҳ имҵақьақьацәа Аду иаҳар ҳәа ишәан, иаразнак
иҿы адыркит. Урҭ раҳ "Аду" ҳәа ишьҭан.
Аҳҭынуаа мла иакәа иҟамызт, ирфозгьы рыман,
иржәуазгьы рыман, аха Аду ичысхәуп, ҳара мап
ацәаҳкыр ҟалома рҳәан, бзиа ирбаӡозшәа ҟаҵаны
акәыкәбаафара иалагеит.
Аӡәы иааизыцәгьахан, дларха-ҩархо дшыркыз
дрымпыҵаԥсит. Аха уи акәкәбаа дшагаз ауаа ианраҳа,
шәыхқәа шҩоу иссоит… амаҭ ицҳан дыԥсит ҳәа
рылашәҵароуп ҳәа Дадаҳ иаҳҭынуаа еилацалан, иҟалаз
аиаша аҳәара иақәиҭимтәит.
Аду ииҳәаз иахыԥодаз, амаҭ иахарартәит акәыкәбаа
иашьыз иԥсра.
… Кәҷышьха ашьапаҿы ирбаз акәыкәбаа ду,
ашьапы ишықәгылаз иааҵхны, аҳҭны ашҭа ирыма
иааҭалт.
Раԥхьа избаз Дадаҳ ихьчаҩцәа реиҳабы Лымҳа
ду ҳәа изышьҭаз иоуп. Аду иԥсы шыцәгьаз еиԥш
иагьҵаан. Бџьарла еиқәных даныцәазгьы, данааԥшуазгьы,
акранифозгьы дрыхьчон. Дрыбжьаргыланы
даннарга-ааргоз иаҳра ҳаранакуазшәа ибон.
Лымҳаду аҽы дшақәтәаз, иабџьар шиҟәныз, ихы
ламырҟәӡакәа дышиашаз днеины акәыкәбаа данаҵагыла,
ақәа цәықәбарк иқәмсуа иааиҟәнакит.
Ашәарыцаҩцәа еиқәмшәакәа ихынҳәит ҳәа аҳҭнуаа
ианраҳа ишԥаҟақҵари, уаҵәы Дадаҳ иқьафура
мшқәа ируакуп, ашәарахжьы дазыҷшуп рҳәан еиланаргьежьит,
амца днаркит, аха акәыкәбаа шааргаз анраҭа
игәырӷьеит. Аду ари ибар абӷаб жьы иханаршҭуеит
рҳәан, ажәҩан ахь изымԥрит, уаҳа егьрыгымхеит.
Дадаҳ, игәы иахәаша акы анизнаргалак, ахәыҷқәа
реиԥш дгәырӷьон, изназгазгьы лыԥха риҭон. Маҵуралагьы
иҳараикуан. Аҳҭынуаа зегьы ирҭаххеит Дадаҳ
ишҟа акәыкәбаа анагара, изҭахымдаз аҳ илыԥха аиура?
Иназго итәы ушьҭан иҳҳәап, уажәы ҳазлацәажәаша,
ишԥаизнагатәу? Еиҳа игәы ишԥахәари, иҟаҵаны
афарада ус амамкәа акәу, иара ус ишыҟоу, ишиз,
ишааӡаз акәу, иҳәан, Дадаҳ ихәыҟаҵаҩцәа реиҳабы
аҳҭынуаа даарылагылт.
Аиаша ҳаиҳәеит. Ҳаццакрым. Ҳазхәыцроуп
рҳәан, акыраамҭа еилатәан, аха ирзымыӡбит, ражәа
еиқәмшәеит. Аӡәы иҟаҵаны изнаагап иҳәеит, аҽаӡәы
игәиҽанӡамкәа дыштәоу инаган аԥсы шҭоу имҵаҳа-ргылар деигәырӷьоит, иҳәеит. Ажәала, ианрзымӡба,
напҩахарала еиҳа идемократиатәхоит рҳәан абжьы
аҭарахь ииасит. Аиҳараҩык рнапы иҩахеит Дадаҳ
акәыкәбаа ҟаҵаны изнагаразы.
– Иҟаҵатәуп ҳәа шәызбеит, аха схаан акәыкәбаа
ҟасымҵац, иҟазҵада, уи атәы зышәымҳәозеи –
иҳәан, деиҭаарыдгылт ахҩыҟаҵаҩацәа реиҳабы, ихәда
хызза, иӡамҩақәа ҭырчааны. Уи хәдарчы ҳәа ишьҭан.
Иҳаиҳәаз иашоуп. Акәыкәбаа ҟазҵо кьабырхәын
дыҟаӡам, ишԥаҟаҳҵари ҳәа рхы кны еиҭанеилатәеит.
Анцәа иџьшьаны акыраамҭа еидымхалт, бжьыҭирада еилгеит, акәыкәбаа ахьырфоз атәылахь ауаҩы
ддәықәҵаны акәыкәбаа ҟаҵаҩ дааргеит.
Афарада ус амамкәа иҟаҵаны даналга, Дадаҳ
иахь анагара зықәнагода ҳәа ӡбашьа змауз аԥхьатәи
рызҵаара ҩаԥхьа ицәырҵны хыла-гәыла иааиланаҵеит.
– Раԥхьаӡа данҽыжәлоз иҽышькыл аанызкылаз
сара соуп. Аду иахь анагарагьы зықәнаго сара соуп,
иҳәан, ашькылкыҩцәа реиҳабы, иԥынҵа амагана еиԥш
ихәхәаза, акәыкәбаа ҟаҵаны изныз асаара ду днахагылеит.
– Уара ашькыл укын, аха аҽы абӷа аҟынӡа данзымҩаӡа,
иҵагыланы дҩаган дақәзыртәаз сара соуп.
Аду ихәы анагара сара соуп, изықәнагоу – иҳәан, ибз
ахы дықәцәажәо, илақәа нада-аада ирԥшуа, ашькылкҩы
дааиҿагылеит аҽаӡәы.
– Аду данҽыжәлоз аҽы ҵыгьны исны акы изнамундаз
ҳәа имшәаӡакәа аҵыхәа ҿарҵәины изкыз шәара
шәакәзу, сара сакәзу иҳәан, Аҵыхәакҩы ишьапы наиҵшьуа,
асаарахь деихеит дҿагәа-ҿасуа.
– Ахгьы, ашьапгьы, аҵыхәагьы, ашькылгьы, зегьы
кны шәышгылазгьы дшәызҽыжәымҵеит, сара аҽы
алымҳақәа аанкыланы, имырцҳакәа иаанысымкылазҭгьы…
– ҳәа аԥыр-ԥыр дыҵҟьо даақәгылт Алымҳакҩы.
– Дҽыжәышәҵеит, аха ҽадамзар ҽы иақәымтәацыз,
иҽхьынтәаланы дкамыжькәа, раԥхьа адәеиужь
дахганы, аҳҭынра ашҭа дҭазгалаз шәара шәакәу, сара
сакәу? – иҳәан, иԥсы игәы икылахо, ишьапқәа ишьҭахь
иҵыҳәҳәо, имаҟҿаҳәара иҩыщра иҵасуа, ақды
уахәа хҵәаха еиԥш, ихи иҵыхәеи узеиҩымдыраауа
даацәырҵит "Аҽхьынтәалаҩ" илақәа ҟәбарӡа.
Еиҳа-еиҳа рыбжьы цәгьахо, алабаҟьараҟынӡа
инеибагарц егьшрыгмыз, ҳара хдемократцәоуп ҳәа
еибаҳамҳәахьази, ҭаҷкәымла акәымкәа, цивилизациала иҳаӡбап, бжьыҭирала далаҳхып, анапҩоахараҿы
еиҳа абжьы зауа инеигааит Аду ихәы иҳәан, аилашра
иаҿу ачуан амца анаҵухлак еиԥш рызегьы ааиқәиртәеит,
рацәак иатәарымбоз ҳҭны уаҩык, Дадаҳ данҽыжәырҵоз
иҽы аҽеимаа аҵазҵаз Аҽшьапычаԥаҩ.
Иҳаиҳәаз иашоуп, рҳәан, ираҵәан иркыз рҭаҷкәымқәа
ааушьҭны анапҩахарахь ианиас, зегь реиҳа
абжьы иоуит Аҽхьынтәалаҩ.
Ажәҩан ахь дзымԥыруа, дгәырԥаҵәа, асаара ду
ихы иқәыргыланы, Аду ихәы мырҵысӡакәа иназгоит
ҳәа дышнеиуаз, ашә аҟынӡа днаӡаанза акәыкәбааҟаҵаҩ
дихьӡан, ари аԥхьа шәара аӡәы агьама
шәбароуп. Инаганы иҿашәҵоит, аха шәаҳ акы ихьыр
ахара сара исыдҵаны аус сашәмыркын, иҳәеит.
Ари еиԥш заҳаз акәыкәбаа наганы заҵа Аду
имҵеимыргыларыз, иаразник ишьҭахьҟа даахынҳәит,
иқьышә дҭасызшәа, асаарагьы ихы иқәгылаз ықәҟьаны
ицәкаҳарц маҷк ауп игхаз имҵарсны изгоз Аҽхьынтәалаҽ.
Аԥхьа агьама аӡәыр ибараны дыҟазма, ишәан зегьы мап ркит.
Уара иба, сара иба ҳәа аимакра иалагеит.
– Асаара ҳампыҵԥааны изгоз аԥхьа агьама ибааит.
Аду иҽхьынтәаланы дныҟәызго сара соуп имҳәеи?
Ихаҵкы ицатәхарагьы, аԥхьа ицаша иара иоуп, –
иҳәан, бжьызаҵәык ала анапҩаахараан Аҽхьынтәалаҩ
иаҵкыс еиҵаны изауз Ашькылкҩы дыҵҟьеит.
– Сара стәы уҳәоит, уара иузиухьоу ухашҭма?
Цәырҭада аӷәыцәҳәы уқәԥсхьан… Данҽыжәлоз иҽышькыл
знык иахьукыз азы амаҵура ду уиҭеит, ашьхааӡаҩцәа
урхаиргылан, ашьхымзақәа унапы нарҭшьуа
урылоуп, аҳҭынра уааиган, ахан уҩнеиҵеит,
убылгьо абымбыл улаиоуп. Аду иакәмызгьы ахәа
уҽҳәасуа, ухәылакха, уқьала уҵатәазаарын ақәа
аауқәҭхасуа. Уакә сакәызҭгьы, Аду дызго сара сагааит ҳәа, сыбжьы мыргаӡакәа зегь раԥхьа снеины
акәыкәбаа агьама збон, – иҳәан, Аҽхьынтәалаҩ иаҳаз
ихы иалнарҟьан, апаҿа еиԥш дилаԥсны дикит
Ашькылкҩы.
– Уи иакәӡам, уара ухаҭа уоуп аԥхьа агьамабара
зыхәҭоу. Ухы абзиара аргараан, уаԥхьа аӡәы ҳгылар
ууӡом. Уажәы ианыцәгьараха, сара саанхааит, аҽаӡәы
дагозаргьы дагааит ҳәа ауп иҟауҵо иаанаго. Аха
ҳара ҳлашәӡам, ибзианы уаадыруеит, анаҳәы-ааҳәра
уажәы иумбеит, – иҳәан Аҵыхәакҩы апырпылца
ифазшәа деилашәаны Аҽхьынтәалаҩы диҿагылт.
– Аду уара иузиухьоу ҳара аӡәгьы иаҳзимуӡац.
Иухашҭызар, иугәалаҳаршәап, Дадаҳ дҟалаанӡа заҟаҩы
урыҽхьынтәалахьадаз, аха урҭ аӡәгьы ҽнак
хәлаанӡагьы урыҽхьынҵаны унарымгацызт, узакәыз
анырдырлак урыҽхьрыҩрны укарыжьуан. Дадаҳ дузкашәан,
ушиҽхьныз уима ахҭынра уааигеит. Уи изыҳәан
ҽышьтәыс иҟалар, зегь ҳаԥхьа уара уҽушьроуп,
– иҳәан, Алымҳкҩы иаԥхьа ицәажәоз иажәа алгаха
имҭо, Аҽхьынтәалаҩ ӡы дазымыӡәӡәо дааҟеиҵеит.
Аҵыхәакҩи Алымҳакҩи рыҽкыдҟьаны Ашькылкҩы
дзырыхьчоз ицәнымханы акәӡамызт, кьабырхәынаа
рыцха даргьы рнапы алыршьуан иара еиԥш. Уи
акәыкәбаа ыфаны акы ихьыр даргьы рыцәымҳа рҿыҵшәон.
Абас, аты анаацәырҵлак аҵыслаҳәа асны ианыркуа
еиԥш, Аҽхьынтәалаҩ иааисны дыркын, иҿы ааихихыр
зынӡа ирымуӡеит. Аха иаргьы адгылаҩцәа имамкәа
дауҟахыз. Аду уиҽхьынтәалоуп, илымҳа уазааигәоуп,
ажәак нҭоуҳәар иаргьы, уаргьы, ҳаргьы иаҳзеиӷьымхозар
иаҳзеицәахом ҳәа шаҟа еиҵаҟәаҟәа
идырҟаҵахьаз… Уи акы игзар, шәара шәкы шәыгуп.
Лакышьышь дзышәкызеи, шәаргьы шәзакәқәоу аадыруеит…
ишәымбацыз шәбан шәхагахеит, рҳәан гәыԥҩык,
Ашькылкҩи, Аҵыхәакҩи, Алымҳакҩи ирҿагылт.
Уара узакәу… сара сзакәу… ҳәа наҟ-ааҟ еиҿагылан,
рыграқәа хыибатит.
Рылақәа ҭибахырц акгьы рыгӡамызт, еиҭах аҽы
Ашьапычаԥаҩ даарыбжьагылан еиҟәимкызҭгьы. Аӡәы
ихала иҿаҵаны дзаҳаргарызеи, акәыкәбаа агьама зегьы
еицаабап. Ҳагозаргьы ҳаицагааит. Ҳазегьы аҳҭынраҿы
ҳаазгаз иара иами. Кьабырхәынаа раҳ дызгараны
иҟаз акәыкәбаа иаҳҭынуаа рҽадыргеит, иара
деиқәдырхеит ҳәа ҳахьӡ камшәо аҭоурых аҟны ҳаанхоит
ҳәа реиҳәеит уи.
Аиаша ҳаиҳәеит, аӡәы даго, аҽаӡәы даанхо иҟамлароуп.
Ҳагозар ҳаицагааит, ҳаанхозар, ҳаицаанхааит,
рҳәан, аицәҳара, ацәахибахра иааҟәыҵын,
акәыкәбаа агьама еицырбеит. Егьырҭ агаргьы сара
сынхандаз ҳәа акәын зегьы шхәыцуаз.
Ианылбаарда ашьҭахь, иԥсыда-инхада ҳәа рыхқәа
ирҩаханы инеиҿаԥшы-ааиҿаԥшит. Аха зегьы
штәац итәан. Акгьы рызнамукәа иахьаанхаз, аразҟы
ҳамазаарын, рҳәан, еигәырӷьеит. Иаздырхаргьы ҟалон,
аха агьама шԥабзиоу, ҽааны имиааит, рҳәан, иааибаргәтәын,
аҽазныкгьы агьама рымбар ргәы иамуит.
Рҿаҵақәагьы аԥхьатәи аҵкыс иаадырҟәазит.
Аҩынтә раан еиҳагьы иргәаԥхеит. Рыԥсы алаханы,
рҿыҵа аӡы аауа иахәаԥшуан. Аҵкарқәа рҿы ибзиоуп,
аха агәҭахьы аҽӡаны иалатәазар Аду дызгоит ҳәа?
Иара дызго ҳара ҳагааит, рҳәан, (ицәнымхошәа
ҟаҵаны) рыԥсы иамкуа, рмӷграқәа ԥхьаршәны, рнапқәа
роуны иалыршьит. Ахынтә раангьы аӡәгьы иԥырхагамхеит.
Ирԥырхагахара акәым, рымгәагьы ҟәырҷ
амҳәеит…
Агьама рбацыԥхьаӡа ирамхахаахо, зынӡа ирамхафеит.
Ианалга ашьҭахь ауп Дадаҳ ихәы шырфаз
аныргәалашәа.
– Ҳаԥнажәааит! Афаха ҳмауааит, иҟаҳҵаз закәызеи.
Аду схәы рыманы ианбаауеи ҳәа дыԥшуп, иаҳҳозеи?
– рҳәан, иааилагьежьит.
"Уара иухароуп… сара исхароуп" ҳәа, еиҭах ҷанҷаны иааибакит.
– Сара акгьы схараӡам… Шәара шәоуп акәыкәбаа
агьама ҳамбар ҟалом зҳәаз. Ишәҭаху ҟашәҵа, сара
салашәымгалан… салашәымҟьашьын, – иҳәан Аҽхьынтәалаҩ
ахәыцха импыҵататаз ишьҭахь иахьшьуа,
инапқәа рыцқьаны, дрылҵны дцарц далагеит. (Дрылатәаны
иаргьы ишрыцифаз Аду илымҳа аӡынӡа
инаӡар дзықәшәоз идыруан.) Дрылтцәрааны кыргьы
днаскьеит, Аду иҿы днеины аԥхьаԥса шьҭыхны иара
акгьы шихарам иеиҳәарцы, аха уара ҳара ҳаҵкысгьы
уфеит, уҿаҵақәа ҳхы иаҟаран. Узхара ыфаны, зегьы
ҳара иҳақәжьны уцарцу? Мап, абжьааԥны иҟауҵалақәоз
иахьа иуҳарҟаҵом, рҳәан, даанкыланы ддырхынҳәит.
Еиҭах аибарххара иалагеит. Аха еидшылаанӡа
иааникылеит уи аҽны ихәшәханы иҟалаз Аҽшьапычаԥаҩ.
Агьама еицаабеит, иҳамхахаахан еицаҳфеит,
шьҭа ҳақәӡуазаргьы ҳаицақәӡыроуп. Аха сгәы иаанагом
Аду абриаҟара абзиара изааухьоу ааихәршҭны
кәкәбаажәк азы ҳиԥсахып ҳәа ажәалагала ҟаиҵеит
уи.
Ииҳәаз згәамԥхақәаз ҟалеит, аха уи аҿы иаанагеит,
еиӷьыз аҽак рзымԥшааит.
Ҳазегьы ҳаицнеины, ҳуқәгәӷны ухәы ҳамхафеит
ҳәа иаҳҳәап. Ииашаҵәҟьаны кәыкәбаажәк азы ҳирӡуазар
ҳирӡааит ҳәа еиҭах еизааибаган, Аду ишҟа рҿанынархоз,
– ихәы шышәфаз иаҳан дгәааит, иахьарнахыс
рлымҳа саркьада ирбараҳа ахҭынра рымбароуп
ҳәа ақәҵара ҟаиҵеит. шәнасышьҭуам, шәықәҵны
шәцароуп ҳәа Дадаҳ ихьчаҩцәа реиҳабы Лымҳаду
даарҿагылт.
Абас ишымгәӷуаз аҳҭнраҿы иаанагаз, ишымгәыӷӡоз
ирхабгеит. Мшымыжда аҽны Кәҷышьшьха
ашьапаҿы ииз акәыкәбаа инақәхаша ицеит.
Нырцәаа ирҳәеит, аарцәаа ирҳәеит… Ҳара Агәаа
ҳакәын аԥхьа изҳәашаз… Ҳаизароуп, иагьаҳҳәароуп…
Хыхьгьы ҳарбароуп, ҵаҟагьы ҳраҳароуп… Ҳара иҳамҳәар
изҳәода… Ԥасатәиқәа раамҭа цеит, иахьа иҟоу
ҳара ҳауп, рҳәан, иааибаргәтәын, итәаны ирымбаз
дгыланы ихы дирбоит ҳәа, ԥыҭҩык абарбарыҩцәа
рҽааизырган, ҽнак аизара ҟарҵарц рыӡбеит.
Аизара мышқәак шагыз абарбарыҩцәа реидгыла
"Аԥсуара" ахьӡҵаны Агәаа русбарҭа администрациаҿы
ишьақәдырӷәӷәеит. Еиҳабысгьы далырхит Ҳазараҭ
Цәабахьиа. Далрымхыргьы ҟалозма, администрациа
аиҳабы иабхәында гәакьа иакәын.
Ҳазараҭ дагьынхаҩымызт, дагьҵарауаҩымызт аха
аҩбагьы иҽырзикуан. Дагьҿамызт, дагьбыргмызт, аха
иааҭаххар дбыргхон, иааиҭаххар дҿахон. Аиҳабыра
аниоуз аҽны инаркны ихылԥарч ақә ырнаан, илымҳа
кылҳәаны аныҟәгара далагеит. Ихшыҩ изацымҵазаргьы,
иқәра акыр иацнаҵазшәа ихы ибо дҟалеит.
Аидгылара "Аԥсуара" иалаз аӡәы дагымкәа еизеит
уи аҽны. Шьыбжьаара рацәак агмызт ианалагаз.
Хантәаҩыс иамаз, ҳәара аҭахума, Ҳазараҭ иакәын.
Аизараҿы зҵаарас излацәажәараны иҟаз, ладагьы
ҩадагьы еимырххо ирымаз, ачарақәеи апсрақәеи
рымҩаԥгашьа шыҿаасҭахаз атәы акәын. Ахантәаҩы
инарҭбааны ажәахә ҟаиҵеит. Бжеиҳан иажәақәа
изеидымкылакуа, иҿы иҭыбганы ишкаҳауазгьы,
ииҳәарц ииҭахыз еилыркааит. Иаҟәыҵтәуп, иаԥсуарам.
Икаҳа-жьроуп… Ицәыԥҽыгахеит. Нырцәгьы-аарцәгьы зегьы раԥхьа ҳара Агәаа ҳаҟәыҵроуп…
ҳҿырԥшыгахароуп… ҳәа иажәахә хиркшеит.
Ахцәажәарахь ииасит: ажәауаара рибаҭомызт,
зегьы ирҳәоз акы акәын. "Аҵыхәа ԥцәатәуп". "Аԥсы
имыхәо, абза ихырҵәага", "Мчыбжьы дуӡӡак аԥсы
дыкҿаҵаны, аҵәызҳәа аҩыжэра ҳаҿуп". "Ҳаԥсы ҳазымаиааит.
Ҳаҵәцақәа заҟароузеи". "Аҳәоуп зыԥсы
иазымаиааиуа"… Ирымҳәаз ҳәа иҟоузеи, иақәӡбеит.
– Зегьы шәгәаанагарақәа шәҳәама? дрызҵааит
ажәахәыҟаҵаҩы.
Аӡәы ида зегьы ҳгәы иҭаз ҳҳәеит, рҳәан, ганкы
зҽаҭаны, злабашьа зхы иаҵаргәаны, ҽыцха иԥшуа
итәаз ишҟа дынхьадырԥшит. Уи Иасон Ханагәуа иакәын.
Зажәа абаҩԥҵәа еиԥнашьуеит ҳәа ззырҳәоз.
Зны узыбзиаз ҳәа иахьа дызгәамԥхақәоз рацәаҩаын.
Ҳазараҭгьы даара иҭахӡамызт Иасон иахьатәи
реизараҿы иҟазаара, аха уи иеиԥш иҟоу дҳамазароуп
рҳәан, аӡәык-ҩыџьак ирымукәа, "Ацсуара" ҿыц еиҿыркааз
даларҵеит. Уажәгьы урҭ роуп Ҳазараҭ Иасон
ишҟа дхьазырԥшыз, акәымзар дибарцгьы иҭахымызт.
– Уажәа ҳаҳар цәгьа иаабомызт, ункахәыцуа
утәоуп, акыр ҳауҳәарц уҭахума? – Ҳазараҭ инықәырҩышәа
дизҵааит Иасон.
– Шәцәажәала, шәцәажәала, ишәҳәо саҳауеит…
Саргьы акы сазхәыцуа стәоуп, – иҳәан, ихы
ҩышьҭыхны зегьы днарылаԥшит.
– Коммунист ҵасла ухәыцуазар акәхап, – иҳәан,
иара итәала аҵәы наилаиҵеит. Аизара иалгаанӡагьы,
зегьы ишраҳауаз, шәарҭ акоммунистцәа шәхаан иҟашәҵаз
ҳәа егьыҟам, аха ҳара иҟаҳҵо шәбап ҳәа аҽԥныҳәа
ииҭахьан.
Иасон имаҳаӡазшәа иун, аҭак иимҭеит.
– Аӡәы дымцәажәеит ҳәа ҳаизара уи азы акы агхо, акы ацло ҳәа иҟам. "Аԥсуара" ахеидкыла иалаз
зегьы шәгәаанагара шәҳәеит. Шьҭа ақәҵара ҳадаҳкылароуп
ҳәа рылеиҳәеит ахантәаҩы.
Еицҿакны ирыдыркылеит ақәҵара:
1. Иԥсыз ддуума, дхәыҷума хаха-хымш иреиҳаны
дыкҿамхароуп.
2. Аԥсы дыжны иаахынҳәаанӡа акрыфара-акрыжәра
ҟамлароуп.
3. Ачара змоу уаа хәышәҩык иреиҳаны инеимԥхьозароуп.
4. Аԥсхәра зуа уаа шәҩык иреиҳаны еизимгароуп.
5. Аԥсрақәа раан аталбашь дҟамлароуп, рыбжьы
думхароуп.
6. Ичароума, иԥсроума, иԥсхәроума ҩыжәгамзар
ачеиҵәыца зыхьзу аишәахь инанамгароуп.
7. Иахьа инаркны ақәҵара еилазгаз аҳабла даламгылароуп,
далцахароуп.
… Абас еиқәшаҳаҭны, иақәӡбаны, анагӡарада ус
амамкәа ақәҵара рыдкыланы иахьаадәылҵыз, иҟалаз
шәмаҳазаци, иахьа шырԥазы Ҷыҷын иааиқәшәан дыԥсит
ҳәа реиҳәеит азәы даарыдгылан.
Даара ргәы иалсит. Дзакәытә уаҩ бзиоузеи иҳагхаз,
рҳәан, рызегьы еиманы иҵәуара ицеит.
Зынӡагьы иааигәаӡамызт, аха зынӡагьы ихарамызт,
амҩа иахьынӡақәыз иааҟәымҵӡакәа зыԥсҭазаара
иалҵыз итәы акәын ирҳәоз.
– Џьанаҭ гыларҭа зауша, Ҷыҷын, дуаҩы бырфынын,
дламысуаҩын… Дчеиџьыкауаҩын – иҳәан, дналагеит Ҳазараҭ.
– Иҩны унеир узхара уфеит, – узхара ужәит ҳәа
дыҟамызт Ҷыҷын бзиа, – иҳәеит даҽаӡәгьы.
– Агәашә аартны иашҭа уҭалаанӡа, ичеиџьыка
инапы иқәыргыланы дуԥылон, дахьнеиуа агыларҭа
бзиа анцәа изиҭаша, – иҳәеит зегьы иаарылыҳәҳәо
еилагылаз алымҳа ҟьаҟьагьы.
– Уи аҩы шыҟаиҵоз, Агәаа аӡәы изыҟаҵомызт…
– Ажь акәзар ишԥаҟалоз иара иҿы…
– Дахьынхо ҳаракырами, аиҳаракыра ажь даара
бзиа иабоит.
– Ақаракыраҿы иара иеиԥш шаҟаҩы нхода, уи
акәӡам, Ҷыҷын ԥсаҭа шкәакәа, аҩы бзиа аҟаҵашьа
идыруан. Иара иҩы аиԥш аҽаӡәы иманы ижәбахьазма?
– Иҳаԥшьа ахы анаахитлак нахыс, уерсык афҩы
лаҳа-лаҳауа иуаҳауан.
– Сынтәа џьаргьы иҟамлаӡеит иара иҟны ада.
– Акы: ҩба ҳәа иааԥхьаӡаны 500 ԥҳал ҭеиҭәеит,
рҳәеит.
– Сынтәа иҭеиҭәаз… дахьӡарауааз, Ҷыҷын рыцҳа.
Сара уи еиԥш зеиԥшу аҩы сымжәыц. Уажә ааигәа иҩны
савсны сышцоз ибан, сымҩахимгар имуит… аиаша
шәасҳәап, Аҷандаратәи ҳәа ҳааҟәымҵӡакәа иҳарҽхәо
аҵкыс еиӷьымзар, анцәа сишьааит. Аԥштәы
уҳәару, агьама уҳәару, иануҿаук нахыс ҿыхшьа умаӡам.
– Аҩыҟаҵара ануҳәа, усгьы амҩа ҳақәуп ҳцәажәоит,
ауаҩы рази ауаҩы ҳарами иҟарҵо аҩқәа еиԥшхаӡом.
Ҷыҷын ԥсаҭа лаша, ихаҭа дразымзи, дҟәымшәышәӡа
дыҟамзи, иҩгьы аӡәы иԥырхагахеит, ихы
инархьит, игәы инархьит ҳәа шәаҳахьазма?
– Ҟалашьа амоума. Ҷыҷын бзиа иҩы, ан лгәыԥҳәыхш
еиԥш, уцәа-ужьы иалаланы ицоит.
Абас ажәауаара рибамто, Иасон ида зегьы Ҷыҷын
иҩы акәын излацәажәоз.
Иасон иҿымҭра иламӡо, Ҷыҷын ҳара ҳаҵкыс уара
ибзианы дудыруан, иԥсра, ибзара акгьы захумҳәаауазеи,
иҳәан, Ҳазара Иасон ихы илагаланы, акоммунистцәа
шәхаан ҳҿы ааихаҳхыр шәуӡомызт… ҳара ус
ҳаҟаӡам, аӡәгьы иҿы ҳакӡом ҳәа ҵәык наилаиҵар
цәгьа имбо, ишҟа даахьаҳәит.
– Ишәҳәала, ишәҳәала, ишәҳәо саҳауеит, саргьы
акы сазхәыцуа сшәышьҭоуп. Иасон аизараҿы
ииҳәаз еиҭеиҳәеит.
Амра аҭашәара ҵлак ашәара аҟара акәын иагыз
"Аԥсуара" ныҟәгаҩцәа аԥсраҽны ианнеиз.
Рхы-ргәы далырхит, аԥсы дырҵәуеит, ауацәа
аҭынхацәа ирыдышшылеит. Ԥыҭраамҭак ҳаанҿасып,
иахьа иаҳаӡбазгьы раҳҳәап, рҳәан, инеины ашҭа агәҭаны
игылаз ахьаҵа амҵан инатәеит.
Аамҭала ашоура кашәахьазарц ақәнагон, аха,
шәшьырак уныҵамтәар иааузымычҳауа аҟынӡа, макьаназ
амра ашыра ацын. Ҳазараҭ ихылԥарч ашоура
аҵан, аха ихымхӡакәа, аԥхӡы иҿықәқәа дтәан ичҳаны,
смаҵура ҿыц ус еиҳа ианаалоит ҳәа иԥхьаӡаны.
… Ашҭа аханы, атәарҭақәа еиҵыхны иҟаҵаны,
аиныхра напы адыркхьан. Дара рнеимҭеи итәаз ргыламҭеи
еиқәшәеит.
Иахьа шьыжьымҭан дыԥсит, рҳәеит, изҿу жәбоит
ианбагьахьӡеи иҳәеит Ҳазараҭ, ақәҵара ирыдыркылаз
зныз ақьаад иџьыба иахьҭаз иамкызшәа, иааҭганы
егьи иџьыба иҭаҵо.
– Иџьашьатәуп… – рҳәеит егьырҭгьы. аха уаҳа акгьы ацрымҵеит.
– Ишԥаҟаҳҵари?.. Иа… иахышәҳәаауазеи? Ҳазараҭ
иҿы акуа, иашьҭуа, ииҳәарц ииҭахыз аӡәгьы изеилымкаауа
дызлатәаз ихы нарықәикит.
– Ҳара акраадыруама, уара иуҳәо ҟаҳҵоит –
рҳәан инеиҿаԥшы-ааиҿаԥшит, уамак ҳҿыҵымҟьандаз
ҳәа блаҵыхәала агәаҽанҵара рибаҭо.
Изыцәшәоз, аӡәы дҩагылан, ҳара аишәахь анеишьа
ҳамаӡам, аԥсыжра ашьҭахьынӡа. Ақәҵара ҳадаҳкылахьеит,
иаҳзеилагом ҳәа артәаҩы мап ицәикыр
ҳәа акәын.
– Аамҭа шәымган, шәымнеир шамуа усгьы ижәдыруеит,
– ииҳәац ихәон артәаҩы.
Иасон ԥасеиԥш уажәгьы ҿиҭуамызт, ибжьы имырхызшәа
дрылатәан.
… Агәылацәа еивагьежьны амаҵ руан.
Итәаз шҩагылаз еиԥш, аишәа рҿыцны архиара
иалагеит
Цас ируазшәа, фатәума жәтәума зегьы раԥхьа
ииаганы, аишәа инаганы иқәдыргылон.
Анеирагьы рзымгәаӷьуа, ацарагьы рзымгәаӷьуа
итәаны иԥшуан.
Аҟәыд ршьышьы цаҳәцаҳәуа, аххылақәа рыфҩы
лаҳа-лаҳауа уҭахума, аҟәыд чаԥа арашы хыҳәҳәаала
уҭахума… Зынӡа рыԥсы алахеит, аишәа иқәгылаз аирыӡқәа
амаҷар еиҷш аҩы еилашуа, ацыԥхьқәа аирыӡ
иҭыԥаны ицо аҭаҭәара ианалага.
Ачабаба ԥхаҵәы-ԥхаҵәуа иԥыҟҟаны иахьынӡақәырҵоз
акгьы адымкылаӡакуа ахала иаҳфандаз рҳәо
иҟалеит. Шәсоу часоу узеиҩымдыраауа акәын ашә
меигӡарахда иххны ахәша алыжжуа ачанах ишанырҵоз…
Арҵәи, анашеи, апамидори, ацыцеи аҟәыд иаваӷӷа иқәгылан.
… Артәаҩы аҽазныкгьы, иааҳадырӷәӷәалашәа
иҳаиҳәандаз ҳәа рҿыҵа аӡы аауа ишыԥшыз, ишәымуазар
уа шәтәаз ҳәа днарԥырҵызшәә, аҽа џьоукы
рышҟа днеин, ииҳәац акәын усгьы ииҳәоз, иманы
иҿааихан. – Шәара шәуаауп, саашәыкәыхшоуп, знык
ада исышәмырҳәеит, џьоукы шәынтә ироуҳәаанӡа
рыҽдырххоит, нас иантәалак игылаӡом ҳәа дара рзы
ишиҳәаз аҟара дырдыруа, ирывганы инаиртәеит.
Артәаҩы рышҟа уаҳа дмааир, – ируа рзымдыруа
иштәаз, инеигаз ртәаны, ҵәыцақәакгьы нҭарпҟаны,
дхынҳәны дааины деҭарыдгылан, абыржәы мап анышәк,
идырны шәыҟаз, уаҳа шәышҟа сааираны сшыҟам,
иҳәеит, днакәша-аакәшо акәӡамкәа, иааҭырҟьаны.
Заҵа мап ицәырымкрыз, аԥхьа данрыҳәоз
иахьицымцаз иахьхәны, зхәы зывганы иргаз ахәыҷқәа
реиԥш, рқьышә кылышьшь итәан.
Ҳаҭырк нарықәымҵаӡакәа, иаахжәаны иахьреиҳәазгьы
хьаас иҟарымҵаӡеит. Еиҭах ҳааныжьны дцоит
ари дызлаабо ала, рҳәан, ашырҳәа иҩеибаргылеит.
Ари ҳаҟәыҵит, аҵыхәа ԥаҳҵәеит ҳҳәан, аха Ҷыҷын
иеиԥш иҟаз ауаҩы бырфын изы акака аанкыланы
ихымҭәалаӡакәа хцар, ишҟа ҳаннеиуа ҳидимкылар
ҟалоит. Иахьа заҵәык ҳнеины, аишәа ҳнахагыланы
умҩа ԥшӡахааит, уԥсаҭа лашахааит ҳәа акака аашьҭыхны
ихаҳҭәалап, рҳәан, рызегьы шеицыз инеины
иаахагылт аишәа. Ҳашгылоу ҳәа ирҳәаз рзынамыгӡеит,
рыԥсы иамуит имтәер.
Иантәа, Ҷыҷын иҩы ирханаршҭит ақәҵара шрыдыркылахьаз…
Аталбошьгьы далырхит, раҵәцақәагьы
духеит, рыбжьгьы духеит. Чароу ԥсроу иахьыҟаз
рцәеилаго аҟынӡа инеиаанӡа агылашьа иақәымшәеит.
Ианыхәлазгьы рымбеит, илашьцахьан иангылаз.
Еибак-еибашьҭуа ашҭа иҭыҵит.
Уара уаҵкыс сара исжәит ҳәа, заҟа ҵәыца ааныркылаз
еимакуа ишнеиуаз, Иасон даарҿашәан, уара
иахьа иҳамаз аизара ду ухы алоумырхәит, амҩа ҳахьынӡақәызгьы
ҿуҭуамызт, ара ҳахьааизгьы Ҷыҷын
бзиа ажәак ихымҳәааӡакәа, уҿы рӡахызшәа утәан.
Зҿумҭуазеи ҳәа ҳуазҵаацыԥхьаза, ишәҳәала, ишәҳәала,
саргьы акы сазхәыцуеит ҳәа аҭак ҳауҭоит. Иазхоуп
шьҭа, уааҟәымҵӡакәа узызхәыцуа закәу ҳауҳәароуп,
рҳәан, лакышьашь иааисны дыркит.
– Усҟак хьаас иҟашәымҵан… сара сымцәажәара,
иахьатәи шәеизара исгәаланаршәеит жәабжь ссирк
аӡәы исеиҳәахьаз… Убри ауп сзызхәыцуа сааҟәымҵӡакәа.
– Анкьатәи шәеизара "бзиахәқәа"… коммунист
ҵасла "ҳанышәааӡоз", ҳанышәҟаҭәозтәиқәа роума
иахьатәи ҳаизара иугәаланаршәаз… баша уазхәыцуеит
уи шәкомпартиа, Ҷыҷын рыцҳа дузырхынҳәраҳа
иаргьы узырхынҳәуам. Иажәит, ихеит, ахаԥыцқәа каԥсеит,
– иҳәеит Ҳазараҭ, ибз иҿы иҭабылгьо.
– Ҳазараҭ, уи акәӡам, иахьтәи аизара исгәаланаршәаз
– аҳәақәа аизара шымшаԥыргаз ҳәа исаҳаз
ажәабжь ауп, иҳәеит Иасон, ачҳара ду шимоу
иажәақәа ирныԥшуа.
– Аҳәақәа аизара мҩаԥыргозма шәара шәхаан,
ииҳәо шәмаҳаӡои!… Апартиа еизароума имшаԥыргоз
усҟантәи аҳәақәа? – Ҳазараҭ ихала иҳәаны, ихала
дыччон, ари еиԥш аҿаасҭа смаҳац ҳәа.
– Усҟан аасҭа аҳәақәа уажәы еиҳагьы ирацәахеит…
Абас, ҳара ҳаиԥш нырцәаа рҳәақәа ҽнак
еизан, аринахыс ҳшыҟалаша, ҳшыбзиахаша ҳәа
аилацәажәара ду рымазаарын.
Ари еиԥш заҳарыз дара ракәызма, ус уара умсааит
аҳәақәа шеицәажәаз ҳәа аӡәы ибжьы аладантәи
игеит… ирҳәазеи, уара, ӷар ихәарҭоу ҳәа акыр
рҳәама, иҳәан, аҽаӡәы аҩадантәи ибжьы ааҩаит. Бызшәас
излацәажәоз!.. Сара уи ауп интересс исымоу
ҳәа, аҽаӡәых ишьамхқәа дрызнымкылакәа, ԥшьынаԥха
анаара даҿагылан икьатеиах ԥҵәо. Аҽа хаҵа
шәпа-жәпак Иасон дааиҿагыланы, аиаша ҳаҳәа,
аҳәақәа реизара зызкыз акоммунист партиа ҟаҳамҵар
ауам ҳәа акәызма, иҳәан, дааисны дикит аҟәыд
игәыҵатата.
– Шәиҟәаҵ, уара, иҳаиҳәааит аҳәақәа ирыӡбаз, –
ихылԥарч ихамгыло, ихҩырны икаҳауа, ҿааиҭит Ҳазараҭ.
– Ҳҿаасҭаха, ҳарԥхашьагаха ҳҟалеит, ҳафюы зыргаз
аӡмах ауп. Иахьа инаркны аҭалара ҳаҟәыҵып,
ԥшь-шьапык зҵоу зегьы реиԥш ҳаргьы ҳацқьаӡа ҳныҟәалап
ҳәа рыӡбеит… Абас дналагеит Иасон.
Ари зынӡа еивнагеит:
– Уи ашьҭахь аӡмах аҭалара иаҟәыҵма?
– Азыхь аҟны ицаны рҽыкәабара иалагама?
– Изакәи сҳәахуан, сынтәатәи аԥхынра дуӡӡа
сҳәақәа аӡмах иҭамлаӡеит, амшын аҟны ицаны рҽыкәабаны
иаауан!…
– Адунеи аҿы иҟамло ҳәа иҟоузеи… ҳамԥсыр иага
аабап… иага ҳаҳап… – Иасон дызлагаз иажәабжь
аҳәаха имҭо, деигәыдырҵо иалагеит, изакәытә гаӡа
жәа-бжьузеи иҳаиҳәо, рҳәан.
… – Иахьарнахыс уаҳа ҳафҩы ҳаргом ҳәа ӡбаны,
аизара ашьҭахь рызегьы еицны ишнеиуаз, игазго иҭажьыз
ӡмах ҭбаак инахагылазаап, ианынӡааԥшыла
рыԥсы қымқымуа иалагеит, еибарҳәҳәеит, еибарҿыҿит,
аха рыҽрызнымкылт, ҳҭалом ҳҳәахьеит, аха аҽазнызаҵәык
ҳҽынҭаҳшьып рҳәан, рҽыҩҭарыжьын,
аҳәынҵәабаа рҽарганы иааҭыҵит рыфҩы рго… абри
акәын ишәасҳәарц исҭахыз, – иҳәан, иажәабжь далгеит Иасон.
– Абри еиԥш ажәабжь ччархә сахьааихьоу
жәбоит, аха иахьанӡа исмаҳац… иаанаго ҳәа аӡәыр
акыр шәзеилкаама? – иҳәеит Ҳазараҭ. Ихыҩрны
икаҳаз ихылԥарч иаргьы даваҳауа.
– Уи иаанаго шәара уахала еилышәкааратәы
шәыҟам, еиҭа ӡмахк шәыҽҭамыжькуа шәыҩнқәа рахь
шәызцозар шәца. Уаҵәы ианшалак шәазхәыц… –
иҳәан, Иасон дрылҵны зымҩа иҿынеихеит.
Уи аухагьы, абжьааԥны еиԥш, хаҵеи ԥҳәыси
анышьҭалоз, ахысыбжьқәа иаадмырԥшырц азы рлымҳақәа
ацәашьы рҭарҭәаны ииеит.
Амра гыланы акыр иҩхашылаанӡа ицәан, зныкгьы
имааԥшит, иагьымнаҳәы-ааҳәит.
Аԥхьа ацәа далҵит Қеҭо. Лҽырххо, мчыла ацәа
лҽалхуа днықәтәан, ллымҳа иҭарҭәаз анааҭылга, раԥхьа
илаҳаз ателефон абжьы ауп, ишны иҿжәарашәа,
иааҟәымҵӡакәа, аҳәҳәара иаҿын.
– Геронти, Геронти, уааԥшы, ателефон аума ҟанаҵоит,
уара унеиру, сара снеиру, – лҳәан, дихо-дигәо
ацәа даалылхит.
– Бара бнеи, – иҳәеит дҿарҳасуа, еиҭах ацәа иханы
даманы ицо.
– Уара уакәзар ирҭаху, ирасҳәозеи?
– Аԥхьа иасуа дазусҭоу еилкаа. Гәымсҭатәи апозициа
аҟнытәи акәзар, шарԥазы дгыланы агенерал
диԥыларц аеропорт ахь дцеит ҳәа раҳәа баҳама.
– Еилыскааит. – Атрубка аанкыло, – Алло, алло,
ишәҭахыда? Шәабантәиасуеи?… Қарҭынтәи шәҳәама?…
Исаҳауеит… исаҳауеит… шәаангыл. Дцахьоу
дымцацу еилыскаауеит. Атрубка ықәшәымҵан. – Қеҭо
лгәы зырхыҭхыҭшаз акы шлаҳаз лхы-лҿы ианыԥшуа,
атрубка ахчы ақәҵаны, лхаҵа дааихагыло: – Геронти
Чагәынава даҳҭахуп, телефонла аинтервиу имхны
иахьаҵәҟьа агазеҭ "Тависуԥали сақарҭвело" ианаҳҵароуп
ҳәа қырҭтәылатәи ар ркорреспондент ҷыда
дасуеит – иасҳәари, – лҳәеит лыԥси-лыԥси еихьымӡо.
– Аибашьцәа еизганы иманы Гәымсҭаҟа амҩа дықәларацы
агәашә дҭыҵны дгылоуп, шәаангыл, сихьӡаны
дсыргьежьуеит ҳәа аҭак ҟаҵа, – иҳәан дыккаӡа
ацәа даалҵын, ашырҳәа днықәтәеит Геронти.
Қеҭо адҵа илоуз аныналыгӡа ашьҭахьгьы Геронти
ԥыҭраамҭак иҽаанкыланы, амҩаду аҟнытәи дхынҳәны
дааизшәа, дҳақь-ԥсықьуа атрубка аақәихын: – Алло,
алло, сӡырҩуеит, – иҳәан, ҿааиҭит ибжьы ихарззала.
– Ишԥа? Мап, умҩашьаӡеит, сара схаҭа соуп Геронти
Чагәынава. Ааи, Аҟәатәуп, Узылгахьоузеи уҳәама?
Қырҭтәылатәи ақыҭанхамкаа Аҟәатәи аинститут
салгахьеит. Ишԥа? Аибашьра ҟалаанза ацитрус
совнхара "Сақарҭвело" директорс саман. Исмаҳаит
иуҳәаз азҵаара. Уажәы сеибашьҩуп. Ахалаиа ибаталион
"Ақәыџьма аапкқәа" рполк еиҳабыс самоуп…
Иарбан зуҳәа? Ишԥасымам, уажәы ааигәа Қырҭтәыла
агәыӷырҭа Шеварнаӡе Аҟәа дааны даныҟаз, уаҵәы
агенерал иахьатәи аполковник ҳәа дсеигәдуны инапала
ачын сыжәҩахыр иқәиҵеит… Ишԥауҳәеи? Мап,
уаанӡа аррамаҵура сахымсӡацызт, аха аԥсуаа ҳҿагыланы
ҳаибашьра ианалагаз аҽны инаркны, сыҷкәынцәа
аҩыџьагьы саргьы ҳаԥсадгьыл ахьчаразы хыцәнымырха
аӷацәа рабашьра ҳаҿуп. Сара Гәымсҭатәи
апозициа скуп… сыҷкәынцәа Камантәи апозициаҿы
игылоуп. Иуҳәо цқьа исаҳауам! Ишԥа, Ишԥа? Аҟәа
агара акәым, аԥсуак деибганы Гәымсҭа дырны, ақалақь
ишьапы алаиргыланы дыҟам, урҭ рлымҳа саркьада
ирбараҳа Аҟәа рбараны иҟаӡам. Ацсуаа хылԥак
азнагьы ыҟам, ҳаԥсыԥ ааизганы ҳрыҭәҳәаргьы ирызхоит.
Зныктәи ҳаҭәҳәала рызегьы амшын ихаҳаҭәҳәалоит.
Адунеи ахаан ҳара иаҳиааиуа милаҭк ҟамлаӡац..
Иҟаларангьы иҟаӡам. Абас иҳәеит аполковник
Геронти Чагәанава ҳәа агазеҭ ианҵа.
Геронти дахьынӡацәажәоз, Қеҭо ддәылҵуеит, дыҩналоит,
дгәыргьоит, џьарак дызтәом, дихагьежьуа
дихагыланы илымҳа иҭалҳәоит. Китовани аҳамҭа
шиуҭахьоу ухоумыршҭын… Џьаба Иоселиани ҳаҩны
дшыҟаз, ушигәаԥхаз, ихаҭа инапала уинаҭырц шиҭаххаз… аорденқәа акымкәа, ҩбамкәа ишурҭахьоу,
абарҭқәа зегьы зиоумҳәазеи ҳәа.
Зынӡа дихаԥаны данылкӡа, иихәоз цқьа имаҳауа
далагазар акәхап, баангыл, сымҳәеи, иазхоуп, иҳәан,
ибжьы ицәдуцәахеит.
Иацәажәоз "Иазхоуп" ҳәа иара изы иҳәаз џьишьазар
акәхап, сара соума узҿу ҳәа иеимҳәакәа дыҟам,
мап, алло, уара уакәӡам шәаангыл ҳәа засҳәаз,
ақәыџьмақәа зхаԥыцқәа хуа исзыԥшны игылоу роуп
иҳәеит. Нас иԥҳәыс лахь илақәа аарцәгьаны илирбеит,
наҟ бдәылҵ, ара бысхамгылан хәа аанарго.
Алло, алло, исаҳауеит, иуҳәо саҳауеит, уаҳа зҵаарас
иумоузеи? Ишԥа? Ааи, ааи, иацы аԥсуаа аҵыхәтәантәи
рымч ааизганы, Гәымсҭа ирырц ижәылеит…
Ишԥауҳәеи? Изҳәада уи аиԥш, заҵа аӡәы дырҳмыжьраз,
аҵысҵәҟьагьы ахаҳарԥраауам. Ицҟьа-ишәҟьа
иаагеит, иҭахаз ҭахеит, бжаҩык тҟәаны иаагеит, иаанхаз
шәаны рышьҭахьҟа иҩны ицеит, рыԥсы ргеит.
Ажәакала, ран ианлыхшаз амш ргәалаҳаршәеит
иацы… Алло, алло, еиҭажәыларц аҽазыҟаҵара иаҿума
уҳәама? Агәы рымоуп иҳажәлааит, ирыхьыц
рыхьып, ҳара аҽазыҟаҵара ҳҭахӡам, есқьынгьы
ҳазыҟаҵоуп ҳаԥсадгьыл ахьчаразы. Нагӡара ақәзааит… зхы иақәиҭу Кырҭтәыла!
… – Иааит, иааит, ҳаркит, ҳаршьит! – ҳәа убри
аамҭаз дхагахазшәа дыҳәҳәо дааҩнаххит Қеҭо.
– Иааида бара, иббада, беилагама! – иҳәан
Геронти иикыз аҭел наимпыҵҩрит.
– Иааит, иааит… ҳаркит, ҳаршьит! – ҳәа илҳәац
ҳәо, дыҩнагьежьуа дыҩнан, лҽылзеиқәкуамызт.
– Иааида бара, дабаҟоу, дсырба, хазшьуа игәыдҵаны
сара дысшьуеит! – иҳәан, ихчы даҵалеит.
– Иуԥшаауа зуҭахузеи, иааит, исҳәо умаҳаӡои?
Аԥсуаа ааит, анышә ҳагеит. – Қеҭо лыхцәы кны даханы
аҵыхра даналага, Геронти ихчы импыҵыҩрны
икаҳаит. Зыбжьы ахаҳәҩын дуӡӡа архыџхыџуаз, ибз
ихәлашәазшәа даанхеит, аҵысра далагеит, аларқача
ихьызшәа. Уажәраанӡа сара сқәыџьмоуп ҳәа игылаз
деиҵалт, абгахәыҷы деиԥшхеит.
– Агәылацәа… агәылацәа!.. – аҵыхәтәан аарлаҳәа
иҿы ааилган, аха изынамыгӡеит дызлагаз… агәылацәа
ирдыруама аԥсуаа шааз… ишԥаҟаҳҵари ҳәа
бразҵаа ҳәа акәын ииҳәарц ииҭахыз.
– Ҳгәылацәа абаҟоу, аӡәгьы дыҟаӡам… Ҳара
иахатәи аҵых хцәалаԥсны ҳашьҭан, ҳазхара ҳацәаз
умҳәази?
– Агәылацәа аӡәгьы дыҟам ҳәа базҳәада, иабацеи?
Ҳашьҭахь инхақәозгьы ыҟаӡами?
– Ҳашьҭахь инхозгьы ыҟам, ҳаԥхьа инхозгьы
ыҟам. Ԥсы зхоу аӡәгьы даанымхеит… Ҳаҵаҟа инхо
аурыс ҭакәажә исалҳәеит, аԥсуаа аауеит ҳәа анраҳа,
иаха ҵхабжьон зегьы бналаны, иқәҵны ицеит ҳәа.
– Сара исхароузеи, ҳлымҳа ацәа ҭарҭәаны ҳацәалап
зҳәаз бара бами.
– Ҳала шааԥшуа аҵкьыс ҳшыцәаз, иҳамбаӡакәа
ҳаршьыр еиӷьымзи.
– Ҳабацари, ишԥаҟахҳҵари, ҳаԥсы шԥеиқәҳархари?
Ҳаргьы ҳаҩып, ҳабналап иҳәеит Геронти, аршра
ихьызшәа дыҩнагьежьуа.
– Ҳзышьҭуада, ҳаҩны иакәшахьеит, рыбжьы умаҳаӡои,
рыбжьы мгааит, анышә иҵҩааит!
– Ҳабацари, ҳабацари? Хдәылҵны ҳаҩыр, иҳаихсны
ҳаршьуеит. Иааиааит, аҩны ҳшыҩнагылоу ԥсуа
ҵасла иҳаламкьысыргьы ҟалоит, – иҳәеит аҵыхәтәаны
иҽааиԥсахын.
– Иааир иузыруа удыруама, уара хлаҳәацәгьа,
сара сыԥҳәысуп, исыламкьысыр ҟалап, аха уара уаанкыланы,
унышьҭаҵаны удынақәа ҿырхуеит.
– Иарбану бара иҿырхуа? – ици-ишәи еиҵамгыло
далагеит.
– Ишааҩналаз еиԥш, укагәаны улымҳақәа ҿырхуеит,
ус ауп аԥсуаа ишыҟарҵо ҳәа зҳәаз уара уакәӡамзи.
– Слымҳақәа ҿырхыр аҵкыс инасгәыдҵаны сыршьыр
еиҳа еиӷьуп, – иҳәан, иқьышә хьнырҳаланы
ахәыҷқәа реиԥш аҵәуара далагеит.
Аа, абыржәыҵәҟьа сыла ишабоз, ҳҿаԥхьа
игылоу аҩны иҩналт. Деда, деда, рылақәа цымцымуа,
абгақәа иреиԥшуп, – акылҳара дкылԥшны дыԥшуа, –
уа иаадәылҵыр ҳара иааҳадгылоит, деда, деда, иҳаԥсыхәозеи,
ишԥаҟаҳҵари? – ҳәа амца лкызшәа дыҩнагьежьуан.
Азныказы дыҵатәаны иҽиҵәахырц далагеит, аха
дыҵамӡеит. – Сыԥсызшәа ҟаҳҵап, сылақәа хҩаны,
снапқәа сгәы иқәҵаны сиоит, бара акы насықәыршәны
бџьабо бысхагыл, аԥсы илакьысрым ауаҩы ишьа
рылазар, иҳәан, даахәыҵыҵит.
– Дедаа, аиашаҵәҟьа ухәыцит, уалга, ирласны
уԥсы… Исҳәо закәызеи, сеилагеит, уара уԥсаанӡа
дара ԥсааит, инҵәааит, икьашхааит! Иааиуеит, иааиуеит,
уиа ирласны, уҽеиҵыҳ аԥсқәыршә ааганы иуқәсыршәуеит,
исҳәо анцәа саҭоумҵан, аԥсқәыршә дара
ирықәдыршәааит!
– Аҽакгьы, иҟаҳҵаша бдыруама, ари ҳазҵатәоу
Бериа ипатреҭ кыдхны, ашьҭахьтәи ашәала иршәны
наҟ икабыжьроуп.
-Уи иалухузеи, унеины уиа, иааиуеит.
– Сара ибасҳәаз ҟаҵа. Уи аҭыԥаҿы Лакоба ипатреҭ
ааганы икыдҵатәуп. Уи ҳахьчоит.
– Иабаҟоу Лакоба ипатреҭ?
– Ани ҳгәыла абеженец иҩнымаҭәа анаагоз Лакоба
ипатреҭгьы, ицәарҭа ишаҵаз иааҳамгази, ибхашҭма?
– Уи зблит умҳәази?
– Избылуан, аха арамка бзиак иҭасан. Уашьҭан
иҭыхны ахаҭа збылуеит сҳәан, иаасхашҭын, аҿаԥараҿы
ишьҭоуп. Ирласны бнеины иаага. Абра сахьыкҿабҵо
сханы икнабҳароуп. Ианааҩнало иаразнак рылаԥш ахьақәшәаша.
Қеҭо дыҩны дцан, Лакоба ипатреҭ лыманы дааиуеит.
Геронти лареи али-ԥси рыла Бериа итәы кыдхны, иара кнарҳауеит.
– Аҳы, шьҭа сара сыԥсит, бысхагыланы аҵәуара
балага, – иҳәан, аԥсы еиԥш иҽааиҵихны, Лакоба ипатреҭ днаҵаиеит.
– Уара уԥсра шәышықәса рышьҭахь акәхааит,
дара иахьа игылаз амра аҭашәара рыԥсы ахьымӡааит!
– лҳәан цәҩычак шәыршәыруа иаалган, инеиҵыхны инаиқәлыршәит…
– Амыткәма иалаҵаны иҳәала, Лакоба даара бзиа
дибон… аԥсуаа иреиӷьеишьо уаҩы димамызт, – иҳәан
ақәыршә ихы аакылирҳәҳәеит.
– Уԥсхьеит, уара, уеилагама, убжьы думырҳан. –
Қеҭо дшәан, иаразнак ақәыршә иқәлыршәит.
– Аԥсшәа хәыҷык бымдыруеи, агыршәала амыткәма
бымҳәан. Аԥсышәала, аԥсышәала! – еиҭах ихы
ааҵирҳәҳәеит.
– Уҿы еихакы ҳәа уасҳәеит – … еиҭа наиқәлыршәит.
– Исхашҭыз, ианду даԥсуан, Багаԥшь ԥҳан ҳәа
раҳәа… – еиҭах Геронти ихы ыҵигарц далаган, аха
лыҽиқәыжьны дылкит.
– Ҳгәылацәа аԥсуаа еиқәзырхаз иара иоуп ҳәа
раҳәа… Аԥсуаа ршьа салҵит, аԥсуаа сышԥарабашьуеи,
иҳәан, абџьар шьҭимхит ҳәа раҳәа… ари адгьыл
апсуаа иртәуп ҳәа есқьынагьы иҳәон ҳәа раҳәа… –
ақәыршә иҿагәаны дшылкызгьы, Геронти ииҳәац
иҳәон, аныха иакыз иеиԥш дпатон.
Убри аамҭазы, аддыҳәа ашьапышьҭыбжьқәа
аагеит рлымҳа ишааҭасыз еиԥш, Қеҭо дахьгылаз дышьхныԥсылеит.
Геронти ибжьы акәым иԥсып, ахьылеига-ҩеиго
умаҳауа, дынхәыҵаԥс дцазшәа дааиқәнартәеит.
– Аҩны ҩныҵӡа аӡәыр шәаанханы шәыҟазар,
шәнапқәа шәырҩаханы, адәахьы шәдәылҵ! Хаала
зыҽҳазымҭаз ҳиеигӡом, – иҳәан, ашә аартны даалагылт
ҷкәына ҳаракык, бџьарла деқәных.
– Деда, деда, исыхьит, аха исыхьзеи, исцәыԥсит
аха исцәыԥсыда. Саҟәарель чқьым Геронти, уара
бсимамкәа ишԥасыԥсыхәо… бахьцо саргьы сыбгарауазеи,
бара мыжда, – ҳәа лыхцәы ыҵылхуашәа икны
дахо, лыӡӷы цәылыԥԥрашәа дацрыхо, амыткәма
аҳәара далагеит, аӡәы дааины ашә дшылагылаз лымбаӡазшәа,
ибжьгьы лмаҳаӡазшәа ҟаҵаны.
Иааиз, иҟаз аниба, ашьшьыҳәа ҿымҭӡакәа даагылан,
лаԥшыла зегьы ааимидеит.
– Шәароубаџьырқәа, шәгыланы шәысзыхәаԥшуазеи,
шәхацәақәами, сзышәымшьуазеи, чқьим аҟәарель
Геронти, алақәа хҩаны иԥсны, ичықнеиӡа исымҵоуп,
сара сылақәа паӷь-паӷьӡа иааԥшуа сихагылоуп,
– иааины ашә илагылаз ишҟа даахьаҳәит, лнапқәа
лгәыҵаԥса.
– Ҳара акгьы зхарам аӡәгьы ҳилакьысӡом, –
иҳәеит длыхәаԥшуа.
– Шәара шәызусҭцәада, ҳара ҳатәқәа шәоума? –
«лылаӷырӡқәа» рыцқьо длаиҿаԥшит.
– Мап, ҳара хқырҭцәаӡам… араатәқәоуп.
– Шәара шәаԥхазақәоума?
– Ааи, ҳаԥсуаауп.
– Деда, чқьим Геронти, иаҳзааз зусҭцәоу амбаӡои? –
арҵәаа ҳәа дыҳәҳәаны аԥсы дааихагыло. –
аԥхазақәа ааит, бара мыжда, аԥхазақәа, ианбаауеи
ҳәа урзымгәаҟуази, баԥшырауазеи, ак рабҳәарауазеи. Бара цода, аԥхазақәа хынҳәны Аҟәа иаауа збаанӡа
сымԥсааит ҳәа уимыҳәози. Абри ула иабаны уԥсыр,
акеҩҳәа ашәа ҳәо џьанаҭ бымцози. Уахьымӡеит.
Шеварнаӡе алахша игәахәтәы анцәа ду дахьимыгӡааит!
Бгәы ԥжәаны уршьит, аԥхазақәа урҿагыланы
узырмабашьуазеи ҳәа есымша укны былақәа шҭырхуаз.
– Шәара шәызусҭцәада, ишәыжәлоузеи? – длызҵааит
лыԥсшәеи лыгыршәеи еилаԥсо, лцәажәашьала
дызусҭоу анизеилымкаа.
– Ари иԥсны ишьҭоу сара супруг лакәын. Паспорт
аҟны Геронти Чагәынава ҳәа дыҟан, аха анкьа дыԥхьаӡан
Чагәба ҳәа рыжәлан, аха анҭ акәыкәыл нҵәаша
ақырҭцәа Аԥсны зегьы дара ианыркыз Чагәынава
ҳәа инаганы ианырҵеит. Иахьа исыриашоит, уаҵәы
исыриашоит шиҳәоз, Шеварнадзе ла ԥынҵа икылҟьаз,
ачхәып далагеит ишыжәбо.
– Бара ибыжәлоузеи?
– Сара Бохәа ҳәа сыҟоуп, иашала иуҳәозар
Быхәба акәын ҳажәла, ҳаԥхазақәан.
– Ари шәыԥшәма данбаԥси?
– Деда, ари лыԥсы ҭаны шәабазҭгьы, ихагахон,
ориоль еиԥш ажәҩан ахь дыԥрырц далагон. Ибеби…
ианду даԥхазан. Уи илеиӷьаишьоз уаҩ димамызт.
Аԥхаза песниақәа аниаҳалак ананду агәальашәаны
аҵәуара иальагон.
– Аҩыза амаиор! Ара ҳабанӡагылазаауеи, дҵас
иҳауҭозеи? – рҳәан, аҽа ҩыџьа аибашьцәа равтоматқәа
харшаны, иааины иаавагылт.
– Шәаангыл, апсы дыкҿоуп, имҩа дықәаҳҵароуп,
– аниҳәа, ҿымҭӡакәа иаагылеит, рылахь еиқәҵаны.
– Си цода, си убедур Геронти, аԥхазақәа ирҳәо
уаҳауама… Лакоба заҟа бзиа иубоиз, аханы икнаҳаны
иуман…
Аԥсы иханы икнаҳау Лакоба ипатреҭ иахәаԥшуа
иалагоит аҵыхәтәан иааиқәаз.
– Лакоба итәы ами. Ихьӡ ҳәаны дықәуан. Лакоба
аԥсы ҭаны иҳамазар агыруа маӡарах идух Аԥсны иубо
иҟаломызт иҳәон. Анцәа еиԥш Лакоба ипатреҭ кнаҳаны
даҵатәоуп ҳәа ицәгьа рҳәан, зкәакәыл нҵәаз
аакылсын, автоматла тохаԥ-тохаԥ ҳәа ихы иаасуа
дрыԥҟеит. Убри ашьҭахь ихәыџь дықәҟьаны дыҟан…
уи акәзар ҟалап дызгазгьы.
– Агәаҟра бақәшәеит, ҳара ҳацхыраара ҳәа акыр
бҭахума? – длызҵааит амаиор.
– Дедаа, шәара шәаара аҵкыс еиҳау исҭахузеи.
Сшәаны сыԥсуан, анҭ альақәа хынҳәны, хольо, иаар
ҳәа.
– Уи бацәымшәан, ҳрышьҭаланы ҳцоит, Егры
ираҳцоит, ахаан арахь рҿы мҳәуа иҟаҳҵоит, – иҳәеит
аибашьцәа руаӡәы.
– Ингәыргьы шәаанымгылан, Жәыргьыҭынӡагьы
шәцаны ичқачқны шәрылга, сшәыкәыхшааит, шәымҩахь
шәца, Геронти цода шәхы далшәхит, шәгәы далышәхит,
даанӡа шәымнеиааит.
– Бақәшәеит, иҟабҵари, быҽбырӷәӷәароуп. Излазбо
ала, ара шәааигәа-сигәа ԥсы зхоу аӡәгьы даанымхакәа
иқәҵны ицеит. Дызжуа дшыҟам аабоит,
бхала баанҳажьуам. Ҳара ҳаангыланы дбыцаҳжуеит,
– иҳәеит амаиор.
– Иҟалома, шәара шәышԥааныскылои, шәымҩахь
шәца. Ари арыцҳа иԥсны дышьҭоуп, игыланы џьаракыр
ицома. Шәаныхынҳәуанӡа дыҟазаааит. Саргьы сызхара дысҵәуап.
– Ҳара ҳаныхынҳәуа ҳаздырӡом. Ашоура цәгьоуп,
уаанӡа изымчҳар ҟалап, дымжыкәа ҳазцом. Шәнышәынҭра
абаҟоу, ихароума? – иҳәан, амаиор анышә
дамҭакәа дшымцоз лирдырит ицәажәашьала.
Ари ихьанҭоуп, анышәынҭраҟынза лгара
шәпыхә ԥнаҵәоит, шәиҵаԥсуеит. Абра сааигәа уахиҽни
дахьызбо дызжуеит, – лҳәеит илцәымыӷханы.
– Иахьыбҭаху ҳарба!
– Абра ашҭа агәҭаны дызжуеит. Цода Геронти,
хара дысзышьҭуам.
– Шәнеи, анышә ԥышәҟа, ашҭа агәҭаны! – Амаиор
адҵа риҭеит аибашьцәа.
– Уажәыҵәҟьа иаажуеит, – рҳәан, иаразнак индәылҟьеит.
Уажәраанӡа аԥсы хаҭа иеиԥш имҵысӡо иқәыз,
дымжыкәа ҳцом ҳәа иаҿаршәны иангыла, дшәан,
аҵысра далагеит.
– Анышә кабурцхак ҭыжааны иҟарҵааит, дынцәыҵаркьакьаны,
аԥслымӡ ааганы иқәԥсаны, идына сҩаханы…
игәы сҩаханы ишьҭысхуеит, – лҳәеит Қеҭо,
илҳәо цқьа илҿамшәо.
– Мап, мап, ашоура цәгьоуп, иҵауланы ижны даҭатәуп,
акәымзар ифҩы уаҩы дықәнамыргыло агара
иалагар алшоит, – иҳәеит амаиор.
– Деда, убедури чқьим Геронти, гасакир ишԥаузыҟалеи,
ула шааԥшуаз снапала ушԥасшьи… снапала
ушԥасжи! Сҿы уаҳа амҳәо еихаткачааит, иузызуазеи?
– амыткәма аҳәара далагеит.
– Бара ибхарагәышьоузеи, иара иаџьал ааины дагеит,
– лыгәшәамшәа иҳәон амаиор.
Убри аамҭазы аибашьцәа ааҩнаххын, ҩ-метрак
аҵаулара аҭаны иаажит, иазхома ҳәа аиҳабы иазҵааит.
– Анышә шәамеигӡакәа иқәышәкәаҳароуп.
Шәнеи! – дышьҭырхырц адҵа риҭеит.
Аибашьцәа неины дышьҭырхырц ианааихагыла,
аԥсы дызқәыз акаруаҭ ахала аныҟәара иалагазшәа,
ирымпыҵҟьаны зны алада ицо, зны аҩада ицо иалагеит.
Дышьҭышәх ҳәа аиҳабы адҵа шааҟаиҵаз еиԥш,
Геронти ихарԥаз иқәҳәаны дҩаҵҟьан, дқыџь-қыџьуа
даагылеит, илымҳақәа ҿырхыр ҳәа дшәаны, еимлагәа икны.
– Деда, Геронти, быԥсны быбзахама. Сыла иабо
агәра сызгом, аԥхазақәа рыбжьы анбаҳа быԥсы ҭалама,
бара цода. Бымшәан, ҳара ҳтәқәа роуп, аԥхазақәа
роуп… Қеҭо илҳәашаз лыԥшааит.
– Умшәан, ҳара акгьы зхарам ҳилакьысуам, –
иҳәеит амаиор
– Генацвале… твениҷириме, амаиор ииҳәаз
ишәара ихнаҟьан, – сыԥсхьан, салгахьан, аха шәыбжьы
ансаҳа, сыбзахеит. Шьҭа ахаангьы сыԥсӡом.
Дыԥсааит, дыӡааит, ихы лахааит Шеварнадӡе, нагӡара
ақәзааит аԥхаза идгьыл Аԥсынтәыла! Санду лашьцәа
Аҟәа иааны избозар, схы сықәгыланы сшыкәашара
ҳәа ҭоуба зухьан…
– Уҭоуба нагӡа, уҭоуба нагӡа, аԥхазақәа ааит,
узгылоузеи, укәаша! – иԥҳәысгьы ииҳәоз ицылҳәон.
Чагәыниа, чагәына, чагә… чагә… чагә… ҳәа ашәа
ҳәаны дкәашо даақәлеит, иԥҳәысгьы дааивагьежьит.
Ашәара мыжда ауаҩы инамырҟаҵо иҟоузеи ҳәа
дгылан дрыхәаԥшуан амаиор.
– Изаауазеи? – асолдаҭ диазҵааит амаиор.
– Ишыбзоу иԥсуа изыруазеи? – аҭак ҟаиҵеит амаиор.
– Ашҭа саанаҭала нахыс быбжьы саҳауеит, бзацәажәода?
– Адубеи дааԥса-дкараха данааҩнала,
иԥҳәыс лхала дцәажәо дшыҩназ аниба, иааџьеишьеит.
– Уеибганы ухынҳәыма, анцәа иџьшьоуп! – Заира
лхаҵа дшизыԥшыз акыр шҵуаз мҩашьо, лгәы кыдгыланы
ауп дшиԥылаз.
– Сара сеибганы схынҳәит, аха ибыхьзеи, ашықәс
ҿыц ааимҭазы бхала ацәажәара балагама?
– Ацәажәара акәым, абыржәы умааизҭгьы, сықәгыланы
аҳәҳәара салагон. Ухабарк аныҟамлаӡа, иҟоу
зегьы срызхәыцуа салагеит, аҽнышьыбжьон ауаҩы
даанкыланы данеилырхуа аамҭа ҳҭагылоуп. Аԥара
амхны ушаауаз иаауԥыланы митәык узыруызар ҳәа
сшәаны сыҟан.
– Сааит, аха изыбҭахузеи?.. – иҿы аарлаҳәа еилгон,
убри аҟынза дааԥсаны дыҟан.
– Иахьагьы иузамымхӡеи? – иҳәашьа лцәымыӷхеит.
– Иаазгеит, аха ишԥаазгеи, бҳәарауазеи, ала
аҟырҟы икылхны иаазгеит. Рханы угыланы уԥшыр,
рҵыхәа ахьыҟаз улаԥш наӡомызт, убасҟак ирацәаҩын.
– Умԥси, уара ахәаша, шьыжьымҭангьы акы унамыцҳаӡакәа уцеит.
– Абанкаҿы аус зуаз, сыздыруаз аӡәы сибан, срылганы,
снаганы исоуратәы иҟаиҵеит акәымзар, ашықәс
ҿыц ачгара иҵоу реип,ш ҳаԥылар акәхон
– Сара стәгьы амумхи, ҳкьаҭеит, шьҭа иҳабаргәызеи!
Сара, иахьа уцазар аахыс слахаҵ гьежьуа
сыҩноуп, абазар ахь сцаны акы сзааго ҳәа сыҟаӡам.
Акы науҿаршәны уара уцароуп, амшгьы ахьнеихьоу
убоит.
– Қьаадк ианысҵароуп, акәымзар исхашҭуеит, –
иҳәан, Адубеи ақьаад бгьыцк имҵаҵаны днатәеит.
– Ианҵала! – Заира дааихагылт.
– Аԥхьа ианысҵозеи?
– Акәац ала ҳалагап, ҽааны ԥшӡала анцәа ҳнашьҭы… кьылак ҳзымхари?
– Кьылак шԥаҳзымхои, аха уи иазхаша ҳамоума.
Ҳҩыџьагьы иҳауз мызктәи апенсиа, кьылак акәац иазха-иазымха.
– Ус акәзар кьылак уаҟәыҵны, абжа анҵа.
– Уигьы рацәоуп… Уи адагьы иаҳҭахқәоу заҟа
ыҟоузеи, ҳаихьыбамыгӡар?
– Иҵасым ҳәа ауп акәымзар, акәац зынӡагьы исҭахӡам,
агьама ҳамбеижьҭеи иагьаҳхашҭхьеит. Ҩышә
грамм ааугар мачхума.
– Иҳазхоит,ҩоышә грамм акәац ҳәа ианысҵоит.
– Ианҵа! Акәац ҳамоуп. Акәтыжьгьы ҳҭахыми?
– Акәытқәа рыхә ҳазлахәозеи, кәтык ҳпенсиақәа
аҩбагьы еилаҳҵаргьы иазхом.
– Кәтыжьда ашықәс ҿыц ҳашԥаԥылари! Иҟаҳҵаша
удыруама, акәты уаҟәыҵны курочка аахә.
– Акәҷарақәагьы рыхә заҟ ицәгьоу бдыруама?
– Акәҷарақәа ракәӡам, курочка ауп сызҿу, мап,
мап, курочка акәӡам, даҽак ала иашьҭоуп… Исгәалашәеит, окарачки.
– Уи заҟа аазгозеи?
– Ҩ-мҵәыжәҩак аага. Иҳазхап.
– Ҩ-мҵәыжәҩак бҳәоу. Баангыл иҳаԥхьаӡапи, уи
ашьҭахь заҟа ҳзынхазеи?
– Иазымхошәа убозар, ҩба урҟәаҵны мҵәыжәҩак
аага. Ҳҽалаҳагӡап.
– Бзиоуп, мҵәыжәҩак ҳәа анысҵоит.
– Акәац ҳамоуп, акәтыжь ҳамоуп… Ашә ҳҭахыми?
Ашықәс ҿыц ашәыда аԥылара иҵасума?
– Ашә ахә зынӡа ихалеит, рҳәеит.
– Кьылабжак иазхаша аҟара узнымхазеи?
– Имыцхәцәоуп. Нас ҳаихьибагӡом. Ҩышә грамм
ҳәа анысҵоит.
– Ҩышә грамм ашә мачхума. Ишаҳҭаху иҳазхоит.
Шьҭа иузынхазеи? Ашә ҳамоуп, акәац ҳамоуп, акәтыжь
ҳамоуп, уаҳа иаҳҭахузеи?
– Заира, ашықәс ҿыц рыжәтәда ҳашԥаԥылои?
Ҽаанбзиала ҳәа акака аанаҳкылар ами?
– Уи зынӡа иаҳхамышҭи. Литрак аҩы ҳамазар
иаҳзымхои, мачхума.
– Литрак аҩы бҳәоу? Литрак аҩы, ҩ-долларк
иаԥсоуп. Литрак аҩы ааҳхәар, егьырҭ зегьы ҳарҟәаҵыр акәхоит.
– Аҩы ҳаҟәыҵып. Акомпот сымоуп, икәеи-кәеиуа,
иԥхеи-ԥхеиуа аҩы аԥшра амоуп.Ҿыц ауалыр аахтны,
иааганы иқәҳаргылазшәа ҳаԥхьаӡап,
– Ибҳәо бзиоуп, акомпот ахь ҳаиасып. Ача
ҳҭахӡами?
– Иаҳҭахуп.
– Ахаа-мыхаақәа ҳҭахӡами?
– Иаҳҭахуп.
– Ашәыр-қәыр ҳҭахӡами?
– Иаҳҭахуп.
– Баангыл, исыԥхьаӡапи заҟа наҳхыз, заҟа ҳзаанхаз,
– Адубеи аԥхьаӡара далагоит. Акраамҭа ихы кны
дадтәалоуп, акы аниҵоит, акы анихуеит.
– Уааццакы, абазар ашә адыркуеит. Абаҟак аамҭа
иузымԥхьаӡо иумоузеи?
– Иадыркыр иаҳа еигьуп.
– Нас ашықәс ҿыц ҳашԥаԥылои?
– Сызцом сара абазар ахь.
-Уеилагама. Ушцамцо?!
– Ахаҵа баба сеиқәышлаҳәа; ҩышә грамм акәац
саашәырхәа, ҩышә грамм ашә саашәырхәа, акәты
мҵәыжәҩак саашәырхәа ҳәа сызнеиуам, сыԥхашьоит.
– Уеилагама, ашықәс ҿыц ҳашԥаԥылои, ҳнапқәа
ҳгәыҵаԥсаны ҳтәазаауама?!
– Ҳашԥаԥылои бҳәама? Сара издыруеит ҳшаԥыло.
Бысԥырхагамхан, уажәыҵәҟьа уамак схаҿы
иааины иҟоуп.
– Ҿысҭраны сыҟоума ус ибзиоу акы ухаҿы иааизар.
– Анкьа ҳаналаҟаз еиԥш гәырҭәыла ҳаԥыларц
сҭахуп.
Уара уеиԥш саргьы исҭахуп. Аха изла,
иҳамоузеи?!
– Амамзаарагьы амазаарагьы зҵазырӡуа мыч ду
змоу шыҟоу бхабмыршҭлан. Иашоуп, иахьа ҳара
ҳтәанчаҩцәоуп, аха иҟамзи аамҭакы ҳаԥсҭазаара зегьы
уи мыч ду змоу – Аҟазара ианазкыз.
– Заҟантә суҳәахьоузеи, Адубеи, ҳтәанчаҩцәоуп
умҳәалан ҳәа. Атәанчаҩцәа аҿатә уаа роуп, ҳарҭ
ажәытә уаа ҳтәанчаҩцәоуп. Ҳаԥсҭазаара зегьы ззаҳкыз
Аҟазара уи ауп иаҳнаҭаз. Иҳабаргәызеи, ашықәс
ҿыц ҳаԥылоит, астол ҭацә ҳадтәланы, ачгара ҳаҵоушәа.
– Иааҳгәаԥхар, иааҳҭаххар ҳастол иазымкуа
афатә-ажәтә ааины иқәҳауеит.
– Апенсиа ду иааугаз ала акәхап.
– Бареи сареи раԥхьаӡа акәны аҟазарахь ҳшьаҿа
анеиҳаҳгаз инаҳагӡаз арольқәа бгәалашәома?.
– Ишԥасгәаламшәои, бзиа еибабоз аҷкәыни азӷаби
ашықәс ҿыц ишаԥылаз атәы ами!
– Урҭгьы ҳара ҳаиԥш ирымамызт, ирыхӡымызт,
астол цәҳәы иадтәалан, аха зегь рымазшәа, акгьы
рыгӡамызшәа агәалаҟара бзиа рыманы ашықәс ҿыц
иаԥылеит… Цқьа базхәыци ҳрольқәа шынаҳагӡаз…
Аҵәца ҭацәкәа аанкыланы ихыхәхәа ицозшәа… еинҟьаны
иаажәуан. Бгәалашәома, ҟазарала инашәыгӡеит
ҳәа ахәаԥшцәа ҳадныҳәалон, асцена ҳанықәҵ
ашьҭахь.
– Зегьы бзианы исгәалашәоит, аха уи асценаҿы
акәын…
– Аԥсҭазаарагьы сценоуп. Аҟазара заҟаҩы еиқәнархахьада.
Раԥхьаӡа инаҳагӡаз ароль уахагьы ҳахәмарып.
Зегь ҳамоушәа, астол иазымкуа иқәушәа ашықәс
ҿыц ҳаԥылап. Аҟазара амч ала ишьҭаҳхып ҳгәалаҟазара.
– Суқәшаҳаҭуп, аҟазара гәырҭәыгоуп. Акы заҵәык
сызлауҳәо апенсиа "ду" иааугаз ҳархынҳәып. Иҳазҭаз
"саарыкәыхшоуп" ашықәс ҿыц излаԥылозеи, ҳара
ҳгәы ҳарҭәуеит, аха дара рыԥсы зладырҭәуазеи,
ирыцҳами.
Сбықәшаҳаҭуп, ҳалакьысрым, ирхынҳәны
ираҳҭап. Шьҭа бааскьа астол ахь, ашықәс ҿыц ааины
ашә илагылоуп, бзиала уаабеит ҳәа ҳаԥылап… Ибызҭасҭәарызеи,
"Шампанское " акәу "Лыхны" акәу.
– Шампанское… Усҟангьы уи ала ауми ҳшалагаз.
– Ибзиоуп. Уахагьы шампанское ала ҳалагап.
(Абокалқәа хыхәхәа иркушәа, еинҟьаны ашықәс
ҿыц иақәныҳәаны иржәуеит, "ршьа-рда" иҭахәмарын,
"Шьардаамҭа" ашәа рҳәоит).
– Гәырхаагас ибысҭарызеи, аҵыҵындра иалху
ашоколад акәу, аҵыс хшы иалху аконфеҭ акәу.
– Аҵыс хшы иалху еиҳа еигьысшьоит, уара иусҭарызеи…
– Ахаатә усҟак иуҭахӡам. Ачашә мгьал ауп бзиа
иубо… Иӡны иԥхаҵәы-ԥхаҵәуа уажәоуп иааган астол
ианықәысҵаз… Снапала иусҭоит.
– Ҽаанбзиала бнеиааит!
– Ҽаанбзиала унеиааит!..
Абас еиқәгәырӷьо ишеидтәалаз, аӡәы ашә асра
далагеит. "Акрыфара" иаҟәыҵит. Астол иахыҵит.
Ашықәс ҿыц ҳадырныҳәаларц ҳазҭаху џьоукы
ҳзаазар акәхап, инадҳаркуа акгьы ҳамаӡам рҳәан,
иҟарҵара иақәымшәо иаанхеит. Азныказы ашә аадмыртырц
рыӡбеит. Аха иааиз ашә асра иаҟәымҵит.
Зынӡа иҿыхны ирго ианалага, бара бнеины ирзаарт,
сара сцәырҵӡом… џьара дцеит, даныхынҳәуа сыздырӡом
ҳәа раҳәа, иҳәан, Адубеи иҽаниҵәаҳ Заира
ашә аалыртит. Ҩыџьа ахацәа еиқәеидараха игылан
аԥхӡы рҿашы.
Шәызусҭцәада, ишәҭахыда? – лҳәеит. Урҭ
ахаан илымбацыз уаан, иӷьалан иаанагаз џьылшьан
дрызҵааит.
Шаныҟәа-иԥа ароума дахьынхо? – рҳәеит, рыбжьы
рызҭымкаауа, рыбӷақәа ырхәаны изҵаз аидара
аҵагылара уаҳа рылымшо.
– Адубеи иоума шәызҿу?
Аиеи, аиеи… Аду… Адумбеи араҟа акәзар
дахьынхо ҳаҩанажьыл…ҳаҵаԥсит.
– Иара дыҟаӡам. Макьана дмааицт… – Аԥшәма
дыҟам ҳәа сҳәар ихынҳәны ишԥамцари лгәахәын,
аха иара дыҟамзар бара быҟами, рҳәан, ашә икылеибархо
иааҩналан, реидарақәа нышьҭарҵеит.
– Ари закәзеи иааганы ишьҭашәҵаз? – Заира дызрывымсуа,
дзырхымсуа даарыдгылт.
– Ашықәс ҿыц азы счеиџьыка агьама рбааит ҳәа
шәхәы шәзааиҭиит… Иаазышьҭыз иара дидыруеит, –
рҳәан, Заира уаҳа акы аҳәаха дахьымгӡакәа индәылҵны ицеит.
– Уцәырҵ, уцәырҵ… Аҵаа бабаду ухәы аанагеит,
– ҳәа ишындәылҵыз еиԥш Адубеи изҿыҭра далагеит.
Ахәы ҳәа иааргеит, аха иааргазеи, џьмак шеибгаз,
инҭаҵаны ажәрада ус амамкәа, ашәишәиқәа
акымкәа, ҩбамкәа, ашьарақәа ҟаԥшь-ҟаԥшьӡа иӡны,
аҩеиқәаҵәа уҭахума, аҩы шкәакәа уҭахума, ашәырҩа
уҭахума, ашәаӡа уҭахума, ачашә мгьалқәа ԥхаҵәыԥхаҵәуа,
ажьаӷь уатка "алақәа" цырцыруа, ашәырақәыр,
ахаатә – иҟамыз ҳәа иарбаныз, акамбашь
харҵәи ацхаршәи инадыркны.
Акгьы рымаӡамкәа зегьы рымоушәа ишыхәмаруаз,
алакә аҟны еиԥш, иахьынтәаанагаз рзымдырӡо
зегьы ааины ианаарымҵаҳа, ишанханы иаанхеит.
Ҳархашҭхьаз џьаҳшьон, аха ҳҟазара бзиа избо
џьоукы нханы иҟазаап, ҳаргәалашәеит, ашықәс ҿыц
азы ҳхәы ҳзаарҭит, рҳәан, игәырӷьаҵәа.
Иҭганы астол ианықәырҵа иазымкит. Ари зегьы
ҳара ҳамацара хадтәаланы иаҳфар анцәагьы иаҳџьишьом,
ҳҩызцәа атәанчаҩцәа ашықәс ҿыц иаҳзаанагарызеи
ҳәа итәаны иԥшу, ишаны ираҳҭап, ҳара
џьоукы хдыргәырӷьеит, ҳаргьы џьоукы ҳаргәырӷьап,
рҳәан, рызшара иалагеит.
– Аԥхьа Отелло ихәы ҳҭиип, – иҳәеит Адубеи.
– Аԥхьа иззыҭитәу Дездемона лоуп, уи зынӡа акгьы
змаӡам,лҳәеит Заира.
– Отелло уи длеиӷьу џьыбшьома, абанк аҟынтәи
ҳанаауаз мызктәи апенсиала чахыки литрак ахши
ааихәеит, иабанӡаизхари зыбгәахәуа.
– Дездемона апенсиа анамылхыз ауха, Шәача
ахәышәтәырҭаҿы ичмазаҩны ишьҭоу лаҳәшьа лахь,
х-минуҭк телефонла дахьлацәажәаз, мызкы илоуз
апенсиа аарлаҳәа илызхеит, акапеи кылҵәак лымаӡамкәа
дтәоуп уажәы.
– Аиаша бҭахызар, урҭ аҩыџьа раԥхьагьы зхәы
ззыҭитәу ҳадраматург иоуп. Апенсиа амысхуеит ҳәа
дцо-даауа амҩа дшықәыз, игәы ихьын, "Скораиа помошь"
даԥхьаны иахьааигаз азы иоуз апенсиа ицәыргеит,
иагьырзымхеит. Уԥсуазаргьы шьҭарнахыс ҳаауам
ҳәа игәааны ицеит. Ашықәс ҿыц дычго даԥылоит.
Ҳәара аҭахума, уигьы ихәы изыҭитәуп. Аӡәы
даҳцәыбжьамхааит.
– Иаго мыждагьы акымзарак имаӡамкәа даанхеит,
ипенсиа амхны дшаауаз, "арицарцәа" ақалԥадқәа
рхарԥаны иааиԥылан, имырхит. Ашә аркны аҩны
дыҩнатәоуп. Ашықәс ҿыц анаауа сыла иасырбом
ҳәа.
– Уи еилкаауп, изгатәуп. Аха ҳсахьаҭыхыҩгьы
даҳхаҳаршҭрым.
– Уи ажьҵааи аҩеиқәаҵәеи бзиа ибоит. Меигӡарахда
иаҳзааргеит, изаҳҭироуп.
– Ажьҵаа изнаагеит ҳәа излаҟаиҵозеи, аԥхарра
имам, алашара имам, деиқәылашьца, деиқәыхьшәашәа
дтәоуп. Изыруз умдыруеи, ахә нагӡаны иумшәеит
ҳәа илашара хырҵәеит. Мызкы ирҭаз 15 -мшы ииблыз
алашара ауп изызхаз… Иааиуа амзазтәи ипенсиа
иоуаанӡа алашара дазыԥшызароуп, ирҭаӡом.
– Ацәашьы ҳамами, ихәы иаларгыланы изнаагап.
– Акомпозитор?
– Адекоратор?
– Ашәаҳәаҩ?
– Ашәаҳәаҩ ануҳәа, ибжьы ҳмаҳаижьҭеи иҵӡоузеи,
асцена дықәшәа иҩны дыҩнагыланы ашәак аниҳәалак,
ҳгәы ааирҿыхон.
– Акәтаӷь иҿамырпҟакәа ибжьы изҭгаӡом. Мызкы
иоуа апенсиала жәа-кәтаӷьк ааихәар, хәымш изхоит,
нас ҩажәихәба мшы иҿы аркны дтәоуп.
Рҩызцәа зегьы ргәаладыршәан, иаароуз шаны
ирырҭеит.
Иаанхаз иадтәаланы, ҽааныбзиала ҳәа еидныҳәало,
рхәы рзаазҭизгьы ныҳәо. ифо-ижәуа, ргәалаҟара
хазынахәха иштәаз, џьоукы ашә асра иалагеит.
– Уа бзиала шәаабеит, жәаҩык шәеицызаргьы
акы ҳаргәамҵуа ҳәа ҳаҟам, анцәа иџьшьаны зегьы
ҳамоуп, – рҳәан, ашә ҟьаҟьаӡа ирзаадыртит.
Адубеи, дыззыԥшыз иҩызцәа ракәӡамкәа, ахаан
иимбаӡақәацыз рҽыргәааны ианааҩнала, ҽеик шыҟамыз иаразнак идырит.
– Арҭ ухәы аазгаз роуп. Ианааргаз уара уҟамызт,
ашықәс ҿыц хаҭала иудырныҳәаларц имааикәа иҟам,
уа изгылоузеи, астол ашҟа иааԥхьа.
– Ҳахьышәгәалашәаз иҭабуп… Шәхәи-шәҿи еигымхааит.
Ҽаанбзиала анцәа шәнаишьҭааит!.. Арахь
шәааскьа… шәыҩны шәыҟоушәа шәыԥхьаӡа, шәара
шәчеиџьыка ауп ҳзыдтәлоу. Шәыхь згеит, шәааи, акака
аанкыланы ҳақәныҳәап иаҳзааиуа ашықәс ҿыц, –
иҳәан, Адубеи ҽеик шыҟамыз идырын, иҟазара
дышьҭԥаа даман ицо "исасцәа" даарылаҳәны икит.
– Уахь ҳнеиуа ҳаҟоума, уԥшәма ҳалшьит, –
рҳәеит ицәгәырчны ихәаԥшуа.
– Абзиара шәзыҟалаиит, шәхы аҳаҭыр азы ишәҳәоит
акәымзар, шәалыршьызҭгьы абас шәбахҵәбахҵәза
шәҟалозма… Астол ахь шәааскьа, шәхаҵкы
сцеит,.. аиқәаҵәа акәу ашкәакәа акәу ишәызҭасҭәара?..
Ажьаӷь уатка еиҳа иӷьашәшьозар? – ҳәа асцена
дықәушәа ахәмарра далагеит.
– Ҳалыршьит ҳамҳәеит… Ҳалшьит ҳҳәеит… ҳалжьеит.
Шәара шәтәы акәӡам, Саныҟәа-иԥа ихәы ауп
шәызхатәоу. Иҟалаҵәҟьаз – ахәы аазгаз руаӡәы "с"
изҳәазомызт, Саныҟәа-иԥа ацынхәрас Шаныҟәа-иԥа
аниҳәа, Адубеи иабгьы Шаныҟәа ихьӡын, Заира Адубеи
ихәы ааргаз џьылшьеит. Ауадақәа рцәеилагеит.
Ашықәс ҿыц ааит, аха Аду Саныҟәа-иԥа дыззыԥшыз
ихәы мааит. Еилаҩынтрахеит, еилагьыжьрахеит,
ахәҭиҩцәа еибарыҩны ицан ахәныҟәгаҩцәа
рыхәдацәақәа ҵкааны иркит, Аду ихәы абажәгеи ҳәа.
Ахәныҟәгаҩцәа ԥхеибарсны иаакылсын, Заиреи Адубеи
иаарысны иркит, ишәзаагаз Аду ихәы акәын
абыржәыҵәҟьа иргьыжьны иҳашәҭа ҳәа.
– Иаҳфеит, иаажәит, иаанхаз ҳҩызцәа ишаны
ираҳҭахьеит. ишәызҳархынҳәраны иҟоузеи? – рҳәеит
Заиреи Адубеи, ҟазара ҳаракыла ррольқәа нагӡо.
– Ҳахьнеиуа схәы зфада ҳәа Саныҟәа-иԥа дааҳасны
ҳаикыр иаҳҳәозеи?.. – Ацашьа иақәшәомызт
ахәныҟәгаҩцәа.
Шәахьнеиуа абас ҳазиашәҳәа, шеишықәсеи
ҳара ҳгыланы ҳачгон, иара дтәаны дчон. Уахык заҵәык
иаргьы иԥишәааит, ачгара заҟа "ибзиоу" имбари,
– рҳәеит еицҿакны.
– Балга, ҳагхоит, абжьааԥны еиԥш акумкәа, бааласны,
бҽеилаҳәаны бсышьҭала, – иҳәан, Ҭамел андәылҵрада
ус имамкәа, иҽеилаҳәа-иҽеилаца, дцырцыруа
ашә даалагылт.
– Атеатр ахь ҳцошәа сумырццакын, ҳагхар ҳәа
ушәома? – Минуца лхаҵа ииҳәаз усҟак хырҩа азымукәа
аҽырԥшӡара даҿын.
– Ианырҳәаз аамҭа иақәыршәаны ҳамнеир, еиҵаҳҟьар
ҳәа сшәоит.
– Умшәан, ҳара ианаамҭоу ҳзымнеиргьы ҳгәыла
Ҿыӷра-ҿаԥшь иҽхыршаны уа дгылами! Уи ада ус имазам,
уи ҽнак ҩынтә имаҭәа ицсахуеит, ҩынтә иԥаҵа
амихуеит. Аԥсҭазаараҿы роль хҵәахак анагӡаразы
иҟазара азымхазаргьы, амҵақьақьаразы ареспубликаҿы
зҽаԥсазтәыз ҳәа иреиҳаӡоу ахьӡ зихумҵарызеи.
Шьыжьымҭан инаркны аахәлаанӡа игага даҵаҽырбо
ателехәаԥшра ахыбра даҵагылоуп, телехәаԥшрак
схы сызҭакуазар ҳәа дықәԥақәсуа.
– Иӡбахә сабымҳәан, дызбар ҳәа сшәаны ателевизор
ахәаԥшра саҟәыҵит, иаауркыцыԥхьаӡа деихало-еихыҵуа дҭагылоуп дҭиаазшәа, ииҳәац неиҭаҳәо,
дгәыԥҵәагаха.
– Дабоуҭаху, наҟ уиҟәамҵуеи!
– Бара боуп илацәажәара иалагаз. Дабабгәалашәеи, бус ҟаҵала!
– Салгеит, акгьы сыгӡам… Адәахьы аку, аҩныҵҟа
аку аинтервиу ахьҳамырхуа.
– Адәахьы ауп. Аҭынчра апроспект ҳаныланы
ҳашнеиуа, ажурналистцәа акамера кны "ишнаҵхарада"
ус амамкәа иааҳԥылоит, ҳгәыҳҽанҟамкәа амҩааду
аҟны ҳаиқәшәазшәа, азҵаарақәа ҳаҭара иалагоит. Ус
ауп ҳаицәажәаны ҳшыҟоу.
– Балга, бласы ҳәа усыдгылоуп. Ҳҽазыҟамҵаӡакәа
ҳцома, ани уажәраанӡа зыӡбахә ҳамаз иеиԥш
ҳҿараантәуа, иаҳҳәо ҳҿамшәо, ҳхы раҳаны ажәҩан
ҳаҵаԥшуа ҳаанхар ԥхашьарами. Аҭел урзас, сааҭк
аҟара аамҭа ҳарҭааит, ҳҽазыҟаҵаны ҳцап.
– Биашоуп. Ашықәс ҿыц ауп ҳаитервиу зызку.
Аныҳәа ду иазку адырраҭара зегьы ахәаԥшуеит, ргәы
ԥызымҵәац акы ҳазҳәар даара, ибзиахон.
– Иҳарҭараны иҟоу азҵаарақәа умдыруеи?
– Иҩны исырҭахьеит. Аԥхьатәи азҵаара бара
боуп изырҭо: "Ҳаҭыр зқәу Ҭамели Минуцеи. Шәара
шәыззымдыруада, инарылукааша аԥсуа интеллигент
ҭаацәароуп. Аҿар рааӡараҿы уҳәарыма, адоуҳатә
культура ашьҭыхраҿы уҳәарыма, ҳқьабзи, ҳҵаси, ҳаламыси
рӡыргаразы уҳәарыма, аԥсҭазаара иамоу
аганрацәақәа шәара шәыхшыҩи шәџьабааи здышәымҵац
ҳәа иҟоузеи. Иахьа ахақәиҭра иҳауз, шәгәы
арҷкәынан, аҿар шәрывагыланы ҳҳәынҭқарра ҿыц
аҭӡамцқәа рҩагара шәаҿуп. Уаха ашықәс ҿыц ҳҭалоит,
ҳажәлар ирзеигьашәшьозеи, ирзаанагарц ишәҭахузеи?"
– Сара соума ари аҭак ҟазҵо.
– Ааи, бара боуп.
– Усзыӡырҩла. Нас ахәшьара аҭа.
– Балга!
– Хәлабзиа ҳаҭыр зқәу ателехәаԥшцәа! Шәсыргәырӷьандаз
ҳәа игәыцхәгәашьуа, иццакы-ццакуа уаха
иаҳзааиуа ашықәс ҿыц шәыдысныҳәалоит, ҽааныбзиала шәнеиааит!
– Даара ибзиоуп, – илымҳа кыдҵаны дылзыӡырҩуеит Ҭамел.
– Ацәгьа-мыцәгьақәа зегьы иҳаҩсыз ашықәс иаманы ицааит.
– Анцәа ҳазшаз ибыциҳәааит! Ибзиоуп.
– Ашықәс ҿыц ҳанҭала нахыс, згәы бзиам игәы
бзиахо, зхы еиқәшәам ихы еиқәшәо, еибашьра ҟамло,
ауаа еилырымхуа, амра аӡәы мацара иқәымԥхо,
зегьы ирықәыԥхо иҟаларацы хыхь иҟоу мычду змоу
сиҳәоит.
– Хыхь иҟоу мычду змоу иҟынӡа инаӡааит бажәақәа.
Бысгәаԥхоит.
– Ашықәс ҿыц нахыс иҭаацәарамхац ҭаацәарахо,
иҿио, рыҩны иамкуа, ргәара иамкуа, ахшара рацәа
роуа аҟалара ҳазшаз игәаԥхааит.
– Баангыл, баангыл. Араҟа сбықәшаҳаҭым. Ари
шәироуп ирымабкуазеи, ауаа зыхбырҵәоузеи?
– Ари шԥашәироу, шәыхшареи шәареи шәеиҵаҩҩы
шәҟалааит ҳәа исныҳәеите.
– Ибҳәогьы саҳауеит, аха иахьатәи аамҭазы ахшара
рацәа зауз хымҵәеи. Ахшараиурҭаҿы аӡәы иира
зыԥсоу бдыруама? Уи сҳәеит ҳәа, иабабдыруеи, бареи
сареи ҳхаан ахшара рацәа зауаз анацәа аорден
рырҭон.
– Суқәшаҳаҭуп. Иҟамзи уи еиԥш аамҭакы… Ишԥааҳәи
уҳәарауазеи аамҭа.
– Аамҭа мааҳәӡеит, ааԥын шааԥну, аԥхын – шыԥхну,
аӡын шӡну ишыҟац иҟоуп. Иааҳәыз ауаа роуп.
– Зынӡа уиашоуп. Ауаа мааҳәызҭгьы избахьадаз,
изаҳахьадаз, асабицәа хәыҷқәа рхәы рымпыҵкәкәааны
адуцәа, хәапжапуа иахатәаны ирфо.
– Ибҳәарц ибҭахыз сзеилымкааит.
– Иузеилымкааз иарбану, ахәыҷы аира даналаго
инаркны адуцәа рнапқәа имҵакны иаагылоит, ҳаулафахәы
ҳазхом, ҳныҟәугароуп ҳәа.
– Иашами ибҳәо, ахшараиурҭаҿы ахәыҷы дины
данынкашәа нахыс аԥара сумҭакәа усзышьҭыхӡом
ҳәа аҳақьым дааидтәалоит, дбизнесменха, иџьыбақәа
рҭәны аофис даадәылҵыз џьушьап. Ес иҟаиҵалак
дины адәы данықәлалак ашьҭахь, ацәажәашьа сҵоит
ҳәа ахәыҷ баҳчаҿы даннеилак, ааӡаҩцәа рҟынтәи
аԥхьа ажәас иаҳауа "аԥара" ҳәа ауп. Ацәажәара
даналагалакь ашьҭахь, аҵара сҵоит ҳәа ашкол аҟны
даннеилак, арҵаҩцәа рнапы наимҵаркуеит, ауалфахәы
иҳауа ҳазхом, уара заҟа ҳауҭозеи ҳәа. Ашкол
далганы аҵара ду сҵоит ҳәа дахьнеиуагьы аҵкыс
еицәоу, шықәсык ишынҭаацәоу ҳныҟәызгаша ааганы
ҳнапы иаумыркыкәа ҳҵараиурҭа уара узы ашә шаку
удыруазааит ҳәа иааиҿагылоит… Дышцарыцхҳасшьои
иахьатәи ахәыҷы, заҟаҩы ныҟәгатәыс имада? Хыхь
иҟоу зегьы зымчу суҳәоит, ҳазныло ашықәс ҿыц нахыс
ахәыҷқәа адуцәа ныҟәгатәыс ирмоуа, наџьнатә
аахыс ишаԥыз еиԥш, адуцәа ахәыҷқәа ныҟәырго
иҟоуҵарацы.
– Ахәыҷқәа ртәы бҳәеит, изыхшаз анацәа ирзеиӷьабшьозеи?
– Хыхь иҟоу зегь зымчу! Ҳазҭало ашықәс ҿыц
раԥхьатәи амшқәа инадыркны ҳхәыҷқәа ҳазныҟәгандаз,
хьҭак иаҳмыркындаз, млак иаҳмыркындаз ҳәа
анацәа аидара зыбӷа архәаны Ԥсоу ацҳа иқәгылоу,
ирыгәҭамсуа, рџьыба иҭамсуа, ладагьы ҩадагьы рымҩа
ҟьаҟьаӡа иаауртырц азы, суашьапкуеит.
-Уи бзиоуп, исгәаԥхеит.
– Уи анаҩсгьы аҽакы сҳәоит.
– Уи иарбану?
– Хыхь иҟоу, мычду змоу сиҳәоит ашықәс ҿыц
нахыс ҳамч аҵкыс ҳахшыҩ еиҳахо ҳҟаиҵарц азы…
– Ари игәамԥхар ҟалап.
– Изигәамԥхарызеи, ицәгьоу ҳәа акрысҳәама
ауаа рымч аҵкыс рыхшыҩ еиҳахар, агаӡақәа раҵкыс
аҟәышқәа еиҳахоит, аибашьра ҟалаӡом, аӷьычраақәычра
ҟалаӡом, аҵарҭышагара иаҟәыҵуеит, аҩнқәа
аихатә ашәқәа рҿаҵара иаҟәыҵуеит, аԥсымҭәқәа,
зымгәада хәыцырҭа змам, рхәы зным ачанах рымҳаҵә
аларымҵо иҟалоит. Аҟәышқәа рацәахар агаӡақәа
рыҵадырӡуеит. Уажәы ҳшыҟоу умбаӡо, агаӡақәа
еиҳахан, аҟәышқәа рыҵадырӡит.
– Ибҳәо саҳаит, аха уи ауаа ҟәышқәа даарак иҭахӡам,
изырухьоу бымдыруеи?
– Уеилагеит ҳәа сыҟоуп, узҿу дызусҭада? Хыхь
иҟоу мычду змоу изырухьоу ҳәа игәаӷьны уҿы излаурҳәазеи?..
– Иҟалахьан ҳәа ирҳәоны исаҳахьоу ауп ибасҳәо.
Анкьаза зны ауаа ҟәышцәахан, зҳәатәы ҳахыԥар ҟамло,
хыхь иқәтәоу мычду змоу дзакәу ҳамбар ааураны
ҳаҟаӡам, рҳәан, иааилацәажәан, амардуанқәа еихаргыло
ажәҩан икыдлеит. Мычду змоу, зегьы зылшо,
ргәырҽаниҵеит. Шәылаԥш ахьымҩаӡо ҳхалоит ҳәа
шәаламган, шәгәы шәажьоит, шәҭахар алшоит ҳәа.
Иҳалшо уҳарбап, уара уаҵкыс ҳара ҳазлеицәоузеи
рҳәан, иреиҳәаз рлымҳа иадмырҳаит. Ирмуӡошәа
аниба, даарызгәаан, рбызшәа еибамкуа, аӡә ииҳәо
аҽаӡәы имаҳауа, аӡә иҟаиҵоз аҽаӡәы ихирбго…
ажәҩан иаҵасуа аҟынӡа иҩаргахьаз неилабга ицеит.
Ҳаргьы уажәы ус акы ҳналагар еицәоу ахь ҳкылнагар
алшоит, еиӷьуп ҳшыҟоу ҳаҟазааит. Бааи ҳаицҿакны
ҳшыҟоу ҳаицәоумтәын ҳәа ҳиҳәап.
– Иашоуп, иашоуп, ҳаицәахаргьы уаҳа ҳабоугои,
аха ҳшыҟоу ҳаҟазааит, ҳгәагәалап. Имгәыӷкәа иԥсхьада.
Знымзар зны ҳашԥеиӷьымхари. Ажьеи ауардыни
еихьзӡит ҳәа рҳәо умаҳахьеи.
– Бареи сареи шьҭа ажьа ҳахьӡаны иахьаҳкуа ҳәа
сыздырцәом, аха, "срыкәыхшааит", ажьа иҩны ишцо
иахьӡаны изкуа ассирқәа ҳазгылт иахьа!
– Иаҳҳәеит ҳәа, ажьа ыҩны ишцо иахьӡаны изкуа
ахаан дҟалахьоума?
– Ахаан иҟамызт, аха иахьа иҟалеит. Есқьынагьы
ҳахьыҟац ҳаҟцоума, ԥхьаҟа ацара ҳаҿыми.
– Ажьа ыҩны ишцо иахьӡаны иркуеит ҳәа смаҳацызт.
– Ахьӡара мацара аку џьыбшьома, ажьа ыҩны ишцо
иахьӡаны ирсоит.
– Рекордсменцәазар акәхап.
– Рекордсменцәаӡам, аха урҭ ирыҵахаӡом, нологоваиа инспеқциаа роуп.
– Анс сҳәан, иамуит, арс сҳәан, иамуит. Саазыҳәалак
зегьы рзы иауӡом, рҳәоит. Ауаа рзы иамуазар,
ма ашықәс ҿыц нахыс арахә ӷьычра аҵыхәа ԥҵәахааит
ҳәа сиҳәоит. Уигьы амуӡои?
– Ус бҳәар ҟалома, арахә ӷьычра ианаҟәыҵ ами
ауаа рӷьычра ианалагаз.
– Нас сызиҳәарызеи, злыԥха ҳауша?
– Ауаа рӷьычра иаҟәыҵны, ҩаԥхьа арахә рахь
ииасуа иаҳзыҟаҵа ҳәа ҳиҳәап.
– Урҭгьы, зылԥха ҳауша, иара итәқәа роуп, арахә
рҿы иаанхарц иҭахызҭгьы, ԥшь-шьапык шрымаз иаанимыжьуази.
– Ара бара биашоуп.
– Урҭгьы егьырҭгьы, хәыҷгьы дугьы, ҟәышгьы гаӡагьы
зегьы, зегьы зыда ихәарҭам асатиреи аиумори,
ашықәс ҿыц нахыс аԥсуа телехәаԥшра лассы-лассы
ауаа ирбо, ираҳауа аҟаларазы хыхь иҟоу, мчы ду змоу
ҳиҳәап.
– Ишԥабҳәеи? – Ҭамел икьатеиах ԥҵәо аччара
далагеит.
– Исҳәаз аума узхыччо?
– Аԥсуа телехәаԥшра аныбҳәа, исгәалашәаз бдыруоу?
Иаха ателевизор сахәаԥшуа сыштәаз (бара
агәылара быҟан) аӡәы аҭел дасит. Дызусҭоу басҳәом.
Мшыбзиа имҳәеит, хәлыбзиа имҳәеит. Узҿузеи ҳәа
дсазҵааит. Ателевизор сахәаԥшуеит сҳәеит, иҵаашьа
сгәамԥхазо. Аԥсуа дырраҭароума узхәаԥшуа иҳәан,
дыцәҳаит уамак ала.
– Ииҭахыз, уара уоума дзацәҳауаз.
– Ателехәаԥшра аусзуҩцәа ракәын иицәҳауаз.
– Избан, изыхирҟьоз?
– Ахақәиҭра ҳауит рҳәеит, иаарҭаххалак рҳәоит…
Хыда ахақәиҭра ҳабакылнагои. Убома уаха иаҳзыруз,
аԥсуа телехәаԥшра ахаҭыԥан аԥсуа телеҳәаԥшра ҳәа
иҟьаҟьаӡа аекран ианҵаны иахдырбеит… Анкьа еиԥш
акәызтгьы аҳәаԥшра закәыз ддырбарын ҳәа иӷьыбжьы
аҭел иахьҭыҩуаз слымҳа ҵнахуан.
– Уу рыцҳа, зхы еиқәшәамыз аӡә иакәхарын.
– Ихы амыцхәгьы еиқәшәоуп. Дакадемикуп.
– Дакадемикзар аԥхьашьа изымдырӡои?
– Ихьыз бдыруама, ибасҳәар агәра бгом, анбанқәа
ицәеилагеит. Ааигәа ирыԥсахыз "Қьышәқурҳәи"
"қьышәҿарҵәии" изеиҩымдырзаап, "хуа" "ҳәа" ҳәа даԥхьазаап.
– Уи имацара иоума ус заҟаҩы ирыхьхьада, "хуа"
иаалырҟьаны "ианҳәаха", аԥсуа телехәаԥшра ахаҭыцан
аԥсуа телеҳәаԥшра ҳәа заҟаҩы аԥхьахьада.
– Егьырҭ гәыбӷанс ируҭозеи, академик иҩызцәа
академикцәа иҟарҵаз изеилымкаауазар?
– Макьана ҳабаҟоу: анбанқәа рыԥсахит, амзақәа
рыԥсахит, аныҳәақәа рыԥсахит, ҳашнеи-шнеиуа амшқәагьы рыԥсахра иалагар ауп аума ззырҳәо анаҳзыҟало,
ҳаниз амшҵәҟьагьы ҳзымдыруа ҳҟалозар
акәхап.
– Ҳаниз амш ҳхамышҭхьеи, ахы зныз аԥара ԥсахны
хыда аҭыжьра иалагазар аахыс.
– Анкьа ҳшыҟақәаз анысгәалашәалак ԥхыӡушәоуп ишызбо.
– Шьҭа баангыл. Иҳазҳархап, иаҳхарҟьацәо ҳалагар,
хыхь иҟоу зегьы иаҳхылаԥшу игәамԥхар ауеит. Уи
ианигәаԥха ҳаинтервиу ашықәс ҿыц амбар ҟалоит.
– Абыржәы аиаша уазааигәахо уалагеит. Ҳазҿу
закәызеи, злыԥха ҳауша игәамԥхақәо заҳҳәарызеи,
ҳхы цәымӷтәыс изиаҳҭарызеи. Уи акра ҳнаҭома. Иахьа
зегьы зышьҭоу акры рызҭо ами!
– Бысгәаԥхоит… бысгәаԥхоит.
Сара сугәаԥхеит сугәамхеит ҳәа иунаҭозеи? Зылԥха
ҳауша ҳхы игәаҳарԥхап. Ҿыӷра-ҿаԥшь уихәаԥши,
ақәԥақәсрақәа даарҟәаҵын, уара уахьҳамоу иҳабаргәызеи
ҳәа злыԥха ҳауша димҵагьежьуа ашәа изҳәара
далаган, убома дыӡӷраԥшьӡа дшыҟеиҵаз.
– Уааи, ҳаргьы ашәа изаҳҳәап зылԥха ҳауша.
Ахьӡгьы имоуп, ажәлагьы имоуп, амала дызусҭада
ҳәа шәсазымҵаан… Ихьӡи ижәлеи нҭкааны
исымҳәаргьы дзеиԥшроу шәасҳәар, дыздыруа шәрацәаоуп;
иажәа еилгам, иҿы еилгам, дынҭаҳа-ааҭаҳауа
иҟазшьа еиԥшуп ицәажәашьагьы. Аха зегьы
идыруеит, зегьы ртәы иҳәоит, ажәауаара уиҭауам. Ус
аку, ас аку дшыҟазаалакгьы дыҟоуп, хьыӡшьарасгьы
имазааит Лоча ҳәа.
Аибашьра ҟалаанӡа уи ахаан дычмазаҩымхацызт,
акы заҵәык, хьаас имаз, амыцхә анифацәалак ихәда
чуан, нас абжьы агара иалагон, агәылацәа рхы
агахьан. Аха иџьашәшьаргьы ирҳәоит, аибашьра ашьҭахь
ихәда ачра иаҟәыҵит ҳәа.
Урҭқәа зегьы заҳҭахузеи, Лоча абыржәы ааигәа
аԥсра дахыԥеит. Уахык иаалырҟьан дычмазыҩхеит.
Ихы имыхьуа, игәы имыхьуа, изхара ыфаны дахьнышьҭалаз,
ҵхыбжьон дааԥшит, ахьҭа дыкны даго,
дқыџь-қыџьуа.
– Ахыза сықәҵа, исываџьгәа, ахьҭа сыԥсит, – ҳәа,
аҟәара-аҟәара деиҵасуа, иԥԥәыс дааирԥшит.
– Иарбан хьҭоу узкыз, аԥхын шоураха, иҟоу умбаӡои,
ҳаԥсылмыткуеит, – лҳәан, лхаҵа ииҳәаз халымҵеит.
– Сыхәмаруа џьыбшьома, бара сҵааит, бласны
ахызақәа сықәҵа, – иҳәеит, ихаԥыцқәа еихамгыло.
Иламхацәгьахан дгылт, хызажәпак иқәлҵеит…
аха дазмырԥхеит… аҽакы аалгеит… уигьы дазмырԥхеит…
Еиҳа-еиҳа дарыхьҭшьуан, ихаԥыцқәа ахьеиҵасуаз
рышьҭыбжь агәашә аҿы угылазар иуаҳауан.
Аттаҳәа иааган иқәылҵон, аха деицәамхозар деиӷьхомызт,
дышьҭыԥан дцон…
– Баргьы бҩеины хыхь бсықәтәа, акаруаҭ салҩырны
сахькаҳауа бымбаӡои, бара мыжда, саанкыл! –
ҳәа дыҳәҳәеит, иааиқәылҵаз акгьы анимыхәаӡа.
Иԥҳәысгьы маҷ-саҷк лакәмызт, лгәышԥы ҭырсакьа,
лышьҭахь узавымсуа… хыхь дҩеины диқәтәеит,
аха ампыл еиԥш дирԥо даналага дшәаны дылбаан,
агәылацәа еизылгеит.
Аибашьра еилгазар аахыс урҭ гәылак уааи ҳәа
иарымҳәацызт, акы иҭахны азәы днеиргьы, уҩнал ҳәа
иамҳәаӡакәа, иуҭахузеи ҳәа ашә ывҵрааны изҵаауан.
Аҷан еизганы рхы алмыҳәҳәо, излатәаз азәы ибар
ҳәа ишәаны иԥсуан. Ауаа иахьраҳауаз, иҳақәаҳҵогьы
ҳамам, иҳаҵаҳҵогьы ҳамам, ҳаҩны акгьы ҩнагылаӡам
ҳәа иҵәуон.
Ахәылбыҽха даабон, акы ихьуеит ҳәа изуҳәо
дыҟаӡамызт, иҟалазеи, игәы акәу, ихы акәу дзызхьаауазеи
ҳәа агәылацәа еизеит.
– Шәуаами, абааԥсы! Акыр шәымазар исықәышәҵа…
амца еиқәҵаны сшәырԥха… ахьҭа саганы
сыԥсырц сыҟазаарын, сара рыцҳа, – ҳәа ауаз аҳәара
далагеит, игәылацәа аниба.
Иҵегьы иқәаҳҵап ҳәа иалагаргьы аҭып, амамызт,
аҭуан инаҵасуа аҟынӡа иқәылҵахьан иԥҳәыс.
Акгьы даназмырԥхаӡа, аҳақьымцәа рахь адырра
ҟарҵан, аҟәымкәа, ҩыџьамкәа иласны иааит, ихәаԥшит:
дладырхеит, дҩадырхеит, днадырҳәит, даадырҳәит,
агәыр иларҵеит, ахәшә идыржәит, иаарылшоз
зегьы ҟарҵеит, аха акгьы имыхәеит, ахьҭа сыԥсит
ҳәа дшыҳәҳәац дыҳәҳәон.
Ҳара иҳамбац ҳәа иҟоузеи, аха ари еиԥш ачымазара
ҳапрактикаҿы иаҳпымлац… ахәшәтәрахь дганы
дышьҭашәҵа, ус еиҳа еиӷьуп, рҳәан, аҳақьымцәа,
акымзарак изимыхәаӡакәа, ихынҳәны ицеит.
Агәылацәа аангылт, агәаҟра даҿын, даанрыжьуазма…
Ажәеи-ажәеи шеихырҳәаалоз, ари ичымазашьа
злаҟоу ала, зылԥха ҳауша, акы иԥырхагоуп,
дҿаа-ҿаауа дыкны дшамоу шәымбаӡои… ахәшәтәырҭахь
игара ҳааҟәыҵны, иԥсны иаапшыз аԥҳәыс шана
Гәымысҭа инхо дааганы дихәаҳарԥшып ҳәа аӡәы
иааиҳәан, ишааиҿшәаз еиԥш, зегь раԥхьа ачымазаҩ
илымҳа иааҭасын, абыржәыҵәҟьа шәцаны дысзаажәга
ҳәа аҳәҳәара далагеит.
Ашацкыраз аӡәы ддәықәырҵан, акыр зықәрахь
инеихьаз аԥҳәыс аукы, пакы, еиқәакы диман дааит.
Уахьыналҿаԥшуаз угәы ҭыԥсаауан, ииашаҵәҟьаны
дыԥсны дшышьҭаз абыржәы дҩадыргылт уҳәарын,
ллакҭа аҵагылара убасҟак иӷәгәан. Лқьышә ҵаӷақәа
лцәаатыр ҳәа дшәозшәа, еихарҷабны илкын, лхы
лыҵаршәны, азәы диҿаԥшуамызт.
Абри иоуп ачымазаҩ ҳәа, хыза-шәкы иқәыршаны,
акы дазнымкыло, адрым-дрымҳәа дышьҭыԥо дахьышьҭаз
лдырбеит, аха, узхьаауазеи ҳәагьы дизымҵааит,
уи акәым, уамашәа иубаша, днеихагылан дагьиҿамԥшит. Знык аҟара лылаԥш неихылгеит ауп.
Дшааҩналаз еиԥш, цәыӡк лыманы илыԥшаауашәа,
дынкыдыԥшыла-аакыдыԥшыло аҩны аимдара далагеит
ҿымҭӡакәа.
– Исзаажәгаз дагьсыхәамԥшит, хәарҭа шсымам
лбазар акәхап сааигәа дзымааиуа. Аа, сара рыцҳа,
исԥеиԥшыз, цәгьарас иҟасҵахьаз, ахьҭа самгар амуа
еиԥш… Шьҭа саргьы избоит, акгьы сзыҟаҵом. Иԥсуа
соуп, аха сгәылацәа бзиақәа сшәықәгәыӷуеит,
сшәырҽеип ҳәа. Лоча зынӡа аԥсра иҽеиҭан, апатара
далагеит.
– Дыԥсыҵәҟьаргьы дабакҿаҳҵои?
– Иуҳәо сзеилкаауам, х-ҭаацәарак рынхарҭа (еихагылак
шеибгоу) аанкыланы имоуп… икҿаҵарҭа
ҳмоуа, изакәызеи?
– Цқьа унаԥшы-ааԥши, аҟәарамҿы еиԥш атрофеи
еилажьу умбаӡои, деиҵыхны днықәҵаны иҵәыуарҭа
акәым, ушьапы аҩнаргыларта ҭыԥ амаҟам… Абас
рыбжьы рхәыҷны иааибырҳәеит, аҩналарҭа змоукәа
ашә илагылаз ҩыџьа агәылацәа.
Аԥҳәыс ҿымҭӡакәа, ауадақәа акы дындәылҵны
аҽакы дыҩналон.
Уамашәа дбаны илзыԥшуан, аха иҟабҵо змааноузеи
ҳәа игәаӷьны аӡәгьы длазҵаауамызт.
Ауадақәа зегьы дрыҩнысны, дааины ачымазаҩ
дааихагылт, аԥхӡы лҿыкәкәа илеиуан, лассы-лассы
дҿарҳасуан. Ҵҩа змамыз ахызақәа иқәыз лылаԥш
рыдхаланы дрыхәаԥшуан, ачымазаҩ зынӡа диҿаԥшӡомызт.
– Иҳамаз зегьы иқәаҳҵеит, аха акгьы дамырԥхеит,
– лҳәеит аԥшәмаԥҳәыс, аԥшҩы лыԥшышьа иахылҳәаара
лзымдыруа.
Аԥшҩы аҭак ҟалымҵаӡеит, аха ишылгәамԥхаз лакҭала илдырит.
Уи нахыс ҿымҭӡакәа илҳәарызеишь ҳәа илыхәаԥшуан.
Дааҟәымҵӡакәа ауаз иҳәон, иԥханы иԥсуа ибаргузеи,
џьанаҭ дымцеи ҳәа.
– Иқәу зегьы иқәыбхыроуп, – лҳәан, даацәажәеит
раԥхьаӡа акәны аԥшҩы.
– Абысҟак шиқәугьы дыԥхом, зегьы иқәаҳхыр
зынӡа дымԥсуеи, – лҳәеит иԥшәма иаалцәымӷхан.
– Днаҵаԥс дцарц бҭахымзар, абыржәыҵәҟьа иқәх
сҳәеит!.. – ирымчны даацәажәеит.
Аԥшҩы илҳәаз уаҳа амамкыкәа, ахызақәа акакала
иқәхны рышьҭаҵара далагеит. Аҽацә, абжьас,
аслан, амахҽ, ашьабысҭа уҳәа шәарах хкыс рсахьақәа
знымыз ҳәа иҟаз урҭ ахызақәа. Ахәыԥшқа уҭахума,
ахәыԥшӡа уҭахума, ахә баба уҭахума, ак аҵкыс ак
еӷьын, имфа-имжә срыхәаԥшландаз уҳәарын. Абас
акакала иқәхра дшаҿыз, алабз еиԥш хыза ажәык
ҵаӷаӡа, аԥшшәы цаны, аҩаза аҿыкәкәа ианаашьҭылх,
лгәылацәа иахьырбоз убасҟак илцәымыӷхеит, ари
аҿаасҭа икаҳажьхьаз џьысшьон, ара иабаанагеи,
лҳәан, иршәны зымҩа инкалыжьит.
Аԥшҩы, уи ахыза лылаԥш аларԥсны, акыраамҭа
дахәаԥшуан, нас иаашьҭылхын, Лоча инаиқәылҵеит
амацара. Уи акәхеит, иаразнак дааиқәнакит, – арыхьҭшьра
даҟыҵит, иԥсы еивигеит.
– Избо закәзеи, лнапы шааскьысыз еиԥш сыԥхеит…
Сыԥсы ҭалҵеит, анцәа илԥха зауша, – иҳәан
дкаҿ-каҿуа даақәтәеит Лоча.
Ари еиԥш збаз, ирҳәо рҿамшәо, ишанханы иԥшуан.
Уаҳа лҿы ааихыхны ажәак лымҳәеит. Ддәылҵны
дцо даналага, ихьзеи, амца ихҟьа дцон, арахь ахьҭа
сагоит ҳәа дыҳәҳәон, измааноузеи ҳәа ианлазҵаа,
аҷан мыжда, акалашәа иҟоуп, ацәеи ажьи аршуеит,
аха агәы азырԥхом, лҳәеит…
Уи аҽны Таҷ изхара дцәажәаны, дааԥса дкараха
уаҳа злоу иԥсра убааит ҳәа, ибз иқышә иқәкны
акаҳуажәырҭа аҟынтәи дхынҳәны иҩны данааиз амра
аҭашәара рацәак агмызт.
– Шьыжьымҭан идәылҵны ицаз… анцәа иџьшьоуп,
аҩны шумаз ухамышҭыкәа ахәылбыҽха уахьгәарлаз,
– лҳәан, Жана лхаҵа дшааҩналаз еиԥш, "ахаатә"
игәы инықәылшьит".
– Уа унеины знык ацәажәара уаналашыш нахыс
аҩны шумоу ухашҭуеит… уи акәым акрыфараҵәҟьагьы угәалашәом.
– Акаҳуажәырҭахь аныҟәара уаҟәымҵыр, узлазбо
ала ухгьы ухашҭуа уалагар ҳәа сшәоит.
– Сусура ыҟам, сҳәысура ыҟам, акино ыҟам, атеатр
ыҟам, сааҩнымҵӡакәа аҩны сыҩнатәазаарыма?
Анцәа иџьшьоуп уи акаҳуажәырҭа макьана ашә ахьадмыркыц.
– Иаарласны иадыркуа убааит, ашә ыҵшьыхаа!
– Уи адыркыр жәабжь ҿыцк ҳмаҳауа, аҿаҳаи адагәеи
реиԥш ҳааидтәалазаауеит, инеибамбаша баргьы
саргьы.
– Уи ҳаҟәыҵып, иааугазеи иахьа ажәабжь ҿыцс,
"шәпарламент" иахьатәи аилатәараҿы, хәлаанӡа
шәзалымго, лацәажәатәыс ишәымааз? (Акаҳуажәырҭа
апарламент ҳәа дашьҭан)
– Ҳазлацәажәац… иацы ҳшыҟаз, иахьа ҳшыҟоу,
уаҵәы ҳшыҟалаша.
– Исымдыруеи ус шакәу, аха еиҳа еӷьуп ҳәа иалышәхызеи,
иацтәи акәу иахьатәи акәу?
– Ишԥабасҳәари, агәаанагарақәа рацәоуп, аӡәы
арс иҳәоит, аҽаӡәы анс иҳәоит.
– Уи шԥеилкаатәу?
– Аӡәы иҳаҩсыз аамҭа гәхьааганы дахьҵәуоит,
аҽаӡәы иаҳзааз аамҭа ҿыц деигәырӷьаны ашәа азиҳәоит.
– Ашәа ззуҳәаша аамҭа ҳәа акгьы збаӡом макьаназы…
– Избан, изыбымбозеи, цқьа бнаԥшы-аԥши, иахьа
ашәа ззаҳҳәаша ҳамамзар, ианбаҳамаз?
– Уааҟәымҵӡакәа ашәа азҳәара уаҿуп… ишсоуҳәара,
иунаҭазеи аамҭа ҿыц?
– Бара бзыцәнымхо бзышьҭоу иҳаҩсыз аамҭа
баркьаҭазар акәхап, ус бара бымсааит!
– Сара ԥҳәыск исылоухызеи, аҩны стәоуп уара
уоуп ишырҳәо еиԥш зҽи зкәадыри еиқәҵаны ирылоу.
Ашәа шуҳәоз убжьы ҭхааит, ушьапқәа ҵхааит, иалухызеи,
иунаҭазеи?
– Ахақәиҭра снаҭеит. Сара сзы уи еиҳау аҽакы
ыҟаӡам. Ҩнгьы сҭахым, гәарагьы сҭахым. Ахақәиҭра
ҳаузар аахыс сгәы ҭәуп, схы ҭәуп, сыԥсы ҭәуп.
– Анкьа иҳамаӡамзи? Уаргьы, саргьы, зегьы… ауаҩы
зыда дхәарҭам ахақәиҭра ҳамоуп ҳәа акәӡамзи
усҟангьы ишаҳҳәаз.
– Анкьа ахьӡ заҵәык акәын иҳамаз… ахақәиҭра
хаҭа абаҟаз. Ибхашҭыма ҳшыҟақәаз, ҳнапқәа ҿаҳәан,
ҳшьапқәа ҿаҳәан… утәар ҟаломызт, угылар ҟаломызт…
унаҳәыр ҟаломызт, уааҳәыр ҟаломызт. Аус
умур ҟаломызт, иуур ҟаломызт… Аҵара уҵар ҟаломызт,
иумҵар ҟаломызт. Акы уҭиир ҟаломызт, иааухәар
ҟаломызт. Ауаҩы акы даԥсоуп ҳәа дыԥхьаӡамызт, амаҷ азы ддырӡуан. Ибгәаламшәои, ҳҿаԥхьа
инхоз, анкьа џьарантәи дшаауаз изгәамҭаӡакәа
имашьына абагажник қыжәк ҭаԥалан, аџьма ӷьычны
иугеит ҳәа даанкылан дҭаркит. Хышықәса ихганы данааи,
иҭаацәа дырзымдырит. Игхан, ицәеи ибаҩи еикәыршаны,
иԥсы ҭыхны доурышьҭит. Ԥшьҩык рҭыԥан
ҩажәиԥшьбаҩык ҳаилаҟҟы, ҳаилаҵәҵәы ҳҭакны ҳрыман,
алашара хдырбомызт, аҳауаҵәҟьа ҳазхара ҳарҭомызт
ҳәа шаҟа идыргәаҟуаз атәы анаҳзеиҭеиҳәоз.
Ҳанхашьа-нҵыша шԥаҟаз, акыр ҳақәиҭызма? Бан
лаҳәшьаԥа уажәы ааигәа амшын аԥшаҳәаҿы кварталк
шеибгаз иаазхәаз, анкьа ҩны еицаҟьак акәын изгылаз,
аҿыц ҟасҵоит, азин сышәҭа ҳәа заҟа шықәса
аиҳабыра рышә дылагылааз. Акы умоуп, иузхоит ҳәа
иарҳәон дахьнеилакгьы. Ҩнык еиҳаны уақәиҭымызт.
Машьынак шумаз аҽа машьынак ааухәар ҟаломызт,
иажәны, иханы изеиҭамҵуа иҟалаанӡа. Ԥҳәыс заҵәык
лакәын заагара уақәиҭыз, шәнеидажәла, шәнеидгьала,
шәнеидыԥсыла шәцаанза, шәеимазар акәын, аҽаӡәы
лаагара ҟаломызт. Ахылҵ думоур, ухшарадоуп
ҳәа ауал уқәырҵон. Иаахҵәаны иаҳҳәозар, аҳауа заҵәык
ада акгьы ҳақәиҭымызт. Абарҭқәа зегьы бзианы
ишыбдыруа, ҿааҳәра змоуа ицаз аамҭа бахьҵәуа
бзашьҭоу сзеилкаауам?
Жана акраамҭа ҿымҭӡакәа дтәан, Таҷ дахьынӡацәажәоз
ибзиангьы ицәгьангьы ажәак илалымҵеит.
Ииҳәашаз зегьы ҳәаны даналга, уара уиашазар ҟалап,
лҳәан, ҿаалҭит.
– Анцәа иџьшьоуп сеилыбкаауа балагазар… ацәгьеи
абзиеи еиҩыбдыраауа бҟалазар, – деигәырӷьеит
Таҷ.
– Схы узышьҭны сузыӡырҩит, иаауҳәаз зегьы иашахаҭоуп.
Зыда ауаҩы дхәарҭам ахақәиҭра ҳауит.
Ҳнапқәа ԥдыртлеит, ҳшьапқәа ԥдыртлеит, иҟаҳҵалак
ҟалоит. Утәаргьы ҟалоит, умгыларгьы ҟалоит. Уцаргьы ҟалоит, умааргьы ҟалоит. Аус уургьы ҟалоит, иумургьы
ҟалоит… Иуҭилак ҟалоит, иааухәалак ҟалоит.
Анкьа аредақциаҿы аус анаауаз, абуфеҭ иҵагылаз
уажәы шьхак шеибгаз иааихәеит рҳәеит… Амашьына
абагажник ала ақыжә акәым, ауаҩы дӷьычны дугар
ҟалоит. Машәыршәа уааныркыларгьы, ари дуаҩӡам,
џьмоуп изго, уҳәаргьы ҟалоит. Абахҭақәа ҭацәуп.
Аӡәы дынҭадырсыргьы, игәамԥхар, ашәқәа ҟьаҟьақәа
иаартны, днаскьаган даурышьҭуеит. Иаангыларц зҭахугьы мап ицәыркӡом.
Аинкосаторцәа рмашьына аҽнышьыбжьон иақәланы,
ааҵәак азна аԥара згаз иан, шәуада шәҭиуазар
иаасхәоит ҳәа уажәааигәа данаҳзааз иҳалҳәаз угәаламшәои?
Акы-ҩба ҳәа иаацхьаӡаны фымз дуӡӡа сыҷкәын
дҭакны дрыман. Иан дикәахшааит, мҽыбжьыкгьы
ҵуам дааижьҭеи, аха игхазшәа збоит. Аԥхьа данааиз
убасҟак ицын, имгәацәа сакәхшааит, ипазӡа иҟан,
ихәда изынарҳәы-аарҳәуамызт. Ихашәҵару, сан
иҳәаанӡа сыҷкәын шиакәыз сзымдырӡеит. Анкьа
акәзаарын цәгьала ианыҟаз акәымзар абахҭа уажәы
ибзыиазаап, ҩажәиԥшьбаҩык рҭыԥан ҩыџьа ҳакәын
иҳәеит иҟаз. Ателевизор рыман, архьшәашәага рыман,
акымкәа-ҩбамкәа аԥшандагақәа рзыҩнагылан,
ирфоз рыман, иржәуаз рыман. Хьҭа иамкит, мла иамкит
ԥсшьарҭа ҩнык аҟынтәи дхынҳәызшәа ауп сыҷкәын
дшысзааз ҳәа ҳалҳәеит дахыҽхәо.
Сан лаҳәшьаԥа ҳәа узҿу иахьа хыџьара аҩнқәа
имоуп… хԥа ракәым, хәба умазаргьы ҟалоит. Машьынак
акәым, ҳгәыла аҳазалыхҩы, аҳазалыхра дахьызыгӡаша
аҳәаанырцәтәи амаркақәа мацара заҟа
имоузеи. Иҟалом ҳәа иазҳәода. Аҳәсақәа аӡә лакәым,
ҩыџьа, хҩык ааугаргьы ҟалоит. Уара иуҳәан
еицш, иахьа иҟоуҵалак ауеит.
– Иахьа бысгәаԥхоит, абжьааԥны бара ажәытә
шыбҳәоз, сара аҿатә шысҳәоз ҳхаԥыцқәа еибаҿахьан.
Иахьарнахыс ҳаилибакааит, нагӡара ақәзааит
Ахақәиҭра!
– Иуцәызгода, иумами шәеигымхааит!.. Иареи уареи
шәнеицәажәала, шәгәы шәмырҿыгьын, сара гәылара
сцароуп асериал ахәаԥшразы.
– Агәылара бызцо ателевизор ҳара иҳамами.
Бымшәан, сара сыбԥырхагахом, цәгьа саацсаны сыҟоуп,
акы снацҳаны сышьҭалоит.
– Ателевизор сызлахәаԥшуазеи, алашара ҳамаӡамеи?
– Аҭел бырзасыма, ианбашәаҳҭои зырҳәа?
– Аҭел сызласуазеи аус ауӡомеи? Иахьа шьыжьымҭан
аахыс аҿы акны иҟоуп.
– Аҿы акит аныбҳәа, исгәалашәеит, шьыбжьон
аахыс сҿажәкуеит, зык сбыржәуандаз.
– Иусыржәуа ҳәа ҿамҩакгьы сымаӡам, агәылацәа
рҿы сцаны иаасымгозар.
– Ирыҵалазеи, аӡыҵәҟьа шԥаҟам.
– Уара ундәылҵны уцазар аахыс аӡы аара иаҟәыҵит.
– Ассир уҭахызар, алашарагьы, аӡгьы, ателефонгьы
иаразнак иныҵаба ишԥацеи?
– Иныҵабагьы имцеит, инеиқәыцәагьы имцеит,
ҳара ҳада ҳгәылацәа зегьы аӡгьы рымоуп, алашарагьы
рымоуп, ртелефонгьы аус ауеит.
– Ҳара иҳахьзеи?
– Афымца лашара ахә иацлан, ианаҳзымшәа
ихырҵәеит. Ателефон ҵыԥх изыԥсаз аҟара ҩба анацырҵа,
ҳамч ақәымхазт, иаҿырхит. Аӡгьы ахә ҳараркызаап,
ашьыбжьышьҭахь ауалылхцәа аакылсын,
абасҟак бшәароуп, рҳәеит, усҟак сара исымам
анысҳәа, рқьышә сҭасызшәа, идәылҵны ицеит. Ашҭа
иҭымҵыц шысҳәоз, аӡы аара иаҟәыҵит.
– Даара иџьасшьоит…
– Иџьоумшьан усҟак, иахьа иҟарҵалакгьы ҟалоит.
– Амла сакуеит, сгәы ҵшьаауеит, сыԥсы ахәыц
еиҩнаҵәоит, иахьа шьыжьымҭан сындәылҵны сцазар
аахыс аҿаҵа сҿасмыршәӡац.
– Ишԥаузысури, иуҿасҵо ҳәа ҽаҵак ҳаҩны иҩнаршәӡам.
– Амла ҳакуа, ахьҭа ҳакуа уахатәи аҵх шԥаҳхаҳгари?
– Сара соуп акәымзар уара млеи хьҭеи уакраны
уҟоума?
– Избан. сара сыгәра бымгаӡои, сызхара ыфан
сыҟаны, цасҳәа исҳәо џьыбшьома.
– Уара уами изҳәаз, ахақәиҭра ансоу нахыс хьҭа
сакуам, мла сакуам, сгәы ҭәуп, сыԥсы ҭәуп ҳәа. Нагӡара
ақәзааит ахақәиҭра; шәеигымхааит иаргьы уаргьы.
Сара агәылацәа рахь сцеит асериал ахәаԥшра.
Мкан Кыжәба ихшыҩ еизыркәкәаны, ақьаадқәа
ихы аарылыҳәҳәо, дхәыцуа дышрылатәаз, – Уара уажәыгьы
ара утәоума, ача ааумгаӡаци? – лҳәан, дгәамҵ-хамҵуа
ашә даалагылт Шьазина.
Мкан, иԥҳәыс илҳәаз имаҳаӡазшәа, ихгьы дымҩахеит,
ақьаадқәа дрылхо дрылан.
– Ақьаадқәа умфозар, ҿаҵак ача ҳаҩны иҩнам…
иуфо сымбари! – лҳәеит, аҭак ахьылмаҳаз лхы иақәҵаны.
Мкан, иԥҳәыс лыбжьы илымҳа иавсны ицазшәа,
ҩаԥхьа аҭак лимҭаӡакәа, иҩыга нықәыршәны, аҭуан
даҵаԥшуа даатәеит.
– Удагәахама, уара? – Шьазина еиҳагьы даргәааит
лхаҵа иҿымҭра.
– Сбыҳәоит, бысԥырхагамхан, – лышҟа дымԥшӡакәа,
ихы шьҭыхны, аҭуан дшаҵаԥшуаз ҿааиҭит.
– Амҿгьы ҩноумгалаӡаци? Уаха алашара ҟалаӡом,
рҳәеит… Ахьҭа иҟоу умбаӡои, уқьаадқәа хдырԥхоит
ҳәа угәы иаанагозар? – лыбжьы еиҳа-еиҳа идухон.
– Сбыҳәоит, иҟалозар, бысԥырхагамхан. Уажәыҵәҟьа
акы сышьҭԥааны саманы аҩада аԥара иаҿуп. –
Аҭуан илаԥш аҵахан, изаҵымго, аҩада дшыԥшыц дыԥшуеит.
– Аӡәгьы хаумгалаӡаци? Хымш иҟалаӡом рҳәеит.
Уажәы акы ушьҭԥааны, уаманы ицоит, аха уоунашьҭыр,
иужәуа сымбари – лҽылзеиқәкуамызт.
– Исыԥскымҭаны акы санаҿу бысԥырхагамхан ҳәа
заҟантә сбыҳәахьоузеи. Аа, банысҟәамҵӡа исзыбуз…
– Аҭуан аҵаԥшра дааҟәыҵын, ахәыҷқәа реиԥш
иқьышә кылыршьшьы даатәеит.
– Акы ҟаҵа ҳәа ануасҳәалак, убӷа ашшара ԥҵәазшәа
уаасымпыҵахоит. Уажәы иузызухызеи?
– Сыбӷа ԥҵәар егьаурымызт. Ани, снапы ишакыз
исымпыҵԥраан ишԥасыцәцеи… Ицеит, шьҭа сахьӡаны,
исызкраны сыҟоума?
– Изакәызеи иумпыҵԥрааны ицаз? Иабаҟоу сара
акгьы збаӡоме, аҩсҭаацәа ухалазар? – Шьазинагьы
аҭуан аҵаԥшра далагеит.
– Ахьшь ардәына ахы ианықәс, иахьыз сыхьит.
Баасхыкәласуа бансхагыла, схы иҭаз ҭҟьаны ицеит.
– Уахьӡаны ирхынҳә акәымзар, ашьха зҭыԥрааны
ицаз ашьхымзаҭра еиԥш, иухагылоу ҭацәны иаанхоит.
– Есымша сылаҵара бызҿу бҵәы мыжда уаҳа
ихымгәыгәаӡеи – луанытә даақәыԥсычҳаит.
– Уара уапқәа хымгәгәӡеи, уахгьы ҽынгьы
ақьаад ушахыкәласуаз? Ма иҟоуҵаз ҳәа аӡә акы ибандаз!
– Ари бара боума иҟазҵаз? – Мкан дгәаан, ақьаадқәа
аашьҭыхны, Шьазина лқьышә инықәикит.
– Избоит. Иҩны иқуҵоит еиқәырчаҟәа, аха изҭахыда?
Узҿузеи ҳәа аӡәыр дуазҵаахьоума?
– Узҿузеи, иҿыцу акыр уҩхьоума ҳәа ҽнак заҟаҩы
сазҵаауа бдыруама… Ҵаҟа сналбаацыԥхьаӡа иаасыдгылоит.
– Ҵаҟа ирҳәо ахаан хыхьынӡа инаӡахьоума? Заҟантә
иуасҳәахьоузеи, хыхьынтәи уанырбарҭамха,
ашышкамса аҳаскьын ишалаӡуа еиԥш, уаргьы уқьаадқәа
унарылаӡ уцоит ҳәа.
– Уи бара бацәымшәан, хыхьынтәигьы зны сырбарҭахоит.
– Хыхь уԥсы ҭоуп ҳәагьы иҟам. Уара зны сырбарҭахоит
ҳәа уқьаадқәа урылатәаз.
– Хьаас иҟабымҵан, хыхьаа заманалаҵәҟьа ирдыруеит
сыԥсы шҭоу.
– Аныхаҿы сноугаргьы сықәуеит, уԥсы шҭоу хыхьаа
ишырзымдыруа ҳәа.
– Сыԥсы шҭоу рдыруеит ҳәа басҳәеит, ихабҵозар.
– Ирыздырам ҳәа уасҳәеит, исҳәо уаҳауазар.
– Ирдыруеит сҳәеит, сыбмырҳәҳәозар.
– Уҳәҳәа – уҟаа уҭахызаргьы, ирыздырам ҳәа
уасҳәеит.
– Ирдыруеит… ирдыруеит… даргьы баргьы шәхы
шәзымдырааит, баҳама?
– Уԥсы шҭоу рдыруазар, Мкан Кыжәба абри аҟара
ҟаиҵахьеит, абысҟак ҭижьхьеит. Аџьабаа ду ибахьеит.
Ихы аџьыка ықәиххьеит. Инапқәа хыгәыгәаахьеит ҳәа
знык иадамхаргьы уӡбахә аӡәыр иҳәахьоума? Сгәы
сахаԥжәаны сыԥсхуеит, сыԥсыхаҭеит. Ателевизор
алымҳа аасырҵәиицыԥхьаза, уара уда зегьы дырҽхәоит,
"Адунеи аҿы еицырдыруа" "Збаҩхатәра ҳәаак
иҭамӡакәа ихыҵны ицо". "Бжьык иаламҩашьо, зхатә
бжьы зхоу" "Хык еиԥшым зхатә хы зхагылоу". "Шьапык
еиԥшым зхатә шьапы зҵоу" "Цәак еиԥшым зхатә цәа
зхоу" ҳәа ахаан зыӡбахә ҳмаҳаӡақәацгьы аиубилеиқәа
еиҵҳәаны ирзыҟарҵоит, ажәҩан аҟынӡа ихагалан
идырҽхәоит, рыхьӡқәа аҩнқәа, амҩадуқәа ирхырҵоит.
Амҩадуқәа азымхозар акәхап, уажәы ацҳақәагьы
ирхырҵо иалагеит. Уара уӡбахә аӡәыр иҳәахьоума?
Убри азоуп хыхьаа уԥсы ҭоуп ҳәагьы иҟам
ҳәа зуасҳәаз.
Мкан, Шьазина дахьынӡацәажәоз дылԥырхагамхаӡакәа
ҭынч дтәаны дылзыӡырҩуан. Лгәы иҭаз ҳәаны
даналга, бара, акы сбазҵаауеит, аиаша саҳәа, заа
сыԥсырц бҭахума ҳәа лыбла дхыԥшыло ҿааиҭит.
– Умцсыр ҟалом ҳәа уасҳәама? 30 шықәса ҵуеит
ҳаицынхоижьҭеи, усҭаху усҭахыму уажәыгьы сузеилымкааӡаци?
Иуҳәо змааноузеи?
– Заа сыцсырц бҭахума ҳәа сызбазҵааз иззакә
басҳәап, бҭахызар.
– Иагьсоумҳәан, иагьысҭахым.
– Аиубилеиқәа рзыҟарҵоит, ажәан аҟынӡа
ихагаланы идырҽхәоит ҳәа бызҿыз рыԥсы анҭаз
аӡәыр игәалашәоз џьыбшьома? Ианԥсы ашьҭахь ауп
адунеи иадыруан ҳәа рзырҳәо ианалагаз.
– Ииашаны иуҳәоума, агәра сызгом?
– Сыгәра бымгозар саныԥслак ашьҭахь аҭелевизор
алымҳа аарҵәии, Мкан Кыжәба дзакәыз ҳәа
ибанаҳәо баҳап.
– 30 шықәса сара узласзымдыруа ҳәа исарҳәоны
иҟоузеи урҭ.
– Сыбдыруа џьыбшьоит, аха сбыздырӡом. "Мкан
Кыжәба, абаҩхатәра дуӡӡа змаз, заԥҵамҭақәа рыла
адунеи аҿы еицырдыруаз, ҳажәлар рҿахәҳәашы апатриот. Аиашазы хыцәнымырха ақәԥаҩ. Иижәша аӡыхь
ахы ыҵнахаанӡа ҳажәлар дрыԥхеит… акультура даԥхеит,
аҟазара даԥхеит, ҳаԥсуара даԥхеит… Иахьатәи
ҳаамҭа дышԥаҭахыз… иара дҳацәцазаргьы, уи ихьӡ
кашәара ақәымкәа ҳаԥсадгьыли ҳажәлари ирзынхоит
ҳәа сиубилеи аныҟарҵо, ахаан сҩымҭак аԥхьара акәым,
иаанызымкылақәацгьы сышдырҽхәо анбаҳалак
ашьҭахь ауп сара сзакәыз анеилыбкаауа.
– Иумҳәан, уи аиԥш саҳарц сҭахӡам, – илцәымыӷхеит.
– Уажәы бызбо џьысшьоит, аиубилеи ашьҭахь
бшыҟалақәо. Ахаҵа ҳәа исымаз дзакәыз сзымдырӡозаарын.
30-шықәса ҳаицынхон, аха дысзеилымкааӡакәа
сааныжьны дцеит. Ача аага, амҿы аага, аӡы
аага ҳәа сааихыкәласуа сихагылан, ҭаха исҭомызт,
сиԥырхагахон, игәы ԥызжәон, ихы ҭысҟьон. Сара
сакәмызгьы макьана дымԥсыр ҟаларын. Уи ашьҭахь
аԥсҭазаара зысҭахузеи ҳәа аҩны бхы бзыҩнамкуа
бышсышьҭало здыруеит. Аха сбыҳәоит "ашаха" бахымццакын.
Схи сареи ҳаизынхар, бара уахь бнеиаанӡа
ара, исыбмырҟаҵаз уа инагӡаны салгоит.
– Риубилеигьы сҭахым, даргьы сҭахым… Иахьарнахыс
ҭоуба зуеит, суԥырхагахом. Утәаз, ухәыцла, уҩла…
Ачагьы сара иаазгоит… аӡгьы сара иаазгоит… амҿгьы
сара иаазгоит…
Исгәалашәом иарбан мшу, аха ҽнак зны Москвантәи
аурыс генералк дсасны ҳгәыла диҭан. Аԥсуа
ҵасла, аԥшәма исас ачеиџьыка бзиаҵәҟьа изыҟаиҵеит.
Агәылацәагьы ҳадигалан, аҽны хәлаанӡа агенерал иныҳәаҿа ҳжәуан. Излаҳалшоз ала ҳаҭыр иқәаҳҵеит.
Аԥшәма, ажәа ахҳәааны, ауапа бзиаӡа ҳамҭас
исас ииҭеит.
Агенерал уи даара игәы иахәеит, акыраамҭагьы,
ишәҵаны дҳадтәалан даҵаҽырбо.
Москва аӡәыр шәнеины шәҟалозар, шәыҩны еиԥш
иԥхьаӡаны сышҟа шәанымҩахымҵ, ҳаибадырра,
ҳаиҩызара зегьы башоуп шиҳәоз ҳаиԥырҵит.
Абри ашьҭахь, дук хара имгакәа, Москваҟа цатәыс
исоуит уск азы.
Сгәыла ианиаҳа, џьабаас иуоуеит, аха салам
шәҟәык усҭоит, Москва уаннеилак агенерал (исасны
исҭаз) исызиҭа ҳәа дсыҳәеит.
Инаганы инапы иасыркуеит сҳәан, исыманы
сцеит.
Сусқәа сшаарылгаз еиԥш агенерал сишьҭалеит.
Уи аҽны иусураҿы дыҟамызт. Дахьынхоз сарҳәан,
иҩныҟа сцеит.
Сызусҭаз, зҟынтәи сааз цқьа ианеиликаа ашьҭахь,
ашә ааиртын, сыҩнаижьлеит. Ҽеишәа аԥсшәа
еибаҳҳәаанӡа, сшыныҩналаз еиԥш леиқәаҵәа дук,
ахахәда хырчааны, иҩаҵыҩрын, сышҟа аҿаанахеит,
агыгцәа ргыланы, сааимыжәжәа сагарашәа.
– Акбар! Ус ҟоумҵан, уҽеиқәк! – ҳәа ибжьы анақәирга
иџыџӡа иаангылт, аха, изласыхәаԥшуаз ала,
сшагәамԥхаз алақәа ирхызбаауан.
– Акбар! Иуасҳәаз умаҳаи! Унеины уҭыцаҿы утәа!
– иҳәеит аԥшәма, ила аҟазшьақәа игәамԥхо.
Иааҟрымҿрымын, инеины акәакьҭаҿы ишьҭаз
аҵаршә инықәтәеит. Сыла иабаз агәра сзымго сшанханы
саанхеит. Сгәыла ҳамҭас агенерал ииҭаз ауапа,
напымыӡәӡәа иузымкуаз акәын ала иаҵаршәыз.
Аԥшәма ила иртәеит, аха сара утәа ҳәагьы сеимҳәеит.
Изназгаз ашәҟәы анисыркы, сасааирҭас уабаангылеи ҳәа дсазҵааит. (Ашәҟәы изаазҭииз иԥсы шԥаҭоу
ҳәагьы дазымҵааит).
– Стәаӡом, сахьаангыло сымоуп, – сҳәан, (изҵаара
иаанагоз аусзымдырх) сдәылҵны сцарц ашә
ахь сҿынасхеит, аха ашәхымс аҟынӡа снеиаанӡа ала
мыжда, еиҭаҩыҵырҩын, дсымфар зуам ҳәа ақәнакызшәа,
аҿы еихҳәаны, ахаԥыцқәа сырбо, алақәа нарҳәы-аарҳәуа сымҩа кны иаагылт.
– Уацәымшәан, акгьы узнауам. Ари лаҟәышуп,
Аԥснытәи ушааз адырын иуеигәыргьоит азы ауп ус
зыҟанаҵо, – иҳәан, аԥшәма ала ахы шьышьуа иргәыбзыӷны
сымҩа инаԥыригеит.
– Сш-Аԥснытәу шадырз аҟара збоит, аха сагәаԥхом,
гәалак амоуп, иазҳәом акумзар, – сҳәеит.
– Гәалас иамахарызеи уара утәала? – Аԥшәма
иагьџьеишьеит, иагьигәамхеит исҳәаз.
– Аԥснытәи ауапа ҵаршәыс исзаазҭиз, ашәҵатәгьы
шысҭаху изымдырӡои? Акәымжәи, акабеи, ахылԥарчи
зысзааимҭиизеи ҳәа ауп гәалас иамоу, –
сҳәеит ашә сандәылҵуаз…
Иџьашәшьаргьы иџьашәымшьаргьы ус иҟалеит,
аҳәаӷьычи аџьмаӷьычи уахык еицыркит, абахҭаҿы иахьааргазгьы
џьарак еицҭаркит. Абахҭеи ахәышәтәырҭеи
рҿы еиқәшәо еизааигәахоит рҳәоит, аха арҭ
аҳәеи аџьмеи акрырзеилыхраҳа, даргьы егьырзеилымхит.
Ршьапы шынҭадыргылаз еиԥш, аимак роуит,
изыхҟьазгьы цәардаӷәызаҵәык акәын игылаз
ҵаҟа аиара аӡәгьы иҭахымхеит.
– Уара, аҳәа ӷьыч, хыхь аиара ухәҭам, сара соуп
изықәнагоу, – иҳәан, аџьмаӷьыч днеин, ацәардаӷәы
днықәтәеит.
– Уара, аџьмаӷьыч, еиҳа изухәҭоузеи, сара саҵкыс
узлеиӷьузеи? – иҳәан, аҳәаӷьыч дгәааны, аџьмаӷьыч
ацәардаӷәы дылбаацаны, иара дҩеины дықәтәеит.
– Аҳәажәи аџьмеи шԥеидукылои! – иҳәан аџьмаӷьыч
даҵамхаӡакәа, аҳәаӷьыч дихан ацәардаӷәы днылбааиҳәеит.
– Аҳәа ԥсны икажьзаргьы, аџьмаԥхҭы аҵкыс еигьуп.
– Аҳәа ахьызбо акәым, афҩы ахьсаҳауа сгәы
хынҳәуеит, сааигәа умааин.
– Уара абаӷь афҩы ухышәшәо, ацәардаӷәы уқәсыриаанӡа,
лашара умбааит!
– Аҳәақьышә иузҿоу аҿаӡамшәа иҿысхуеит,
абыржәыҵәҟьа сыла ишабо ҵаҟа уиа акәымзар! – ҳәа
дҟааит аџьмаӷьыч.
– Ааит, уара аџьма хы зхагылоу уоума ҵаҟа сзырио!..
Усԥырҵ амзар ухы ухагылаӡамшәа иухысыцҟьаауеит!
– ҳәа дҿыҿит аҳәаӷьыч.
– Уара афҩыгара уоума сара схы схызыцҟьаауа!
– иҳәан аџьмаӷьыч инапы ыркаланы дыкшеит.
– Ухаҭа уоуп афыҩгара! – ихәан, аҳәаӷьычгьы
даақәҵәиаан, апҟаца иҿыҵиргеит аџьмаӷьыч. Уи акәхеит,
рыхәдацәақәа ааибакын, уара уакәу сара сакәу
зыфҩы го ҳәа еибарҟаауа, еибарҿыҿуа аибар-ԥсра
иалагеит.
Рыбжьы абахҭа ҵнахуа ианалага, ахылаԥшҩы
дкылҟьа дааит. Ашьаҟәада рҿашы аибадықра иаҿыз
нацхыԥла иааимихын, еимашәкуазеи, шәызнибарҵәозеи
ҳәа дрызҵааит.
– Уфҩы гоит ҳәа сеиҳәеит, абри аҳәақьышә
змоу… Умааизҭгьы аҳәажә еиԥш дкажьны дысшьуан,
– иҳәеит аџьмаӷьыч, ила ашьа хыҵәҵәало.
– Уфҩы гоит ҳәа аԥхьа изҳәаз уара уоуп, уара
аџьмахы зхагылоу. Абри уԥсы дахьымӡазҭгьы, аџьма
гды еиԥш ушьапқәа рыла укнаҳаны, уцәа ухысхуан, –
иҳәеит аҳәаӷьычгьы, ихаԥыцқәа аҿҿа рыҵго.
– Шәаангыл, шәзеибашьуазеи, еимашәкуа ҳәа
егьшәымаӡам, шәҩыџьагьы шәеиԥшуп… шәҩыџьагьы
шәфҩыгарақәоуп, – иҳәан, ашә нархаркны даахынҳәит ахылаԥшҩы.
Манча акгьы икӡамкәа инапқәа ҭацәӡа данааҩнала,
баша абазар аҟны уцаны уаама, лҳәан, иаалцәымыӷхеит
иԥшәма Анҷа.
– Шьыжьымҭан аахыс сеимдо салан, аха исмоуит.
– Иҟалазеи иахьа, аӡәгьы акәты имҭиӡози?
– Аӡәы заҵәык иакәын изҭиуаз.
– Кәты заҵәык акәын ҳара иаҳҭахыз, изааумхәазеи?
– Изҭиуаз еидҳәаланы, ихәда иахшьны дгылан.
Ишьҭеиҵар иаасхәон, аха ишьҭеимҵеит.
– Ихшьны дызгылаз, имҭиӡози?
– Иҭирц акәымзи, аха ишьҭеиҵар, имҵарсны
ицәыргар ҳәа дшәозҭгьы акәхап, абгахәыҷқәа реиԥш
аӷьычцәа абазар иалами.
– Ишьҭеиҵаанӡа ҳәа узыԥшыз, уааидгыланы арбаӷьк
аарылхны, имыхәҳаны иааугазҭгьы, иахьа мҽышоуп,
анцәа имшуп, аҿаҭахьа иҳақәыз ҟаҳамҵози.
– Сицәыԥхашьеит… Иаргьы дсырԥхашьарц сҭахымхеит…
Снеиҿагыланы укәты саархә ҳәа сызиамҳәеит.
– Исзеилкаауам. Иара иҭиуан, уара иааухәон ԥхашьарас иамаз?
– Даарак избахьаз хаҵан. Ачарақәа рҿы акырынтә
аталбашьра ныҟәиго збахьан. Изныкымкәагьы,
ҳаԥсуара анцәа иумырӡын ҳәа, еинҟьаны иаажәхьан.
– Ачараҟны аума, абазар аҿы акәӡами шәахьеиқәшәаз?
– Аиеи, аха аԥсуа хаҵа замана абазар агәҭа далагәаны
акәтқәа шиҭиуа дахьызбаз ԥхеишьеит. Аԥсасеи
ашьамаҟеи ракәымзар аԥсуа хаҵа анкьа акәты иҭиуа
дызбахьадаз. Ахаҵа изы акәтыҭира хьымӡӷуп ҳәа
иԥхьазан. Аӡә иҭиуа рбар дхьыӡдыртәуан.
– Анкьа зны акы ыҟан ҳәа узлацәажәо закәызеи,
аамҭа аҽшаԥсахыз, заҟа ԥхьаҟа ҳцаз умбаӡои?
– Аамҭа иага аҽаԥсахзаргьы, заԥсуара мԥсахӡәкәа
изманы иааиуа ыҟами. Дсырԥхашьарым сҳәан,
дсымбаӡазшәа ҟасҵеит, иаргьы ихьымӡӷшьаны, ихы
дҩахан дысҿамԥшит.
– Акәты аума, иацы аӡәы акәтаӷьқәа иҭиуан, аха
заҵа ихьымӡӷимшьарыз, сықәтаӷьқәа аашәхәа ҳәа ибжьы
абазар ҵнахунн.
– Уи даԥсуамзар ҟаларын…
– Зынӡа аԥсуа цырцыр ҳәа ззырҳәаҵәҟьо иакәын.
Иԥаҵақәа ыршаны аршьынк инаӡо, саабыкәыхшоуп,
сара сыкәтаӷьқәа ираҟароу абазар зегьы еимыбдаргьы
ибзыԥшаараны быҟаӡам… Сара сықәтаӷьқәа ҩба-ҩба гәы рызҭоуп, хә-мариала ибысҭоит ҳәа схы дааҭалан,
исааимырхәар имуит.
– Иаахәаны иаабгазар, иабаҟоу, избаӡоумеи?
– Иубо ҳәа акрыҟоума, рызегьы шаҟәан, икәтаӷьқәа
ихы ианиҟьааит, сижьеит.
– Иҳамам, иҳахӡым, ҳрыцԥахеит, аха ҳаиҳабыра
ҳаԥсы шҭаз рхашҭит ҳәа шәҟәыҩцәақәак ааҟәымҵӡакәа
ҳныӡбара иаҿуп. Урҭ цәгьаршаҩцәоуп, акәымзар
исзеилкаауам, шәҟьыҩцәазар, итәаны ашәҟәқәа
рыҩлар акәӡами? Ақьаад рымамзар, заҟа рҭаху
раҳҭап, уаҳа ирҭахузеи? Сиашаӡами, шәара иахышәҳәаауазеи,
зҿышәымҭуазеи, ацәгьаршацәа шәрыцәшәоума?
– ҳәа еизарак аҟны, амҵ дазыҵҟьо, дԥаԥашькны
дықәгылт Помпадур.
Помпадур иџьыбарҭәцәа, аԥхьатәи аҭып, аанкыланы
итәаз амгәацәадуқәа, иуҳәо иашоуп, ацәгьаршаҩцәа
роуп ҳара ҳаӷацәа, рҳәан иқәшаҳаҭхеит.
– Чак злааҳхәарызеи ҳәа ишхәыцуа идыршоит,
идырхәлоит. Ииашаҵәҟьаны, ашәҟәыҩҩцәа гәнаҳахеит.
Ақьаад мацара руҭеит ҳәа ирфома? Ркалам
рнапы иамкуа, амуза рааигәа имааиуа аҟынӡа инеихьеит,
шәымбаӡои? – иҳәан, дҩаҵҟьеит амгәацәадуқәа
рышьҭахь итәаз уаҩаса хәыҷык.
– Иҟоу уасҳәап, уара, уа ицәыҵатәоу, – Помпадур
дгәааит, – аԥшәма ила акраҿеиҵацәар, цқьа изышәарыцом,
ашәарах азыҵырҟьом, иазкуам. Заҟа амла иакуа
аҟара ашьамхы ҵархоит, абна илоу зегьы ыҵнарҟьо
иалагоит. Ашәҟәҩҩгьы заҟа амла дакуа аҟара
икалам ҵархоит, амуза дамҵасны икуа далагоит. Еилукаама?
– Еилыскааит, ухаҵкы, аха аԥшәма, акәац зегьы
иара ифаны, ила абаҩ ада акгьы аимҭо далагар, агәы
кыдгыланы ишицҳауа удыруаз, – ҳәа аҭак ҟаиҵит
ауаҩаа.
Амариал уи аҽны ашҳам ацынхәрас ахәша аҿыҵуашәа
акәын ишыҟаз, ԥҳәысҳәара ицон. Ишьҭасшьҭыԥо,
игәырӷьаҵәа ишцоз, аԥшаҳәаҿы иахьнеиз,
аӡы измыркәа аҟәара иаавахеит. Аҽны ақәа рацәаны
илеин, акәара хыш-хыҵәаны ицон.
Аӡы иҭалар, иагар ҳәа ишәеит. Измырӡакәа иаанхар,
анасыԥ ацәыӡуан. Ишԥасыԥсыхәоу ҳәа ахы нкыдҟьо
аԥшаҳәа ишаваз, адаӷь аӡы иҭахәмаруа ишҭаз
абан, ԥҳәысҳәара сцоит, ахаан исхашҭуам, аӡы сырга
ҳәа, цәгьарак змузац еиԥш аҽырҟәымшәышәны
иаҳәеит.
– Урзгоит, аха угәра сызгом, усыцҳар ҳәа сшәоит,
– аҳәеит адаӷь.
Аӡы урызгаз дуахоит, акәымзар аӷас ҳәа заҳахьада,
уи еиԥш ҟаҵашьас исымоузеи? Ешьаҵас узбоит.
Ачара анызуагьы уаасыԥхьоит ҳәа ахы агәы иҭалан,
адаӷь ақәшаҳаҭхеит. Абга иқәыртәаны имырҵысӡакәа
аӡыблара иалганы, нырцә инаганы аҟәара иқәнаргылт.
Амариал аӡы ираанӡа аҽырԥсны адаӷь абӷа иқәтәан.
Ианырнага, аԥсы анау, иаахьаҳәын иацҳаит.
– Аӡы урызгеит, цәгьарас иузызузеи? – аҳәеит
аԥсхыхра иаҿыз адаӷь, агәышҵа хаххала аӡы иаманы
иахьцоз.
– Саҭоумҵан адаӷь, сара акгьы схараӡам… Цәгьарамзар
бзиа ҟасымҵарц азы сшоуп… сзышьцылахьоу
сзаҟәыҵуам, ишԥазури, – аҳәеит амариал.
Зхаан цәгьарамзар бзиа ҟазымҵацыз… зхаан чмазарак
змыхьзацыз аӡәы иаалырҟьаны дычмазаҩхан,
аԥсра далагеит… Аԥсцәаҳагьы дааин, иаԥхьа даатәеит.
Ачымазаҩ аԥсцәаҳа димгар шимуаз аниба, сугоит,
аха сабаугои ҳәа дизҵааит.
– Иахьаауҭаххалак… уҭахызар џьаҳаным уавганы,
џьанаҭ узгар сылшоит, – иҳәеит.
– Суҳәоит, џьаҳаным савумган, сҩызцәа зегьы уа
иҟоуп. Џьанаҭ сугар схы наздыскыло ҳәа аӡәгьы дсымаӡамкәа,
сҭынхадаха саанхоит, иҳәеит ачымазаҩ.
Сандра ҵхабжьон дҩагылан, ишьҭыбжь мыргаӡакәа
икәытҵараҿы дахьнеиз, зегьы раҵкыс дысзааигәоуп
ҳәа ииԥхьаӡоз игәыла икәытҵара дҭаланы,
икәытқәа шиӷьычуаз дақәикит. Ииҳәаша иҿамшәо,
изиура изымдыруа даанхеит дшанханы, аха игәыла
даҵамхаӡакәа абас ҿааиҭит: – Сара салгеит, ишубо
сыԥсгәшьеит, аха уара уҽумшьын, харԥзаҵәы уҟоуп,
ахьҭа цәгьоуп, аҩныҟа уца.
Аӡәы даачмазаҩхан, дыԥсуашәа аниба, дшәан,
Анцәа иҳәара далагеит, срыцҳашьа, аҽа ԥыҭраамҭак
сумшьын ҳәа.
Иажәақәа Анцәа иҟынӡа инаӡан, заҟа мшы узацысҵарц
уҭахузеи ҳәа диазҵааит.
Ачымазаҩ дызҵаиаз аҵәаҵла ду днаҵаԥшын, абри
исхагылоу аҵла заҟа бӷьыц аҿоу аҟара мшы сыԥсҭазаара
исзацҵа ҳәа диҳәеит.
– Уи мыцхәцәоуп, уҟак сызуҭом! – иҳәеит Анцәа.
– Уи амуазар, заҟа ҵәа рыц аҿоу аҟара сзацҵа, –
иашьапкра далагеит.
– Уигьы рацәоуп… Аҩызцәа шаҟаҩ умоу рхыԥхьазара
аҟара узацысҵарц сылшоит, – ҳәа Анцәа аҭак
ииҭоит.
Ачымазаҩ Анцәа иҿаԥхьа амц иҳәар шамуаз идыруан,
дҳәыԥы-зыԥит, дҳәыҵәы-мыҵәит, аха иҿы изеихымхит,
ибз ихәлашәеит. Избанзар ҩыза заҵәыкгьы
димаӡамызт.
Амаҭи амариали ахаҳә еиқәаҵәа аҵаҟа аҭыԥ еимаркын,
иахьааиқәшәаз еибамырԥсыр амуа еиӷацәаханы
еиԥырҵит. Еинзыршәозгьы рмоуит. Ус ишыҟаз,
мҩахәасҭак аҿы иааиқәшәан, аибашьра иалагеит.
Бџьарс аҩбагьы ирымаз, ашҳам акәын. Иаарымаз
зегьы еизыркәкәаны ирылеибаҵеит.
Амаҭ аҵкыс амариал аиааит.
Амаҭ саиааит ҳәа сҩызцәа ирасҳәар, сыгәра рымгар
алшоит… ацәа ахыхны, иганы идсырбароуп ҳәа
амаҭцәа ахарԥаны иахьнеиз, маҭыз џьшьаны, иаасны
ирфеит аҩызцәа.
Ҽнак зны аӡәы аҳақьым иҿы днеит ихы иирбарц.
Даныҩналоз, снеир ҟалома ҳәа дымҵааит, аԥсшәагьы
имҳәеит, ҿымҭӡакәа иаԥхьа днатәан, илаԥш дыҵаргьежьуа
ихәаԥшра далагеит, иҭҵааразы даазшәа.
– Сузыӡырҩуеит, – иҳәеит аҳақьым, уи ахаҵа
иҿымҭреи, иԥшышьеи уамашәа ибо.
Аҳақьым ииҳәаз илымҳа иавсны ицазшәа, аҭак
ҟамҵаӡакәа дыштәац дтәан уи.
– Уаазгазеи, иуҭахузеи? – ихымҩаԥгашьа ицәымӷхо далагеит аҳақьым.
– Уара уҿы иаауа дзаауазеи? Сычмазаҩуп азы
сааит саргьы.
– Иухьзеи? – аҳақьымгьы иҽааирҭынчит, изааз
иҿы еилганы данцәажәа.
– Саазқәылаз схы еиқәшәамшәа збо салагеит.
– Зхы еиқәшәоуи зхы еиқәшәами убар иузеиҩдыраауоу?
– дҵааит аҳақьым.
– Зхы еиқәшәоу дызбар дышԥасымдыруеи, аха уи
иахьа цәашьыркыла уишьҭазаргьы дузыԥшаауам, –
иҳәеит ачымазаҩ.
Ахагацәа ахьышьҭаз ашә аартны аҳақьым даныныҩнала,
ачымазцәа руаӡәы ашырҳәа дҩаҵҟьан, иаԥхьа даагылт.
– Уабацои уҵҟьаны?… – ддәылҟьаны дицәцар
ҳәа дшәо, ҿааиҭит аҳақьым.
– Саԥсуами! Уара уҩны аӡәы днеир уихамыҵгылаӡои?
– иҳәеит ахага.
Гәыла малуаҩык дсымоуп, сааибацыԥхьаӡа уареи
сареи ҳаиқәлацәоуп, укан бзиоуп, угәы бзиоуп, акы
сыхьуеит уҳәо смаҳаӡацт, суҵашьыцуеит… Сара исмыхьуа
ҳәа акгьы ыҟам, уахынла сзыцәаӡом, сшәаны
аԥсра сшазхәыцуа исыршоит ҳәа знык исеиҳәеит,
ҩынтә исеиҳәеит, данаҟәымҵӡа абас аҭак исҭеит: Уара
исфарызеи уҳәом, изжәрызеи уҳәом, хәдацәахьы
амал уалатәоуп, аԥсрада хәыцырҭа умаӡам. Аха сара
уаҵәы ишар сҭаацәа ирҿасҵарызеи, амла иамыркыкәа
изланыҟәызгарызеи ҳәа сышхәыцуа исыршоит,
аԥсра азхәыцха аамҭа сызҭода ҳәа.
Ирҳәоит Кахеҭаа аҽы аҵкыс аҽада бзиа ирбоит
ҳәа. Уи ус шакәу агәра узырго дара рҿы шамахамзар
ҽык убаӡом. Ҽадак-ҽадак змам дыҟам. Аӡы алааргоит,
амҿы алааргоит… Аӡлагарахь иалацоит… сасрагьы
иалацоит. Иҩеидасаанӡа – ишҽадҳәысу рнапы
иадыршьцылоит, иадмырҟаҵо ҳәа иҟоузеи? Аԥшәама
ибжьы шааҳалак аицш "игәыцхәгәышьуа" иааины иааимҵагылоит,
алымҳа дуқәа ақәыжыны… Ицҳауам…
Иҵыгьуам…
– Ее, шье чемо Шьақро. Ҳҽадақәа ааганы абра
иҳамазтгьы ҳашԥакьаҭоз… зегьы рзы ихәарҭамзи…
ҳазҵоу аидара дара аҵаҳамҵози, ари адырԥара ҳазҿалаз
ақәцәа аҟынӡа ихазгалода… Уаҳа сылшом,
сыбга ԥҵәеит, – иҳәан, Габро аидара дшаҵаз анаара
днаҿаиеит.
– Уи зҳәаз уҿы хьыла иҭәааит, ҳожьеқәа ааганы
иҳамазҭгьы қьаф ҳамуази… аха иабаҟоу, дареи ҳареи
ҳаицәдырӡит. (Кахеҭаа аҽада" "Ожье" ҳәа ишьҭоуп).
Абас ааиҳәан Шьақрогьы дқьыԥаха дызҵаз аидара
дааҵыҵны инышьҭеиҵан, ила умбо аԥхӡы иҿашыз,
иуапцәа хылԥа ихыхны иҿышьуа, иҩыза ивараҿы днатәеит.
– Ее, шье чемо Шьақро, иаҳҳәақәо ирылухуазеи,
сожье гәхьааганы сыԥсуеит, ашара иалагацыԥхьаӡа
сгәы иҵалоит. Шарԥазыла акәын… аҟаара аназаауаз,
абжьы хааӡа сгәы иқәыҩуеит. Сшәаны сыԥсуеит, аибашьрахьтәи
ҳхынҳәны ҳнеиаанӡа, аӡәы иганы амш
алаго иманы дықәзар ҳәа.
– Сара стәгьы даара снапы иаршьцыланы исыман,
ацәажәарада зегьы адыруан… зегьы асырҵахьан. Акы амыхьааит ҳәа саб инапы ианысҵеит, аха
иҟало иудыруазеи!
– Иугәалашәоо, ашоура цәгьақәа раан Ҵиҭелҵҟаро
аԥшаҳәахьы ҳожьеқәа ҳаманы ҳанцалоз…
аӡыжь иаларгыланы ианаҳкәабоз… ианаҳшьышьуаз…
заҟа ибзианы аамҭа ҳхаагоз?! Иахьа ҳара ҳабаҟоу
ҳожьиқәа абаҟоу?
– Уи ами иуҳәаша. Аԥсны ҳааны ҳхы зқәаҳҵо
адгьыл ҳара иаҳзалоузеи? Шәыԥсадгьыл ауп, шәеибашьыр
ауп ҳәа ҳаидцаланы ҳаарцеит.
– Иаҳзалоузеи умҳәан. Ари адгьыл ҳара иаҳтәуп,
заҟантә ухы иҭазгалахьоузеи, нас инҭыԥшша ицоит
умҳәозар.
– Ари ҳара ҳус алаӡам… ҳара ҳтәы Кахеҭи ауп.
– Исҳәо уаҳауазар, Аԥсынгьы ҳара иаҳтәуп!
– Ишсоуҳәара, излаҳтәузеи ҽада ахьыҟам, гәыжь
ахьыҟам. Зегьы ахьгьамадоу атәыла…
– Игьамадоу арбану?
– Иухашҭыма уара, раԥхьаӡа акәны Кахеҭынтәи
ҳанааргаз, ҳамлашьуа Очамчыра аҟәара ҳшаваз,
ашьхыҵә реиԥш аӡкәатақәа ажәҩан хыбны ианааҳхала
шаҟа ҳгәырӷьаз, ԥсаатә жьыла ҳчараны ҳаҟазаап ҳҳәан…
– Ишԥасгәаламшәо, иаҳхаԥырԥыруа ишаҳхагьежьуаз
автомат аҟәҟәаҳәа ианрылаҳҵаз.
– Али аԥси рыбжьарала ҳара ҩыџьа заҟа ҳшьыз
Кахеҭаа зегьы абна илазаргьы убаҟак ахаан ирзышьраны иҟазма?
– Заҟа игаӡақәааз, уара, рышьра, рнырҵәара ҳаҿын,
аха ишәаӡомызт, иааины ҳхы иқәтәарц ақәыркызшәа
иаҳхагьежьуан.
– Ҳара ҳҿы акәызтгьы, заҵа ашәақь аԥынҵа иузаҿамкрыз,
ухацәа ианықәыԥш нахыс улаԥшгьы рыхьӡомызт.
– Арымӡаа шьны еилаҳажьит, аха изхәарҭоузеи,
гьама рымаӡамызт, аԥсыӡ баа фҩы рхышәшәа ицон.
– Ргьама акәым, ржьы зеиԥшрааз? Аимаа ҵыршьы
еиԥш иузымҟаҟао, иузылмылбаамдо уҿы иҭахон.
– Ҳара ҳҿы ипазана мацараха уҿы иҭоуҵаанӡа
иҭаӡыҭуан… унацәа надкыланы иацуфон. Мчыбжь
дуӡӡак урҭ раамҷыдархаз ҳҿы инҭаҳҵо ҳәа фатәык
ҳамаӡамкәа Очамчыра амшын аԥшаҳәа ҳшаваз аасгәалашәацыԥхьаӡа
сгәы ахынҳәра иалагоит.
– Аҭыԥантәи урыск даабан, иҳаиҳәаз угәалашәо,
шәаханы зыфара шәаҿу ӡкәатақәоу џьышәшьоума!
Ауаҩы изааигәоуп, амшын уаа рзы иԥшьоу ԥсаатәуп,
ахаан аӡәы имшьыц, ашаика иҳәоу исгәалашәом,
рыхьӡ акалашәа иҳәеит. Убриҵәҟьа шәзымдыруа
шәабатәиқәоу ҳәа даара иагьџьеишьеит.
– Ашаика акәым, аха ачаика ахьӡуп, иҳәеит.
– Акәзааит… даҳхымыччеи. Уи азы иара итәгьы
иоуит.
– Аҳәыҳәқәа рҿгьы ус ҳмыхьи. Иааигәаны ианааба
шаҟа ҳгәырӷьаз. Ҽнак заҟа ҳшьызеи, ишәаӡомызт.
Ҳара ҳҿы уи еиԥш збахьадаз. Ашәақь абжьы
раҳар, ашьха ихыҵны ицоит.
– Урҭгьы хаара-бзаарак ҳазрылымхит, аҟәарҭ жьы
еиԥш игьамадан, ҳара ҳҿы иаҳшьуаз аҳәыҳәқәа
ржьы иузадкыломызт.
Ҩынтә ҳәыҳәқәоуп ҳәа ҳарымҳәеи. Араҟа
иумаҳараны иҟоузеи, ахаан егәы иаанагомызт аҩнытә
ҳәыҳәқәа ыҟоуп ҳәа. Убри азоуп изысҳәоз ари адгьыл
ҳара иаҳтәӡам ҳәа.
– Иуҳәогьы саҳауеит, аха ушьҭахьҟа унаԥши,
лбаа арҩаш ахықәаҿ иҳәуа ҽадаӡами?
– Иабоубеи, иабаҟоу? – Шьақро дгәырӷьон дҩаҵҟьо:
– Уара уи ҽуп, аҽада ара иузырбозеи, – иҳәан
дааҟәынд-ҟәындит.
– Акәзааит, аҽгьы аҽада иаҳарҟаҵо аҳмырҟаҵои!
– Аиаша уҳәеит, ҳазқәа ацәа ахыҵхьан. Анцәа
ҳазшаз ҳикәыхшоуп, ҳрыцҳашьаны иаҳзааишьҭызар
шәыԥсы еивыжәга, шәеидара иара аҵашәҵа ҳәа
Абас ааибырҳәан, Габрои Шьақрои гәырӷьаҵәа
аҽы ҳкуеит ҳәа иашьҭалеит. Еибарҩны ахԥасҭа иҭаланы
ҵаҟа илбааит. Азныказы аҽы уамашәа иабеит
ауаа рыбжьы ахьаҳаз. Аибашьра иналагазар аахыс
(шықәсыбжак еиҳаны иҵхьан) аԥшәмеи иареи еицәыӡны
иҟазижьтеи. Ибнакны абна илан.
Сыԥшәма дсышьҭаланы сиԥшаазар агәамхәкәа
иҟам, аҳәра иааҟәҵын, ахы раҳаны ирзыԥшуа иаагылт.
Аха ианазааигәаха, иштәымуааз абан, ишнаҵҟьара
иаагылт. Габрои Шьақрои хыхьынтәи цқьа ирбарҭамызт,
ианазааигәаха рԥсы алахеит, ахьӡы ахьдыршазшәа
еилыбзаауа, ахәда ырхәаны агәышԥы
ҟьаҟьаӡа, ҵәҩанҵәыҟа ажәҩан ахь ишьҭԥраан ицарашәа
акәын ишрыхәаԥшуаз, иҟанаҵара азымдыруа.
– Аԥшышьа сгәаԥхом, иҳацәцар ҟалоит… Амҩа
ктәуп, – иҳәан Габро, аҽы шанханы иахьынӡагылаз
дыҩныны днеин, лаба дук аашьҭыхны, аҭшәара кны даагылт.
Акраамҭа ахы раҳаны ирыхәаԥшуан. Иҳәарԥсаруа
изҿқәаз рыла, иркырц ишашьҭаз ацәа иалашәазар
акәхап, иаақәгьежьаан, адәҳәыԥш аладахьалагьы
бжьысырҭак аман, ыбжьҟьаны сызцозар ҳәа
иҩит. Аха Шьақро даԥҟьан, уахьтәи амҩагьы, амамырџагә
еиԥш иҽынанижьлан икит.
Уахьгьы амҩа шазыркыз анаба, иааҳәын арҩаш
иахыԥаны ирыцәцарц иалагеит. Аха ахықә ианаахықәгыла,
иазымгәаӷьыкәа аҽааннакылеит, нырцәынӡа
акыр набжьан. Ианзымнаӡа аиҩаа ҵаула инҭахәаша
ицон, абаҩҷагьы уаҩы изҭыгомызт. Агыгшәыгқәа ашьҭаланы
иркырц иааиуазшәа акәын уажәы-уажәы
ихьаԥшуа, ашақә иасуа, Габрои Шьақрои ишырзыԥшуаз.
Ишԥагәаҟуаз, ишԥаҭахымыз аҽрынамҭарц. Иазааигәахо ианалага, зынӡа аҽараапкит, алақәа амцеиԥш
иҟаԥшьхеит, иҭыҵны ицо иалагеит, аԥынҵа
уҭаҷкәым ҭашәо иҭбаахеит, ашьапы кыдҟьаны анышә
ыҵырпыпны ажәҩан иаланаҵон. Ладеи-ҩадеи ишыҩуаз,
сызрыцәцозар ҳәа адәы цәа ахазамшәа иахнахит.
Абгақәа урыхәхааит, уҽеиқәк амзар уеиӷрыблаа
уаагоит, рҳәан, иамуӡошәа анырба, Габрои Шьақрои
аҵықь-аҵықьҳәа иавахысит.
Уи акәхеит, ахысбжьы шаагаз еиԥш, иџыџӡа иаагылт,
аҭҳара-ҭҳара ҳәа агәы еисуа, ацәа иҭӡыӡаауа,
аԥынҵа аԥсыԥ иҭҟьоз ушьҭԥааны уагарашәа.
Убас-убас уҽеиқәк, уара узгьы еиӷьуп, ҳара ҳазгьы
еиӷьуп ҳәа дақәцәажәо, Шьақро хәыҷ-хәыҷла
дазааигәахо, даадгылан, аԥырцә скуеит ҳәа данамҵас,
ақәыџьма ацрасызшәа ицәшәаны, ҵәҩанҵәыҟа
ишьҭыԥаны аҽааимпыҵнажәеит. Иарыхьшьҭашьызшәа
аҟәара-ҟәара еиҵасуан, иазыԥшыз адыруазшәа.
Хаала иумуазар, ухәдацәа ҵкааны, увардым аджәаны,
ушьапқәа узеихымго уҟаҳамҵозар ҳара
ҳуаам, рҳәан, ашаха ыршәны аҟәараӷ ахадыршәит.
Уик зынӡа иараапкит, аҽрымпыҵнахырц иқәԥеит,
ашаха иахьынҳаланы ишыркыз, ирҳәазаны адәҳәыԥш
аҵыхәанӡа иагеит, аха аҽарххацыԥхьаӡа ашаха ахәда
ҵнакаауа, аԥсыԥ азыламгаҩамго аҟынӡа ианахәыр,
аԥсы алышәшәаны икаҳаит.
Габрои Шьақрои аҽы еизҟьа иахькажьыз иаахагылан
иазыруаз азмырхакәа алабагьы иадыргеит.
Аԥшәма напы мыӡәӡәа иимкуаз, мацқьа-шьацқьа
иныҟәигоз, агәчама зыры-шәыруа игәаӷьны ҟамчы
зхыимҟьацыз, ихәылашь-ӡылашьны, алаба иҵганы
иҩадыргылан, ҽыҩ ҷкәынамзар зыбӷа аидара захьӡыз
амбацыз, ааҵәақәа нақәыжьны, ираԥцаны амарда инаҿалеит.
Аибашьра ианалага нахыс зыԥшәма дызцәыӡыз,
дыгәхьааганы ацәыҵарақәа инарыҵагыло абна илаз,
уи аҽны раԥхьаӡа акәны иаацәырҵны адәҳәыԥш ахамыждаразы
иқәлазшәа аџьал цәгьахеит. Уи аҽны
инаркны еидара ныҟәгагас иҟарҵеит. Зны аџьаԥҳаны
иаҵан, аҽазны афатә иаҵан, хақәиҭрак арҭаӡомызт,
акы иааҵыҵыр, аҽакы инаҵарҵон. Ашьхахь акәын аидара
ахьалаҩаргоз, алада абӷа ҭацәны илбааргон, уи
иара азы даара иԥсеивгаган, аха ԥыҭрак ашьҭахь иҭахоз
аԥсцәа ақәҵаны иалалбаарго иалагеит, убасҟан
ауп зынӡа ахамышҭыхә ззырҳәо ианҭагыла. Иалԥшаан
ада ҳаскьын башак зҿахьы иҩазымгоз, амла
иԥсуа ианалага, иаамԥыхьашәаз еидкыланы иафо
иалагеит.
Ҽнак ҩыџьа аԥсцәа ақәҵаны ишылбааргоз цәгьашәа
ишьацәхныслеит, инымҩахҟьаны ахԥасҭа инҭахәаша
ицарц маҷк ауп иагхаз.
Абгақәа урфааит, улақәа хҩаны аума ушьапқәа
шеихуго. Ҵаҟа ҳалбаар уҟәаҟәа кыдқаршаап ҳәа
ишахәлаџьаџьоз илбааит. Аԥсцәа ақәхны ианышьҭарҵа
аҽны, акы ахаразшәа, иаасуа ацәа ӡы аанамго
иҟарҵеит, издыруада ҳаҷкәынцәа зхымҭа иагоз уара
уԥшәма иакәзар ҟалап рҳәан.
Дара ртәала аԥшәма игәаӷ иҽы иахыргон. Аҵыхәа
аашьклаҳауа, аԥырцә гьало изамоузеи, рҳәан, идырҟәыдын,
игыдӡа иҟарҵеит. Азныказы аҵыхәеи аԥырцәи
анамырх рҽада еиԥшныршьалан инавагьежь-аавагьежьшәа руит, аха иага азуургьы ари ҽуп, абгақәа
ирфааит, рҳәан, аҽуаԥҵашә акьахь иаҵыхны,
иԥыҟҟаны рмагәқәа ирҭадыршәит ҳшьапқәа ҳарцәаакуам
ҳәа. Акьахь ҵаршәыда ианақәырҵа, иаразнак
аҽы абга цәнаҟьеит. Аҵалӡ алыкәкәа, агьаха азҭодаз,
ажьы ҵәаны ицон, акьахь ақәрымхыц шуҳәоз еиҭа
ақәырҵон. Иақәаҳҵоит ҳәа иалагацыԥхьаӡа азаара
азаазшәа, ԥхьалагьы шьҭахьлагьы ишьҭыпо ааигәа
инанашьҭуамызт, акьахь ахьабоз иазычҳауамызт,
ашьыга ҩаганы абӷа иқәырҵозшәа акәын ишахәаԥшуаз.
Ҽнак иақәырҵар зынӡа иамуӡеит, аха даргьы
ируа иҟазма, мчыла иақәаҳҵоит ҳәа ишаҿыз… иандыргәаҟӡа,
агәахы анкыдгылаӡа, ахаан иҟанамҵацыз
ҟанаҵеит, ахаԥыцқәа хырџьаџьаны, руаӡәк (иамԥыхьашәаз)
имахәар инамҵасын, аҟаҿыҳәа ижьы
ҭнажәеит. Уи аҟнгьы даанмыжькәа ихгьы иацҳауан,
иҩыза илаба рыҳәҳәа ишимчыз ақьышә дҭасны иаанимкылазҭгьы.
Габро имахәар ашьа ахьшьы ишцоз
аниба даҿаапкит, ари изааӡаз иреиԥшуп, ҳафарц
иаҿуп, ԥсышьацәгьа асҭароуп иҳәан, иавтомат шьҭԥаа
дазыҵҟьеит, инагәыдҵан исымшьыр ҟалом ҳәа.
Уеилагама, ари ушьыр ҟалома? Нас ҳара аидара
ҳаҵанҵәарц уҭахума? – иҳәан, иҩыза мчыла дааникылеит.
Абӷацәҟьара аханаршҭит, уахгьы-ҽынгьы абӷацамкра
ирыма иахьаҿаз, аԥшәма иаҵеиҵахьаз аҽеимаақәа
аҵхаан, ахаҳәеимыддыра ашьапқәа ҟәаҟәа
ианага. Ақәыргылареи аԥсреи еихнакаауан, аха иаангылар
иақәшәоз адыруан азы ирыцҳахәхәа, иқәылԥуа
аԥсы ақьышә иқәкны ицагәышьон.
Изааӡаз аԥшәма ибар изымдыруа иагхеит, еиҵалт,
абаҩқәа хаххала, аваҵарақәа азымҵәахуа, алакыҵақәа
ҭаҳаны, ахаан ныҟәгара бзиак аиухьеит узазҳәомызт…
Уи аҽынгьы абжьааԥны еиԥш, ашарԥазы акьахь
рыманы иаадгылт. Ихырқәақәо ишгылаз ицәан,
рыбжьы анаҳа аҭҳарцәҳәа ацәа иаалҵит. Ԥаса еиԥш
имыҵҟьеит, имыԥеит, заҵа ицҳарц ахаԥыцқәа хнамырџьаџьарыз,
ақьышәқәа еихырӷәӷәаны иакын, иаацәыҵыԥшны
рылаԥш ақәшәар, иҵасны иҵырхыр ҳәа
ишәозшәа. Ахаԥыцқәа заҵәык ракәын макьаназ еибганы
иамаз. Габрои Шьақрои уи аҽны еиԥш аҽырмашьцаны,
ишәҭаху сзышәула, шәнапаҿы сыҟоуп ҳәа
аҽада еиԥш алымҳацәқәа ақәыжьны, ашьшьыҳәа
игыло рымбацызт.
Рацәа уҳабжьеит, аа, уԥшәмагьы абас уара уеиԥш
ҳнапы дакындаз, ҳиқәтәаны ҳамныҟәалози рҳәан,
аидара ақәҵара иалагеит. Ианрымԥыхьашәаз аахыс
уи аҽны иақәырҵаз аҟара ақәрымҵацызт, абӷа ааԥнаҵәома
уҳәо аҟынӡа иаҵаҵаны ирыма амҩа иқәлеит.
Ашьха ашьапаҟынӡа инеиаанӡа каршәрамзи,
ашьҭыбжь мыргаӡакәа иаманы ицагәышьон, аха аҩадара
ианкыдла иазыцәгьахеит, амч алӡааны ашьапы
азеихымго ианалагалак иаангылон, аҿы зцәажәомызт
акәымзар, саҵаԥсуеит, аԥсеивгаха сышәҭа ҳәа ирыҳәозшәа,
алаӷырз акәаашо ирыхәаԥшуан.
Абгақәа урфааит, ашьха ақәцәа ҳхалаанӡа уаангылар
ҟалома ҳәа, алаба иадырго ианалагалак, агәы
ааиқәҳәаланы инкыдлон.
– Иахьа ҳахьцо аҽа шьхоуп, ҳахьҩеиқәахьоу зегь
раасҭа иҳаракуп.
– Ҳаӷацәа уи аҳаракыра аанкыланы ирымоуп.
– Ҳаибашьцәа абасҟак аџьаԥҳаны рызхаагалахьеит,
аӷацәа жэаҩык роуп иҟоу, рҳәеит, ицҟьа-шәҟьа
иқәҵаны ирзықәымҵеит.
– Жәохә-мыш раахыс ҳара ҳтәқәа заҟаҩ ҭадырхахьада?
– Умшәан, урҭ иахьа рҵыхәтәа ԥҵәарц иҟоуп,
уаҵәы ҳара ҳтәқәа уи акаҵәара аанкыланы ишықәтәоу убап.
– Ус рҳәоижьҭеи жәохә-мыш ҵуеит, аха акгьы
рылымшеит. Аԥсуаа ишыркыц иркуп.
– Иуасҳәеит, иахьарнахыс ршәаџь зҳәо даанхом
ҳәа.
– Уара иалудыраауазеи?
– Ҳгенерал ишиҳәоз саҳаит.
– Уара иануаҳауаз сара сабаҟаз!
– Аҽы еиԥш ушгылаз уцәан.
– Агенерал ижәны дыҟазма?
– Дшыҟаз зуҭахузеи, аԥсуаа иаанкыланы ирымоу
акаҵәара ҳара ҳтәқәа акәшаны иркуп мчыбжьык аахыс.
Рышҟа афатәи аџьаԥҳани рызҩагара акәым,
ҳфырхацәа амҵҵәҟьагьы харыжьлом. Хымш ҵуеит
рыфатә нҵәеижьҭеи, анышә рымфозар иабацои? Иҭдырҟьогьы
рымаӡам. Аџьаԥҳаны рымҵәеит. Хаала
шәхы ҳашәҭа, шәыԥсы еиқәҳархоит ҳәа анрызҿаҳҭлак
ашәаҳәара иалагоит… Уаҵәы аҽы иазышьҭыхуа
абџьар ҩаганы ирышәҭ… нас урҭ ашәа шырҳәо
аабап ҳәа ҳаиҳәеит ҳгенерал. Уаҳама?
– Ҳара ирзааго аума ҳаибашьцәа ззыԥшу?
– Иуасҳәо уи ами, аха ари, абгақәа ирфаша, иҳазнауа
умбо, аныҟәашәа аҵӡааит, иаангыларц иаҿуп.
– Иаангылар ҟалома, ишакәзаалакгьы иара иҩанагароуп
акәымзар, ҳара ҳанаҵала ҳнаҵаԥсы ҳцоит.
– Абас ишақәҵәҟьоз, ишақәмақаруаз, мҩабжа
иҩеихьан еиԥш, иаагарҽарын, аҟәаҿыҟәа итәеит.
Аарлаҳәа ашьапқәа ахьеихнагоз шырзымычҳауаз
еизҟәыҿы иантәа, Габрои Шьақрои еилагарц егьрыгымхеит.
Иарбан аамҭоу ианҳаҵаукыз, цәгьала иҭахаша,
рҳәан, ирымпыҵаршьырц иалагеит, алабақәа ақәԥырҵәеит,
амагәшьхәа иадыргеит, алымҳа ианыркит,
аҵыхәа ианыркит, иҳаргылоит ҳәа иазаарымгаз иҟоузеи,
аха, шәҭахызар сышәшьы ҳәа аҳәозшәа, ҵысрак,
қәацарак амаӡамкәа итәан, ахы ақәыжьны.
Ишԥаҟаҳҵари, ишԥазааури ҳәа ишахагылаз, аиҩхаа
иҩҭҟьаз аԥша иаманы иаауаз харантәи шәаҳәабжьык
рлымҳа иааҭасит. Азныказы уамашәа ирбеит,
рааигәа-сигәа дара рыда ԥсы зхоу уаҩы дыҟамызт.
Рлымҳа иаҳаз агәра рзымго, иӡыӷә-ӡыҭәӡа игылан.
Аԥша аангылар, ашәагьы ааҩра иаҟәыҵуан, иааҵысыр
иаман иаауан.
Ари ашәа ҳара иаҳтәӡам, ҳаӷацәа аԥсуаа
ртәоуп, – иҳәеит Габро ицәымӷханы.
– Ишәҳәала, ишәҳәала, шәықәыргыланы шәзыркәашаша
ҳаманы ҳнеиуеит, иахьарнахыс шәыбжьы
адунеи иқәыҩуа уаҩы иаҳарым, – иҳәеит Шьақро.
Зымч зылӡааны, згәы цаны аԥсхыхра аамҷыдарахаз
аҽакы иазыҷшымыз аҽы, ашәа анаҳа нахыс, хәыҷы-хәыҷы амч азыхынҳәуа иалагеит. Аҽырҩырҭа
адәеиужь ду ақәларазы аҽазыҟанаҵозшәа, алшарақәа
зегьы ааизыркәкәаны иҩеихан, ашьапы иаақәгылт,
ахьаақәа зегьы ахашҭны.
Шьақрои Габрои, аҽы ахьгылаз еигәырӷьан, шьен
генацвале, рҳәан, иакәшеит, иазӡатәит. Уи ашьҭахь
заҵа иамысрыз, агәшәымшә ҳәо ирыман ԥхьаҟа идәықәлеит.
Ахаҳәеиҟәыддыра, алалареи аԥсреи еихызкаауаз,
уажәы абамба илагыланы инеиуазшәа акәын
акы ԥымкӡакәа иаҿаланы ишцоз.
– Иуарчаруа, уажәы-уажәы иадырсызшәа иаангыло,
аҵыхәа кны ҳшахоз хгәы афахьан, уажәы афы
ахьымӡо, аидара шьҭҳәа иаманы ишҩеиуа убома?
– Ԥшь-шьапык зҵоу рахьтә аҽы аҟара уаҩы изааигәоу
аҽа ԥстәык ыҟам ҳәа баша ирҳәо џьушьоума?
Ҳаӷацәа рыбжьы ахьаҳауа азымчҳауазар? Уаҳа
рымҳәаразы, иҳацхраарц аҭаххазар? – Абас ацашьа
џьашьо иашьҭан.
Зны-зынла ашәабжь мааҩуа, иныҵаба ицон. Уамашәа
иубаша, усҟан аҽы агәалаҟара бжьысуан,
аныҟәашәа аҵӡаауан, алымҳацәқәа хьышьшьы илеиуан,
ишьҭыхны иакыз ахәда хҽызшәа инақәҳауан.
Шьҭа уаҳа имгар ҟалап хаӷацәа рыбжьы ҳәа Габрои
Шьақрои гәыргьаҵәа иааҟалон, нас ҩаԥхьа мацәыс
еимҟьараҵас еиҭаагон, ргәалаҟара аабжьнахуан.
Аҽы ашәа анаҳалак аԥсы ҭалон, амч аланаҵон,
ашьапы иқәнаргылон. Иҟалап ашәа аҽы иагәаланаршәозҭгьы,
Габрои Шьақрои ирымпыҵашәаанӡатәи
аамҭақәа: аԥшәма дахӡыӡаауа агәы ҭганы
ишиааӡоз; заҟа бзиа ибоз, абабыц шақәимыршәуаз.
Иҽырба-ҽырбо иҵакәашо, Азар ашәа анаҳалак, агәашьамх
аҵаԥыруа ишыҟалоз… Аибашьра иалагазар
аахыс иамаҳацызт ари ашәа. Ахы агәы ахшәаны еидараҽханы,
абӷа кылыжәжәа, ашьапқәа еиҟәыжәжәа,
иҵыхәадаха, иԥырцәдаха акаӡӷы икыдхо ишкыдыз,
изааӡахьаз рашәа анаҳа, анкьа ишҽыз агәаланаршәазар,
ашьамхы арҵарызар? Аҽырҩрақәа раан ахьшьыцбеиԥш
аҽыҩқәа зегь раԥхьа игыланы иҭалозшәа
абазар?!
– Ҽадазар аҵыхәа ҳкратәы аҟынӡа ҳааит, абри
ҳазҿаԥшуа ахәаҿы ауп ҳаҷкәынцәа ахьаҳзыԥшу. Инаганы
ишраҳҭалак, анҭ иуууа, зыбжьы ҳаҳауа рҿы
ахаан ирзеихымхуа инеихаркып, – иҳәан Габро ахаҵәирҭа
аҿы ианнеи, аҽы дара иахьыргоз акәымкәа
даҽаџьара идәықәлеит. Аҽаӷәра аанкылан идырхынҳәырц
иалагеит, аха иамуит. Убзиахәхәха ушааиуаз,
аҵыхәтәаны уҽҳаумырпҟан, рҳәан, мчыла иаадырҳәит.
Шәара иахьышәҭаху сцаӡом ҳәа аҳәозшәа, еиҭах
иџыџза иаангылт, ахы аарҳәны ашәаҳәабжь ахьгоз ахь иԥшуа.
Хаала ианаму, ԥаса ишазыруаз еиԥш алаба иадырго
ианалага, иаапкызшәа иҭыҳәҭыркны аҽаарымпыҵнажәан,
ашәаҳәабжь ахьгоз ахь ахы рханы иҩит.
Габрои Шьақрои ргәахы ԥыжәжәо иашьҭалеит, аха
уаԥхьа игылоу думбо аҟынӡа аԥсҭҳәа иқәчыз иналаӡ,
иналахәаша ирыцәцеит.
Жәохә-мыш инареиҳаны ақырҭуа ар акаҵәара
аанкыланы ирыман. Урҭ уахьынтәи хәба-фба қыҭа
рнапсыргәыҵа ианушәа ирбарҭан. Уахгьы-ҽынгьы
ирылахысуан, рҩанра-ргәареи акы аанмыжькәа, иқәццышәаа
иаагоит ҳәа иаҿын. Аӡәы иҩны даадәылҵны
адәы дзықәломызт, дхәыҷума, ддума зцәаара рбаз
иеигӡомызт, рыцҳашьарак ҟамҵаӡакәа икылкааны иреихсуан.
Ари мышкы акәымхеит, ҩымш акәымхеит… Аҳәсеи
ахәыҷқәеи агәыҭҟьа иадыргеит. Аԥсыҵәҟьа дыдыржуамызт…
уахынла анышә ԥҟаны аԥсцәа маӡала
инаганы иржуа аҟынӡа, ахлымӡаах иҭадыргылеит. Ҵаҟантәи
аџьаԥҳаны хагаланы меигӡарахда ирырҭон,
шамахамзар абзарбзан згәыдрымҵаз ҩны аанханы
иҟамызт.
Бџьарк аанызкылартә иҟаз зегьы хыцәнымырха
ирҿагылан, аӷацәа иагьа рҽыршәазаргьы, рқыҭақәа
ирылармыжьлеит, ижәылацыԥхьаӡа ртехникеи дареи
амацәыс рыласызшәа инықәыццышәаа иргон. Лбаа
ижәылоз акгьы рылдыршомызт, аха Абааш аанкыланы
измаз қәцашьа рызрымҭеит, ршьапы наҿадыргылаанӡа
игәарҭон, аԥшыжәла анырҟьо еиԥш, хыхьынтә
ирыжәырҵон, бџьар хкыс иҭымҟьоз иарбаныз,
ауаҩы иакәым, аҵысҵәҟьагьы рылсны ҩеишьа азыҟаҵомызт.
Цас иауазшәа, уи аамҭа амза ҭәымҭа иақәшәеит.
Аԥсуа партизанцәа алашьцара рҽалак акаҵәара ихалон,
аха уахынлагьы ҽынла еиԥш амза иарлашон,
уаԥхьа агәыр каршәзар иубо. Амшқәа ракәзаргьы,
ажәҩан кахаа, ааигәа-сигәа еилахәарак аиуп ҳәа азуҳәартәы
иҟамызт. Амза ҭахаанӡа акаҵәара ҿагылашьа
амамызт, аӷацәа ԥышькласык рымамкәа Абааш
азқәа иқәын, рыбзарбзанқәа ҿааихак рымҭо ақыҭақәа
ирылахысуа, ааха ӷәӷәа рырҭон.
Амза ҭахаанӡа ҳәа ҳзыԥшуам. Ҳала ишабо ҳқыҭақәа
зынӡа иқәыццышәаа иргоит. Иамуӡозаргьы
Абааш амҵан ҳҭахааит, рҳәан, жәаҩык аиқәылацәа
ҽнак ашьыжьымҭан иааидгыланы ҭоуба руит, амра
шааҭашәалак, амза цәырҵаанӡа (сааҭки бжаки ракәын
ирыбжьахоз), уи аамҭа иалагӡаны, алашьцара
рҽалак иҩеины, аӷа дықәырцарц. Абааш азқәа дара
иааныркыларц, уи алагьы рқыҭақәа еиқәдырхарц.
Анацәа, анцәа иҳәон, ҳаҷкәынцәа улԥха, угәыԥха
рыҭа, ргәҭакы иахьыгӡа ҳәа. Урҭ рыбжьы анцәа
иҟынӡа инаӡазшәа, амра аҭашәара рацәак шагмыз
амш ааилахәан, ажәҩан ҵылашьцааӡа иааҟалан,
ақәа кыдҵәан аура иалагеит. Уи ауха амза шәаны
ашьха, нхыҵ аҽааннакылазшәа, ладагьы ҩадагьы еиқәылашьца
ула аҵәыршы ҭакызар иумбо иҟалеит.
Ашьха иааӡахьаз, атәы здыруаз арԥарцәа рылақәа
хҩаны икыдларгьы, ашьабысҭақәа реиԥш икылҵәрааны
Абааш азқәа аҟынза аҩеира акыр ахдырҵуазма.
Ацгәыԥсы дәылганы адәныҟа ианузкамыршәуа
аҵых бааԥсы ҳәа ззырҳәоз ҟалеит уи ауха.
Аӷацәа рхаҿгьы ирзаагомызт абри еиԥш аамҭазы
аԥсуаа ҩеины ирықәлоит ҳәа. Ҵаҟа иҟаз рштаби дареи
рациала еицәажәеит. Адҵа роуит уаҵәтәи амш
иалагӡаны шәызлаԥшуа аԥсуа қыҭақәа рҿы хыбрак
аанымхароуп, инеиԥынкыланы иқәццышәаатәуп…
адырра злаҳамоу ала апартизанцәа рҽыҵәахны хыбра
цыԥхьаӡа ирыҩнатәоуп, ажәылара рҽазыҟарҵарц
иаҿуп… иахьымӡароуп… иҩнаблыроуп… ҳәа.
– Анцәа иџьшьоуп, ҳаштаб аиҳабы игәаҵәа еилысзаап…
уажәраанӡа ҳнапқәа ҿаҳәаны икын, иналак-аалакны
ада ҳирхысуамызт. Уаҵәы иажәышәҵа
иҳәеит. Абас заа адҵа ҳаиҭазтгьы, шьҭа урҭ рҭыӡҭыԥқәа
аҳәира ахысхьазаарын, – адҵа иоуз игәы ишахәаз
иҩызцәа идырдыруа даацәажәеит абзарбзанҭырҟьаҩы ажакьа ду.
– Ҳаштаб аиҳабы иналак-аалакны ада ахыбрақәа
ҳреихсыр зимуаз змааноу узымдырӡои? – иҳәан
дҩаҵҟьеит ҷкәына аԥшьык, апырпыл еицш деицрашәаны.
Уи аԥшыхәҩы иакәын.
– Сара акгьы сыздырам… уара иудыруазеи уи
иианаго ҳәа? – иааиҿаирхьит ажакьа ду.
– Уара ишԥаузымдыруеи, иҩноу зегьы аадәылганы
игаанӡа ҩнык ҳаихсыр иуӡом. Хара џьара мҳаҵәк
дәылаагар ҳахишьаауеит… изхара ҟалаӡом, ӷбала
Ԥуҭӡа адәықәҵара даҿуп атрафеи. – Аԥшыхәҩы игәы
ԥыжәжәо агәала имаз зегьы идирҳаит.
– Уаҵәы амацәыс ықәҵаны, ԥсы зхоу аӡәы
дыҟамкәа, иказказуа иаҳрыцқьар, ахьшьқәа ҳамкуазар
ари ахәы иқәаҳхуазеи… ҳанылбаалак Мамаи дахьахымсыц
(Мамаи ҳәа ишьҭан рштаб аиҳабы)
ҩынқәак аанхар, ҳаргьы иҳазхаша ҳауеит. Уаҵәуха
дәыӷбак азна ҳаманы Қарҭҟа амҩа ҳшықәло агәра
шәсыргоит, ҳәа ҵәыца дук азна ауатка кны
дарыбжьагылеит аҽа хаҵа шәпак, арыжәтә илыхәхәа.
Уи акәхеит, зегьы ҵәыцак-ҵәыцак аанкыланы
гаумарџьос Сақарҭвело ҳәа еибарҳәҳәо, арыжәтә
ажәра иалагеит. Ҳалакьысра згәагьуада, ҳара иаҳиааиуа
адунеи аҿы дмиӡац ҳәа иҽхәо (уаа хынҩажәаҩык
иреиҵамызт) ишеилатәаз, жәаҩык аԥсуаа хыиузаҿамкуаз,
мацәыс еимҟьарашәа иаарылегьыжьын,
аӡәы заҵәык ихы аҩахаха дахьырмыгӡеит. Уи ауха
Абааш азқәа цқьахеит.
Иџьоушьаша, убри ашьҭахь, дук мырҵыкәа, аҵх
еилгеит, ашьыжьгьы ажәҩан агәы казказуа, ԥсҭҳәакәамҟьакгьы
ҟьаланы џьара ихыршәлан иубомызт.
Аӷацәа рштаб аиҳабы, уаҵәтәи амш иалагӡаны
Абааш ашьапаҿы ишьҭоу аԥсуа қыҭақәа шәыблы,
аҭыӡ ҭыԥқәа еиҟарашәтә, иқәыццышәаа ижәга ҳәа
адҵа иҟаиҵаз заҳаз, иаанханы иҟаз ақыҭауаа лацәеихьшь
рымаӡамкәа, ишгәаҟуаз иаадыршеит. Иалҵны
цашьа рымаӡамызт, аӷацәа акәшаны, амацәаз
иҭакны иркын.
Ашара ианалага игәыҭҟьа-ԥсыҭҟьаха Абааш ахь
рлымҳа кыдҵаны иӡырҩуа иалагеит. Ҳаихсра ианбалагои
ҳәа адгьыл жны анышә изыҵаломызт зысабицәа
згәыҵаҳәҳәа, иахьырҵәахра рзымдыруа, зыҩнқәа ирыҩнагьежьуа ирыҩназ анацәа. Уахык ала шаҟаҩы
шлада игәаҟуаз анацәа.
Уажәымзар уажәы ҳақәырхуеит, ҳақәрыблаауеит
ҳәа рыци рышәи еиҵамгыло аҟәара-ҟәара ишеиҵасуаз
амра гылт. Хысыбжьык Абааш ахьтәи ирмаҳаӡеит.
Ус иахьҭынчрахаз, еиҳагьы рыхәда ҵкааны иашьуа
иалагеит, зынӡа уамаӡак ҳаҵаргалоит, рҳәан.
Ахәыҷқәа адунеи аҿы зегьы ззеиԥшыз, хьаа-гәырҩа
змамыз Абааш ахахьынтәи абзарбзан хқәа рцынхәрас
амра ашәахәақәа иаанашьҭуаз еигәырӷьаны
иалахәмаруан, ибажәгәаламуа иаҳкуеит ҳәа иашьҭан…
Иагьыԥсымкәа иагьыбзамкәа ишьхныԥсыланы
ишыҟаз, шьыбжьаара дук шагмыз ирылаҩит, аҷкәынцәа
иацы ҭоуба уны ахәылбыҽха икыдлаз фырхаҵарыла
Абааш ргеит, аӷа дыцҟьа-шәҟьа дықәырцеит
ҳәа. Ари еиԥш заҳаз ақыҭақәа иԥсны ибзахазшәа
рыԥсы еивыргеит. Мчыбжьык аахыс лашарак зымбацкәа,
зыҩнаргәқәа ҭыжааны итәаз, аҳәсеи ахәыҷқәеи,
абыргцәеи, адәахьы идәылҵуа, иҩнало иалагеит
имшәа имырҳа. Аӷацәа ԥасеиԥш ртанкқәа рыла
заҵа ақыҭақәа ирыламларыз, ишәан, рпозициақәа
кажьны, шьҭахьҟа инаскьеит.
Абааш аанызкылаз афырхацәа иҭдырҟьоз ахьынӡарымаз
аӡәы ихы ҩышьҭихыр рымуит, аԥсуа қыҭақәа
аҵысҵәҟьа ахыдмырԥрааит.
Аҷкәынцәа ҭоуба уны Абааш агаразы иандәықәлоз
рҩызцэеи дареи еицәажәеит, знык дара халаны
ахәы рзаанкылар, ирышьҭарххны 50-ҩаык џьаԥҳанылеи
бџьарлеи рҽеибыҭаны рыцхырааразы иҩеирц.
Уажәымзар уажәы иаҳзаауеит ҳәа иԥшын, аамҭа
цон, рхабар ыҟамызт. Ирымаз аџьаԥҳаны нҵәо иалагеит.
Ахысра иаҟәымҵыр амуа аҭагылазаашьа роуит.
Абааш азқәа анҭынчраха, аӷацәа рыԥсы ҭалан,
рпозициақәа рахь ахынҳәра иалагеит.
Зыԥсы ҭины Абааш згаз арԥарцәа ацхырааҩцәа
рышьҭаланы иахьымааз иаанагоз рзымдыруа иаанхеит.
Рыштаби дареи еимаздоз арациа бжьысит.
Аибашьра еибашьроуп, ес-минуҭ узқәымгәыӷӡо
уԥылоит, аҭагылазаашьа аҽаԥсахуеит. Ацхырааразы
иҩеираны иҟаз аҽа цәаҳәак ахь идәықәрымҵар амуа
иҟалит. Акаҵәара инкыдлоны еиԥш аамҭазы, агенштаб
аҟынтәи адҵа роуит, Абааш анхыҵ амшын аганахь
ала ишьҭаз ақыҭа Кәачара уахыки ҽнаки иалагзаны
"ашхырцәагьҭра" блымзар, амрагыларахьтәи
афронт ааха ӷәгәа арҭар алшоит ҳәа.
Аџыныш Бериа агырцәа ааганы ақәны жәла еиԥш
иҟьаны Аԥсны ианахирҵәоз, зегьы реиԥш Кәачара
инанагақәазгьы нымха-хымҵәақәан. уҟан ацсуаа урҭ
рыцҳашьаны, рҿаҵа еиҩшаны ирырҭон. Иаҳзыжәуа
ахаан иаҳхашҭуам ҳәа ирыкәшон, ирызӡатәуан. Рыԥсы
анеивырга иахьынтәааз рхашҭит. Шәара шәызусҭцәада,
ари ҳара ҳадгьыл ауп ҳәа иаарҿагылт. Аибашьра
ианалага Кәачарааи Ахалдабааи ҩнаҭа цыԥхьаӡа
ачара рыман, рхәыҷқәа ашәҭқәа дыркны, аԥсуаа
ршьырц иаауаз атанкқәа ирыԥрыжьлон, имҩахганы
ачара рзыруан. Ԥсраҽнынӡа ашьра зқәыз ахыхсаҩцәа
инадыркны акәтӷьычцәа рҟынӡа Қырҭтәылатәи
абахҭақәа ирзымкуа иҭакны ирымаз аибашьра
ишналагаз еиԥш, амнистиа рзуны иаурышьтит, аԥсуаа
шәшьла, ишәбылла, ишәырҳәла ҳәа.
Амнистиа анрылаҳәахаз амш инаркны Кәачараа
урҭ ирыԥхьаны раагара иалагеит. Хьума, ԥароума
ирымаз акы еигӡомызт зегьы рырҭон (рмашьынақәагьы
ирҭыҵны, ацаԥхақәа ддыркуан) аԥсуаа рҭархаразы.
Ақыҭа унацәа узаламҵо идырҭәит. Уи азыҳәан
акәын Кәачара "ашхырцәаӷьҭра" ҳәа изашьҭаз уи
аамҭазы.
Абааш агарагьы, Кәачара ақыҭа аҭарцәрагьы
аамҭак алагӡара рзыцәгьахеит хыԥхьаӡарала аӷа ибжа
еиҭабжагьы инамӡоз аԥсуа еибашьцәа рзы.
Ашхырцәагьҭра былны ихынҳәаанӡа, аӷацәа
Абааш иакәшан еиҭааныркылт.
Аԥсуа партизанцәа хацәнмырха икыдлеит, рҩоызцәа
иҭдырҟьо рымаӡамкәа Абааш аанкыланы ишрымаз
рбон, аха иагьа ҟарҵандазгьы, аӷацәа изрылымсит,
амаҭ еиԥш иаакәшаны иркын. Аха игәаӷьны рышҟаа
изҩеиуамызт. Иааигәаӡаны иҩеины иаарыҵагылт.
Излахысуа рымҵәаны ишыҟаз аҟара шырдыруазгьы,
инагӡаҵәҟьаны агәра рызгомызт. Изқәымгәыӷӡоз
акы рыҵаргалар ҳәа ишәон. Еивызгоз рҿымҭра
акәын. Аӷацәа уахгьы-ҽынгьы ҿааихак ҟарҵомызт,
ирықәмақаруан, ирызҿырҭуан, хаала шәыҽҳашәҭар
шәара ишәзеӷъуп, шәыԥсы еиқәҳархоит,
мап анакәха ҳшәеигӡом, ԥсышьацәгьа шәыҭаны,
шәыԥсырҭа, шәыӡырҭа ахаан уаҩы изымԥшаауа
шәҭаҳархәашоит ҳәа.
Иԥсызшәа, уахыки-ҽнаки зынӡа зышьҭыбжьгьы
зыбжьгьы рмаҳауаз, иаалырҟьаны ашәаҳәара иалагеит.
Аӷацәа шанхеит, рлымҳа иаҳауаз агәра рзымго,
игачамкны иаанхеит.
Аԥсуа партизанцәа ашәа рҳәон рыбжьы еиқәыршәаны.
Уи зны аԥша имҵарсны нхыҵҟа иаманы ицон,
аҽазны аахыҵҟа ишьҭԥаа иаанагон.
Аԥсра ада аҽакы иазԥшымыз аԥуа еибашьцәа
рашәаҳәабжь аӷацәа еиланагеит, иахырҳәаара рзымдыруа иаанхеит.
Ирҳәалааит, ирҳәалааит, ари аҵыхәтәантәи
ашәа ауп… уаҳа ирҳәап ҳәа шәыҟоу – ҳәа ақырҭуа
еибашьыҩцәа ргәы дырӷәӷәон.
Аԥсуа партизанцәа азар акәын ирҳәоз. Рҩаыза
гәакьа иҳәахьа нарыгӡон. Уи зеиԥш дыҟамыз ҽыбӷа
ҟазан. Изларҳәоз ала, аҽы иԥсы алан. Ӡлагара
ҽызаргьы абӷаҿы данюеи нахыс аҽакхон, иҵԥраауа,
иҵакәашо иалагозаарын. Аҵыхәтәантәи иҽеиқәа,
аҟара игәаԥхоз ҽы иднамгалацзаарын, ауаҩыытәыҩса
иеиԥш ииҳәоз еилнаркаауазаарын. Ҽнак ахы имшьышьыр,
абӷа инапы ықәимшьызар, игәы иамуазаарын,
убри аҟынӡа бзиа ибозаарын. Хышықәса инеиԥынкыланы
Мықәтәи аҽырҩра дуқәа рҽы аԥхьахә
агахьазаарын. Мшы мыжда, аныҟалаз, ақырҭуа қәылаҩцәа
Аԥсны ианақәлаз аҽны, иҽы Мықә аӡиас
иаларгыланы икәаба-ишьышьы, аҽырҩра ааигәа иҟалараны
иҟаз азыҟаҵаразы адәы иахигарц иманы
дышнеиуаз ауп зынӡа игәиҽанӡамкәа аӷацәа алаапк
еиԥш ихагаханы иаауаз дрылашәаны, ипсы еиԥш бзиа
иибоз иҽы шиҵыршьааз, иара иԥсы игеит уҟан, хы
даҿамшәеит… Аха абааш аныргоз ӷәӷәала дырхәит,
иҩызцэа дгәарҭаанӡа ашьа рацәаны ицәцеит, ахы
иқәшәаз иҩнуҵҟа деиӷрыблаа дагеит. Аламала акы
иамго афырхаҵа ҳәа изышьҭаз еилҟьа-еилгәыцәык
иакәын, аха ахы лашә мыжда даԥыхьашәеит, иԥсырҭа
иавымсит, дацәынхап изуҳәаратә дыҟан, аха деицәамхозар
деиӷьхомызт, лассы-лассы деиҭашәан, деицәахеит.
Иҩызцәа ихагьежьуа, иеиқәырхаразы ржьы
ԥҟатәызар еигӡомызт, ирылшоз акы игрыжьуамызт,
аха еиҳа-еиҳа деицәахон акәымзар еӷьхара ҳәа
акгьы имамызт. Ахәра иоуз дшазымиааиуаз аниба,
иҩызцәа дрыҳәеит шәаасхагыланы сыԥсы злоу ашәа,
Азар сзышәҳәа ҳәа.
– Ашьшьыҳәа алеира иаҿыз илацәақәа зынӡа
ихҩаанӡа ргәи рылаӷырӡи еилаҵәо иааихагылан,
дзыҳәаз ашәа изырҳәеит. Рыбжьы шаагаз еиԥш,
ихҩарц хәыҷӡак згыз илақәа аахитын, ажәҩан
днаҵаԥшит. Ҵысрак амаӡамкәа ахаҳә еиԥш ихьанҭаза
иԥсы злыҵны ицахьаз ицәеижь еиҭа изыхынҳәызшәа
иаақәацмацеит. Амра аҭашәамҭаз ашәаԥшь аацәырҵны, улаԥш ахысаанӡа ишҿыцәаауа еиԥш, еиқәаҵәахахьаз
иқьышәқәа ашьа аарықәыхәмарит.
Ишәҳәала, ишәҳәала… Ибжьы изыҭкаауамызт,
аха иқьышәқәа рҵысуа иреилдиркаауан ашәаҳәара
иаҟәымҵырц шиҭахыз.
– Ацәа хааӡа дҭахәхәа дҭанагаланы ицозшәа,
ашәа дшазыӡырҩуаз, игәы ишықуҩаз иԥсыԥ алагаҩагара дааҟәыҵит.
Азар абжьы шьҭԥааны иаманы ицон, аӷацәа зцәа
зхырххьаз ашьа цқьа иалҵыз аҽыҩ. Ицон уи заҟа
идыргәаҟхьаз, зегьы ахаршҭны… абжьы ахьгоз иазааигәахацыԥхьаза
амч иацлон. Абӷа ҭаԥнаҵәо изҵаз
аидара хьанҭа, ҽыҩ ҷкәынак дласӡа даман ицозшәа
акәын азар агәы шышьҭнахуаз.
Абна илҟьаны Абааш азқәа аҵыхәан ишаацәырҵыз
еиԥш игәарҭеит. Ашәаҳәара иааҟәыҵын, иахырҳәаауа
рзымдыруа, инеиҿаԥшы-ааиҿаԥшит. Аҽгьы
иабеит гәыԥҩык шеилагылаз, аха зымҩа имцеит, ахы
рықәкны рышҟа еиханы иаауан.
Аибашьраҿы харзаманс иҟамло ҳәа иҟоузеи, аха
урҭ ари еиԥшҵәҟьа уи аҽны ада ирымбацызт. Аӷацәа
ишырзыԥшыз аҽы аидара аманы ирызҩеит, измааноузеи?
Дара ианырзымгәаӷь артҟәацга ақәҵаны ирзаарышьҭзар?
Еиӷьзар иааины иаарыдгылаанӡа еихсны
ишьызар? Аха еихсуада, изгәаӷьуада, патронак патронак
ада рызнымхеит, рҳәахьа рзеилагом. Ҳаԥсы ҭаны
ҳаӷацәа ҳаҽраҳҭом ҳәа ҭоуба рухьеит.
Аҽы аҩеимҭаз зыԥсы зхыҵыз аибашьҩы еиҵыхәхәа
ишьҭаз ианааихагыла, ихысны имцеит, иадырсызшәа
иаангылт. Ианаангыла, аԥсыԥ алагаҩагара еиҳагьы
иазыцәгьахеит, агәы ҭыҵны ицарашәа еисуан…
иџьашьаны ишахәаԥшуаз агәчама амыҩрызшәа инеизҟәаҿын,
агәараҳәа икаҳаит, изҵаз аидарагьы нахыҩрын,
аган инаваҳаит, иагьԥымжәеит, иагьымтҟәацит…
рышҟа ибылгьаны зҿаазхаз ааҵәақәа руак ахы
ааԥытлан, ҵҩа змам апатронақәа адгьыл инықәыцсеит.
Анцәа дырзыразхан ирзааишьҭызшәа, зынӡа
ишақәымгәыӷуаз абџьар анроу ргәы ӷәӷәахеит, инагӡаны
ирзымҳәаз ашәа еиҭарҳәеит.
– Агацәа еиҭах ашәаҳәабжь анраҳа еилагеит,
ахыкәалаа рыларҵазшәа ргәы быжьнахит, аԥсра иаҿыз
аҽы алымҳацәқәа ирҩахеит, амч зегьы ааизганы
ахы шьҭнахит, игыларц аҽырххара иалагеит, аха ацәеижь
азышьҭымхит, иамуӡозшәа анаба ашьапқәа
рҟьара иалагеит. Иџьашьатәын уи аԥсымҭазы иҟанаҵоз.
Уи аԥхьа зыԥсы зхызхыз аибашьҩы – аҽыбгаҟаза
иеиԥш, иаргьы Азар ишазыӡырҩуаз аԥсы ахыҵит.
Аԥсыӡ аӡы анаҵабалак иԥаҟь-ԥаҟьуа аҟәара ишықәхо
еиԥш, аԥсуа партизанцәа излахысуа анрымҵәа
рхы нкыдҟьо абааш ахәы иқәуп, итҟәаны раанкыларазы
абыржәы ианеигьу аамҭа ҳауам ҳәа аӷацәа иахьыҩхалаз
мшымыжда рзыҟалеит, бџьарла еиқәных
инарҿагылеит, ршәаџь зҳәо аӡзәы заҵәыкгьы даанырмыжьит.
Уи аҽны инаркны иԥшьоу Абааш ахәы цқьахеит,
уинахыс аӷа ишьапы изықәмыргылт.
Абааш ахәаны игылоуп ахааназы аԥшәымара зуа
Аҽыбӷаҟазеи Аҽи рбаҟа.
Есышықәса хашҭра зқәым уи амш аҽны еицеибашьуаз
рҽеибарк инеины ргәи-рылаӷырӡи еилаҵәо
абаҟа аԥхьа иҩагыланы Азар рҳәоит.
Аҽыбгаҟазеи аҽи рыԥсы ҭаланы, ахаҳә баҟа
иаалҵны раԥхьа иаагылозшәа ргәы иабоит.
   “Аҳәа зыҟәну аџьныш” 
