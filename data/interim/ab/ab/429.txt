АԤСҬАЗААРА ГӘЫЛҬӘААНЫ ИЗНЫԤШУА АПОЕЗИА

Рауль Лашәриа аԥсуа поезиаҿы ихьӡ рҳәеижьҭеи маҷ ҵӡом. Уи инапы иҵиххьеит акымкәа-ҩбамкәа ажәеинраалақәа реизгақәа. Раԥхьаӡа акьыԥхь аҿы дцәырҵит 16 шықәса анихыҵуаз. Убасҟан агазеҭ «Аԥсны ҟаԥшь» ианиҵеит ажәеинраала «Ақьаԥҭа» зыхьӡитәыз. Убри аахыс апоет, рҿиаҩык иаҳасаб ала, данысит ҵакыла игәылҭәаау, аамҭалагьы кыр зҵазкуа, интересу амҩа. 
Рауль Лашәриа аԥсуа поезиаҿ ус ҽырбашақәа иааиз поетым. Уи ихатәы мҩахәасҭала, ицқьакәакәараӡа иҟоу ихатәы бжьи ихатә ҟазшьеи иманы аԥсуа поезиа агәашә ааиртит. Ибаҩхатәреи иҟазареи дрықәгәыӷуа, иҽеиҿкааны, иажәа нап адкыланы, ираӡо даауеит иахьанӡагьы. Уи еиҿкаауп, иеинаалоуп, игәҭакы инарҵауланы, инҭкаа-ааҭкааны аҳәашьа дақәшәоит. Иҟырҟы зырхәыхәыз ихатәы бызшәа дахӡыӡаауеит, дацклаԥшны ихы иаирхәоит иҩымҭақәа рҿы. Р. Лашәриа ирҿиара иацклаԥшуа ибарҭоуп, игәеимҭар ауам иаҳа-иаҳа ишеизҳауа иҟыбаҩи иҟазареи, иҳәоу  шҭышәынтәалоу, иажәақәа зҵеиҵо аидара ишацло. Шамахамзар апоет иажәеинраалақәа аԥсҭазаара агәахәара, агәалаҟара бзиа узцәырыргоит, угәы дырҿыцуеит. Аха уи мацараҿы даангылом апоет, аԥсҭазаара иацу абзиагьы ацәгьагьы маҭәахәуп ирҿиараҿы, иаҳа-иаҳа изҳацыԥхьаӡа рыҽдырҭбаауеит апоет ирҿиара атематикеи аҵаки, иҩымҭақәа зегьы мҩанызаҩҵас ирыцуп абзиабареи, аразреи, аԥшӡареи. Уи анаҩсан, ҷыдала иазгәаҭатәуп, апоет кыр шықәса иџьабаа ду шадиҵахьоу аԥсуа журналистика аизҳа-зыӷьара аусгьы, уи аус иуан агазеҭ «Аԥсны ҟаԥшь» аҿы, дыҟан редактор хадас ҿыц ишьақәгылаз аԥсуа телехәаԥшраҿы. Еиҭагаҩык иаҳасаб алагьы илиршахьоу рацәоуп. Абарҭқәа зегьы, ҳәарада, цхыраагӡахеит, ԥышәа бзиахеит ажәа азҟазак иаҳасаб ала апоет иеизҳараҿы, ишьақәгылараҿы.
Даҽакы араҟа иҳәатәуп ҳәа иԥхьаӡатәу: заԥхьаҟа ипоетхараны иҟаз Рауль Лашәриа диит, изҳаит Абжьуаа рҿы иеицырдыруаз, анхаҩы бзиа, ауаҩы аамсҭашәа, зуаҩреи заԥсуареи нагаз, ауаҩы хаа, зегь рыла игәнаалаз Лашәриа Ӡыкәыр иҭаацәараҿы. Жәҩахырла ицназгоз, иҭаацәара зырԥшӡаз аԥҳәыс аҳкәажә, аԥҳәыс еиҿкаа, Дгәыл иԥацәа рышьҭра (Кәыҵниаа) иеиуаз Дариеи (лыӡӷаб хьӡы Кьамсыс) иареи ирхылҵит, ирааӡеит арԥыски ҩыџьа аԥҳацәеи. Иааӡан урҭ инагаз аԥсуа ҵасла, аԥсуа нхаҩы ҟаимаҭ иҭаацәараҿы ишаԥу еиԥш. Аԥсуа патриархалтә ԥсҭазаара иамаз игәнаалоу абзиарақәа: абзиеибабара, аихаҵгылара, арыцҳаибашьара, аҭибагара, аиҳабра-аиҵбра, аизгәыкра, ауаҩы дуаҩызтәуа аҟазшьа бзиақәа зегьы рыларааӡеит урҭ рыхшара. Абра иеиқәыԥхьаӡоу аҟазшьақәа ныҟәызго дреиуоуп Р. Лашәриа ихаҭагьы.
Рыцҳарас иҟалаз, апоет иԥхеит иаҳәшьцәа заа, зҭыԥҳара иҭагылаз, аԥсҭазаара нагӡаны абаха змоуз аҭыԥҳацәа гәлымҵәахқәа Раиеи Риммеи. Уи кыр шықәса игәнигеит рашьа заҵәы. Апоет ирҿиара аӷьырак бзиа дызбоз, иԥсы злаз иаҳәшьцәа ирзикит, игәнаалоу, игәкыу, иагьеиҿкаау алирикатә жәеинраалақәа раԥҵара илиршеит апоет, ақәрахьымӡареи , игәырӷьахәыз, аха иҿахҵәахаз аԥсҭазаара ԥшӡа ажәа гәыкқәа рызҳәара илиршеит. Ари, гәыла-ԥсыла иӷәӷәам, згәы ҭбаам ауаҩы илшом. Заҳәшьцәа зыԥхаз, згәы блыз ауаҩы идунеи ҳагәылаирԥшит апоет…
Хыхь еиқәаҳԥхьаӡаз аҟазшьа бзиақәа зегь мҩақәҵагахеит апоет иаԥхьаҟатәи ирҿиара амҩазы.
Апоет иҩымҭақәа ирныԥшит, зегь раԥхьаӡагьы, агеи ашьхеи рыбжьара ишьҭоу иқыҭа ҭбаа, иқыҭа ԥшӡа.
Кәтол асахьақәа иҷыдоу аҭыԥ ааннакылт иара изааигәаӡоу, дахьиз, иахьизҳаз иҳабла – Лашәриаа рҳабла асахьа  мӡанрақәа. Уи омашәа ублаҿ иааиртә аԥсҭаҵара илиршеит иаб иашҭа, Дӷамшь аԥшаҳәа, абнара, адәы еиужьқәа, ажәҩан. Ҳәара аҭахума, апоет ирҿиара аҿеиҵнахцыԥхьаӡа иазҳауан ирҿиара адунеи, агеографиа, рыҽдырҭбааит иидеатә-тематикатә еихьӡарақәагьы. Апоет аԥсҭазаара аган рацәа иаҵанакуа азҵаарақәеи, ахҭысқәеи, аҭагылазаашьақәеи хкы рацәала иеилоу, иҳәаадоу адунеи иахылҿиаауа апроблемақәа зегьы дрызхәыцуеит, дрыхцәажәоит рҿиарала, рсахьа аҭгара иҽазишәоит, аԥхьаҩгьы уи дазҿлымҳахартә ихьарԥшра илиршеит. Апоет арҭ зегьы – игәы иҵхо, дызлагылоу аамҭа асахьа рацәа, аҟлаа рацәа, еиуеиԥшым, зхыԥхьаӡара даара ирацәоу ахҭысқәеи афактқәеи аҳәатәы рацәа ирҭеит, аҳәашьагьы, – ажәарҿаиараҿы ихадоу, – дақәшәеит ҳҳәар, аиаша ҳацәыхарахом.
Р. Лашәриа ипоезиа, еиҭазгәасҭар сҭахуп, тематикалеи ҵакылеи даара аҽарҭбааит, аҿеиҵнахт, ишаҳҳәахьоу еиԥш, дзызҿлымҳау аԥсҭазаара иамоу аган рацәа аарԥшра, аҭҵаара иҽанишәоит, иагьиқәҿиеит.
Апоет акьыԥхь ахь дцәырҵит иҳаҩсыз ашәышықәса 60-тәи ашықәсқәа рынҵәамҭазы.
Ҳәарада, уи ипоезиа ианыԥшит зыг-зыбза ыҟаз, иагьымариамыз асовет аамҭазтәи аԥсҭазаара, еиҳаракгьы Аԥсны мчыла изыдҳәалаз Қырҭтәыла аиҳабыра имҩаԥыргоз аԥсуа жәлар ирзырхаз аполитика хәымга иабзоураны. Уи аамҭа иацыз аихьӡарақәеи, азалымдарақәеи, аҟыбаӡыбарақәеи, аԥсуа жәлар, милаҭк аҳасаб ала рхы аиқәырхареи, аҽышьақәырӷәӷәарақәеи уҳәа убас ахҭыс еиқәаҵәақәеи афактқәеи рацәаны апоет ирҿиараҿы анырра рмоур ҟаломызт.
Апоет иаԥҵамҭақәа ирылацәажәо аҭҵааҩы дзыхцәажәараны дыҟоу аҩымҭақәа ранализ аган ахь ала иалихыр ауеит еиуеиԥшым аметодқәа рахьтә акы. Урҭ иреиуоуп: тема-темала, ма ҵакыла еизааигәақәоу ааидкыланы, хаз-хазы рыхцәажәара; мамзаргьы, апоет аҩра даналага нахыс аамҭала дызнысыз арҿиара амҩа днаныланы ирҿиамҭақәа реилыргара-рыраӡара аметод.
Р. Лашәриа ирҿиара аҟазшьа злаҟоу ала, насгьы апоет иахьа уажәраанӡа иаԥиҵаз иажәеинраалақәа иалкаау иҩымҭақәа реизга ахьакәу аҟнытә, аҩбатәи аметод, азнеишьа иаҳа дарманшәалоит аҭҵааҩы. Насгьы, аԥхьаҩ, апоет ирҿиамҭақәа реизга иаԥхьарц зҭаххо ашәҟәы аԥхьажәа даԥхьаны апоет иҩымҭақәа рахь диасыр, аԥхьаҩ автор иажәеинраала адунеи иаҳа дазааигәахоит, цхыраарак инаҭар ауеит. Аха уи ихадоу усым, избанзар, аԥхьаҩгьы арҿиаҩы дицрҿиаҩуп, уи аҩымҭа, иара изааигәоу алибаауеит, иара итәала ибоит, иаҳауеит.
Даҽа ганкахьала, иҟалап аԥхьаҩ уи аҟара дзышьцылам (аԥхьажәа ашәҟәы иацу ауп сызҿу) знеишьазар ара иалаҳхыз аметод, аха ус иага иҟазаргьы, аамҭа иадҳәалоу апринцип, – апоет дызнысыз арҿиаратә мҩа унаныланы иҩымҭақәа рыхцәажәара аҭҵааҩы иаҳа дарманшәалоит, аԥхьаҩгьы ибарҭахоит автор дызнысыз амҩа ахсаалагьы аҟазшьа ҷыдарагьы.
Апоет раԥхьатәи иажәеинраалақәа еидызкылаз ашәҟәы «Аҵх-ҵәца» (1973) аатуеит ажәеинраала «Сан» ала. Автор иан лыбзиабарала иҭәу ари ажәеинраала ахы икуеит абас:

Еҵәак харантәи абла ҭкәиӡа,
Илашалароуп сара сзы.
Уи акыдшәара иақәиҭӡам
Илашалароуп сара сзы.

Ан лхаҿсахьа есқьынгьы интересс ишьҭырхуан ирацәаны амилаҭқәа рлитература ахаҭарнакцәа ӡәырҩы. Урҭ ажәеинраалақәа зегь еидызкыло, ихадоу аҵакы, – ан илзырхоу ацәанырра цқьа, абзиабара ауп. Дарбан поетзаалак имилаҭ аҟазшьа иашьашәалоу, иара аҟазшьа ҷыдақәа рыла иқәҵоу, ихырҷоу ахаҿсахьақәа азырԥшаауеит. Аԥсуа поет Р. Лашәриагьы уи аԥҟара дықәныҟәеит. Аԥсуа ибзиабаратә цәанырра жәытә-натә аахыс ираӡан, аҽынкылара аныԥшуан, иаахтны аҳәара маҷк иҽацәихьчон. Уи зыхҟьоз амзызқәагьы ыҟоуп. Афольклортә хаҿсахьақәа Гәында ԥшӡа иналыркны, аҭоурыхтә-фырхаҵаратә ашәақәа рҿы иаҳԥыло ахаҿсахьақәа: Баалоу-ԥҳа Мадина, Шарыҭхәа-иԥа Мсоусҭ иԥшәма, ажәлар рлирика иарҿиаз, еиҳарак ахьӡыртәрақәа рҿы иаҳԥыло ахаҿсахьақәа инадыркны аԥсуа сахьаркыратә литература аԥҵамҭақәа рҟынӡа (аҵыхәтәантәи ажәашықәсақәа ртәы ҳамҳәозар) ҳпоетцәа зықәныҟәоз иаамсҭашәаны,  ихымтцәакәа аҳәашьа аметод ауп.
Ан лыбзиабара аарԥшраҿгьы амцхә иаартцәаны аҳәара маҷк иԥшӡам, уи аԥсуа именталитет иацәтәымуп ҳәа иԥхьаӡоуп.
Апоет иан аеҵәа деиԥшитәуеит. Апоезиаҿы ан лхаҿсахьа есқьынгьы иҳараку, илашоу, иԥшӡоу асахьақәа ирыдыркылоит, ирыдҳәалоуп. Апоет иан лахь имоу иҳәаадоу, иҵаулоу, иҟәандоу абзиабара иаахтны акәымкәа, аха дақәшәаны иҳәоит.

Сара сан аԥсра бақәиҭӡам,
Есымша иҭазароуп быԥсы.

Ажәеинраала алирикатә хаҿсахьа иан лааигәара аҟазаара иҭахуп, уи игәамч иазнарҳауеит, дарӷәӷәоит, дарзҩыдоит:

Имаҷхан сычҳара сандәықәу,
Быбла ҟәышқәа сеиқәдырхоит.

Ан лыбла ҟәышқәа ауаҩ иԥсҭазаара зегь азы еиқәырхагоуп, аҟазаара иашьагәыҭуп, иагәнаалоуп. Ари, ан илызку аԥсуаҵас иеиҿкаау, игәку, гәык-ԥсык ала иҳәоу бзиабара дууп, бзиабара зҩыдоуп, бзиабара ԥшӡоуп иаанарԥшуа.
Ауаҩытәыҩса иԥсҭазаараҿы, ихәыцрақәа рҿы имаҷым аҭыԥ ааныркылоит агәалашәарақәа. Ианакәызаалакгьы ауаҩы иҟазшьан, иахьагьы иҟазшьоуп ишьҭахьҟа иаанхаз аамҭа амҩа азхьаԥшра, анԥшылара. Ихәыцуа ауаҩы идунеи мҩанызаҩ ҳасабла иацуп еснагь ишьҭахьҟа иаанхаз, аамҭа иаццахьоу, аха ихы-игәаҿы иаанханы иҟоу ахҭысқәеи ауаатәыҩсеи рхаҿсахьақәа. Ус иҟоуп ауаҩытәыҩса иҩнуҵҟатәи идунеи.
Р. Лашәриа ипоезиаҿы имаҷым аҭыԥ ааныркылоит агәалашәарақәа ирызку ажәеинраалақәа. Убарҭ рахьтә рзааҭгылара ахәҭоуп аԥсуа поезиа аҭоурых абӷьыцқәа хьынбанла зыхьӡқәа анылаз агәлымҵәахқәа И. Коӷониеи Ал. Лашәриеи. 
А. Лашәриа иԥсҭазаара далҵит 33 шықәса дшырҭагылаз ааԥын мшқәак рзы.
Ауаҩ иаша, зегь раԥхьа аиашара зыргылоз, уи ԥсҭазааратә кредос измаз, зырҿиара зегь аиашара иазкыз, агәыбылҩ ду, дыздыруаз зегьы, иҩызцәа, иқәлацәа, наԥшыхақә изыҟазгьы зегь бзиа дырбон, пату иқәырҵон. Исгәалашәоит атрибунаҿы дықәгыланы иажәеинраалақәа данрыԥхьоз, акаҩ-акаҩ ҳәа ибжьы ҿацаӡа иангоз. Апатриот ду, амца, зыцрыдды ицоз ауаҩы лаша, аиаша азықәԥаҩ, аҿыц иеигәырӷьоз, ахәахәа иаахтны иаҿагылоз, згәы иҭаз есқьынгьы зыбз иқәыз Ал. Лашәриа апоезиаҿы илшаз маҷӡам, аха илшашаз хараӡа иеиҳан, ажәа азҟазак иаҳасаб ала. Уи заа идунеи иԥсахит, аха иҩызцәагьы, дыздыруазы зегьы иахьагьы ргәы дҭынҵәом, убри аҟара иҳаракын ицқьара, иуаҩра, иразра. Абас еиԥш иҟаз апоетцәа рзы акәхоит аурыс поет ду изиҳәаз: – «упоетымзар ауеит, аха ууаҩызароуп», – ҳәа. Ал. Лашәриа ԥсабарала анцәа игәарԥханы иишаз поетын дагьы-Уаҩын.
Абарҭқәа зегь ракәхоит Р. Лашәриа иашьеиҳаб, аԥсуа поезиа ашаеҵәақәа иураӡәку А. Лашәриа еснагьгьы игәалашәараҿы дзыҟоу, дзигәалашәо:

Ааԥын, сгәаҭа, сгәы сагоит,
Усҟак сазхәыцуам слахьынҵа,
Избанзар, ааԥын са сџьабоит, – 
Уцахьеит ахәра ду сынҵа.

Автор дигәалаиршәоит зыԥсадгьыл абзиабарала згәы ҭәыз, зхы-зыԥсы уи азы иамеигӡоз, иблуаз, игәыблыз аҵыхәтәанынӡа, аха зышьҭа ҭӷәыхаа зыжәлар рҭоурых шанаҵас ианызҵаз ауаҩы лаша, апоет:

Иҳәон уи ашәа игәы ҭыӷьӷьа,
Ааԥын иацлабуан ибжьы.
Ихеиԥш игон, игон угәра
Дубон длахҿыхӡа есшьыжьы.

Р. Лашәриа абра ажәеинраала кьаҿ аҿы ираамсҭашәаны, апоет иҟазшьа аҷыдарақәа аазырԥшышаз ажәа лыԥшаахқәа рыԥшаара илиршеит, дыздыруаз деиҭаргәалаиршәеит, дыззызмдыруаз, аха ипоезиа иаԥхьахьоугьы гәахәак рзынижьит.
Аҵыхәтәаны ааԥын даҳәоит автор А. Лашәриа игәалашәара есқьынагьы иҟазарц. Уи зҭаху ауаа роуп, ҳара ҳауп, зырҿиара ҳацу, ҳазрыцқьо, абзиарахь ҳхьазырԥшуа апоет ихаҿсахьеи ирҿиаратә ҭынхеи. Абри ахшыҩҵак акәхоит Р. Лашәриа аҵыхәтәантәи ицәаҳәақәа ирҳәогьы:

Иԥҵәеит иԥсҭазаара арахәыц,
Имбацызт идгьыл изхара.
Ааԥын, сгәыӷра, цқьа уазхәыц,
Суҳәоит, дугәаларшәа иара.

Р. Лашәриа, рҿиаҩык иаҳасаб ала, ихәыцуа поетуп. Иарбан хҭысзаалак, фактзаалак иажәа ззикуа атема иаҵоу, иаҟазшьоу, ахаҿсахьақәа иаԥиҵо рдунеи адәахьтәи аҭеиҭыԥш анаҩсангьы иагәылоу инарҵауланы ахаҿра аарԥшра дазыманшәалоуп,сахьаҭыхҩык иеиԥш  пластикала аҭыгара илиршоит.
Убри аганахьала ҳахәаԥшып апоет иажәеинраала «Иуа ибаҟаҿы». Араҟа иҟаӡам аԥсуа поет ду иԥсҭазаара, ирҿиара атәы зҳәо цәаҳәакгьы. Уи аԥсуа поезиа бзиа избо зегьы рзы еилкаауп. Аԥсуа литература ахрестоматиаҿы зҭыԥ аанызкылахьоу ажәа азҟаза ду аԥхьаҩ ирдырра аҭахӡам ҳәа иԥхьаӡоит. Л. Кәыҵниа иажәақәа рыла иаҳҳәозар, Иуа иажәеинраалақәеи  ипоемақәеи ашәҟәы адаҟьақәа ныжьны ашьхақәа ирықәуп, аԥсҭақәа ирҭоуп.
Зыԥсынҵры кьаҿк иалагӡаны зыԥсадгьыл агәаҟра рацәа иалҵны ахақәиҭра мҩа иқәлаз (усҟан Сталини Бериеи Аԥсны колониарымтәыцызт) ижәлар ртәрада нхара дазышәаҳәон, ржәытә фырхаҵаратә ԥсҭазаара аԥшӡареи руаҩдурахьи ихьаирԥшуан. Аҿыц ԥсҭазаара игәы азнарҳауан, дазышәаҳәон.
Ари ажәеинраалаҿы Р. Лашәриа апоет ихаҿсахьа мыцхәы дазааҭымгылакәа диасуеит исахьаркыратә хықәкы аарԥшрахь. Уи ассоциациа ҳасабла апоет дизхәыцуа иахьатәи аамҭахь (иара дызҭагылоу) ҳхьаирԥшуеит:

Гәаныла аԥсуара ӡырго,
Гәаныла иныҳәо Аԥсынра…
Саналахо Аҟәа сара,
Снанагоит Иуа дахьгылоу,
Дхәыцраха амшын ахь дыԥшуа
Снанагоит Иуа дахьгылоу
Иара ус аказыҳәан дмашшуа.

Апоет ҿа гәалак анимоу иара изы игәырҿыцгоуп Иуа ихаҿсахьа. Омашәа аԥсҭазаара бзиа избоз (иаҳгәалаҳаршәап апоет данчмазаҩы ӷәӷәаз ииҩыз иажәеинраала «Саб иашҭа ду арамҵаҿы…») аамҭа кьаҿк иалагӡаны аҩымҭа шьахәқәа, аҩымҭа хатәрақәа аԥҵара зылшаз, аҟыбаҩ ду анцәа изаҭәеишьаз иԥсҭазаара ԥшӡа игәы шьҭнахуеит автор.
«Иара ус аказы дмашшуа…» ацәаҳәа иаҳнарбоит, қәра маҷк ала оума зылшаз, аԥсра алакҭа дышҭаԥшуазгьы инмырԥшӡакәа, уи иаҿагылаз ауаҩы зҩыда ихаҿсахьа! Абри акәхоит апоет ҿа абарҭ иааҳгаз ауаҩы игәаҿынӡа инеиуа ажәа лыԥшаахқәа изырҳәазгьы.
Агәыӷра ауаҩы иԥсҭазаараҿы кыр аҵанакуеит. Имгәыӷкәа иԥсхьада, рҳәоит аԥсуаа. Ари ахшыҩҵак ауаатәыҩса рԥышәа ду, рыԥсҭазаара неиҵых иахылҿиааз факторуп.
Агәыӷра, ауаҩытәыҩса игәыӷра иазикит апоет иажәеинраала «Исыгәҭасуаз сара…». Апоет гәыӷырҭас имоу иԥсадгьыл ауп, дақәгәыӷуеит.

Ирхыччоз агәыӷрақәа  исымоу,
Иашьклаҳәуаз амц са сҿара,
Аԥсынра иснарбашам еиҭымрак,
Чҳашьа змаз зегь зычҳаз Аԥсынра.

Аурыс шәҟәыҩҩ ду иҳәон адунеи еиқәзырхо аԥшӡароуп ҳәа. Уи ганкахьала ииашоуп, аха адунеи еиқәзырхақәо рахь иԥхьаӡатәуп агәыӷрагьы. Агәыӷроуп ауаҩы имч-илша зырӷәӷәо, лашарак изырбо, иаԥхьаҟа аԥсҭазаара мҩахь ихо, ичҳара анарха азҭо, аԥсҭазаара далыхәдаазымтәуа.
Абри ахшыҩҵак ауп апоет иажәеинраала зызку.
Р. Лашәриа ипоезиа аҟазшьа ҷыдақәа иреиуоуп, дзыхцәажәозаалак: тема дуума, ихәыҷума, ҵакыла имаҷума, идуума, зегь ирықәнаго ажәақәа – ажәеицааирақәа рзыԥшаара, аԥхьаҩ азнык азы изаҵымбаауа ибартә аҳәашьа дақәшәоит. Арҿиараҿы ихадоу – автор аԥхьаҩ игәра игартә аҳәара, арҿиара илшозароуп. Автори аԥхьаҩи рыбжьара агәреибагара аныҟала, арҿиаҩы игәыхәтәы дахьӡоит ҳәа иԥхьаӡатәуп. Уи зегьы зыбзоуроу, хымԥада, автор иҟазара аҩаӡара акәхоит. 
Ҳахәаԥшып абри ҳазлацәажәаз ахшыҩҵак аганахьала ажәеинраала «Нас уажәшьҭан зны…» Апоет дазхьуеит ихәыҷраантәи иҟазшьа. Аха уи шьҭа ицахьоу аамҭа иатәуп. Уажәы дзызхәыцуа – ихәыҷра иацыз аҟазшьа ицәыӡхьеит, дазхьуеит, аха иааг. Уажәы: «Иага зургьы аҳәҳәыҳәа сызҵәуом» – игәнигоит апоет, аха нас,
Нас уажәшьҭан зны, сшыҟоу са схала
Иԥсыз ихаҿсахьа сзымхо сҟалоит.
Аӡәгьы сахьибарҭам, еишьҭала-еишьҭала
Сылабжыш ԥшьаала, ԥшьаала икаҭәоит.

Ихәыҷра иатәыз, дзызхьуаз иаҟазшьамзаргьы, агәы аҟнытә иаауа илаӷырӡ агәра инаргоит аԥхьаҩ алирикатә хаҿсахьа гәзызҭоу,  зуаҩра цқьоу аӡә шиакәу. Ус ауп иҟазар шахәҭоу ауаҩы цқьа, ауаҩы раз иҟазшьа ҳәа иԥхьаӡоит автор.
Ҵакыла абра хыхь зыӡбахә ҳҳәаз ажәеинраала иашьашәаламзаргьы, ауаҩра аидеиа хада аганахьала иақәҿнаҭуеит аҩымҭа «Сашҭа».  Аԥсуа иашҭа инхара-инҵыраҿы аҵакы ду амоуп. Анхаҩ бзиа иашҭала дудыруеит рҳәоит.
Агәбылреи, арыцҳаибашьареи, аихаҵгылареи уҳәа убас егьырҭгьы, аԥсуа даԥсуазтәыз аҟазшьақәа ахьиз, иахьҿиаз Аԥсны аԥсабара, уи иахәҭаку ауаҩ иашҭа-игәара, инхара, инхашьаҿы ауп. Уи дааӡоит, деизнарҳауеит, иаԥсуара ашьаҭа иаҭыԥуп, иахыҵхырҭоуп. Дырмит Гәлиа иажәеинраала «Хәаџьан-ду» аҿы иҟоу ацәаҳәақәа: «Иашҭа, ибора, ица ду, нас уи иами ауаҩ ду», – иаанагогьы убри ауп.
Аарҟа аус злоу, ашҭеи анхареи аԥсуа иԥсҭазаараҿы иааннакыло аҭыԥ ауп, ажәеинраала ахаҿсахьа ирониала, сатирала ишаарԥшугьы. Араҟа изқәыӡбоу уи ашҭа аҵакы аилымкаара, арҩашьара ауп.
Р. Лашәриа иажәеинраала даҽа сахьаркыратә хықәкуп иамоу. Уи дзааӡаз иашҭа ахьчара, ахылаԥшра, аԥсуаҵас ишақәнаго еиԥш аныҟәгара ауп. Аԥсуа иашҭа ишаҭәоу аиҿкаара, аԥшӡара ашәа азиҳәоит апоет. Ашҭа шҭаҵәҟьазарц, аԥсуа иԥсҭазаара зыхьчо, иаԥсуара аныҟәгара зҩыдазтәуа акәзар иҭахуп апоет:

Исҭахуп сара сашҭа есымша
Шәахсҭада еишьылӡа ирбаларц…
Сеидру нас, сеидру, сымшызар,
Сымшрагь иара иазынхарц.

Абас еиԥш иҟаз ахәыцрақәа, агәалашәарақәа иит сгәаҿы апоет абри иажәеинраала санаԥхьа!
Р. Лашәриа ипоезиа аҟазшьа аҷыдара маҷк иадамзаргьы аилкаареи ахәшьареи рыҭаразы иазааҭгылатәуп, аԥхьаҩ ахәыцра ҵаула изцәырызго ажәеинраала хатәра «Аҳаԥы». Араҟа аҭыԥ змоу атемеи аҵаки ахьынтәаагоу, шьаҭас иамоу аԥсуа жәлар ргени  иарҿиамҭоу, аепос ду «Абрыскьыл» ауп.
Ажәытә бырзенцәа репос «Прометеи», ақырҭуа жәлар рҿаԥыцтә ҳәам иахылҵшьҭроу «Амираниани», аԥсуа жәлар иаԥырҵаз репикатә ҳәамҭа «Абрыскьыли» темала  иеизааигәоу ԥҵамҭақәоуп.
Абра иеиқәаҳԥхьаӡаз аԥҵамҭақәа идеиатә-тематикатә хырхарҭала иеидызкыло шыҟоу еиԥш, хаз-хазы рхатә ҟазшьақәагьы  рымоуп. Еидызкыло: арҭ афырхацәа зегьы, афольклор аҭҵааҩцәа рбызшәала иаҳҳәозар,  «демиургцәоуп», аԥсышәала – урҭ ажәытәӡатәи аамҭазы жәлар рынхара-рынҵыраҿы ирыцхраауаз, ирзеилымкаауаз, аԥсабараҿы аҭыԥ змаз, ахҭысқәеи аҟаларақәеи реилзыркаауаз ракәын.
Абри атемеи аҵаки рхы иархәаны аепос, асиужет ала иаԥҵоу ажәытә бырзенцәа рышәҟәыҩҩцәеи рдраматургцәеи инадыркны иахьа уажәраанӡатәи арҿиара знапы алаку ашәҟәыҩҩцәеи апоетцәеи рҟынӡа ӡәырҩы азҿлымҳахахьеит.
Ари азҵаара хара ҳагоит, уи  хықәкысгьы иҳамам, убри аҟнытә ҳазхьаԥшып аԥсуа литератураҿы уи иааннакылаз аҭыԥ. Аԥсуа сахьаркыратә литератураҿы (адрама, апроза, апоезиа) ари аепос азхьаԥшра, ахархәара аганахьала игәыгәҭажьуп ҳазҳәом. Аепос «Абрыскьыл» атемеи, амотивқәеи, ахаҿсахьеи ӡәыр аԥсуа шәҟәыҩҩцәеи апоетцәеи азхьаԥшуеит.
Ҷыдала иеиҿҳарԥшып Д. Гәлиа иажәеинраала «Абрыскьыли» Р. Лашәриа иажәеинраала «Аҳаԥи». Арҭ авторцәа рҿаԥхьа иқәдыргылаз асахьаркыратә ӡбатәқәа рыла ҳазнеир, рхырхарҭақәа кыр ишеивгоу ҳбарҭахоит. Аха рҩыџьагьы рхы иадырхәоз аепос аидеиеи атемеи роуп. Амала доусы исахьаркыратә хықәкы злаҟаз ала иалыркааит дара ирҭахыз, ргәы иҵхоз аидеиа аарԥшразы еиуеиԥшым аепос аганқәа.
Д. Гәлиа аепос асиужет, ахьӡ, аҵакы, давамгылаӡеит. Уи ажәеинраалахь ииаигеит прозала иҳәаз аепос. Аха уаагь даанымгылт. Уи дызҭагылаз аамҭа (19-тәи ашәышықәса анҵәамҭа, – Аԥсны азы даарак ибаргәымыз) асахьа, аҟазшьа иақәнагахашаз аҳәашьеи аидеиеи аликааит. Аепос аҿы иаҳԥымло апоет иаԥиҵаз: ауаа ӷарқәеи ананамгацәеи рыхьчаразы ихиаз Абрыскьыл аҳаԥы дҭыҵит, аха урҭ еиҭах ирзамуит, – ихьчартә дзыҟамлеит, длашәхан ашьхарахь дцаны иҽиҵәахит. Уи анаҩсан апоет уа даанымгылакәа иациҵоит даҽакгьы ауаа ирҳәамҭаны: Абрыскьыл иаарласны аҳаԥы дҭыҵраны дыҟоуп ауаа гәаҟқәа рыхьчаразы ҳәа. Апоет, ишаабо еиԥш, аепос аҵаки атемеи мыцхәы имԥсахит, дызҭагылаз аамҭа иахьынӡаилшоз, аепос апоетика (аиҿкаашьеи аҵаки) иадиҳәалт иара иаамҭа иҵанаҳәоз аган ахь иаанарԥшны.
Р. Лашәриа ишьҭихыз зынӡаск даҽа методуп. Уи дышьҭрақәланы иеиҭеиҳәаӡом аепос аҵакы. Уи азы акәхоит апоет иажәеинраала «Абрыскьыл» ҳәа акәымкәа «Аҳаԥы» ҳәа захьӡиҵазгьы. Аброуп ахы ахьыҵнахуа Д. Гәлиеи Р. Лашәриеи рҩымҭақәа реиԥшымра. Р. Лашәриа дашьҭаӡам аепос аиҭаҳәара, уи иҽагьазикуам аиҿкаашьа аԥсахра, ма иара иахылҵуа аидеиа рацәа акы алкааны ахцәажәара. Уи ажәлар иртәуп, дара иаԥырҵеит, аус злоу абри аҳәамҭа ду доусы изнарҵысуа агәыҵхеи агәаанагареи рыхцәажәара, конкретла иалкааны автор игәникылаз, иаликааз аԥхьаҩ иазхьарԥшра ауп.
Р. Лашәриа иажәеинраалаҿы иҟаӡам аепос «Абрыскьыл» асиужетгьы, уи иалоу ахаҿсахьақәа зегьгьы. Араҟа аепос аидеиа хада апоет дшахәаԥшуа аарԥшроуп аус злоу, хықәкы хадасгьы ишьҭихыз. Аепос ажәлар иаԥырҵеит, ирҳәарц ирҭахыз ари аԥҵамҭа ала иаадырԥшит. Ушьҭа аус злоу, абри аԥҵамҭа иагәыҵаҵәахны иамоу аҵаки аҟазшьеи аԥхьаҩ, аӡырҩы изнагара ауп. Аепос иаҵанакуа, зегь рыла ирацәоуп. Иибазеи ихаданы апоет абри аԥҵамҭа ду аҿы. Ара иалкаауп Абрыскьыл аҳаԥы дышҭаку мацара алацәажәара, аха апоет дҵаауеит «Ицәыӡхьоума агәыӷра уажәшьҭа?» ҳәа. Иҟоума нас араҟа уаҩ дзықәгәыӷша ҳаԥхьаҟа. Р. Лашәриа адунеи ҳаԥык аҟынӡа иеиҵеицалт ажәлар репос ахархәарала. Адунеи ду, хыхь-ажәҩан, ҵаҟа – адгьыл, уи иқәынхо ауаа, аԥстәқәа, аԥсабара… Абри адунеи амодель хәыҷы ауп аҳаԥы. Уаҟа иҟоуп адунеи ҭбаа-ҭыцә аҟны иҟоу зегьы: ауаҩы, аԥсабара, аԥстәқәа, урҭ ирыцу аԥсҭазаара аҟыбаӡыбарақәа зегьы. Адунеи иқәу ауаҩы иԥсҭазара ҵакыс иамоу агәыӷра акәзар, аҳаԥы иҭоу рзы аҳаԥы анҵәамҭаҿы ихәҵышӡа иааԥшуа алашароуп. Убрахь рхы хоуп, иқәԥоит аҳаԥы аҭыҵразы иахьа уажәраанӡагьы.

Дызҭымҵт Абрыскьыл аҳаԥы.
Ицәыӡхьоума агәыӷра уажәшьҭа?
Ишыҟаз инхама иҟазшьа?
Дызҭымҵт Абрыскьыл аҳаԥы.

Аепоси Дырмит иажәеинраалеи еивгацәаӡам. Аидеиа хадасгьы рыҩбагьы рзы иҟоу ак ауп. 
Р. Лашәриа иажәеинраалаҿы уи дзызхьаԥшыз аидеиа хада детальк ауп, аха ихадоу адеталь ззуҳәар ауа: адунеи ҭбааҭыцәи аҳаԥи реиуара ибеит, урҭ еидызкыло: уаагь араагь иҟоуп аԥсҭзаара аган рацәа, абзиа ацәгьа, аха ауаҩытәыҩса иҭыԥ ахьыҟоу ари адунеи аҿы ауп, насгьы, амч еиқәаҵәақәа дыриааины ара иеиԥш-зеиԥшу рҿы дыҟазароуп, дарӷьажәҩазароуп.
Аха дызҭымҵт Абрыскьыл аҳаԥы,  иара иахь аӡәгьы дызнеиуам. Аха ичҳара ӷәӷәоуп Абрыскьыл. Араҟа иҟоуп аԥсҭазаара иацу ақәԥара, агәыӷра. Ус анакәха, иҟоуп нҵәара зқәым, иагьылашоу, иагьыхьанҭоу, анарха змоу аԥсҭазаара.
Р. Лашәриа иҵауланы ихәыцуа поет лирикуп. Ус ирҿиаразы имаҭәахәуп аԥсҭазаараҿы аҭыԥ змоу иарбанызаалак ахҭыси афакти, аԥсабареи ауаҩи уб.иҵ.
Апоет ирҿиараҿы азаҵәра иахылҿиаауа ахәыцрақәа даныхҭаркуа ыҟоуп. Изаҵәра збаз аблақәа дырныӡбоит.

Аблақәа, исцәымӷуп шәахьсышьҭоу,
Аблақәа, сшәыҳәоит, шәысԥырц
Шәысмыхәаԥшын схала саныҟоу…
Аблақәа игәазҭаз сышгәамҵуа,
Игәазҭаз – са сышзаҵәхаз.

Ауаҩ ихала ихы дазынхартә аҭагылазаашьа анимоу ауаа рҟнытә днаскьоит, иҭаххоит ихала аҟазаара, ихы-игәы рыԥсы диршьарц азы, ишьара дықәларазы, еиҭах дбаӷьаӡа ауаа даарылагыларазы. Ас еиԥш ауаҩы даныҟоу деилкаатәуп, иараӡатәуп, идгылатәуп ибла ухымгылакәа!
Ажәеинраала «Аҵх-ҵәца» аҿы апоет шьахәла иааирԥшит Аԥснытәи аҵх асахьа ԥшӡа.

Зыбла ҭылашоу аҵх-ҵәца
Иагәылсуеит аӡиас ццакны.

Ажәақәа мырмыцхәкәа, ираӡаны иҭихуеит апоет аҵхи аӡиаси рсахьа гәнаала. Уи аӡиас ицәаны ибар (иаҳгәалаҳаршәап аӡиас ыцәан иубар уҿахәы ҟалоит ҳәа ажәлар ргәаанагара), иҭахым, избанзар усҟан уи иацәыӡуеит игәахәоу, иԥшӡоу аҿара, иацәыӡуеит, иара иаԥсҭазаароу амшынахь инагоу амҩа. Апоет агәахәа ду инаҭоит ҩ-насыԥк рыгәҭыха рзеибыҳәар, цәгьамзар бзиак згәы иҭамгьы, изымҳәацгьы ргәы ԥшқахар ауеит. Усҟан иҟалоит «иҳашьҭашәарыцауа амцгьы, шәара шәҿы ахы ҟәыннашьар». Ас аҳәара зылшо ауаҩы зҩыда, агәыраз иааикәыршаны иҟоу абзиарақәеи аԥшӡарақәеи блаҵарыла избарҭоу иоуп.
Аԥсуа поетцәа ӡәырҩ реиԥш, Р. Лашәриа Аԥсны жәлар рпоет ду, рҿахәы нҭкаа-ааҭкааны изҳәаз, аԥсуара адоуҳа нарҵауланы аҭҵаара, ашьақәырӷәӷәара иашьагәыҭу Д. Гәлиа ихьӡниҩылеит ажәеинраала ду. Апоет жәеинраалак аҿы илиршеит жәлар рпоет дызнысыз иԥсҭазааратәи ирҿиаратәи, омашәа аџьабаа ду здиҵаз амҩа ду исахьаркны ҳаҭырла, оригиналла аарԥшра.

Дырмит. Аҭоурых. Аԥсынтәыла.
Амацәыс. Адыд. Ақәа.
Агәыжәла. Ажәытәра. Гәышԥыла.
Ажәлара. Аужәра. Анапқәа.

Аҟаза ду изку ажәа ихатәраны, иара ихьӡ ишақәнаго еиԥш аҳәара – аҩра даара иуадаҩу усуп, аха Р. Лашәриа уи ихықәкы анагӡара илиршеит. Апоет ду дызнысыз амҩа данымлакәа, аха уи хкырацәала, ԥштәы рацәала, бжьырацәала иҭәыз, еиларсыз амҩа ду аҟазшьа шьҭызхшаз ажәақәа – Дырмит ихҭыс, иус  зегь аԥхьаҩ инырыртә изырбашаз ажәа лыԥшаахқәа рыԥшаашьа дақәшәеит Р. Лашәриа.
Апоет иажәеинраала хиркәшоит абарҭ ажәақәа рыла:

Сгәы иҵхо. Сеимыздо. Лаԥшыла.
Сзыргәыӷуа. Сзызхәыцуа. Мыцхәы.
Наӡаӡа. Дырмит. Аԥсынтәыла.
Аԥсуара. Аԥшәма. Сҿахәы.

Ажәа лыԥшаахқәа, ҵакыла аидара хьанҭа иаҵоу ажәақәа, апоет алшара ирҭеит аԥсуаа рҿахәы зҳәаз рхыбаҩ ду иаҭәаз ахаҿсахьа аԥҵара.
Рауль Лашәриа ипоезиазы имаҭәахәуп зегьы: аԥсабара аԥштәи, асахьа-ҟазшьа рацәеи, ауаҩытәыҩса еиуеиԥшым иҭагылазаашьа аазырԥшуа илеишәа-ихныҟәгашьақәа, иҟазшьақәа, иааикәыршаны иҟоу, ибарҭоу, иаҳарҭоу, игәы ианыруа, дзырхәыцуа, игәыҭгагоу, игәнаалам (игәкажьгоугьы убрахь иналаҵаны) –иааҳакәыршаны иҟоу абарҭқәа зегьы. Ихадоу арҿиаҩы изы, – урҭ дызлацәажәо зегьы ирышьашәалоу аформеи аҵаки рзиԥшаауеит, аԥхьаҩгьы далаирхәуеит апоет идунеи, ихәыцра, уи апоет игәра игоит, апоет игәахәа игәахәахартә, игәы изырхьыз игәы инархьыртә. Абас еиԥш иҟоу жәеинраалақәоуп: «Хьы уардынла», «Аҟәараӷ», (иҭакдахаз  абзиабара иазку, аразра ду зныԥшуа ажәеинраала), «Аҟәатәи абаҳчаҿы», «Аҿара»,  «Р. Биорнс» уб. иҵ.
Дарбанзаалак ауаҩы игәалашәараҿы ихамшҭуа иаанхоит дахьиз-иахьизҳаз аҭыԥи аамҭеи рсахьақәа. Апоет ирҿиараҿы уи атема дазхьаԥшлоит зны-зынла, иагьмыцхәцәамкәа – иагьҵахәцәамкәа, иахьынӡахәҭоу, имырмыцхәыкәа, уи ихи-игәи рҿы иааннакылоит хаз-ҷыдала иҟоу аҭыԥ.
Апоет иқыҭа Кәтол, дахьиз-иахьизҳаз, иахьагьы иҭыӡҭыԥ, инхара ахьыҟоу, иазикуеит ацәаҳәа бзиахәқәа, бзиабарала иҭәу ажәеинраалақәа. Игәаҳҭап апоет ақыҭа асахьа шааирԥшуа:

Ақыҭан ажәҩан даҽакӡоуп,
Адәеиужьқәа хҟьоуп какаҷла…
Зынгьы иӡбахуеит, сгәы ҟаҵо,
Ашәаԥыџьаԥ акы рҳәошәа,
Амшын ахь ҳӡиасқәа ицо,
Ҳашхьа дуқәа рыцраҳәоушәа.

Ақыҭа иалиааз, уа изызҳаз егьаџьара дцаргьы дышқыҭауаҩу даанхоит, ус ишьа-ида иҭалаз атмосфереи ахсаалеи ԥсраҽнынӡа ицуп. Уаатәи асахьақәеи, рҟазшьеи изынрыжьуеит хашҭра зқәым, игәырҿыцгоу агәалашәарақәа. Абри ахшыҩҵак ауп ианыԥшуа ажәеинраала «Ара акәын».
Алирикатә хаҿсахьа дазгәышьуеит, зынӡаск изкамыжьыз, аха дызԥырҵыз иқыҭа. Ари ажәеинраала шьахәла ианыԥшит ақыҭа нзыжьыз ауаҩ игәалаҟара. Апоет гәыкала бзиа ибаны асахьа ҭихит дызлыҵыз иқыҭа, уи аԥшӡарақәа аԥхьаҩ игәеиҭартә аҟынӡа ихеигалт. Иахьазы аԥсуаа ақыҭеи ақалақьи  ҳаиҩыршеит. Ақалақь аҿы инхогьы игәы уахь, ақыҭахь, ихоит (ма дадҳәалоуп материалла, уала-ҭахыла). Ас еиԥш иҟақәоу ауаҩы ҩбаны деиҩшоуп, – ибжа ақыҭа иатәуп, ибжа – ақалақь. Аԥсуа интеллигенциа зегьы уи рлахьынҵахеит. Иахьазы ақалақь аҿы инхогьы, хылҵшьҭрала иқыҭатәқәоу, ақыҭа нрыжьит, аха ақалақь ахь имааиӡац (цәала-жьыла уа инхоит аха…), ҟазшьала иара цқьа иаднамкылаӡац. Уи злабзиоу ыҟазаргьы, излаҽеимгьы маҷӡам. Ақалақь аҿы аԥсуа, иуаҩра аганахьала, ицәыӡуа рацәоуп. Уи шәарҭоуп амилаҭ ахеиқәырхаразы. Убри аҟнытә ари апроблема амилаҭ зегьы ирзеиԥшу, изызхәыцтәу, иӡбатәу усуп комплексла. Абас, иахьатәи ҳҭагылазаашьа ҩбаны иашаз ауаҩы иҟазшьеи илахьынҵеи аныԥшуеит ҳзыхцәажәо абри ажәеинраала.
Р. Лашәриа игәаҿы аҭыԥ ҷыда амоуп иқыҭа азхәыцра. Уи асахьақәа ирлас-ырласны, уарла-шәарла акәымкәа, игәалашәоит, ажәеинраалақәа азикуеит. Аӡиас Дӷамшь аԥшаҳәа, Ҷаҷал абна-аккара, Кәтол ақыҭа аҳаблақәа еимаздо амҩақәа, еиужьу (аԥсуа масштабла) адәқәеи амхурсҭақәеи, –  абарҭ зегьы ирзикуеит иажәеинраалақәа. Хазы акәымкәа, иқыҭа иахәҭакны, иара аԥшӡара аԥшӡараны дахцәажәоит иаб инхара, иашҭа-игәара, иахьазы иара дахьаԥшәымоу, уи аԥсуаҵасла иаҵанакуа зегьы зыжәҩахыр иқәҵаны иаазго апоет. Абраҟа ҳазлацәажәаз ахшыҩҵак дазааҭгылеит апоет иажәеинраала «Агәалашәара» аҿы.

Хышә шықәса зхыҵуа аҵыџь, – 
Аԥсҭазаара сгәазырԥхоз,
Сашҭа зырԥшӡоз амыҵмыџь,
Зхаԥыц ссақәа еикәаԥхоз!
Ақыҭаҿы ҭынч, хрыжь-хрыжь,
Ашәа зҳәоз аҟармаҵыс…

Ашьжьымҭан арахә ргәархра, урҭ наскьазгоз алақәа, Дӷамшь иамоу аӡыжьқәа зԥашә еилышьны аӡхықә аԥаҩ иқәгылаз алаԥанқәа, урҭ рыҵан иҳәылы-сылуа иҭаз аԥсыӡқәа, аԥшаҳәаҿы иҳәуаз аҽқәа, урҭ ирықәтәарц иреиҩаӡоз ахәыҷқәа уб.иҵ. ақыҭа асахьа зҩыда, ақыҭа асахьа гәылҭәаа ҭихуеит апоет, нас аҵыхәтәаны абас ихиркәшоит иажәеинраала:

Сыбла ихгылоуп урҭ зегьы,
Сыбла ихгылоуп ак аанмыжь…
Сара схынҳәыроуп уахь уеизгьы,
Иҭабмаӡац  – макьана сҵеиџь.

Дахьиз дахьааӡаз ақыҭа иазикуеит иажәеинраалақәа раӷьырак апоет. Ақыҭеи  ақыҭауаҩи, ажәак ала, анхаҩи. Ақыҭа иадҳәалоу абзиабара, апоет игәы зырԥхо, ибла ихымҵуа ақыҭа аҷыдарақәа, уи аҟазшьақәа, асахьақәа. Ақыҭа иадҳәалоу асахьақәа, уантәи иубо аԥсабара ҽа ҷыдарак рымоуп, ара ишубарҭоу ажәҩан, аеҵәақәа, ашьхақәа ҽаџьара иубаӡом, урҭ рныршьа ҽакуп, ара иоууа агәахәа ҽаџьара иуоуӡом. Араҟоуп аԥсабареи уареи шәахьеизааигәоу, шәахьеизгәыку.
Ақыҭаҿы ажәҩан иаҵибаауа, изаарго ахәыцрақәа ҽакӡоуп.

Агәырӷьа маҭәа зегьы ирнаалоит,
Ашәеиқәаҵәоуп агәыҭшьаага…
Аеҵәақәа лаҟәуеит сышҟа,
Сҳарашәк, сшәыҳәоит, сышьха ӡышқәа.

Уи зиҭаххазеи апоет? Уи иҭахуп бызшәа ссирла, бызшәа еинаала-хаала дирцәажәарц ауаҩы. Ауаҩы игәы аналаҟам ицқьоу, иҳараку иҽазааигәаитәыр гәаартыла дцәажәар иҭаххоит.
Аҵыхәтәаны игәҭахәыцра абас ихиркәшоит апоет:

Аха сара урҭ сзырԥылом,
Ҵаҟа мчык сагоит исыхан
Аеҵә харак сызрыдкылом,
Саргьы исхарои – ауаҩ гәҭыха?

Агәкаҳара, агәеиҵахара «ауаҩ гәҭыха» деиқәԥах дызкыз ацәцара иҽазишәоит. Уи дшаиааиуагьы агәра ҳнаргоит игәамч-илша, убри анаҩсан, иара абраҵәҟьа ибоит апоет сахьа лашак. Сахьа мӡанрак, изҩыдоу ԥсҭазаарала иҭәу сахьак.

Цаха ҟаԥшьны, илакьы-лакьуа,
Амацәыс каҷҷара,
Амшын ижәыло еиҵақьы-еиҵақьуа,
Ацәқәырԥа рхырҷара.

Аԥсабареи амши рсахьа џьбара, уи ула ихгыло аарԥшра анаҩсан, автор уи иашьашәалоу, аха иаҳа игәнаалоу, игәазырҳагоу аԥсуа иашҭа – игәара асахьахь ҳхьаирԥшуеит:

Ахәыҷқәа – ихәмаруа аџьџьаҳәа,
Знасыԥ дуу ашҭа – агәара
Мшызҳа иузҳа, иузҳа, иузҳа ҳәа
Зышьҭыбжь го агара.

Инеиуа аԥҳәызба ццакы-ццакы
Лыблақәа рҭыԥхара.
Зегьы ирыцҵо ӡакы-ӡакы
Згәы аарту аԥсабара.

Ақыҭеи ақалақьи. Урҭ реимадара, реизыҟазаашьа, уаҟа ауаҩытәыҩса иааникыло аҭыԥ, – урҭ реиҿцаара ауаҩ изнарҵысуа ахәыцрақәа, азҵаара рацәа иахылҵуа апроблемақәа, уи иахьатәи ауаҩы дшазыҟоу уб. иҵ. аныԥшуеит апоет иажәеинраала «Ари ақалақь, ари ақыҭа…»

Ари ақалақь, ари ақыҭа
Ирымоуп рыҩбагь сыԥс акырҭа,
Руак сыԥсҭазаара иашьаноуп,
Егьи лакә-ҽырбага шаноуп.
Уара, ақыҭа, исымцахароу,
Уара ақалақь, исгәаԥхароу,
Ихьанҭоуп аидара сызҵашәҵаз
Ахәыцрақәа сгәаҵа иҭашәҵаз.

Ақыҭа, дахьиз-дахьааӡаз, дызлыҵыз, нхарҭа ҭыԥс иалихыз ақалақь – бзиа иибаз, изцәырыргеит гәарҭак деимзырххо ахәыцрақәа. Аҵыхәтәаны иҳәоит апоет: 

Абар схала, схала, схала,
Схәыцуа снеиуеит каҭран мҩала,
Исыхь сзымдыруа, акы гәнызгоит
Акалашәа сшьаҿа еихызгоит.

Ашҭа ҭбаа-ҭыцәқәа шьац иаҵәала ихҟьоу, ашҭа цқьақәа, аҳабла гәарабжьарақәа, абнара, аӡиасқәа, акәарақәа, аӡыхьқәа рыгәхьаагара апоет ихы-игәы иҭоуп. Иахьа аԥсуаа ақыҭантә иаауа амҩа ҳаныланы ақалақь ахь ҳхы ҳархеит, уахь ҳшеибакәу ҳамнеицт макьана… Иаҳԥеиԥшузеи? Абас иҟоу алк-ҩакра иахылҿиаауа аҭагылазаашьа ҳабананаго? Азҵаара рацәа, унадыххыланы иузыӡбом. Ари иахьа ҳазҭагылоу аԥсҭазаароуп. Уи давымсит апоет, дшазыҟоу ааирԥшит, иаҳирбеит. Ҳазлагылоу аԥсҭазаара иахылҿиаауеит азҵаара рацәа, азҵаара аҭак ауроуп. Убри иҽазишәоит апоетгьы, зны-зынла аҭак аԥшаара аԥхьаҩгьы дналархәуа.

Асы хьанҭеиԥш ашықәс хьанҭақәа ԥны,
Ихьчеит саб иахьанӡа ҳанхара-ҳанҵыра, – иҳәоит апоет иаб изикыз ажәеинраалаҿы.
Иџьабаа рацәа, ишықәсқәа реидара хьанҭа даиааины дааит иахьанӡа деиқәышла. Аха макьана дыӷәӷәоуп, дажәым шьамхыла. Уи инапы џьаџьақәа рыла ажәла ҟьо еиҭах аӷьара еиужь ду дынхылоит. Зықәреи зԥышәеи ԥшӡа иаазгаз анхаҩ хатәра ихаҿсахьа, – иласу гәырӷьа лашак узаазго ахәыцра. Ахаҿсахьа шьахә, ахаҿсахьа ԥшӡа-нага! Апоет ари иажәеинраала гәыраз хиркәшоит абас:

Абас сымхәыццызт сара абжьааԥны,
Хьаас исмоуцызт ҳанхара – ҳанҵыра.
Ҽааны. Даҽазнык. Даҽа ааԥнык,
Иҭеикуанда ихала, кәаҭанла аҵыруа.

Аб иџьабаа, иус имыздаша, уи еихазҳаша, ԥхьаҟа изгаша аԥа дыҟоуп, аха уи иаб есқьынгьы димазар иҭахуп. Ари, аԥсуаа реизыҟазаашьа, реихаҵгылашьа, рыбзиеибабашьа уб.иҵ., – рмилаҭтә ҟазшьа бзиақәа аазырԥшуа леишәоуп, хныҟәгашьоуп.
Р. Лашәриа поетк иаҳасаб ала аԥсуа қыҭа дазышәаҳәаҩуп ҳҳәар аиаша ҳацәыхарахом. Избанзар уи ирҿиараҿы ақыҭа уааи, ақыҭа асахьеи, аԥсабареи, урҭ рҟазшьеи, рлеишәеи имаҷымкәа иҩымҭақәа рзикхьеит. Аԥсуа қыҭа ацәа рыҟәнуп кыр иажәеинраалақәа. Ақыҭа уааи ақыҭа асахьеи ула ихгылартә, угәы иабартә ҟазарала аарԥшра илиршеит. Уи даангылаӡом, насгьы дызлацәажәо адәахьтәи асахьа ԥшӡа аҭгара мацараҿы, урҭ зегьы ирыцуп еиуеиԥшым агәалаҟарақәа, агәҭахәыцрақәа, автор ихәшьарақәа. Ҳахәаԥшып убри аганахьала ажәеинраала «Аҟәара шкәакәеи ахаҳә шкәакәеи».
Ари ажәеинраалаҿы апоет игәалаҟара иашьашәалоу аԥштәы шкәакәа аҳра ауеит: аҿара шкәакәа, аԥсабара шкәакәа, аҭыԥҳа ԥшӡа шкәакәа. Ауаҩ иԥышәеи иқәреи ирызҳацыԥхьаӡа ашкәакәагьы аҽаԥсахуеит, ицәышкәакәахоит.

Сыԥсҭазаара ишкәакәа цәышуп,
Сынасыԥгьы шкәакәа цәышуп.
Ицәышкәакәаӡа аҳәыҳәқәа
Нысхаԥырлоит сымҩа ныҳәо.

Аԥштәы – ацәыш агәеиҟарамра акәӡам иаанарԥшуа, уи иаанарԥшуа амҩа иқәу (ус анакәха, зыԥсҭазаара хәыдам ауаҩы), ауаҩытәыҩса ихаҿсахьа, аԥсҭазаара агәҭа иалагылоу ауаҩы зҩыда. Уи азы акәхоит апоет изиҳәогьы «…аҳәыҳәқәа нысхаԥырлоит сымҩа ныҳәо». Ус анакәха, уи алашара – ашкәакәа асахьа еснагьгьы ицуп, иԥсҭазара агәамч азнарҳауеит.
Араҟа иазгәаҳҭап, аԥсҭазаара ԥштәы мацарак алагьы ишыҟам, уи хкы рацәала ишеиҿкаау, уаҟа аҭыԥ шамоу алас, ахьанҭа, абзиа, ацәгьа уб.иҵ. Аус злоу, убри алазаара, ауаҩ илшо ала иҭыԥ алхра, азықәԥара, аҟазаара.
Ауаҩытәыҩса иҩныҵҟатәи иҭагылазаашьа, ихи-иԥси данырзырхоу, аԥсҭазаара иадҳәалоу, ицәырнаго азҵаарақәа хәыцырҭас иоуеит. Уи иахылҵуеит азҵаара рацәа, аҭакқәа рыҟаҵарагьы иҽазишәоит. Абас иҟоуп ажәеинраала «Аӡәгьы сиҳәом, аӡәгьы дсыҳәом» аҵакы. Алирикатә хаҿсахьа ихы дазныжьуп, дхәыцуеит. Уи игәнигоит ес ааԥынра иаауаз ажәҵарақәа иҩны абарҵаҿ рыҭрақәа рахь иахьхнымҳәыз. Уи агәҭынчымра изнырҵысит, аҭак иоуам:

Аӡәгьы сиҳәом, аӡәгьы дсыҳәом,
Аҩны сыҟоуп ҭынч, сзаҵәуп.
Ҵыԥхтәи ажәҵарақәа хнымҳәит,
Рыҭрақәа ҭыкка иҭацәуп.

Ааԥын ажәҵарақәа рыхынҳәра ныҳәак еиԥш иеигәырӷьон хәыҷи-дуи аԥсуа қыҭақәа рҿы. Аԥсуа игәаҿы уи иҷыдоу ҭыԥк амоуп, – иаргьы ауаҩ ихыбра-инхарҭаҿы аҭра ҟанаҵоит, даҽа ԥсаатәк иеиԥшымкәа. Ажәҵарақәа инхарахь иахьыхнымҳәыз гәнигоит алирикатә хаҿсахьа, ус анакәха, апоетгьы:

Избан, нас, ааԥынраз изавси,
Иадырбалеи, ҳаӷеиҭа,
Агәаартреи, ачеиџьыкеи, ламыси
Бзанҵык изгымхац сыҩнаҭа?

Аамҭеикәшара есқьынгьы ԥсахрада иааиуаз аилагара (ажәҵарақәа рыхнымҳәра аҩныҟа) хәыцра хьанҭак изцәырнагеит ауаҩы. Уи ихәыцра ицәырнагаз азҵаара  иаҭакны иҳәоит алирикатә хаҿсахьа:

Исараӡ, саџьал, иҵегь ԥыҭрак,
Иҟасҵаша рацәаӡоуп.
Зынӡа сгәы змырҭынчуа ҭынчрак
Иҿаҳа-дагәан исхатәоуп.

Ҿымҭ-ԥсымшьа игәы змырҭынчуа «ҭынчрак» датәнатәит ауаҩы, уи зыхҟьогьы ауаа ргәаанагара – ажәҵарақәа аҩныҟа рыҭрақәа рахь рыхнымҳәра – иҽеим акы иазҳәоуп ҳәа ирыԥхьаӡоит.
Аҵыхәтәаны, апоет иажәеинраала хиркәшоит абас:

Ҵыԥхтәи ажәҵарақәа хнымҳәит,
Рыҭрақәа ҭыкка иҭацәуп.
Аӡәгьы сиҳәом, аӡәгьы дсыҳәом,
Ус сыԥшуп, сзаҵәуп, сыԥшуп.

Маҷк азаҵәреи игәыӷрақәа лҵшәадызтәыз ажәҵарақәа рымаареи изааргаз агәкаҳара дышьҭнахзаргьы, ари ауаҩ заԥхьаҟа ихәыцуа, ԥеиԥш бзиак дшазыԥшу, уи агәра шиго рҳәоит ацәаҳәақәа: «Исараӡ саџьал, иҵегь ԥыҭрак, Иҟасҵаша рацәаӡоуп». Уи игәы азыҳәоит дызмырҭынчуа аҭынчра хьанҭа аиааира. Уи агәра ҳнаргоит ари ажәеинраала аҵыхәтәантәи ацәаҳәа: «Ус сыԥшуп, сзаҵәуп, сыԥшуп». Ари ҿымҭ-ԥсымшьа ԥшрам, ари – иаԥхьаҟа ишьҭоу, изааираны иҟоу аԥсҭазаара амҩа азхәыцреи азхиареи роуп иаанаго. Акы иазыԥшу дыззыԥшугьы ыҟоуп, ус анакәха, изҩыдоу агәыӷрагьы ыҟоуп. Агәыӷра ахьыҟоу аԥсҭазаара агәамчгьы ыҟоуп.
Аԥсуа поетцәа аӡәырҩы реиԥш, Р. Лашәриагьы,  имыцхәымзаргьы, дазхьаԥшлоит ажәлар рҭоурых – ржәытә ҭоурых иадҳәалоу ахҭысқәа. Абри атема иазкуп апоет иажәеинраала «Араҟа егьыҟам ирххатәу» ҳәа хыс изиҭаз. Иарбан жәытә ҭоурыху ҳзызхьаирԥшуа апоет? Ажәытә бырзенцәа инадыркны уажәтәи Кавказ ажәларқәа рҭоурыхҭҵааҩцәа изларҩуала, аԥсуаа зхылҵшьҭроу: аԥсилаа, абазгаа, мсымаа, санигаа, агениохцәагьы убрахь иналаҵаны иахьатәи аԥсуаа зхылҵыз роуп ҳәа ирыԥхьаӡоит. Аха иахьатәи қырҭуа ҭоурыхҩҩцәак уи аревизиа азыруеит. Логика змам «шьақәырӷәӷәарала» урҭ ақырҭцәа рабшьҭрақәа роуп ҳәа, иҟам-иным рҩуеит аҵыхәтәантәи ашәышықәса азтәи аҵарауаа аҭоурыхҩҩцәа, иаԥырҵоит еиуеиԥшым «аконцепциақәа», даара рҽырҟьахьеит аҭоурыхҵәҟьа иацәтәыму, иаднамкыло, ихыҭҳәаау, логика змам агәаанагарақәа рышьақәырӷәӷәаразы. Иахьагьы узахымԥо атомқәа рҩуеит,  изҿыц иаҿуп. Амц азнык азы ибыбшӡа ишәҭуеит, аха   иҵоурам ҳәа шырҳәо еиԥш, урҭ рҩымҭақәа нарха роуӡом, ус баша рхы ржьоит, шьоукгьы ржьоит аамҭала.
Аҭоурых амцхә иҽаламгалакәа апоет жәеинраалала иҳәоит.

Шәара шәоуп сара сызтәу,
Аԥсилааи, абазгааи,
Саныгааи, Мсааи,
Акгьы смыхькәа иахьанӡа смааи.

Ус даанымгылакәа наҟ иациҵоит :

Иахьагьы  шәеимаркуеит, ааи…
Сырхылан шәышьҭақәа сымԥшааи.
Егьсыхьуам иахьанӡа шьҭа санааи!

Аҭоурых афальсификаторцәа хьаас имкыкәа иҟаҵәҟьоу аҭоурых аиаша аиааира шаго агәра ганы, игәырҭынчгоу гәалаҟарак рзынижьуеит автор аԥхьаҩцәа.
Аԥсуа жәлар знысхьоу амҩа, рҭоурых иазикуеит ажәеинраалақәа рцикл ззуҳәар ауа ақалақь Гагра иахҳәаау ажәеинраалақәа («Гагра шьыжьымҭан», «Гагра хәылԥазы» уб.иҵ.).
Р. Лашәриа поет лирикк иаҳасабала еиҳарак иҽахьԥишәо, – ауаҩытәыҩса иҟазшьа, ихымҩаԥгашьа, иус-иҳәыс, игәаанагарақәа, иҩныҵҟатәи идунеи, урҭ ирыдҳәалоу ахәыцрақәа раарԥшра – рыхцәажәараҿы ауп.
Ҳазааҭгылап ажәеинраала «Ари адгьыл». Ари аҩымҭаҿы апоет дазааҭгылоит ауаҩи аԥсабареи реизыҟазаашьа, ауаҩы иҭыԥ адунеиаҿы. Доуҳамчла ихәыцраҿы ихынҳәуеит иқәыԥшра, игәаҟәышра ҭынчмрак изцәырнагоит.

Бжьык ааҩуеит харантә ихааӡа:
«Ари адгьыл уқәуп ууаҩы-мшны,
Урбоит бзиа уҩызцәа узлоу…
Уԥхынра мҩасааит иԥхны-мшны,
Уӡын-мшгьы цааит ишӡынроу».

Ауаҩ иуаҩыбжараҿ данааи, ишьҭахьҟа дызнысыз амҩахь дхьаԥшуеит, иқәра насыԥ бзиала иааигеит иахьанӡа, цәгьа дақәмшәеит, цәгьа дацәыхьчахеит, анцәа имчала, дызхылҵыз ишьа-ида иҭарҵаз ауаҩрала, игәы цқьоуп, игәы ҷкәыноуп, аха идыруеит иааҩыз абжьы хаа аҵакгьы, ауаҩытәыҩса иуаҩра цқьаны аԥсҭазаара мҩа ианигаразы, есқьынгьы ахәыцра, ауаҩра азхәыцра аҭахуп (еиҭаҳгәалаҳаршәап ажәеинраала аҵыхәтәантәи ацәаҳәақәа).
Абра ҳазлацәажәаз аҩымҭа иахәҭакны иацушәа иҟоуп, даҽа ҵакык ахь ахы рхазаргьы ажәеинраала «Аҭаацәа реиҳабы  дабаҟоу?»
Аҿара аԥшӡареи, агәыкреи, агәылҭәаареи шацу еиԥш, маҷк аегоизмрагьы ацуп. Ан, аб ируалуп рыхшара рааӡара, рныҟәгара, уи иацуп аҭакԥхықәра ду, ус иахәҭоуп, аҭаацәа рныҟәгара уалԥшьоуп дара рзы. Аха аиҵбацәа рыҟнытәгьы рааӡара алҵшәа бзиа аҭыԥ амазароуп. Аха аиҵбацәа ус азхәыцха анырмоуа ыҟагәышьоуп. Ус ҟалалоит аԥсҭазаараҿы.

– Ҳаи, агәаҟцәгьа, дабадәықәлеи,
Ихы абахоу аҭаацәа рԥыза?
– Иахьа днаскьаҳгоит иуеи иқәлеи,
Ишԥаҳаугәышьари дыԥсызар.

Аҵыхәтәантәи аҩ-цәаҳәак ирныԥшит апоет игәынамӡара. Инхаз иԥсыз ишизхәыцуа гәымбыл-џьбарароуп, уи дақәӡбеит апоет. Нас ибжеиқәа-бжашлашәа иҟоу гәалашәарак нхозар акәхап ишьҭахьҟа иҭынхаз рыгәқәа рҿы. Ари аԥсуа ҵасла рыцҳароуп, ишьҭахьҟа иаанхаз рыуаҩра ахьысҳароуп иаанаго.
Аха ишԥаҟоу ауаа реизыҟазаашьа апоет нас ицо иажәеинраала «Уахгьы-ҽынгьы, хахеи хымши…» аҿы. Алирикатә хаҿсахьа диԥхоит иқәрахьымӡахаз иаҳәшьа агәлымҵәах. Уи изнарҵысит агәырҩа ду. Есқьынгьы ицуп уи лхаҿсахьа, игәы дҭоуп уахгьы-ҽынгьы. Ицуп лыччабжь-гәыкы, аха уи иазхҩом игәырҩа, уи лцәыӡра. Ус ахәҭоуп, ус иаҭахуп зыԥсы ҭоу зегьы рзы. Ицаз ихаҿсахьа иаанхаз рхы-ргәы арыцқьоит, изҭахугьы зыԥсы ҭоу роуп.
Ажәеинраала «Хыхьи ҵаҟеи» аҿы апоет илшеит иқәра аԥышәа инаҭаз аарԥшра, уи шьахәла ианыԥшит апоет игәы иҵхо игәаанагарақәеи ихәыцрақәеи рҟазшьа.

Иаҳа-иаҳа амрахь, иаҳа-иаҳа амзахь,
Мчык хыхь исыхоит, сықәрахь саннеи.

Аха уахь мацарагь акәым уи амч ахьихо. Зыԥсҭазаара агәамч зҩыдоу, иӷәӷәоу ихоит:

Иаҳа-иаҳа аџьар рахь, аџьар рахь, аџьар рахь.
Мҩадук ахь, амшын ахь, ҳәаак змаӡам.

Ари хшыҩлеи гәашьамхлеи аинҭәылара иатәуп. Ауаҩы данеинҭәыла зегь рыла илшогьы рацәоуп, илшарақәа дызлахәу идирхәар иҭахуп. Уи насыԥуп ас зымч-зылшара здырыз ауаҩы зҩыда изы. Уи анаҩсан иааиуеит даҽа аамҭак, ауаҩы ихы-иԥсы, илшара иааикәыршаны иҟоу  ианырцәимҵәах ашьҭахь. Уи  ахазыхынҳәра, ахазхәыцра иаамҭоуп. Уи иаанагаӡом дызлаз дрылҵит ҳәа, аха:

Иаҳа-иаҳа аҿымҭрахь, иаҳа-иаҳа аҭынчрахь,
Шьҭа ахы азхәыцрахь исыԥхьоит сдунеи.

Ус иҟоуп аԥсҭазаара, уқәра ианазҳа, уԥышәа аҽанеиҵнах, ухы иаҳа уазхәыцуеит, ҽакала иаҳҳәап, ауаҩытәыҩса иҭакԥхықәрагьы еиҳахоит.

Схахәы иаҳа-иаҳа иалашәоит шлацқәак,
…Иаҳа-иаҳа иҿыхоит сыҵаҟа мчқәак.

Аԥсҭазара ԥышәалеи қәралеи ианхатәрахалак, ауаҩытәыҩса идунеи ангәылҭәаахалак, ацәгьеи абзиеи иаҳа ибарҭахоит, игәҭахәыцрақәа рҽеиҵырхуеит, илша иазҳауеит, убасҟан ауп ауаҩ иҵаҟа, иҩнуҵҟатәи идунеи аҿы ианҿыхо дҳаразкуа, ус анакәха, дхәарҭазтәуа амчқәа.
1980 шықәсазы иҭыҵыз апоет иажәеинраалақәа реизга «Абзиабара ашықәс» раԥхьатәи адаҟьақәа руак аҿы иануп Р. Лашәриа иан илзикыз ажәеинраала «Дыԥшӡан».

Данқәыԥшыз дыԥшӡан сара сан,
Усҟан аԥсҭазаара ахаацәа лхан,
Дыԥшӡан.
Агәырҩа даршлан, дажәит сара сан,
Дҟалеит даҽакала лџьабаақәа лыхьӡан
Дышлеит.
Дыԥшӡоуп.
Омашәаҵәҟьа дыԥшӡоуп сара сан,
Дажәыз шәынтәгьы, дажәыз сара сан.
Дыԥшӡоуп.

Аԥсҭазаара аҟыба-ӡыбара зегь зхызгаз, агәырҩа иаршлаз, аха зуаҩреи зыԥшӡареи ҳаракны изманы иааиуа ан ԥшӡа! Ан илықәнаго, лыԥшӡара иашьашәалоу ажәеинраала ԥшӡа аԥиҵеит апоет! Аԥхьаҩ агәахәа ду изҭо, игәы зырҟәандо ажәа еиҿкаа, ан илықәнаго ажәа ԥшӡа!
Аамҭа ашықәсқәа цацыԥхьаӡа аҽаԥсахуеит, ауаагьы аԥсахуеит. Рҽеиҭаркуеит ҟазшьала ауаа, инхозаргьы рхазы, рыԥсазы. Ари гәнигагәышьоит апоет. Ицеит абыргцәа, урҭ рыԥҟарақәа дара  иргеит. Ара инхаз даҽа шьоукхеит. Абри аҩыза аҭагылазаашьа гәынго ажәеинраала «Абыргцәа ахьыԥсыз аҳаблаҿы» иҩуеит:

Сналалеит аҳабла – схәыҷра зегь ахьцаз,
Сналалеит аҳабла – аҿар ирзынхаз.
Рҽеиҭаркит ҟазшьала, рҽеиҭаркит зегьы,
Рхазы-рыԥсазы инхоит уажә уеизгьы.

Уажәраанӡа агәылара-азлараҿы иҟаз аибабара, аихаҵгылара ԥсыҽхеит, зҽызыԥсахыз аамҭа ихьысҳанатәит ауаа:

Анкьа зны ақыҭаҿ игар уа ҳәҳәабжьык,
Ицон зегь еибарсны иҟалеит ҳәа митәык.
Уажә рыҩнқәа инырдәылҵны маҷк иӡырҩуеит
Аӡә далаӡит ҳәа шьҭахьҟа ихынҳәуеит.

Иҟалап апоет маҷк инамцхәны ирџьаџьацәазар (иахьа згәы цәымсахаз,  мгәала ихәыцуа шмаҷымгьы), аха имгәыӷкәа иԥсхьада,  ҳгәыӷлап ҳаиӷьхап ҳәа. Уи агәра ҳдыргоит апоет иажәеинраалақәа реиҳарак.
Узырхәыцуа, зегьы ҳхәыҷра аамҭа иадҳәалоу агәалашәара еиуоу хҭыск иазкуп апоет иажәеинраала «Адәахьы амш зеиԥшроузеи, нан». Аԥсра амҩа иқәгылоу аԥҳәыс бырги аԥсҭазаара ҿыц иаалагылаз ахәҷи рдиалог. Аҭакәажә диазҵаауеит ахәҷы: «Адәахьы амш зеиԥшроузеи, нан? – ҳәа.

Сара аҩны сындәылҵны,
Ицәгьазаргьы, ибзиазаргьы,
Асы алеира иаҿуп ҳәа
Ласҳәон,
Сара сеиԥш ларгьы
Уи деигәырӷьоз џьшьа.

Аха лара уи аигәырӷьара ацымхәрас

«О сара  жәымҭацәгьа,
Аиқәаҵәа ахьыршьит
Сыԥсҭазаара Аиқәаҵәа», – лҳәон.

Аҷкәын хәыҷы изеилкаауамызт иара дзыргәырӷьоз аҭакәажә дахьамеигәырӷьоз.
Ҩ-дунеик, – зыԥсымҩа иқәгылоу абырг лдунеии, ҿыц аԥсҭазаара иаалагылаз, зызхара изымбац гәырӷьарала иҭәыз ахәҷи. Ари ажәеинраала иаҵаҵәахуп даҽа идеиа разыкгьы, илҭахым амшцәгьа далаԥсыр, избанзар,  уи иаргәаҟуеит лҵәуаҩцәеи  лнышәнап ԥызҟо ауааи!
Ажәеинраала «О, хәыцрак» азкуп ауаҩ иҭакԥхықәра ауаа рҿаԥхьа, ихаҭа иҿаԥхьа. Алирикатә хаҿсахьа дхәыцуан, «знык сызҽыжәлар, сҟалароуп срыхәо сара сыжәлар» – ҳәа. Уи аҿара иацу аразра, жәлар рымаҵура агәазыҳәара ауп. Аха, нас ԥышәак аниоу:

Абас схәыцуеит: «Шаҟа ицәгьоузеи,
Шаҟа ашьацәхныслара мариоузеи,
Ҽы ццышәымзаргь, ӷәрак укызар,
Угәра зго џьоук узыԥшызар».

Нас иациҵоит:

Абас схәыцуеит: «Иргәаӷьӡозеи,
Жәларык рымаҵ зурц зҽазызкуа,
Уи зҽазызкуа, уи зҽазызкуа.

Ас еиԥш ихәыцуа, и	ҟәыӷоу, зҭакԥхықәра ауаҩраҵәҟьа уасхырс измоу ауаа зҩыдақәа роуп.
Апоет абзиабара иазку ажәеинраала шьахәқәа иакымкәа-иҩбамкәа иаԥиҵахьеит. Урҭ зегь аразреи ацқьареи рхьыкәкәоит, игәнаалоуп, иара аҿара ахаҭеиԥш иԥшӡоуп, игәкуп. Алирикатә фырхаҵа игәҭыхақәа ашьха ӡыхь еиԥш ицқьоуп. Аизга «Абзиабара ашықәс» ашәҟәы ахьӡ ишаҳәо еиԥш, ауаҩы ибзиабара, ауаҩра, аҿар рыбзиеибабара иазку маҷӡам.

Уахынла саныцәогьы исхаҩоит,
Сгәеисыбжь иазыӡырҩуеит ҭынч,
Бзиа избазар – исхарои?
Иахьақәымхо исхарои са сымч?

Аҿареи, абзиабареи, аԥсра аҵкыс иаиааиуа уи амч ду омашәа иԥшӡаны иҳәоуп даҽа жәеинраалак аҿы:

Сышлыхәаԥшуаз ԥҳәызба ссирӡак,
Аԥҳәызба ҳәа, зынӡа аҽарҳа,
Ишкәакәаӡа ак иҩыҵрак,
Ҿымҭ даасыдгылеит аԥсцәаҳа.

Згәы ашәала иҭәыз арԥыс, игәы нҭӡыӡааит аӡӷаб лыԥшӡара даахнахын. Аҭыԥҳа ԥшӡа азныказы даашьацәхныслазаргьы,  деихышәашәо лҿыналхеит. Аҷкәынгьы аԥсцәаҳа хьаас дымкыкәа, ишьҭахь наеиарханы, аԥҳәызба лыԥшӡара фырҭынҵас  инаиҵасын дналышьҭалеит.
Аԥсцәаҳагьы, арԥыс инкылара иҽазишәазаргьы, ишьҭра дықәланы егьилымшеит.

Нас аԥҳәызба дцон, аҽарҳа,
Сара лыхьӡашьак сымаӡамызт.
Санхьаԥш дсышьҭазар ҳәа аԥсцәаҳа
Ихабар бжьаӡхьан дыҟаӡамызт.
Аҿара, аԥшӡара, аԥсра аҵкыс иаиааит.
Зыԥсҭазаара ҿахҵәаз аҭыԥҳа, уи згәы ҿнакааз арԥыс иажәа. Аҭыԥҳа лызаҵәра, насыԥла  леиқәымшәара, лыԥсра гәнигоит апоет. Абас иҟоуп ҵакыла апоет даҽа иажәеинраалак – «Бара аԥсабара иахшараз, Бысԥылеит быссирха шьыжьшараз». Аха рыбзиабара анҵыра амоуит. Аԥсҭазаара аӡыблара згәабзиара ҵнашәаахьаз аҭыԥҳа диԥхоит арԥыс.

Ҳарҭ шьҭа  ҳаиԥылашам уаҳа,
Бдунеи лашьца аҟынӡа снаӡом.

Игәнигоит арԥыс иара изы итрагедиахаз, игәаԥхаз аҭыԥҳа лыԥсра. Ишаабо еиԥш, Р. Лашәриа ипоезиазы итәымым агәырҩа зцу анотақәагьы. Иҵауланы ахәыцреи, илашам аԥштәқәеи ҳԥылоит апоет ирҿиамҭақәа рҿы. Уи ԥсҭазаароуп.
Абзиабара иазкуп абарҭ ажәеинраалақәагьы: «Исыцуп хаҿсахьак», «Ааԥын ацәа-хааӡа зхалаз», «Ԥшьаала са сыхәрақәа арӷьоит» уб.иҵ.
Аҭоурых злаҟоу ала, ажәлар џьабаала ақырҭуа еиҳабыра ирымыркәкәааз, иҳаҩсыз ашәышықәса а-70-тәи ашықәсқәа рзы ателехәаԥшра ҿыц иаатыз иазикит Р. Лашәриа иажәеинраала «Аԥсуа телехәаԥшра»

Сылабжыш аҽырҳәа инхаддылт,
«Шәнеибац..,» амелодиа ансаҳа...
…Ауха шаанӡа сызмыцәеит,
Хәыцра ҵаулак саган.
Ссиршәа иахьанаало ссирҵәҟьоуп,
Аԥсшәа ахьанаало аекран.

Ари ассир ателехәаԥшра ахьҳауз мацара акәмызт, ари иааира дуун амилаҭ хақәиҭразы ақәԥараҿы, етап ҿыцын Аԥсны аҭоурых аҿы, аԥсуа университет аартрагьы убрахь инацҵаны. Наҟ иациҵеит апоет иажәеинраала:

Убас ажәытә бызшәа ҷкәынхеит,
Убас еиԥш разҟык азыԥшуп,
Аҭоурых иахьазымфаз закәыхи,
Ашьаҟьар ахылҵра иаҿуп.

Автор ҳ-Аԥсынра аԥеиԥш лаша деигәыӷуеит,  аҵеицәа уи ахьӡ шҭырго агәра игоит. Ицәырҵуеит ҳаԥхьаҟа Аԥсны еихазҳаша аҵеицәа. Апоет ари ахҭыс илымшаша илнаршоит. Гәыбылрала дзырԥхо ауаа гәакьацәа шыҟоу идыруеит. Агәра игоит урҭ рхыԥхьаӡара ишазҳауа.
1991 шықәсазы иҭыҵыз апоет иеизга «Сдоуҳа ашҭа» иагәылоуп Аԥсны усҟан изҭагылаз ашоура иахылҵыз ажәеинраалақәа. Апоет игәҭыхоуп иԥсадгьыл алахьынҵа, ибарҭоуп шьҭа шәышықәса инаԥынҵаны қарҭаа Аԥсны зҭадыргылахьоу агәаҟрақәа, ибоит ажәлар зегь рҽеизыркәкәаны рыԥсадгьыл ахьӡи, ахьымӡӷи аиқәырхаразы ақәԥара ишаҿу. Абас еиԥш аҭагылазаашьаҿы апоет иаԥиҵоит ажәеинраала «Аԥсынра».

Ухьӡ шьҭымҵыр ҟалом, ирымдырыр ҟалом,
Исныруеит уаԥхьаҟа иуԥеиԥшу, Аԥсынра…
Сыԥсы узҭыхны усыхьчароуп сара.

Апоет иныруеит иԥсадгьыли ижәлари раԥхьаҟа еимҭахара дук,  ԥышәара хьанҭак шырзыԥшу:

Умгәамҵыр ҟалом, умгәаҟыр ҟалом,
Ихьанҭыџьӡа еидарак науқәҳашт зынгьы, – ҳәа зиҳәогьы убри азы акәхоит. Аԥсны иааганы иаландархази зхала иаази апартиақәа ҟаҵаны, амитингқәа мҩаԥго, иаахтны аԥсуааи Аԥсни рҿагылара рҽазыркхьан. Қарҭаа, аилаҳара иаҿыз аҳәынҭқарра  ду ақәӡаара рхы иархәаны, Аԥсны наунагӡа Қырҭтәыла  иатәы дгьылны аҟаҵаразы аусқәа ирылагахьан. Уи азы ауп шьаҭанкыла аԥсуаа рықәгаразы аибашьра нап задыркызгьы.
Апоет ижәлар раԥхьаҟа ԥышәара дук шырзыԥшыз ибон, аха ижәлар уи ирԥеиԥшыз аимҭахара ду иаҿагылоз ауаа шыҟалозгьы агәра игон:

Рыхьӡ шьҭымҵыр ауӡом, ирымдырыр ауӡом,
…Рыгәнаҳа иаҵоу хара дызцаӡом,
Рычмқәа анеибырҭа ироуеит насыԥ, – иҳәоит апоет иажәеинраала анҵәамҭахь. Ус иагьыҟалеит. Аинформациатә блокада Аԥсны шҭакызгьы, иақәлаз ақырҭцәа адунеи аҳәынҭқарра дуқәа зегьы шрыдгылазгьы, рыхәымгара рзыӷьашкит, Аԥснынтә иқәыӡәаа иаманы ицеит. Ҳәарада, уи зыбзоуроу, аԥсуа жәлари, урҭ аҟазаареи аҟамзаареи аамҭа ианҭагылаз рӷьажәҩара рзызуыз Нхыҵааи, Аԥсны анҭыҵ иҟоу ҳашьцәеи, ҳџьабаа ҳацеиҩызшаз егьырҭ амилаҭ рхаҭарнакцәеи хҭак реицҭаршәра акәхоит.
Хыхь џьара ишазгәаҳҭахьоу еиԥш, Р. Лашәриа ихәыцуа  поетуп, уи ирҿиаразы аԥсҭазаареи, аԥсабареи, адунеии ирхылҵшьҭроу ахҭысқәеи, аҟазшьақәеи, асахьақәеи зегьы маҭәахәуп ипоезиазы, ирҿиара аҟазшьа аарԥшразы.
Аԥсҭазаара аҟазшьа аҷыдарақәа хәыцырҭас ианиоу, игәалаҟазаара изаанагаз ахшыҩҵак абас иҟоуп:

Амши аҵхи – жьи-напхыци,
Шәҳәаақәа дырым, рыгәра гам.
Сара сыԥсҭазаареи сыԥхыӡи
Еилаҩашьоуп, иеилыргам.

Иаабозеи араҟа? Аԥсҭазаара ахьанҭара иацу, амаӡа рацәа, иаразнак зеилкаара ус имариам ахҭыс, аҭагылазаашьа, уи иахылҿиаауа ауаҩы гәаҭала дзыргәаҭеиуа агәҭахәыцрақәа, ауалыуашара, нҵәара зқәым азҵаарақәа цәырызго… Ибаргәым, иара иитәым амҩа алихыр:

Мыцҳәарыла, ҿагәыбзыӷла
Сынхарц салагар сҽыркәаԥ,
Гәыблырҭас сроурым лаӷырӡыла.,
Ӡы-цәыкәбарны сынкакәкәап.

Цәцашьас иамоузеи ауаҩы дызҭашәаз аҭагылазаашьа мҽеи? Иага гәаҟра, иага ҟыба-ӡыба ихигаргьы ауаҩы наунагӡа дшыҟамлогьы шидыруа ишьҭахьҟа амш абзиара, алашара иатәу ак нхар иҭахуп.

Уахь ааӡабла аҵх иацәызго,
Амш азыҳәан игәыхәтәыз.
Сара сышьҭахьгьы ицәыржәго
Уи аԥсҭазаара иатәыз.

Аԥсуаа жәытә-натә аахыс ражәа иалоу агәаанагара: «са саныҟам ахаҳәгьы леиааит зҳәо диашам» – ҳәа ирҳәо аҵакоуп абраҟа аҭыԥ змоу. Жәлар рыԥсҭазаара иацу аԥышәа ду ирнаҭаз агуманизм аидеиа лаша, ауаҩытәыҩса иуаҩреи иԥсҭазаареи ҳаразкуа, аҵак ду азҭо жәлар рфилософиа ду иакьарзуп ари ахшыҩҵак ҵаула.
Убри азоуп агәаанагара зҩыдалеи илашоу хәыцралеи изхиркәшо апоет абри иажәеинраала шьахә:

Агеи ашьхеи, нхыҵи-аахыҵи
Рыԥшатлакә сышьҭкәыцә сагоит.
Сара сыԥсҭазаареи сыԥхыӡи
Маҷк исаӡар, еилсыргоит.

Агәаҟрақәа рацәаны ихигеит ари ажәеинраала афырхаҵа: азаҵәра, уи изыннажьыз иадҳәалоу иҵауланы ахәыцра, аԥсҭазаара иатәу, ауаҩытәыҩса иҟазшьагәышьоу алакҩакра уб.иҵ. Аха араҟа ари ауаҩ деиқәзырхо, аԥсҭазаара ицәымӷзымтәуа иҟоуп ауаа ирзеиԥшу ҟазшьак, – агәыӷра. Убри агәыӷроуп ҵаҵӷәыс, ҵакыс ирымоу апоет иажәеинраала аҵыхәтәантәи ацәаҳәақәа.
Ауаҩи аԥсабареи. Амшын, ажәҩан, адгьыл, – зегьы цәқәырԥоит, иқәԥоит, аха урҭ наунагӡа иҟазаауеит. Аха абри аԥсабара иаиааиз, иара иатәышьҭроу ауаҩы дышԥаҟоу, иҟазшьоузеи? Уигьы:

Дықәԥоит аҳәаҭыхла ауаҩы
Даҽагәыки игәи еибарԥхарцаз,
Аха еинаалом, еиқәшәом аӡәырҩы,
Иӡбатәузеи, урҭ ҭынч еицынхарцаз?

Наџьнатә аахыс аибашьреи ахибашьаареи ирҿуп ажәларқәа. Ари шрыцҳара дуу ибоит, аха аҭак изыԥшаауам. Иҟоуп ауаа разқәа, ауаа ҟәыӷақәа, аха раҵкыс аԥыжәара ргоит урҭ рыуаҩреи рыбзиареи аиуа змам ауаа реинҟьаҩцәа, шьуок рлахьынҵеи рынасыԥи аӷәыхрала зыԥсҭазаара аиӷьтәра иашьҭоу. Апоет ишиҳәо еиԥш, ауаа бзиа изеибамбарызеи, изеиԥырхагахарызеи, ирзымхозеи? – ари зҵаароуп ҭак змам, избанзар ауаҩ адунеи даақәнагалаз аахыс ибзиара аҵкыс ихәымга еиҳауп, дызҿу еибашьроуп, хшьаароуп, рхәашароуп.
Абри аҩыза агәаанагара акәхоит апоет изырҳәаз абарҭ ажәақәа:

Аха дшәарҭоуп зегь здыруа ауаҩы!
Ах, дрыцҳауп зегь здыруа ауаҩы!

Дагьшәарҭоуп, дагьрыцҳауп ауаҩы абри адгьыл аҿы, абри адунеи аҿы, избанзар ауаатәыҩса изнысыз рҭоурых мҩа зегьы гәнаҳала иҭәуп.
Ауаҩытәыҩса ибзиабареи иаҳаҭырқәҵареи, ирыцҳашьареи, – агуманизм апринципқәа мҩақәҵагас измоу апоет ари гәнигагәышьоит.
Абри ахшыҩҵак маҷк згәы архьшәашәаз автор иҭахуп џьара игәы ихазыршҭша гәнааларак, игәы зырԥхаша гәалашәарак. Абас еиԥш иҟоу иҭагылазаашьаҿы уи дигәалашәоит здунеи зыԥсаххьоу иан (ажәеинраала «Алаԥш»). Уи иҭахуп иан лылаԥш гәыразқәа есқьынагьы ихызарц, уи игәы арԥхоит аԥсҭазаара иацу игәнаалам ахынҭа-ҩынҭарақәа дыриааиртә амч ирҭоит.
Рауль Лашәриа ирҿиараҿы еиҳарак аҭыԥ аанызкыло, хаҿсахьа хадас иҟоу ауаҩ иоуп. Уи ауаҩытәыҩса иԥсҭазаара аган рацәа аарԥшра, иҩнуҵҟатәи идунеи, аԥсабареи иареи реизыҟазаашьа, иҭынха-иҭынҵы, иҩызцәа-иқәлацәа, ауаҩ иԥсҭазаара иадҳәалоу афактқәеи ахҭысқәеи зегьы дрызҿлымҳауп, урҭ зегьы иҩымҭақәа ирхаҿсахьоуп. Шамахамзар, апоет ирҿиамҭақәа рҿы аԥсабара асахьаҭыхра мацара иазку жәенраалак уԥылаӡом, уа аԥсабара асахьа ыҟазаргьы аҩымҭа ахаҿсахьа хада, – ауаҩы иҟазшьа иадҳәалоуп, сахьаркыратә цхыраагӡак аҳасаб алоуп ихы ишаирхәо. Аԥсабара ауаҩ инхарҭа, инҵырҭа ауп. Уи ауаҩ иԥсҭазаара ханарҭәаауеит, иԥсҭазаара иамҩангарҭоуп, далахәуп.
Апоет иажәеинраалақәа руак аҿы дазхьаԥшуеит, игәҭыха азикуеит алашареи алашьцареи реизыҟазаашьа, уаҟа алирикатә хаҿсахьа ихәыцра днацныҟәаны иҳәоит апоет:

Сгәы ҭнаҟьоит уахынла еимгеимцарак,
Ԥхыӡ-лабҿабоушәа гагақәак анцәырҵлак.
Сҽасыршьцылоит смыццакӡакәа алашьцара…

Аха ииҭаху, – игәыҵха аҳәара дахьӡарц, иҭахым лассы алашара далхәдаахар. Мышкы зны, алашьцара даназынхалак, – идыруеит аԥсҭазаара шнаунагӡам, аха дыҟанаҵ иҳәоит:

Шәара ишәымаз, шәара ишәымаз алашара,
Макьаназы шәаргьы саргьы иаҳзеиԥшу.

Агуманизм аԥсабара ду аныԥшит ари ажәеинраала, – автор ирҿиара иаҟазшьаҷыдоу, ара иҟоуп аразра, агәыцқьара, аиаша хаҭа, абзиа, – араҟа иҟоу алшара, – ихазы мацара иҭахым, зегьы рзы иҭахуп.
Иҳаҩсыз ашәышықәса анҵәамҭазы аԥсуа жәлар зҭагылаз ахынҭа-ҩынҭара, – ажәлар рхақәиҭраз рықәԥара аҭагылазаашьа есқьынгьы дазхьаԥшуеит апоет. Иԥсадгьыл алахьынҵа, уи аԥеиԥш есқьынгьы игәы иҵхоит:

Зыԥсадгьыл иақәиҭу, уи ала згәы хыху
Есымша дыҟами еиҵыхны илахь.
Аԥсуа дгьыл рыцҳа – зыжәла абжаҵәҟьа зхыху,
Сыԥсы шықәхәхәо сҿынасхап сқыҭахь.

Ахәыцрақәа, ахәыцрақәа, жәлар рыԥсҭазаараҿы аҭыԥ змоу, қарҭаа ирчақьуа азалымдарақәа ргәырҩагара…
Аԥсуа изы ақыҭа, ахәшҭаара аҵакы, иара аиқәырхаразы, аԥсадгьыл ахьчаразы уб.иҵ.
Аҵыхәтәаны игәалаҟара хьанҭа иҽаалхны, ус иага иҟазаргьы игәыӷлатәуп, иқәԥалатәуп иҳәоит апоет:

Издыруеит сыжәлар рҳәынҷара шамуа,
Ҽнак изқәымгәыӷуа бзиара дук иақәшәап.

Дзыдҳәалоу ақыҭеи, аус ахьиуа, иҩызцәеи иареи ахьеицыҟоу ақалақьи, рыҩбагьы изеиԥшуп, рыҩбагьы иара итәуп, иԥсы рылоуп:

Саныҟам ԥсыхәак рмоурашәа сгәаҟуа,
Цҳаҵас срыбжьалеит қыҭеи қалақьи.

Ауаҩ гәалаҟарала есқьынгьы деиԥшым. Игәнаалам хәыцрақәакгьы даныртәыртәуа ҟалалоит ауаҩы. Уи далзхуа иеиуоуп ашәа, ашәа амч дууп ауаҩытәыҩса игәалаҟара ашьҭыхраҿы. Абри ахшыҩҵак ауп апоет иажәеинраала «Ашәа» зызку. Амҩа иқәу ауаҩы ак игәы иахәан, мамзаргьы игәы иалсны дыҟаӡам, ус илаԥш еимдоит, ашәаԥыџьаԥ аилачыра дагәылсны днеиуеит.
Убри аамҭаз:

Сыбжьы ахьымнаӡо наҟӡа, харантәи,
Исаҳауеит ихааӡа шәаҳәабжьык.

Зегь ззеиԥшны, мыцхәы акгьы згәы иҵымхоз ауаҩы ашәа хаа аниаҳа ашәаԥыџьаԥ аԥсы шҭаз, уи шыԥшӡаз, аԥсҭазаара агьама шамаз инырт, ибарҭахеит:

Ашәаԥыџьаԥ рлымҳақәа кыдҵа
Иазыӡырҩуеит уи ашәа еиқәышьшьы.
…Анцәа иҳамҭоуп, ашәа рымшьыкәа
Иахьыҟоу… дунеи ссирк саҭоуп.

Ауаҩы ашәа дарҿыхеит, аԥсабара аԥшӡара – азҩыдара инарбеит. Ажәеинраала алирикатә хаҿсахьа, – ауаҩы, ҭынч абнара иҵаланы инеиуаз, ишьшьылӡа иҟаз, иҭынчӡа аԥсабара иалаз ашәа дарҿыхеит, уи ауаҩ еилыхха ибеит адунеи шыссиру, изызгәаҭо, гәыла-ԥсыла изныруа изы.
Апоет ирҿиараҿы еснагь иԥсадгьыл алахьынҵа игәы иҵхоит, уи дазыхынҳәлоит, ажәеинраала заманақәа азикуеит. Игәнигоит апоет аҩнаҭа ҟаимаҭ ахьқьаԥҭахаз. Аԥсны аҭоурых аҿы уи есқьынгьы аҭыԥ аман. Иқьаԥҭахон жәытәнатә аахыс анхарақәа, аха иеиҭах иҿиахуан. Иахьазы, рыцҳарас иҟалаз, қыҭацԥхьаӡа ақьаԥҭақәа рацәахоит. Аха ихҵәаз-ихыԥсааз рымацара акәымкәа, иаҳа имариоу ԥсҭазаарак аԥшаара ҳәа зынхарақәа ирхыҵыз ҟалеит. Ари рыцҳара дууп.

Уахьынхало ахәаҿы
Ахала иқәхеит ашәырдәы:
Ихәаҽуеит аҩны, хәаҽы,
Шәласны аԥенџьырқәа ашәырты.

Аимҭахара ду ихнашьааз, зыԥсадгьыл аиқәырхара иаҵагылаз ирхароузеи? Аха зынхара кажьны, аҳәыҳәкцәа реиԥш, ақалақь иалатәақәоу ирыԥсыхәозеи!
Аԥсны аҭоурых иадыруеит:

Аԥсны ирацәан ақьаԥҭақәа,
Ҭоурыхла ус иаҳлахьынҵан,
Рышәқәа акуан аҩнаҭақәа
Аҵеицәа реидара хьанҭан.

Иабаҟоу уажә урҭ аҵеицәа? Иабаҟоу аҩнаҭа, ашҭа-агәара иаззырҳауа ауаа? Ус иҟоу иахьазы рхыԥхьаӡара мыцхәцәамзаргьы, ҩнаҭак иадамхаргьы алҩаҵә ахьымнеиуа рыцҳара дууп аԥсуаа ҳзы, иахьатәи ҳҟазшьа, ҳҭагылазаашьа уахәаԥшуазар. Иажәеинраала анҵәамҭахь иҳәоит апоет:

Ҳзыниазеи рыцҳарас уажәы?
Аҩны еиҭымқәа рацәаӡоуп.
Уи иазымкызт аӡә иԥсы
Қалақьк дафеит, иҭаххан.
Ишԥашәызгәамҭо абааԥсы
Ақьаԥҭа ацәа ахалт ахан.

Ас мацара ицарыма? Џьара ԥсеивгарак, арыӷьарахь ҳзырхынҳәша ҭагылазаашьак ҳԥеиԥшхарыма? Азҵаарақәа, азҵаарақәа… Ҳгәыӷлап, имгәыӷкәа иԥсхьада?
Ажәеинраала «Аџьал» азкуп ауаа маҷк инаԥынҵаны рыуаҩымра, ргәаҵәажәпара, реихамҵгылара, ррыцҳаибамшьара зныԥшуа аҟазшьа:

Сашьит аӡиас хәылԥазык…
Сыԥсы ҭыжәгеит ижәулакгьы.
Нас сигәаламшәеит уаҩԥсык,
Ма имшит машәыршәа лакгьы.

Арҭ зегьы ауаҩы длазырҟәуа ҟазшьа хьысҳақәоуп, аха аԥсҭазаараҿы уи аҭыԥ амоуп, аус злоу убри аԥырҟәҟәаароуп, аха… Ас еиԥш иҟоу алеишәа змоу ауаа маҷымзаргьы аҵыхәтәаны аԥыжәара агароуп ауаҩра, уи ишьҭнахуа аҟазшьа бзиақәа зегьы.
Р. Лашәриа илирикатә хаҿсахьа, иара инапы иҵиго, игәаҿынтә иаауа ахаҿсахьақәа ирҟазшьа ҷыдоу: уи маҷк дуаҩ ҭынчуп, иуы уашьуам, иҳәа уашьуам, дразуп, гәаҭала дызҩыдоуп, иажәа мыцхәым, ираӡоуп, инамцхәума уҳәо игәы дҭахәыцуеит, игәы аҟәышра есқьынгьы ицуп, аразра зцу илакҭа маҷк илашам аԥштәқәа хубаалоит, аха гәамчлагьы дышхәыдам удырдыруеит иҭеиҭԥши илакҭеи.
Апоет иажәеинраала ахьӡ «Ҩажәижәибижь» ишаҳәо еиԥш, иазкуп аԥсуаа 1937 шықәса рзы ирхыргаз атрагедиа.
Анхаҩ бзиа зҭаацәа бзиа  иныҟәызгоз, аҿааӡагақәа рира ашықәси амзеи  амши рыда биографиа змоуцыз инадыркны, аԥсуа интеллигенциа шьаҭанкыла ихызшьааз аамҭа цәгьа.

Ҩажәижәибижь, ҩажәижәибижь,
Ҩажәижәибижьтәи ахацәа.
Ишәыхҭыжәгаз шәиԥхьыӡ-жәабжьуп,
Ишәылакьысызгьы джәымҭацәгьан…
Ҩажәижәибижь шәиԥхьыӡ-жәабжьуп.
Уи ӡахәарқьақьа – дамыӷны
Сара сшәышықәса иахаршәуп.

Харада ахара рыдҵаны, амилаҭ шьаҭанкыла ақәгаразы аплан инақәыршәаны Сталини Бериеи аԥсуа жәлар рыхшьаара иалагеит. Аха уара иушьуа анцәа дишьуам ҳәа, уи аимҭахара ду, ҳшеилыршьаазгьы, ҳалҵит.
Гәалашәарак аҳасаб ала, ауаз абжьы зхыҩыз ажәеинраала рзикит апоет 1937 шықәса рзы залымдарыла Сталини Бериеи рмаҵуарқәа зыԥсҭазаара иалырхыз Аԥсны аҵеи гәлымҵәахқәа, иҟазҵашаз рацәаз, Аԥсны еихазҳашаз, изырӷьацашаз, дырралагьы гәаӷьлагьы инагаз ауаа зҩыдақәа.
Уаҵәтәи амш азхәыцра, «аԥсҭазаара иацу ахьанҭарақәа… Абри ахшыҩҵак иақәҿнаҭуеит апоет иажәеинраала «Ацҳаҵәры»,

Иауам сазымхәыцыр суаҵәы,
Иароуп исзыҟаӡоу хәрыбӷьыцҵас.

Аԥсра азхәыцра. Уаҵәынӡа анеира, еиҭах даҽа мшык даҳәоит алирикатә хаҿсахьа.

Исоуз амҩан лахьынҵас
Уаҵәтәи сымш иназныжьны,
Ԥшьаала снықәлап ацҳаҵәры,
Избар сзықәсыр смыхбыкьыкәа.
Ах, уаҵәы, уаҵәы, уаҵәы, – 
Исџьаҳаным џьанаҭу мцымкәа.

Ацҳаҵәры, иџьаха-џьафаразаргьы, аԥсҭазаара иасимволуп, қәԥароуп, гәыӷроуп.
Иахьатәи Аԥсны аҭагылазаашьеи,  ааҩцәа, Аԥсны атәым милаҭ Аԥсны ишазыҟоу, уи азы ирымоу агәаанагарақәеи ирызкуп ажәеинраала «Сдоуҳа ашҭа».
Иҟоуп Аԥсны дачак аҳасаб ала иахәаԥшуа, урҭ шәарҭоуп, рҭыԥ дырбамзар.

Аԥсны инхо, Аԥсны зымбац,
Ҳҭоурых абаашқәа ирыҩнамлац
…Сцаргьы цәгьа ирбаӡом сныбжьаӡ,
Ма инарымҩатәны срыбжьарц.

Даҽа шьоукых ҳатәарбаӡом, ҳраҭәаршьом хылԥада хылԥакылҵәа дихыччон ҳәа. Абас еиԥш иҟоу агәаанагарақәа змоу ирыхәҭо рмаҳар, ииашоу џьыршьар ауеит, нас анхашьа-анҵышьа ҳарҵара иалагоит. Аха изусҭцәада дара?

Аԥсны инхо, Аԥсны зымбац,
Сара сдоуҳа ашҭа иҭамлац.
Зымгәа ада хәыцырҭа змам, у-Аԥсынгьы уаԥсуарагьы хьаас измам, амшын аԥшаҳәеи, аԥсабара ԥшӡеи, аҳауеи рыда акгьы зҭахым ауаа.
Ас еиԥш иҟоу ауаа шәарҭоуп, урҭ рхы дырдыртәуп, – ҳгәаҳҽаниҵоит апоет. Ас еиԥш иҟоу ауаа аҳәынҭқарра ауасхыр ҵыршәаар ауеит.
Ауаҩ ауаа ахьыҟоу дыҟазароуп, хи-ԥси ҳәа иҽхьеимкуазароуп. Ахәахәа даҿагылароуп. Иқәԥалатәуп, аԥсҭазаара қәԥароуп ҳҳәозар. Абри ахшыҩҵак ауп ианыԥшуа апоет даҽа иажәеинраалакгьы.

Ҭынч узлацәари, уԥсы злоушьари,
Узлатәари уҩны ашәқәа ухаркны?
Бзиа изумбари, аӡбахә злуомҳәари
Аԥсҭазаара – ушьҭызхыз уара уҳаракны.

Ас еиԥш иҟоу аморальтә кредо Р. Лашәриа ирҿиара зегьы иагәыцәуп. Иарбан темазаалак, идеиазалаак, бзиаразааит дзыхцәажәо, иҽеимзааит, ауаҩ ихьысҳарақәа ракәзааит, зехьынџьара ауаҩраҵәҟьа иатәу бзиарак нарԥишьуеит иҩымҭақәа. Ари, ҳәарада, апоет ирҿиара иаҟазшьо фактор шьахәуп.
Алаф аҟазшьагьы аныԥшуеит, аха аԥсҭазаара иатәу, ауаа реилазаараҿы иаҳԥыло амҽеирақәагьы рсахьа ҭихит апоет иажәеинраала «Са стәқәеи егьырҭи» аҿы.

… Са стәқәа срыжьжьоит,
Егьырҭ сыржьоит.
…Сыдгьыл ршоит
Схаҭа сыршоит.
Ихәлоит, ишоит,
Аҽыргызмалны
Аамҭа еикәшоит.

Аԥсҭазаараҿы асгьы ҟалахьеит. Ауаа аамҭагьы ҿаасҭартәит, абри ауп иџьоушьаша!
Аԥсуаа рыԥсҭазаараҿы шамахамзар аҭыԥ амаӡам, абырг ихала, хылаԥшрада анхараҿы иныжьра, уи ихылаԥшра иҭаацәа аиҵбацәа ируалԥшьоуп, аха рыцҳарас иҟалаз, иахьа ҳаамҭа злаҟоу ала, ус еиԥш иҟоу афактқәагьы ҳԥыло иалагеит ҳаҩныҵҟа.
Убри атәы ауп ииҳәо Р. Лашәриа угәы узырхьуа иажәеинраала «Цгәык ахала иҽҳәатәоуп» аҿы:

Аԥацха  ҭынчрак ахатәоуп,
Иаҿуп амцагьы аҭаара.
Аԥшәма бырггьы уаҟа диоуп,
Имчгьы днанагом рацәак.
Хчык ихчнызҵаша нас диоуп,
Уажә азыҳәан – қыдсаҟәак.

Ԥыхьа зны аҭаацәа аџьџьаҳәа иахьыҩназ уажәы абырги ихырсысуа ахәшҭаара иҽҳәатәоу ацгәи рхала иаанхеит. Иҩнаҭа иеиуаз рхы ахьынахоз (крырҳароума, ақалақь ахь аума, уажә уи модахеит) иԥырҵит.
Аха иара иҿыҵшәаӡом: «Дадхеит, сгәашәҭ». Ари ажәеинраалаҿы аԥхьаҩ ибоит игәкажьгоу асахьақәа:

Изаҳауада акы иҳәар…
Ажәқәа  ылахеит агәашә,
Хазы еибарҟаауеит аҳәар.
…Аҳәсҭа иҭагьежьуеит аҽы,
Лажәк уи иашьҭоуп иҿҟьаса…

Илашьцоу аҩны, уи иашьашәалоу аҳауа: «амш иахнарҟьоит, цәгьа ихьҭоуп», Абас лашарак здумбаало, ихьшәашәоу асахьа, абырг зхала аҽҳәа иҽҳәахаз, угәы еиҵазырӷәӷәо асахьа хьшәашәа… Ари аҩыза иахьа аԥсуаа ҳаԥсҭазаараҿы, ирацәамзаргьы, иаҳԥылоит. Ус анакәха, уи иалацәажәатәуп, иақәӡбатәуп ус еиԥш иҟоу ахҭыс, афакт, ԥҟарак еиԥш иҟалаанӡа. Убри азы акәхоит апоет аԥсуара иацәтәыму аҟазшьа, игәнаалам аҭагылазаашьа дзазхьаԥшыз, аԥхьаҩцәагьы изрыдигалаз.
Аԥсуа жәлар аҵыхәтәантәи аҩышәшықәса изныкымкәа-иҩынтәымкәа аџьамыӷәа, ааӡаб рхыргеит. Амҳаџьырра, – аԥсуаа реиҳараҩӡак хзырҵәаз, ихызшьааз, зыцәгьеи зыбзиеи еиҟараз асовет аамҭа аан аҭыԥ змаз, аҩажәижәабатәи ашықәсқәа раан иааиҵагылаз аԥсуа интеллигенциа рыхшьаара, уи инашьҭарххны 1941-1945 шш. азтәи аибашьра, – 18-55 шықәса рҟынӡа зхыҵуаз аԥсуаа атоталтә мобилиазциа рзыҟаҵаны аибашьрахь идәықәҵан қарҭаа рымадала. Аибашьраҿ иҭахази, хабарда ибжьаӡзи, ихынҳәыз ахәрақәа зыԥсынҵры аркьаҿзи 10 нызқьҩык иреиҵаӡам.
Уи ашьҭахь аԥсуа ҿар рхатәы бызшәала аҵара азин рымхын, аԥсуа школқәа қырҭуа школқәахеит. Ирацәаҩны тәымбызшәала аҵара ззымҵаз ашкол нрыжьыр акәхеит.
Абри аамҭа еиқәаҵәа иазикит Р. Лашәриа иажәеинраала «Ҳәасакакал».

Ахәыҷқәа ҳахәмаруан, ҳәасакакал ҟаҳҵон,
Акы какал, ҩба какал ахыԥхьаӡара шьҭыҵуан,
Бжамҽам бызшәала аҵара усгьы иаҳҵон,
Ашкол ахь ҳанцоз ҳшәаны ҳагәқәа ҭыҵуан.

Хатәы бызшәала ацәажәара азин ыҟамызт, уи згәаӷьыз ахамшҭыхә дақәдыршәон. Арҵаҩцәа ҳәа иҟаз, аԥсуа школқәа анадыркы, иаразнак Жәыргьыҭ иаадыртыз ҩышықәсатәи арҵаҩратә институт аушьҭымҭацәа ракәын. Рдырреи разыҟаҵареи маҷын, аҵаҩцәа амаҭәар шдырҵатәыз рыздыруамызт. Рымдырра иахҟьаны ахәыҷқәа ргәы ҭыршьаауан. Агәалашәара хьанҭа-еиқәаҵәа:

Акы какал, ҩба какал, – ҳахәмаруан ахәыҷқәа
Хәылԥазыла, маҷӡак ианҳаулак аԥсгара.

Наҟ еиҭах:

Ҳхатәы бызшәала ҳцәажәар, иҳасны ҳрыпҟон.
Ашкол ахь ҳанцоз ҳшәаны ҳагәқәа ҭыҵуан.

Абри аамҭа иахаану абиԥарақәа ибзианы иргәалашәоит урҭ ашықәс еиқәаҵәақәа.
Апоет иҩымҭақәа реизга «Аԥшақәа ргәил» (2004 ш.) еиднакылоит Аџьынџьтәылатә еибашьра ашьҭахь ииҩыз ажәеинраалақәа раӷьырак.
Ашәҟәы иацу аннотациаҿы шьахәла иазгәаҭоуп апоет иҟазшьа ҷыдарақәа зныԥшуа агәаанагара: «Апоет Рауль Лашәриа иажәеинраалақәа реизга ҿыц «Аԥшақәа ргәил» алирикатә фырхаҵа хьаа-гәырҩас имоуп иԥсадгьыл алахьынҵа, уи имшқәа рахәыц шкәакәа-еиқәаҵәала еиԥшьуп, аԥхьаҩ рыгәра игоит игәжәажәарақәа, Аԥсны ахақәиҭразы иҭахаз аҵеицәа ргәахәтәхьымӡара изцәырнаго агәҭыхақәа. Уи изы зегь раҵкыс хадара рылоуп Аџьынџь аҿаԥхьа аԥсыцқьара… ладеи-ҩадеи рыԥшеиҿасырҭаҿы аҽыбжьамырӡра. Ашьарҩаш иалаԥшыз, злабжыш ҵааршәха икаҭәаз анацәа рмыткәмабжьы злымҳа ишҭаҩыц иҭаҩуа алирикатә фырхаҵа иҭахуп ихы дҩахан ажәҩан даҵаԥшырц, аха кырӡа ицәыуадаҩуп, имч зқәымхо еидара хьанҭак даҵоуп».
Р. Лашәриа изы ари еиӷьны аҳәара уадаҩуп. Араҟа иазгәаҭатәуп апоет илирика аҟазшьа ҷыдарақәа: раԥхьатәи иеизгақәа рҿы аҭыԥ змоу абжьы рацәа, аԥштәы рацәа, аԥсҭазаара иацу арацәарақәа зегь аныԥшит, аҵыхәтәаны ари аизгаҿы иаҳагьы аҽарҭбааит, иҟазара иазҳаит. Араҟагьы, хыхь ишазгәаҳҭахьоу еиԥш, иуԥылоит апоет игәҭахәыцра хьанҭақәа зныԥшуа ажәеинраалақәа, аибашьра зхы ақәызҵаз ақәрахьымӡақәа ирызку аҩымҭақәа, аибашьра хлымӡаах иннажьыз ахәрақәеи агәырҩеи зныԥшуа аԥҵамҭа заманақәа.
Ашәҟәы «Аԥшақәа ргәил» ахьаатәуа иану автор ипатреҭ иаҵаиҩит апоети ирҿиара аҟазшьеи шьҭызкааз гәыла-ԥсыла иҳәоу ацәаҳәақәа:

Бзиа сызбоз, исыхӡыӡоз ӡәырҩы
Рынарцә мҩа иқәлеит  ирзымҳәакәа рашәа,
Исзаанхаз гәыкала ишәасҳәоит, шәӡырҩы:
Схы збо салагеит сымшьҭа цәгьоушәа, -
Шьҭа бзиа сшәымбан, ак шәыхьыр ҟалоит,
Аха бзиа шәшызбац шәара шәызбалоит.

Апоет ас еиԥш иҟоу агәаанагара-гәҭахәыцраҿы даазгаз, кыр зҵазкуа, дызнысыз, имариамыз, иагьылашаз, аха иагьыхьанҭаз, ҵакыла иеилыӷраа иҟаз иԥсҭазара мҩа акәхоит.
Игәаҭоуп, идыруп ауаатәыҩса рдунеи аҭоурыхҵәҟьа зыҩуа аҭоурыхҩҩцәа раҵкысгьы аҟазара ахаҭарнакцәа, еиҳаракгьы асахьаркыратә литература ахаҭарнакцәа шракәу.
Ажәлар рыхҭыс мҩа, рҟазшьа, рыхныҟәгашьа, рыҩныҵҟатәи рдунеи конкретла иҭызҵаауа, рхаҿсахьа ҭызхуа асахьаркыратә литература знапы алаку ауаа роуп. А-19-тәи ашәышықәса, Урыстәыла аҭоурыхҩҩцәа рҩымҭақәа раҵкыс ҳарҳәоит Пушкини Толстоии Достоевскии Чехови иаԥырҵаз конкретла аурыс иҭоурых,  иҟазшьа зныԥшыз рҩымҭақәа; Франциатәыла аҭоурыхи ажәлар рҟазшьеи зныԥшҵәҟьаз Бальзаки Гиугои уб.егь. афранцыз шәҟәыҩҩцәа рҩымҭақәа рылоуп ишаадыруа, иҳаҩсыз ашәышықәсазтәи аԥсуа иҭоурыхҵәҟьа ахьыҟоу Дырмит, Иуа, Баграт уҳәа егьырҭ аԥсуа сахьаркыратә литература аԥҵаҩцәа рҩымҭақәа рҿы ауп.
Убри аганахь ала, иҳаҩсыз ашәышықәса аҩбатәи азбжеи аҩажәиактәи ашәышықәса алагамҭазтәи аԥсуаа рҭоурыхҵәҟьа аҭҵааҩцәа дыруаӡәкуп Р. Лашәриагьы.
Апоет аҵыхәтәантәи ашықәсқәа рзы ииҩыз ипоезиатә ԥҵамҭақәа еиднакылоит ажәеинраалақәа реизга «Ашьанеи агәыԥшқеи» (2008 ш.).
Апоет аибашьра ашьҭахьтәи аамҭазы ирҿиара аҟазшьа аҽеиҵнахт, алирика цқьа анаҩсангьы уи дазхьаԥшит, инапы иҵихит иуаҩратә (играждантә ҳәа изышьҭоу, урысшәала иуҳәозар) позициа зныԥшыз ажәеинраалақәа. Аибашьра ашьҭахьтәи аамҭа, иеилаҟәыбаса ишьҭаз иԥсадгьыл иазцәырҵыз азҵаара рацәа, ауаатәыҩса рыхныҟәгашьа, рыцәгьа-рыбзиа, аԥсҭазаара ҿыц, – ахақәиҭра, ахазынхара иахылҿиааз апроблема рацәа, – абарҭ зегьы роуп апоет гәыҵхас имоу, дызлацәажәо. Иумҳәар ада ԥсыхәа змамыз давымсит, аҳәашьагьы дақәшәеит.
Аизга «Ашьанеи агәыԥшқеи» актәи адаҟьа иаатуеит аԥсуа милаҭ рыхьӡи рыхьымӡӷи ахьчара зыԥсҭазаара зегьы азызкыз, аҵыхәтәантәи ашәымҭанӡа зымч-зылша адызҵаз, Жана Дарк леиԥш зыжәлар ираԥхьагылаз Ҭамара Платон-иԥҳа Шьаҟрыл илызку ажәеинраала шьахә ала.
Ҭамара Шьаҟрыл данқәыԥшыз аахыс лыжәлар гәакьа ринтересқәа рыхьчара лҽазылкит. Аԥсуаа рыхәаҽра, маҷ-маҷ рыхшьаара ианаҿыз иҳаҩсыз ашәышықәса 50-тәи ашықәсқәа рзы дымшәа-дмырҳа ашәҟәы лҩит аԥсуаа ассимилиациа рзура иахагылаз Сталин ихьӡала. Уи ашәҟәы иаҳәон лыжәлар зықәшәаны иҟаз азалымдарақәа зегьы ртәы. Аԥсныҟа данаа, аусура далагеит Аҟәатәи арҵаҩратә институт аҿы аԥсуа бызшәа арҵаҩыс. Иара араҟагьы аԥсуа ҿар  патриот ҳасабла рааӡараҿы, рмилаҭтә хдырра азырҳараҿы илыллыршаз рацәоуп. 1957-шықәса инаркны аԥсуаа Қырҭтәылатәи анационал-шовинистцәа  ирҿагыланы имҩаԥыргоз ақәԥарақәа зегьы лидерс ирымаз лара лакәын.
Аԥсуа жәлар аиааира ду ганы ахақәиҭраҵәҟьа алакҭа ианҭаԥшы аамҭазы азалымдара ҟалеит, аҭҵаара-дырраҿы, жәлар рымаҵураҿгьы макьана зылшара ду ыҟаз, зыжәлар ирҭахыз, рыхьӡырҳәага лаша амашәыр еиқәаҵәа дахәхеит. Алхрақәа раан иеиндаҭлоз, амаҵура дуқәа ирышьҭаз шьоукы, ажәлар еиҩшаны наҟ-ааҟ иеиҿадыргылаз, дышрыбжьаҟазоз дрыбжьыԥсааит. Дагьырзымхеит, егьҟамлаӡазшәагьы иналхыҩрны ицеит. Ари трагедиа дууп, хьымӡӷы еиқәаҵәаны ҳҭоурых адаҟьақәа ирзынхеит наунагӡа. Ари аҩыза арыцҳара аҭоурых аҿы ианыҟало ыҟоуп, жәларык реилибакаара анхьысҳахалак аамҭазы. Ус иҟан адуқәа, жәлар ринтересқәа гәыкала изыхьчоз ауаа ӡәырҩы рлахьынҵа, аха аԥсуа жәлар уи рмыхьраны ирыхьит.

Бмилаҭ гәырҩа шбыцыз дунеи дук бахысит…
Быԥсҿыхыҩны бшыҟоу аҳәоит Аԥсынра,
Џьанаҭ лаша ҭыԥуп бара быԥсатәарҭа.
Ах, шьыри, уԥсуазаргьы, абас еиԥш аԥсра,
Аԥсра, аԥсра ссир – Аԥсадгьыл аҳамҭа.

Иҟалаз ахҭыс еиқәаҵәа гәыкала игәнигеит апоет. Илшеит ари ауаҩ илықәнагаз ажәақәа рыԥшаара. Аԥсны иқәынхо ажәларқәа зегьы, лара дыздыруазгьы дыззымдыруазгьы, рылаӷырӡ лоуит. Уи иаанаго рацәоуп!
Апоет ажәеинраала хиркәшоит гәык-ԥсык ала иҳәоу игәаҵантә иаауа ажәақәа рыла:

Бгәылаша ҳацуп, ҳара ҳзы цәмзаркыроуп,
Ҳахьчоит ҳҿаԥхьа ианцәырҵлак ҳазгаша.
Ҳ-Аԥсны анапы бықәыргылан бакуп,
Аихаӡеиԥш быгәнаҳа иаҵоу изгашам.

Уи лыԥсҭазаара ԥшӡан, усла, лыжәлар рыхьӡи-рыхьымӡӷи ахьчарала, уи илаҭәамызт ацәарҭа лхы нылаҵаны лымшқәа рныхра (ус имҩасуагьы ирхароузеи аха…), уи фрыԥҳәысҵас, зыжәлар иргәашьамхыз ишиаҭәоу еиԥш, дышгылаз, дшыӷәӷәаз даԥылт аԥсра хьшәашәа. Жәытә-натә аахыс уи рлахьынҵан Аԥсны аиқәырхаҩцәа – адуқәа зегьы.
Ажәеинраала «Ус дыҟоуп аӡәы» аҵакы злаҟоу ала, Аԥсны аҵеи ду, ҳахьӡырҳәага, ҳажәлар рҭоурых адаҟьақәа хьы нбанла зыхьӡ анҵара зылшаз Владислав Арӡынба ишизикыз убартә иҟоуп.

Ус дыҟоуп аӡәы – згәы зегь аныҩыз,
Зцәа амбатә ҭаӡаз, амбатә зычҳаз,
Абрантәи шьоукы жьақәоушәа ианыҩыз
Адунеи ду ианырыртә зыбжьы азырҳаз.

Аԥсны аҵеи лаша  цәала-жьыла, гәыла-ԥсыла еснагь ижәлар рҿы дыҟан. Урҭ рыхьчаразы дгылт иара. Ирзааигеит ижәлар шәышықәсала изызгәышьуаз ахақәиҭра. Дыриааит иҿагылаз адунеизегьтәи ауаажәларратә еилазаарақәа, ишьаҭаиркит, ишьҭеиҵеит ҳхьыԥшымреи ҳхазынхареи шьақәзырӷәӷәаз ауасхыр. Абарҭқәа зегь рышьҭахь иҳәоит апоет:

Иџьасшьом гәаӷмцак шьоук ргәаҵа иҭацеизар,
Уа ҳџьынџь ишьагьуа иқәлазар урҭ.
Абраҟа дызшьыша, дад, дҳалазар Цезар,
Маӡала ихуазар, дад, иаҳәызба Брут.

Ааи, нас аӡә дыҟоуп…
Иҵла џарџар ду, иагьа рургьы, ирызԥымҟо,
Реиха кны иадхалт, уи роуит рххатәыс.

Ажәлар ирхыргаз хьаас измам, аԥсҭазаара крырҳарҭа ҭыԥ мацараз изыԥхьаӡо раамҭа ааиуеит аибашьра – аимҭахара ду ашьҭахь. Жәытә-натә аахыс ажәларқәа рыԥсҭазаараҿы аҭыԥ амоуп ари. Ҳаргьы уи ҳзацәымцеит. Аха ашьа ду ақәҭәаны иааҳгаз ахақәиҭра баша инҳампыҵышша ицар ҟалоит. Убри дацәшәоит апоет, аха гәыӷракгьы имоуп азы ауп изиҳәо:

Ааи, нас, аӡә дыҟоуп, иажәа ӷьеҩ ҳәашьа
Разҟны дақәшәеит… Уи ҳахьчеит ҳара.

Апоет ибагәышьоит: «Ҩысҭаа мчык ҳаҵалт, цәгьашәа ҳаибарххоит». Ус иҟалагәышьоит, ҳа ҳҟны мацарагьы акәымкәа кырџьара, кырынтә. Уи лыԥхала  ҳалҵызшәа ҳаҟоуп, аха иахьа ҳаиҿкааума, адәахьынтә иаауа аԥшақәа ҳарцәыхьчоума, ҳхықәкы хада ҳаԥхьаҟазы еилкааны иҳамоума?
Убарҭқәа зегь маншәалахарц азы Аԥсны даҭахуп аҵеи ӷәӷәа, жәлар ираԥхьагылаша, ҳара ҳаҿиараҿы ииашоу амҩа ҳзырбаша. Апоет дӷьаҵәы-ӷьаҵәуеит.

Ҩаԥхьа Аԥсны уазгыл, са Сыхшыҩҭра,
Уара иуеиԥшу дымгылар ҳхақәиҭра ҭахоит.

Ахақәиҭра аагараҿы ҳажәлар раԥхьагылара згәаӷьыз, аиааира ду аагараҿы хадара зуз, жәлар рхақәиҭра иасимволхаз ауаҩы наунагӡа ажәлар ргәалашәараҿы даанхоит дшаеҵәаны, дымҩақәҵаганы.
Абра ҳазлацәажәаз анаҩс маҷк иадамзаргьы иазааҭгылатәуп ҳәа исыԥхьаӡоит ажәеинраала «Ҳҵеицәа ршьа анаҩс». Ҳазҭагылоу аамҭа даара ҭакԥхықәра ду зҭаху аамҭоуп.
«Ҳҵәыуар анамуа, ма ҳгәырӷьар анамуа, Цәқәырԥа дуӡӡак ҳ-Аԥсны лаша шьҭыхны ианамоу» аамҭазы ҳахныҟәгашьа шԥаҟоу,  ҳаиҿкааума, иҟаҵатәыҵәҟьоу ҳаҿу, мамзар ус баша ҳаамҭа  наҳхуоу? Абас еиԥш  иҟоу азҵаара цәырҵуеит апоет игәаҿы. Уи идыргәышьоит аибашьра ашьҭахьтәи аамҭа аидара хьанҭа ишаҵоу. Ирзышьҭыхрыма уи аидара ижәлар? Иаҳԥеиԥшхарызеи ҳаԥхьаҟа? – дҵаауеит апоет. Иибо, игәамԥхо рацәоуп, аха гәыӷрақәакгьы ҳзынижьуеит.

Дыд-мацәысс иарбан, исашәҳәи, ҳгәы ҭызҟьо,
Ҳамҩашьо даҳдыруеит ҳазцәымӷу, зхы ҳнызҟьо.

Ус анакәха, иаҭахуп агәаҽанызаара, есқьынагьы ухиазароуп ақәԥаразы, аԥсҭазааразы.
Аибашьра ашьҭахьтәи, аибашьра иатәу аилаҳарақәеи, урҭ ирхылҿиааз, зыӡбара хьанҭахаз азҵаарақәеи, аҭагылазаашьа бааԥси жәлары зегьы рзы иԥышәара духеит. Уи ззышьҭымхыз ҟалеит, иацәхьаҵыз ҟалеит, шьоукгьы ганха игыланы иааԥшуан, макьана иааԥштәуп ҳәа иазхәыцуа. Шьоукгьы, – ҭәа збаны ҭәа зыҳәҳәоз, – зымгәада хәыцырҭа змамыз, амал ду  еизырҳәҳәеит, ажәлар рзеиԥш ус хьаас ирымамкәа хи-ԥси ҳәа рхы ныҟәыргон. Арҭқәа зегьы аҳәынҭқарра ҿыц ашьақәыргылараҿы, аргылараҿы шьацҳәа  бааԥсны иҟалеит.
Апоет ҳазлацәажәо аизга иагәылаиҵеит извыстәым даҽа жәеинраалакгьы «Ахызаҵә» зыхьӡиҵаз. Уи изкуп Аԥсны Афырхаҵа, аҵарауаҩ, апатриот ду, ауаҩы аамсҭашәа, автор иҩыза гәакьа Виачеслав Бганба.
Ҳџьынџь уанасыԥын. Уи уықәын уԥсы аҭаны
Мцан ублақәа ирхыз, избахьадаз икьаҭаны.
Уанбахьӡеи, хәашабга, уа убызшәа дырра,
Уара убызшәадырра – аԥсуа еилаҭырра.
Шьҭа уҽурҭынчит. Дуԥылап Шьаҟрыл-ԥҳагьы.
Уа шәҩыџьагьы  ишәоуп анцәа ду илԥхагьы.

«Заџьал зхыццакыз ҳҩыза иуасиаҭҳәара, афаталисттә нырра аҟынӡа инамгакәа, гәыԥшаа-хыԥшаарак ицәаҳәа ианмырԥшкәа, аԥыжәара аиҭеит иԥсҿыхгоу ажәа, иԥсҿыхгоу агәрагара. Слава ҿымҭ-ԥсымшьа даҽа дунеик ахь днаскьеит, ицамҭаз гәыӷра-лашарак ацәаара ҳназхьарԥшны», – иҳәоит апоет, алитератураҭҵааҩ В. Занҭариа В. Бганба иажәеинраалақәа дахьрыхцәажәо истатиаҿы. Уи  агәылалт В. Бганба идунеи аниԥсах ашьҭахь иҭыҵыз иажәеинраалақәа зну ашәҟәы «Саҿа» аҟны.
Асахьаркыратә литература иҵауланы ишидыруаз, игьама шыҳаракыз иҩызцәа зегьы иаҳдыруан, аха, ажәеинраалақәа шиҩҩуаз ҳхахьгьы иааиуамызт. Уи иажәеинраалақәа ирықәнагоз ахәшьара ҳарак риҭеит В. Занҭариа.
Р. Лашәриа игәнигеит иҩыза иԥхара, аха уи далацәажәом амашәыр  ззуҳәар амуа В. Бганба ихы зықәиршәаз ахҭыс:

Шьҭа уҽурҭынчит. Дуԥылап Шьаҟрыл-ԥҳагьы,
Уа шәҩыџьагь ишәоуп Анцәа ду илԥхагьы…
Ҳәатәык ауп инхаз: уԥсы ҭан доуҳалаҵәҟьа,
Уҳацын акалашәа, акалаҵәҟьа уҳалаҵәҟьан.

Араҟа апоет машәыршәа дигәалаиршәом Ҭ. Шьаҟрыл-ԥҳагьы. Арҭ ԥсҭазааратә позициала хҭак еицҭазыршәуаз, зыԥсадгьыл иапатриот иашаҵәҟьақәаз, рыԥсҭазаара шеибгаз рыԥсадгьыл ахьӡи, ахьымӡӷи, ахьчареи, абзиабареи иахҭнырҵеит.
Бзиа иубо, пату зқәуҵо, игәнаалоу, иаамысҭашәоу, зегь рыла анцәа игәарԥханы иишаз ауаҩы, ухы-угәы иҭамкәа иаалырҟьаны ицара даара угәы ҿнакаауеит. Абас ҳахьит, ҳзыхцәажәо ажәеинраала авторгьы убрахь дналаҵаны, дызҭахыз зегьы. Мелтон-иԥа Виачеслав Абганба иӡбаны, ишәаны-изаны, иара ишиҟазшьаз еиԥш, иԥсаҭазара аниркьаҿ, иаб ихьӡи иара ихьӡи, ауаҩ нага ихьӡ  шырҳәои еиԥш иааидкыланы, инагӡаны аҳәахаҵәҟьа ҳаимраӡеит. Иара ахьӡ ду даԥсеижьҭеи кыр шҵуазгьы, ҳара – иҩызцәа, бзиа дызбоз, иуаҩра ԥшӡа, иуаҩра еиҿкаа здыруаз зегьы ихәыҷы хьӡы Славик ҳәа иаҳҳәон, ҳизгәдуны.
Дҳацәцеит ауаҩы ԥшӡа,  ҭеиҭԥшлагьы гәаҭалагьы еиҿкааз, зегь рыла еибагаз, зықәра инаԥынҵаны ихатәрахахьаз ауаҩ нага, ауаҩ зҩыда. Иҭҵаарадырратә усура иахаршәаланы аџьабаа ду ибон В. Бганба аԥсуаа рмилаҭтә хақәиҭразы ақәԥараҿгьы.
Ҳгәылацәа «бзиахәқәа» ҳшеибакәу ҳанырхразы ианҳақәла, В. Бганба Аԥсны ахьчаҩцәа дарӷьажәҩаны дрывагылт, «Аԥсны Афырхаҵа» ҳәа ахьӡгьы даԥсахеит.
Аибашьра ашьҭахьгьы, иҭҵааратә усура иҽахаршәаланы, Аԥсны жәлар ринтересқәа рыхьчараҿы иибаз аџьабаа кыр аҵанакуеит. Уи зныкымкәа-ҩынтәымкәа ателехәаԥшреи апрессеи рҿы дықәгылахьан аԥсуа бызшәа аиқәырхареи арҿиареи, аԥсуа милаҭтә ҳәынҭқарра аиҿкаареи уи аперспективатә мҩақәеи ирызкны. Аԥсны ҳәынҭқаррак аҳасаб ала ашьақәгылареи аҿиареи ирызку, амца зыцрыдды иҟаз ипублицистикатә статиақәа аԥхьаҩцәа ргәы шьҭнахуан.
Абри ауаҩ дыздыруаз зегьы, шьаҿак ииашамкәа иеихигеит, ажәак  игәнааламкәа иҳәеит ҳәа ҽыԥныҳәак иаҳҭартә еиԥш ихы мҩаԥигомызт. Аинститут данааҩналалаак (аус ахьеицаҳуаз), ихы-игәы анааихаччалак, ҳакәша-мыкәша зегь лашон, убриаҟара дыгәнаалан, дхаан, дыԥшӡан, дуаҩы лашан. Амала хьаҵшьа имамызт апринципра аарԥшраҿы, иԥсадгьыл алахьынҵа иадҳәалоу азҵаарақәа рыӡбараан.
Виачеслав иԥсҭазаараҿы аҵыхәтәантәи ашьаҿа аныҟаиҵозгьы, ҽыԥныҳәак иаҳҭартә еиԥш ихы мҩаԥимгеит. Уаагьы дҳаиҳахеит. Ҳаԥхьаҟа ҳаиҿызкаашаз ауасиаҭ ажәа ҳзынижьит.
Ари иҩыза ауаҩы иԥсҭазаара ҿырԥшыгоуп, иаанхаз ҳзы имҩақәҵагоуп! Уи иҭахымхеит ацәарҭа ихы нылаҵаны аԥсра, изааигәаз рыргәаҟра.
Идунеи иԥсахаанӡа иҟазшьа иаҳзымдыруаз даҽакгьы: уи ихәыцшьеи игьамеи шҵаулаз ҳдыруан, ҳагьазгәдуун, аха иҳаздыруамызт апоезиаҿгьы ихы шԥишәоз. Акымкәа, ҩбамкәа иархив аҿы иҳамԥыхьашәаз иажәеинраалақәа иаадырԥшит уи иҟыбаҩ шьахә иаҟазшьаҷыдаз даҽа ганкгьы. В. Бганба жәеинраалаҩҩык иаҳасаб алагьы ихатәроу, иҵауланы ихәыцуа рҿиаҩы наӡак иҟазшьа зҟазшьоу, ажәеинраалаҵәҟьа аԥсабара зныруаз ҟазак иакәны ихы ааирԥшит.
Ииҩыз, ҟазара згым егьырҭ иажәеинраала шьахәқәа ҳарҟәаҵып, аха высшьас ирымоузеи дызнысыз имҩа данԥшыланы, иҵаулаӡаны ихы-игәы иҵганы, дазхәыцӡаны ииҳәаз аҭынхажәа, афырхаҵа аҵыхәтәантәи иажәа, зда царҭа амам  ала ираӡоу, аԥсуа поезиа  ашедеврқәа иреиуахаҭоу ицәаҳәақәа:

Аԥсҭазаара аџьбарара
Аҵанӡа изжәит.
Ҿамҩа-ҿамҩа ак ҭамыжькәа
Саҿа ҭасырцәит…
Ак шәеиҩсмыжьит, ак шәеиҩсымхит,
Сышьхәа самыԥшит – 
Кәарма-кәарма сыччаԥшь нысхит, 
Сныҳәа-ныԥхьа сымҩа сықәлеит,
Сымшрагьы шәзынсыжьт.

В. Бганба иԥсҭазаара мҩа, дызнысыз аҿы иажәеи иуси хҭак иеицҭадыршәт, еивгамхеит. Шарԥы иаҵәеиԥш дшеишеиуа дҩыҵхахан, хәылԥы иаҵәеиԥш дынҭашәеит. Аха ишьҭа лаша-ԥшӡа ҭӷәыхаа ирзынижьит гәык-ԥсык ала бзиа иибоз, дзыхӡыӡаауаз ижәлар гәакьа! Уи аҩыза анасыԥи алахьынҵеи Анцәа изаҭәаишьо рхыԥхьаӡарагьы даара имаҷуп.
Ҳааигәара дыҟан, иахьеи уахеи дҳацын, аха ҳазхара ибаха ҳамҭакәа дҳацәцеит, ихаҿы лашеи иччаԥшь ԥшӡеи ҳазныжьны.
Р. Лашәриа, Аԥсны аҵеицәа лашақәа, зыԥсҭазаареи зус дуи зыжәлар акы аанмыжькәа ирызҭаз, ирзикыз ажәеинраала шьахәқәа аԥиҵеит. Урҭ наунагӡа ишаеҵәақәаны иаанхоит аԥсуа жәлар рҭоурых адаҟьақәа рыҟны.
Р. Лашәриа ипоезиа амҽхак ҭбаауп тематкиала; еиуеиԥышм ахҭысқәа, аҭагылазаашьақәа, иҳаҩсхьоу, ҳазҭагылоу, иҟалаша аамҭақәа рсахьа, рҟазшьа, аԥшӡара, аразра, аԥсҭазаара иеиднакыло ацәгьа, абзиа уб.иҵ. хкы рацәала иҟоу, абжьы рацәа зхылҵуа, ԥштәы рацәа знубаало, еиуеиԥшым агәалаҟарақәа узцәырызго, ахаҿсахьақәа, аҟазшьақәа раԥҵара дазыманшәалоуп.
Апоет ирҿиараус аҿы дырзааҭгылоит знызынла аԥсуаа рныҳәарақәа: Нанҳәа, Амшаԥы, Қьырса, Ажьырныҳәа уҳәа уб.иҵ. Арҭ аныҳәарақәа аԥсуаа рыԥсҭазаараҿы иҷыдоу аҭыԥқәа ааныркылоит, рынхашьа-рынҵышьа иадҳәалоуп, рдунеихәаԥшышьа, хәҭакахьала, иҳәаақәнаҵоит, рыхныҟәгашьа иакьарзуп.
Апоет иажәеинраала «Ажьымжәа» азикит ауаҩ иԥсҭазаареи аныҳәеи реизыҟазаашьа азҵаара. Ауаҩ иқәра, дызнысыз амҩеи амшаԥи еидкыланы дрыхәаԥушеит.

Иҿыхтәуп сышықәсқәа ржьымжәа,
Арахь уи иалаԥсоуп акәыхь.
Имаҷым, дадхеит, хынҩажәа
Ицәырҵуа иалагеит агәыхь.

Ауаҩы иуаҩра аҿынӡа данааи, дызнысыз амҩа даныԥшылоит, ишықәсқәа ржьымжәа – уи илшаз, иҟаиҵаз акәхоит; акәыхь – дызхьымӡаз, макьана аха дзыхьӡарц ииҭаху. Иуаҩра амҩа уаҩԥсҵас данысыр иҭахуп. Уи игәахәтәы дшахьнагӡахьоу агәра ҳдыргоит абарҭ ацәаҳәақәа:

Иахьа мшаԥуп, мшаԥуп, мшаԥы,
Рбаӷьқәак ҿырҭуеит рика ргыл.
Уи саԥылеит ишаԥу
Саԥсуа ҵасқәа зегь гәынкыл.

Араҟа ажьымжәа ашәра ауаҩытәыҩса иқәра инадкыланы, акәыхь злаԥсоу ажьымжәақәеи уи 60-шықәса ишиҭахыз дызҭамлазаргьы дгәыӷуеит (амшаԥы ныҳәа агәырӷьара, аҽырҿыцра ацуп) иаԥхьаҟазы: «Исыхҭызгахьоу сызхоит, Баша инысхзеи шаҟа ажәа, Ҿыц зегьы-зегь ҟаҵатәхоит,» – иҳәоит ажәеинраала алирикатә хаҿсахьа. Араҟа аҭыԥ амоуп агәыӷра, иҟоуп агәамч, иаԥхьаҟа иҟаҵатәу имч шақәхо агәра ҳзырго. Ус анакәха, алирикатә фырхаҵа имшира аныҳәа лаша амшаԥы ианадиҳәала уи имҩа хара инагоуп, илашоуп.
Апоет аныҳәа Амшаԥы иазикуеит даҽа жәеинраалакгьы – «Амшаԥшараз». Ари ажәеинраала изкуп Д. Глиа иажәабжь «Атәым жәҩан аҵаҟа» аперсонаж Елҟан. «Арахь, Елҟан, арахь – Мшаԥуп, уани уаби ԥшуп». Урҭ рзыҳәан аӡә дмышьҭацәгьоуп, аӡә дымшуп», – иҳәоит апоет.

Уахык. Ԥхыӡын. Аеҵә ӷраҷкәын ссақәа еилҟаан.
Алдыз изыҳәан иԥсы ихыҵуан џьара Елҟан.
Аԥсны дыԥшын Марыҭхәа.  Деилыԥсаан,
Амшаԥшараз напык анаҳалт џьара асаан.

Харада ахара зхы иадызҵаз, Алдыз иҵыхәала, атәым жәҩан аҵаҟа ԥсырҭас иоут анхаҩы ҷкәын Елҟан.
Аԥсҭазараҿы абзиеи ацәгьеи збахьоу ауаҩы, макьана гәаҭалагьы шьамхылагьы икәадам, иӡӷабцәа драбжьоит (ажәеинраала «Макьаназ») аҿы:

Ари макьаназ иҩнаҭоуп
Шәмыццакынишь, сыӡӷабцәа,
Сшьалашьынуп, са суанҭоуп,
Аха сцом ус сныҵаҵәа.
Ари макьаназ – иҩнаҭоуп,
Иахоуп макьаназ аԥсуа-цәа,
Аԥсуа игәыҵәҟьа агәаҭоуп,
Уаҩҵас  ирԥылоит асасцәа.

Ахыбра маҷк анапы шагугьы, ԥыхьатәи абарақьаҭра шагугьы, аԥшәма дгәыӷуа ашҭа дҭоуп, иниҵызгьы рацәоуп. Зны-зынла игәалақәа дшырхәаҽуагьы, макьана дыӷәӷәоуп, ала-мала аԥсҭазаара иацәхьаҵуа уаҩым. Убри азын акәхоит изиҳәо аҵыхәтәаны:

Ари макьаназ, дад, ҩнаҭоуп,
Шәмыццакынишь сыӡӷабцәа,
Усҵәҟьа сыҟам, гәык сызҭоуп,
Исҭахӡам аҽыхацәа.

Ауаҩытәыҩса дахьиз, иахьизҳаз, ихәыҷреи иҷкәынреи ахьымҩаԥысыз иҩнаҭа, иашҭа-игәара аныжьра дақәшаҳаҭым. Уи бзиа ибоит, игәы азыбылуеит инхара, иҭахуп иара дыҟанаҵ, уа алҩаҵә ҩеиларц, ԥыхьа еиԥш аҩны ашә аартызарц, ауаа рыбжьы ҩныҩуазарц.Ари иахьатәи Аԥсуаа ҳаԥсҭазаараҿы, ақыҭазы ипроблемахаз зҵаароуп. Ақыҭа анхара аныжьра даара угәы еиҵазырӷәӷәо фактгәышьоуп.
Даҽа ажәеинраалак аҿы («Схәыцрақәа») апоет хыцәхәыц ихәыцрақәа дрылоуп. Уи имаҳац иҟоуи, ашәақәа: азар, амыткәма, ахрашәа, ахәрашәа, ар рашәа уб.иҵ.
Гәаӷда адәы иқәу ауаҩы разы ихы анигәыхьхо деиқәдырхоит ахрашәеи ахәрашәеи  ргәамчқәа. Ажәеи ашәеи рылшара ду, уи ауаҩы иԥсҭазаараҿы иааныркыло аҭыԥ аҵакы ауп апоет абри ажәеинраалаҿы хәыцырҭас имоу.
Ажәеинраала «Бодлери Рембои» азкуп аԥсҭазаараҿы аҭыԥ змоу ауаҩ иаҭәам ахьысҳарақәа ирхылҿиаауа, игәнаалам ахҭысқәа, агәеизынхара, уи уаиааиразы иаҭаху аҟазшьеи амҩеи, изылшои излымшои… Афранцыз поетцәа дуқәа руаҩ дура иабзоураны ириааит шьоук ирыбжьарҵаз ацәгьаҳәареи ахәымгареи. Урҭ апоетцәа реиҩызара изаԥырхагамхеит, избанзар урҭ еиднакылон апоезиа ҳарак, апоезиа цқьа. «Ауҳәан-сҳәан ԥсҭҳәақәа ирхаԥаз» аҵкыс иаиааиртә  алшара рырҭеит ргәыцқьареи уи иахылҵыз апоезиа зҩыдеи. Абри азы акәхоит апоет Р. Лашәриа игәы ҭганы изиҳәогьы:

Аҳәанҳәах цәажәара цеит иныбжьаӡ,
Апоезиа абырфын цаха ҳашьҭоуп иаҳҳарц.
Бодлер деиҳабымзи, деиҵбымзи Рембо, – 
Аха усгьы ижәымбо, аха усгьы ижәымбо…

Ажәак ала ари атема ауаатәыҩса рыԥсҭазаараҿы аҭыԥ змоу: аиҿыхара, аҟыба-ӡыба, ацәгьа бжьгара, аибашьра аҟынӡа ауаа назго, ауаҩ ихьысҳарақәа ирхылҿиаауа, игәнаалам аҟазшьақәа риааира уаҩроуп, хьамҵроуп ҳәа иԥхьаӡоит апоет. Уи ауп  хшыҩҵакыс ирымоу апоет аҵыхәтәантәи   ицәаҳәақәа. Араҟа ҳзызхьаирԥшзеи апоет? Апоезиа цқьа амч ахь, аҳаракырахь.
Апоет ирҿиараҿы азаҵәра амотив ҳԥылоит кырџьара. Азҵаареи, уи иацхраауа адоуҳа, – ауаҩԥсыцқьара.Азаҵә дзаҵәызтәыз, дызшаз ииҭоит доуҳак, мчык, дзырманшәало, амчеиқәаҵәақәа риааира илзыршо, агәкаҳара дацәызыхьчо. Абри атемоуп изызку автор иажәеинраала «Ианҿыхатәымыз»,
Зхала зцәарҭа илаиоу, иҿыхаз ауаҩы ахәыцрақәа дыхҭаркит, аӡәгьы диԥырхагам, ихәыцрақәеи иареи еизныжьуп, ҭынчроуп. «Ианҿыхатәымыз салҵит ацәа», иҳәоит, избанзар игәы иаҭахым хәыцрақәак изааиуеит, игәалашәоит дызҭахымгьы шыҟоу, иара цәгьарак  шырзыҟаимҵацгьы (араз дызҭахымгьы ыҟами, дара дахьреиԥшым мацаразы).
Уи игәы ианаалом, аха аҵыхәтәаны иныруеит иара дзыхьчо мчык шыҟоу:

Сара дсымаӡам аҽыхаҩ,
Зынӡа сыԥсҭазаараҿ сзаҵәӡоуп,
Доуҳа мчуп уахык сзырҿыхаз
Уи акәа сҭаршәуп… зегь маӡоуп.

Адоуҳа амч – амаӡа, уи зегьы ирдырыр иабамаӡоу. Уи амаӡоуп амч еиқәаҵәақәа  дырцәызыхьчогьы. Амаӡагьы игәы-ихы иҭаҵәаху, ишьа-ида иалоу иразреи иуаҩыцқьареи роуп.
Убри азы акәхоит апоет оптимизмра згым аҵыхәтәантәи астрофаҿы иаарԥшу ахшыҩҵак хыхьтәи изақәҿнаҭуа.

Хыхь аӡә дыҟоуп – исшьо нцәасгьы,
Сыгәра игошәагь сгәы иабоит
Доуҳауп исыҵоу сара мцасгьы,
Аӡы сышӡаагыло сшабоит.

Агәыӷра амч ӷәӷәӷа дақәгәыӷуеит ауаҩы, иага ԥынгылара иоургьы, уи аԥсҭазаара, ақәԥара, аҟазаара иамҩоуп. «Аӡы сышӡаагыло сшабоит», – иаанагогьы аԥсҭазаара агәамч ауп, аҩымҭа афырхаҵа уи аганахь ала дышхәыдам ауп.
Абраҟа иҟоу ахшыҩҵак аныԥшит апоет даҽа иажәеинраалакгьы «Схәыцрақәа» ҳәа хыс изиҭаз. Аԥсҭазаара қәԥаразар, ауаҩы зегьы дырзыԥшызароуп. Ауаҩ ихәыцрақәа рацәоуп.

Ицоит иԥхеибарс схәыцрақәа, ирышьҭалазшәа ар,
Рыцҳароуп макьаназы урҭ рымра ԥшӡа ҭашәар.
Ираҳахьеит амыткәма, ираҳахьеит Азар,
Ахрашәеи Ахәрашәеи сҿарҳәоит  сеилаԥсар.

Ауаҩытәыҩса дҵәыуо диуеит, аԥсҭазаара аҟыба-ӡыба дшалоу имшқәа мҩасуеит (уа иҟоуп абзиагьы ацәгьагьы). Ус иага иҟазаргьы имԥсуа аӡәгьы дшыҟам дырны, ҭынч иџьынџь даԥырҵыр иҭахуп ауаҩы, иага хьанҭара дақәшәаргьы ауаҩы –  аҵанцәа ирхаану, кыр еидара ириааихьоу, «Напы џьарџарк сампыҵамшәа, снаскьароуп ус такәы» – иҳәоит.
Абарҭқәа зегьы ихәыцрақәа рҳәаа дырҭбаауеит, хара дагоит:

Схәыцрақәа зны ихьшәашәоуп, ҽазных иԥхаӡоуп,
Алакә  еиҭазҳәо сымца ахьеиқәу ихааӡоуп.
Аԥсны  алуқәа еибафоит, рышьҭыбжь цоит хара,
Ахрашәеи Ахәрашәеи срыбжьахеит сара.

Аԥсҭазаара иатәу абзареи аԥсреи, ауаҩ илшара, иҭыԥ аԥсабараҿ… уҳәа дазхәыцуеит иажәеинраала «Сшыԥыруа» аҿы апоет.
Ари ахшыҩҵак апоет иҩымҭақәа (ихәыцрақәа ирыҵгоу) кыр рҿы иаҳԥылоит, аха дара рызегьы хеибарҭәаауеит, иҳауеит игәылҭәаау аԥсҭазаара аган рацәа, аҟазшьақәа зныԥшуа сахьа ҭҭәаак. Дзызхәыцуазеи, игәҭыхоузеи алирикатә хаҿсахьа?
Иааҳгап ажәеинраала шеибгоу:

Амҩа санылан сышнеиуа
Мчык мҵәыжәҩада
Сарԥыруеит,
Сытҟәаны сагоит.
Уи амч агәра згоит.
Аҵх еимыггоит.
Аҿыгәҳәа схы
Џьара икыдҟьарашәа збоит.
Исыхьша сгәырҩоит.
Сыԥхыӡқәа рыхҭырԥашгьы
Абар еиқәаҵәахоит…
Егь сыгым шьҭа, – 
Анцәа изааигәоу
Уаҩхоит,
Аха сымч мхакәа,
Сшыԥыруа сҭахоит…

Ауаҩытәыҩса еснагь анцәа иахь амҩа дықәуп, уи уахь, ажәҩан ахь, дԥыруа ахалара даҿуп, даҿуп, даҿуп... Аус злуогьы убри ауп. Ауаҩ адәы иқәихуеи анцәа иахь иҿы хамзар? Анцәа иахь, – ацқьарахь, аҽрыцқьарахь амҩа, – абри хадазароуп ауаҩытәыҩса иԥсҭазаараҿы. «Аха сымч мхакәа, сшыԥыруа сҭахоит», иҳәеит ауаҩы. Ус иҟоуп аԥсҭазаара еикәшара. Аха ес ииуа урыциуа, ес иԥсуа урыцыԥсларазы уҟазароуп убри ауаҩ иеиԥш; иааҟәымҵӡакәа анцәа иахь, ажәҩан ахь зымҩа хоу иеиԥш, изҳәаз: «Егь сыгым шьҭа, – Анцәа изааигәоу уаҩхоит» – ҳәа. Уи дшыԥыруа дҭахозаргьы, аус злоу имҩа ахырхарҭоуп! Игәҭакы – ацқьароуп алашароуп.
Аурыс поетцәа дуқәа Борис Пастернаки Марина Цветаеваи ирзикит Р. Лашәриа иажәеинраала «Аԥсҭазаара – ҵәа ҟаԥшьым».
Б. Пастернаки М. Цветаеваи рыԥсҭазаара, ибжеиқәа-бжашлаз асовет аамҭазы, даарак ибаргәымызт. Пастернак иажәеинраалақәа асовет ԥсҭазаара иақәҿнаҭуам ҳәа иԥхьаӡаны иркьыԥхьуамызт… Шәҟәҭыжьырҭак аҿы чахәк аҟара иоуан, еиҳарак ихы зланыҟәигоз асовет поетцәа ражәеинраалақәа реиҭагарала акәын. Аурыс поетцәа дуқәа ируаӡәкыз, аталант ду змаз ауаҩы аарлаҳәа ихы ныҟәигон.
Марина Цевтаева, аурыс интеллигенциа иреиӷьыз ауаҩы иԥҳа, ареволиуциа аиааира анага, Урыстәыла далҵыр акәхеит лыԥшәма, аурыс поет, Ходасевич дицны. Урыстәыла ахьӡи-ахьымӡӷи иаҵагылаз ҭауади-аамсҭеи  абелогвардееццәа ҳәа ахьыӡ ҷыда зауз апатриотцәаҵәҟьа Урыстәыла аанырмыжьыр амуит. Марина Цветаева Париж анышә иалҭеит лхаҵеи лԥазаҵәи. Атәым дгьыл аҿы ахныҟәгара лцәыуадаҩхеит. Уи аҵкысгьы, зыԥсадгьыл бзиа избоз, уи зыԥсҭазаараз аурыс поет ԥҳәыс, лыгәхьаагара ҵҩа амамызт. Дхынҳәит илулак лыԥсадгьыл ахь. Аха дахьааиз илыцхраашаз ашәҟәҩҩцәа лызхьамԥшит, илызхьаԥшны, џьара цхыраарак аҟаҵарагьы иацәшәон, аиҳабыра рганахьала лахь роур ҟалон. Лҩымҭақәа рҭыжьра азҵаара лацәажәашьас иамааз, – уи Асовет Урыстәыла иазкны цәаҳәакгьы лымҩыцызт, илҩыртә аҭагылазаашьагь лымамызт. Уаанӡа илкьыԥхьхьаз лҩымҭа шьахәқәеи лыстатиақәеи ааидкыланы, ишаанагара иҟаз шәҟәык лызҭрыжьыр, лыԥсы алеивылгаргьы здыруадаз, аха изгәаӷьуадаз, мамзаргьы хьаас изкыдаз!
Р. Лашәриа арҭ апоетцәа рҭагылазаашьа мыцхә иҽалеихалом, дазааҭгылоит урҭ реизыҟазаашьа ахьтә кыр зныԥшуа епизодк.

Аԥсҭазаара – ҵәа ҟаԥшьым, ма мандаринам…
Илфоз лымамызт Цветаева Марина.
Дигәаԥхозшәа дыҟан Борис Пастернак,
Ихааӡа иҟаиҵон лысаламқәа рҭак…

Аха мааҭк  лимырԥсахт иара игәаӷьны,
Ифилософиатә мшын ду дагон агәахьы.

Апоет, иҩыза дызҳәоз ацымхәрас«ифилософиа мшын..»ҳәа Р. Лашәриа дызлацәажәо, игәнаалам, ауаҩра  зыцәмаҷу ҟазшьагәышьоуп, ирониоуп, аха иара ихарои. Аирониаҿы дахьаангылаз аамсҭашәарак иаҵанакуеит. Закә уаҩрои  уҩыза агәаҟра иҭагылоу лыцхраара мап ацәкра, лыдымгылара. Илымшеит хаҵаҵас лыжәҩахыр аҵагылара.
Ари лахьыцәгьароуп, рыцҳароуп, ацхыраара зҭахны изидымгылаз иганахь ала. Асовет шәҟәыҩҩцәа хьаас дзымкыз ма зцәа иацәшәаз дызлареиӷьуи лара ҳаҭыр зқәылҵоз, – илмыцхрааз ауаҩы.

Аԥсҭазаара – ҵәаҟаԥшьым, ма мандаринам
Леизҳамҭа  шԥаԥшӡаз Цветаева Марина
Лажәымҭа шԥацәгьаз. Имлаҟәитеи махәҭак…
Пастернак иҟаиҵон лысаламқәа рҭак.

Лыԥсҭазаара хьанҭахаӡеит аурыс ажәа азҟаза ду, саанӡәӡәаҩысгьы аҭыԥ лмоут лыԥсадгьыл дуӡӡаҿы.

Аԥсҭазаара аҵәа ҟаԥшь шьҭаҵәҟьа икашәон,
Аҵаа зысхьаз амандаринагь канӡон.

Урыстәыла, Урыстәыла мацарагьы акәым, ус арыцҳара шаҟаџьара иҟалахьеи адунеи аҿы, ажәларқәа рҿы, иаҳгәалаҳаршәап афранцыз поет ду Франсуа Виион, асахьаҭыхҩы ду, амла иагаз Модилиани, аҩажәатәи ашәышықәсазтәи аурыс поетцәа дуқәа Прасолов, Рубцов, ҳ-Владимир Ахьиба, ус Саида Делба. Шаҟаҩы, ус шаҟаҩы. Абаҩданқәа ибылдаҳәы-былдачо аԥсҭазаара иалачоит, ашаеҵәақәа ма амла иагоит, ма рнапала рыԥсынҵры дыркьаҿуеит.

Аԥсҭазаара – ҵәа ҟаԥшьым, мандаринаӡам уи,
Аԥсҭазаара – ԥсҭазаароуп, уаҳа изакәи? –

иҳәоит апоет, ус иҟан, ус иҟоуп, ус иҟалозар акәхап ҳәа иҳәар иҭахушәа. Иҭаххаргьы, аиаша хаҭа дазааигәоупеи!

Иссирын уи лшаха, иаҵан маӡак.
Иҟанаҵон афилософиатә хәыцрақәа рҭак.

Амаӡа, – уи ауаа гәаҵәажәпақәа, ауаа баҩданқәа лҟазара дуи лҟыбаҩи ланазмыжьыз ашьыцыҩцәа ракәхоит. Пастернак иакәзаргьы уаҩышьала урҭ  дызреиӷьымхеит, иҿаҵа илзеиҩыимшеит. Аурыс поезиа агени Некрасов иажәақәа иаразнак ихаҿы иааиуеит дарбанызаалак гәызызҭоу ауаҩы, – упоетмзар ауеит, аха ууаҩызароуп, – ҳәа! Анс ҳҳәа, арс ҳҳәа апоет ду Пастернак ауаҩдура изаамырԥшит, ибиографиаҿы ихьысҳау, угәы узырхьуа даҟьак, – ицқьам даҟьак ҟалеит.
Р. Лашәриа иԥсҭазаара лашара мацараны, аҵыс хшы ада егьзгымкәа изызҳаз иакәӡам. Уи аҭаацәара бзиа далиааит, аха аԥсҭазаара иацу аҭагәҭасрақәагьы кыр ихигахьеит. Убри азы акәхоит зны-зынла апоет маҷк агәкаҳара зҵоу агәалаҟара дзышьҭнахуагьы. Аха уи знапқәа зваԥсоу гәкаҳарам. Аԥсҭазаара бзиа ибоит, уи азы дықәԥоит, гәынамӡарак, иԥсҭазаара аҭагылазаашьа иахҟьаны ианиныԥшуа ыҟазаргьы,  аԥыжәара аиҭом.
Абас еиԥш иҟоу ахәыцрақәеи агәаанагарақәеи аныԥшит апоет иажәеинраала «Ахаҳә шкәакәа».

Сшықәнаҵаз гәасҭеит аԥсҭазаара ақьышә,
Иҵалеит сашҭаҿ ахаҳә шкәакәа анышә.
Ҵладук амҵан шықәсыла ишьҭоуп.
Снеины ашьшьыҳәа снықәтәарц сгәы иҭоуп.

Дзызхьаауазеи ауаҩы, иарбан игәы иҵхо? – Макьана сахыӡаарц сҭахыҵәҟьам сыҩны, – иҳәоит иара, ԥсцәаҳак игәарԥ ахь дшыԥшуагьы, ҭакәажә цәыггарак акаҳуа дшаԥшуагьы, уи илахьынҵа – иԥеиԥш шҽеим иасимволуп, аха иара уи идикылаӡом. Афымца кьаҭаргьы иара илшоит цәашьы шәаӡыӡак аиркыр.

Арахь сыгәҭыха фымцаны ибылуеит.
Аҵх лашә иалхны схала  аилаџь зуеит.

Иҟоуп агәыӷра, аҵыхәтәантәи ацәаҳәа исахьаркны иаҳәо уи ауп:

Сыҟоуп… сыҟоуп… ҿымҭроуп – уаҳа акгьы,
Алашьцараҿ ихаҿсахьа збом сара аӡәгьы.
– Ахаҳә шкәакәа, уҵамлан, суҳәоит, анышә,
Ианамух, иаркы наҟ уҽнадҵан сара сышә.

Актәи ажәақәа: – сыҟоуп… сыҟоуп, нас аԥштәы шкәакәа, – ахаҳә шкәакәа, макьана аҟазаара зҭаху игәазыҳәара ауп иаадырԥшуа. Ианамуӡах ахаҳә шкәакәа иааигәара иҟазар иҭахуп, ари агәкаҳара иатәӡам, ари аамҭа еикәшара иатәуп.
Хыхь ҳазлацәажәаз агәалаҟара иазааигәоуп апоет иажәеинраалагьы «Амҩа сшангылаз сышлеит»-гьы гәалаҟарала иеизааигәоуп, аха излеиԥшымгьы ыҟоуп. Ари ажәеинраала ауаҩы конкретла дызҭагылоу далацәажәоит апоет. Ара иҟоу, сара асыхҭыс, сгәаҳәара», – ауп.

Амҩа сшангылаз сышлеит,
Амҩа сшангылаз сажәит.
Зны скаҳаит, ҽазных сеилышшеит,
Агәырҩа еиқәаҵәа ашҳамгьы зжәит.

О, сыхьчаҩ, бабаҟоу, бара?
Шьҭа сара сзы зегь акоуп,
Сашьҭоуп ҽазнык ҭынч ббара
Сара сзын ак лашьцоуп, ак лашоуп.

Иага гәаҟра ихигахьазаргьы ауаҩытәыҩса есқьынгьы гәыӷрак имоуп, араҟа аҩымҭа афырхаҵа сыхьчаҩ ҳәа дзышьҭоу иҩызоу, изгәакьоу аӡә лоуп, – лашарак зыдҳәалоу. Уи лбара дазгәышьуазар, уи макьана аԥсҭазаара агәҭа дагәылагылоуп, избанзар ихигаз рацәоуп, аха макьана амҩа дангылоуп!

Сызну амҩаҿ, избоит, схарахоит,
Избоит, бхарахоит бхаҭагьы,
Сыӡын мца, анцәа иныс, ихаахоит
Иарак ауп изго суахҭагьы.

Зыӡын мца хаахаз иага ихигахьазаргьы ԥеиԥш бзиак дақәгәыӷуеит, ихьчаҩгьы иааигәара дшыҟало агәра угартә иҟоуп. Иага дхаразаргьы афырхаҵа игәалаҟареи игәазыҳәареи злаҟоу ала, уи игәҭакы дахьӡоит. Убри азы акәхоит аԥхьаҩ изгьы ажәеинраала аҵыхәтәантәи астрофа аидара хьанҭа ишаҵоугьы хара лашарак залибаауа.

Амҩа сшангылаз сышлеит,
Амҩа сшангылаз сажәит.
Риашашьа змам зегь сыршшеит,
Агәырҩеиқәаҵәа ашҳамгьы зжәит.

Амҩа ишангылаз ишлаз, иажәыз, аха иахьагьы амҩа иангылоу, ус анакәха, амҩа иану, аԥсҭазаара иатәу амҩа змоу, ииашам аршшара зылшо, агәырҩеиқәаҵәа ашҳам зжәхьоу ауаҩы, ауаҩы зҩыда, ауаҩ хатәра, зԥышәа ду ыҟоу ауаҩ иоуп. Ус анакәха, ара ҳара иҳамаӡам агәкаҳара, аԥсҭазаара ахьанҭара аныӡбара, алымшара, ара иҟоуп «аԥсҭазаара аџьбарара зжәыз», – В. Бганба иажәақәа рыла иаҳҳәозар, ауаҩ ӷәӷәа ихаҿсахьа,  иҟазшьа. Агәырҩа хьанҭа иаҵоу игәамч, игәымбылџьбароу аԥсҭазаара аиаша, ашарагьы зныԥшыз. Ари ажәеинраала апоет ирҿиаратә қәҿиара бзиа атәы ауп иҳанаҳәо.

* * * 
Р. Лашәриа ахәыҷқәа ирзырхоу апоезиа амхусҭаҿгьы ихәҭаа алаигалахьеит, уи иҭижьхьеит иакымкәа, иҩбамкәа ахәыҷқәа ирызку ажәеинраалақәа реизгақәа. 1979 шықәса азыиҭыҵит апоет ахәыҷқәа ирзикыз ажәеинраалақәа знылаз аизга «Уршан». Апоет, ҳацәымҩашьо иаҳҳәар ауеит, қәҿиара бзиала илшеит ахәыҷқәа ргәы иақәшәо, зҵара рзымариоу аҩымҭақәа раԥҵара. Гәахәарыла узыԥхьо жәеинраалоуп аҩымҭа «Аԥсынтәыла».

Сынхоит Амратәыла,
Сынхоит Амзатәыла,
Сынхоит Аеҵәтәыла
Сынхоит Аԥсынтәыла.

Сынхоит ашьха, аҿаҩа
Ашәа-хаа ахьарҿаҩуа,
Махәык ԥҵәаргьы аҿеиҩҳәа,
Саб аԥҵәарсҭа ахьҿеиҳәо.

Ажәеинраала еихышәашәо, имырхьаакәа ахәыҷқәа уи агәынкылара рзымарианы, ржәаргьы арбеио аҟаҵара илиршеит апоет. Нас иациҵоит Аԥсны аҭыԥхьыӡқәа еиқәыҳаԥхьаӡо:

Сынхоит ашьхатәыла,
…Сынхоит аӡыхьтәыла
Сынхоит Аԥсынтәыла, – 
Ауаҩраҵәҟьа ахьулҵуа
Ақәра ду ахьнуҵуа.

Ажәеинраала аформа мариоуп, амелодиа иақәнаго ажәақәа адигалт. Аԥсны аԥсабареи аҭыԥхьыӡқәеи еиқәыԥхьаӡоуп имыцхәымкәа, ахәыҷқәа агәынкылара рзымариахартә, ажәеинраала аформа еилыхха азиԥшааит.
Р. Лашәриа ахәыҷқәа ирызку иажәеинраалақәа ирымоуп дара иртәу ҟазшьа ҷыдак. Ажәеинраалақәа реихышәшәареи рформа ԥшӡеи рнаҩсангьы, арҭ аҩымҭақәа адуцәагьы иранаҳәо, ргәы иахәо ажәеинраала аиҿкаареи аҵаки рганахь алагьы имаҷӡам. Аформа аилыҷҷара анаҩсангьы, рыхшыҩаҵакқәагьы хәыҷгьы-дугьы ишьҭыркаартә ихшыҩрҵагоуп, аинформациа (адырра) ирнаҭо ҭбаа-ҭыцәуп, аҵауларагьы агӡам. Адугьы игәы иахәаны даԥхьоит: «Шарԥазӡа  ианцәылашо», «Амшын», «Абрыскьыл», «Ҽыкәбалла», «Абахәуақәа», «Сасны иԥысҽуеит акакан», «Акаканҟәшәара» уб.иҵ.
Ахәыҷқәа рыхшыҩ иазнарҳауеит, рылаԥшҳәаа арҭбаауеит, ихәарҭоуп, рдырра арҵаулоит ажәеинраала «Акаканҟәшәара» . Аформа акәзар абзиаӡа:

Саб араҵла иҟәыбон,
Акакан каԥсон,
Сықәлацәеи адуқәеи
Акакан ҳаҟәшәон уб.иҵ.

Аӡын, асы рсахьа ҭызго ахәыҷқәа ирызку ажәеинраалақәа маҷӡам аԥсуа поезиаҿы ахы урҭ иаарылҷҷаауа иҟоуп апоет иажәеинраала: «Асы леиуеит аҳәылыҳәа».

Асы леиуеит аҳәылыҳәа,
Ишьҭалоит шьамхахьы.
Сааҟәымҵӡакәа санду слыҳәоит
Слышьҭырц хәмарра адәахьы.

Иҿыцҳаҳараӡа иаатыз аԥсабара асахьа гәнаала, ауаҩытәыҩсеи аԥстәқәеи, – абарҭ зегь ыҟоуп ари ажәеинраалаҿы.
Ахәыҷқәагьы адуқәагьы ирзеиԥшны, аестеткиатә гәахәа рызҭо жәеинраала ԥшӡоуп «Са сҿыхеит, са сгылеит»:

Са сҿыхеит, са сгылеит,
Са снықәлеит адәы.
Амра-ԥшӡа сԥылеит
Исымхуа снапы.
Са снеиуеит, са сышьха,
Са сырха ҽырбоит.
Аӡаӡаҵәҟьа ашьацраҿ
Ҟәыноушәа избоит.

Аметафорақәа, аепитетқәа, аиҿырԥшра, имырмыцхәыкәа, гьамала. Ахәыҷ иеиԥш адугьы дзамыԥхьарызеи ари аҩымҭа!
Иԥшӡоуп, разрыла иҭәуп ажәеинраала «Аласба»-гьы.
1991 рзы иҭыҵит апоет ахәыҷқәа ирызку иажәеинраалақәа реизга «Асааҭ ахыц»,
Ара иагәылалаз ажәеинраалақәа амузыка иазааигәоу абызшәала, аметодика, ацәаҳәақәа реиқәыршәарала, ажәақәа рыраӡарала, алексика алԥшаарала апоет иҟазара аҽыҳаранакит, аҽеиҿнакааит, ус анакәха, иажәеинраалақәа рформеи рҵаки иаҳа ицқьахеит, иеилыххахеит, иԥшӡахеит, ираӡахеит.
Ажәеинраалақәа ҵакыла иаҳа иҵаулахеит, иҭбаахеит, хыхь иаҳҳәаз – хәыҷгьы дугьы ирзеиԥшхеит. Апоет аԥхьаҩ хәыҷы, ихбыџу, иҿоу зегьы ирзеиԥшны аҩымҭақәа раԥҵара илиршеит, аԥхьаҩ имырмыцхәыкәа, имарианы ахәыцрахь дхьаирԥшуеит. Абас иҟоу жәеинраалоуп «Елана» – хәыҷгьы дугьы агәахәа рзаазго:

Ех Елана, сгәы сыбмырхьын,
Бқьыпшәыпра шьҭа иазхоуп.
Ирацәоуп уажәнатә ибнырхьо
Уажәнатә ибдыруа рацәоуп.
Зегь маншәалоуп: лҭыԥи- лҭышәи.
Зегь лмоуеи – дзызгәыкуа.
Мап, сналышьуҭам ашәи-ҭышәи,
Исыкәлыршоит лнап хәыҷқәа.

Иааҳгап даҽа жәеинраалак ахьтә цәаҳәақәак:

Илбаарушь архаҟа лассы
Ашьха иқәнауыз асы?
Макьана архаҟа ԥхынроуп,
Макьана аӡынра хароуп.

Агәахәа узҭо, аразра злыжжы, иеихышәшәа-еихышәшәа иҟоу жәеинраала  наӡақәоуп: «Аирыӡ», «Кәышә», «Бадра ирахә», «Аӡын мшы», «Адгьыл гьежьуама?», «Ҵәаԥшь» уб.иҵ.
Аҵыхәтәаны ҷыдала иазааҭгылатәуп ажәеинраала «Сырмеи агәили». Ажәеинраала апоет иазалихит адиалог аформа. Ари аформа аԥхьаҩ аҩымҭа иаҳа даднаԥхьалоит, дархәыцуеит, игәынкылара армариоит, изҿлымҳара арҵыруеит.

Шьыжьымҭанк агәил дазҵааит Сырма:
– Узхьыдышьшьызеи, акыр ухьма?
Уара сыԥшӡа, уара сымра,
Ӡыхьла амцхә иацы усрыхьма?

…Агәил ԥхашьа-ԥхаҵо: – Са сгәаҵан
Бахьынӡаҭаршәу акгьы сыхьуам,
Аха исықәҭәеит иаха аӡаӡа,
Уи сцәыхьанҭоуп, исзышьҭыхуам.

Ари ажәеинраала аразра згәылыжж иҟоу, хәыҷгьы дугьы ирзеиԥшуп, агәахәа рзаазго ҩымҭоуп. Р. Лашәриа ахәыҷқәа  ирзырханы иаԥиҵаз ажәеинраалақәа, хыхь џьара иазгәаҳҭахьеит,  аха еиҭаҳҳәар имыцхәхом ҳәа сгәы иаанагоит, ҟазшьа ҷыда бзиак рныԥшуеит. Урҭ ахәыҷқәагьы агәынкылара рзымарианы, рыбз ԥнаҽуа, ражәақәа (алексика) рхыԥхьаӡара арҭбаауа, аду изгьы гәахәак изынзыжьуа жәеинраалақәоуп.
Ус анакәза, урҭ рӷьырак хәыҷгьы-дугьы ирзеиԥшу, ҟазара хатәрала иаԥҵоу ҩымҭақәоуп. Ари афакт апоет машәыршақәа импыҵаманшәалахаз усым, уи ажәа азҟаза дазхәыцны, нап адкыла, гәы адкыла иҟаиҵаз арҿиара иахылҵшьҭроуп иеиуоуп. Апоезиаҵәҟьа ахәыҷқәеи ахбыџқәеи хықәкыла ирзырхазаргьы, аду изгьы акы аанаго, игәы иақәшәо иҟазароуп. Убасҟан акәхоит асахьаркыратә ҩымҭа изҵазкуа иарбан жанрзаалакгьы, ахықәкы хада анынагӡо. Ара ихадоуп аҟазара нагеи аҟыбаҩ дуи.
Абас иҟоуп, иааркьаҿны, Р. Лашәриа аҿар (ахәыҷқәа инадыркны) ирзикыз иажәеинраалақәа рҵаки рҭеиҭԥши.

* * *
Ишазгәаҳҭахьоу еиԥш, Р. Лашәриа ипоезиа аԥсҭазаара ахаҭеиԥш аган рацәа амоуп, изызкуи ианыԥшызи рацәоуп.
Аԥсуа жәлар аҵыхәтәантәи ашәышықәсақәа рзы излаԥышәахаз рацәоуп, иеилыршьааит, амыҟәмабара дуқәа ирылсны иахьанӡа иааит. Аха иахьагьы инымҵәацт урҭ аԥышәарақәагьы. Уи ус шакәу агәра ҳнаргоит иахьатәи ҳҭагылазаашьагьы, иаҳгәалаҳаршәап аҵыхәтәантәи ашықәсқәа рзы ажәлар ирхыргаз ахынҭа-ҩынҭарақәа. Аҩныҵҟатәии адәахьтәии амчқәа рнырра, рхылҟьа-ҿылҟьа алҵшәақәа ҳариааизшәа ҳаҟоуп. Рыцҳарас иҟалаз, иарбан жәларызаалак адәныҟатәи аныррақәа ирцәыхьчаӡам. Аԥсуа жәларгьы иара убас. Европатәи адемократиа ҳәа изышьҭоу ҳасасгәашәқәеи ҳасасааирҭа ашәқәеи азааҳартын, ақьамҭҳәарқәа иаанагаз ҳарҟьашьит, абзиара ашьҭкаара аҵкыс уи ҳахьынҳалт, абзиара абаха ҳанамраӡеит, ҳара жәытә-натә аахыс иаҳтәышьҭраз, иҳаманы иааҳгози иареи реиҿырцаара ҳалымшеит. Атыша ҳнеины  ҳанхықәгыларц егьҳагым. Ҳазлаҳаз акапиталисттә еизыҟазаашьа излеибарку азакәанқәа ҳа  ҳзы итәымуп. Ҭәа збаны ҭәа зыҳәҳәо раамҭа ҳҭагылоуп. Мгәала ихәыцуа аԥыжәара ргар, ҳҳәынҭқарра ашәарҭа иҭанаргылоит. Ҳзықәгәыӷуа – аԥсуара, ҳменталитет аус ауроуп, уаҳа ҽа ԥсыхәак ыҟаӡам.
Аабыкьа ҳазхысыз аибашьра ду, уи ашьҭахьтәи аамҭа ицәырнагаз апроблема рацәа апоет иаразнак ақәҿыҭра илшеит. Арҭ ахыҭсқәа шьахәла ирныԥшит апоет аибашьрашьҭахь иҭижьыз ишәҟәқәа «Аԥшақәа ргәил»-и, «Агәыԥшқеи ашьанеи» ирнылаз иҩымҭақәа реиҳарак. Урҭ ируакуп ажәеинраала «Ашәҭымҭа». Аԥсҭазаара иамоуп «ахатә шәҭымҭа». Аихьымӡарақәеи амаҟәмабарақәеи аҭыԥ шрымоу еиԥш, аԥсҭазаараҿы аиҵыҵрақәагьы ыҟоуп.
Ишыдыдуа қәа ауам рҳәоит аԥсуаа.Аус злоу, амҩа иаша  аԥшаароуп. Абри амҩа анылашьақәа ируакуп апоет иажәеинраала ацәаҳәақәа рыхшыҩҵак:

Адунеиаҿ дыҟам ԥшәымак,
Адунеиаҿ зегь сасцәоуп.
Иҵакыдоуп ауаа шәеимак,
Шәеинызраалаша рацәоуп!

Ари ҟәыӷареи разреи згым, апоезиа иаша, аԥсҭазаара аган рацәа ашьҭкаара зылшаз апоезиа нагӡа, автор ихаҭа иеиԥш иаамысҭашәоу апоезиа.
Р. Лашәриа поет-лирикк иаҳасабала иҭышәынтәалаз, аҟыбаҩи аҟазара шьахәи аазырԥшыз, Мушьни Миқаиа иажәақәа рыла иаҳҳәозар, зажәа зыци-зышәи ирыҵараӡаны, ирыҵганы артәара иақәшәаз ажәа азҟазацәа дреиуоуп. Уи иԥышәеи идырреи,  иҟазара наӡеи, иҟыбаҩи рыбзоурала илшеит иҭбаа-ҭыцәу, ганрацәала иеиларсу аԥсҭазаара ду ахсаала исахьарку жәеинраалала аԥҵара.

Владимр Агрба,
афилологиатә ҭҵаарадыррақәа ркандидат

