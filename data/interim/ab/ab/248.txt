ЕНВЕР АЖЬИБА













АМЦА ҾЫЦӘААНӠА

Ажәабжьқәа, асахьаркыратә очерк, аминиатиурақәа, иҟалахьоу ахҭысқәа, асатиреи аиумори














Аҟәа – 2005 ш.









Абри ашәҟәы лзыскуеит, сыԥсҭазааратә кәиц мырцәо иахьанӡа саазго, зегь реиҳа зыблақәа ԥшӡоу, зегь реиҳа згәы ҳалалу сан, Фениа Радион-иԥҳа Возба-Ажьиба














АԤХЬАЖӘА АЦЫМХӘРАС

Ҳара зегьы лахьынҵак-лахьынҵак ҳамоуп. Дасу ҳамҩақәа ҳҽааиҵыхны ҳнырнылоит. Урҭ амҩақәа ҳшырну иаҳхаагоит ԥсҭазаарак-ԥсҭазаарак. Ҳашьҭақәа рнаҳҵоит ҳа ҳамҩадуқәа.
Мышкызны, араҟатәи адунеи ааныжьны, наунагӡатәи адунеи ашҟа ҳанцалак ауп урҭ ҳашьҭақәа рхыԥшылара џьоукы аналаго, ҳныҟәашәа зеиԥшразгьы, ҿыцбарах ианцәырырго. Убарҭ  сышьҭанхалақәа роуп сара есымшагьы сзыцәшәо. Урҭ хәашьӡа ианыҟала ауп, ҽынла аԥсабара ақәыԥшра иахыбааз атыжә сеиԥшха, сыԥсҭазаара гьамадаха ианыҟало.
Ишԥаҟоу нас, сара сызнысыз амҩа?
Аҵәуара ԥсеиқәырхагам, амц хжьара – ԥхьаҟа цагам.
Ишыҟалах схаҭагьы исзымдырӡо, санылеит алитературатә шҭа ду ахь уназго амҩаду. Имариамхеит уи амҩа сара сзы.Уаҟа исԥымлаз ҳәа иҟоуи. Заҟантә сшьацәхныслеи заҟантәгьы сҽыриашаны сҩагылеи.
Сара алитературатә шҭахьы санымҩахыҵ, уаҟа иаԥшәымацәахахьаз зегьы еицҿакны, бзиала уаабеит ҳәа исԥымлаӡеит. Ус сара иахьсԥылахьаз Нурбеи Лышәбеи Анатоли Возбеи зхадараҟны иҟаз, Гәдоуҭатәи араионтә газеҭ «Бзыԥ» аредақциа аҟны акәын.
Рыцҳарас иҟоу, усҟангьы иахьагьы иҟоуп ахы абзиабацәара, ахдубаратә чымазара, атәамбарақәа. Урҭ зегьы ааидкыланы аҵыхәтәантәи рлыҵшәақәа зеиԥшроу, идыру усуп.
Аԥхьаҩ дызмоуз ашәҟәыҩҩы, дышәҟәыҩҩым. Аԥхьаҩцәа рзы ҳгәы нҳархар иашаӡам. Урҭ ыҟоуп ишыҟац. Ргьама ҳаракуп. Иаарԥыхьашәалак аԥхьарагьы рҭахӡам. Ҳара ҳхаҭақәа ҳхымҩаԥгашьақәак рылагьы ианҳадҳарҟьогьы ыҟоуп. Ажәакала – зегь шәатәуп, зегь раӡатәуп.
Апоет, ма ашәҟәыҩҩы ҿа аԥхьаҩцәа рахь днеирц азы ишәҟәқәа ҭыҵроуп. Урҭ ҭыҵырц азгьы аԥынгылақәа маҷымкәа иҳаман, усҟантәи аамҭазы аҿар ҳәа иԥхьаӡаз.
Аихаҵгылара, арыцҳаибашьара, аҭибагара, ацәаҳәа бзиақәа рира аигәырӷьара, иаҳҳәаргьы иааӡаргьы, иҳагуп иацгьы, иахьагьы, уаҵәгьы… Убри иахҟьазаргьы ҟалап, иахьа, 40 шықәса еиҵоу поетк ма прозаикк шамахаӡамзар дахьуԥымло. Биԥараки даҽа биԥараки еимаздашаз аҿар ҳзымааӡаӡеит. Ари афакт, даара уаҩы игәы изырхьша акоуп. Рҽеишьа змам ыҟам рҳәоит, иацтәи ҳагхақәа уаҵәы иҳарҽеиртә алшара анцәа иҳаиҭааит!
Збаҩхатәра ламысцқьала амаҵ азызуа ашәҟәыҩҩы иаԥиҵо аԥсуа литература ауп. Убри азхәыцра ацымхәрас ҳара аԥыжәара анаҳҭало ҟалалоит: иарбан еидгылоу дызлоу, дарбан политику уи хаҭала дзыдгыло ҳәа. Аха есымшагьы иаҳхаҳмыршҭлароуп акы: аполитикцәа иахьа џьоук ыҟоуп, уаҵә даҽа џьоукы ааиуеит, аидгылақәа рҽырԥсахуеит, рҽеиҭаркуеит, аха ашәҟәыҩҩы даанхароуп дшыҟац. Ибаҩхатәра амаҵ азиулароуп ламысцқьала, ауаа реилыхра хара дацәгылазароуп, иԥсҭазааратә дунеигьы цқьазароуп ашьха ӡыхь еиԥш.
Ҳара зегьы ибзиаӡаны ҳаибадыруеит. Аҽырмаалықьра акгьы иаԥсаӡам, иаартны ҳаблақәа ирҭарымҳәо ауп иаҳнырлаша. Уаҩ ҟәышк иҳәамҭаны издыруеит: аҟаза ирҿиамҭақәа ахәшьара руҭарц азы иара хаҭала дузымдыруазар еиӷьуп ҳәа.
Сара акалам раԥхьаӡа ианаашьҭысх инаркны, хықәкы хаданы исымаз,  иахьагьы исымоу акоуп: – сажәеи, суси, схаҭареи хҭак еицҭадыршәуа рыҟалара. Уи ахьынӡасылшаз аҳәара сара исҭакԥхықәрам.
Исылшо ахәыҷы ала алитература салагылоуп. Аԥхьанатәгьы, ажәеинраалақәа инарываргыланы изыҩуан ажәабжьқәа, аповестқәа, аетиудқәа, аочеркқәа, аиумортә жәабжьқәа. Урҭ акыр акьыԥхь шырбахьоугьы, иааидкыланы (ахәыҷқәа ирызку ажәабжьқәа алаҳамҵозар) хаз шәҟәны иҭымҵыцызт.
Абар уажәы, хаз шәҟәны апрозатә ҩымҭақәа ҭсыжьыртә алшара ансоу, изгәаӷьит аԥхьаҩцәа ишәыдызгаларц. Урҭ заанаҵ шәыдырҽхәалара салагом. Иаԥхьаз ибарҭахоит аԥсҭазаара сахьынӡазааигәоу, уи ахьынӡаеилыскаауа.
Сара журналистк иаҳасабалагьы исымоуп аочеркқәа, арҿиаҩцәа рхаҿсахьақәа аазырԥшуа аԥҵамҭақәа. Урҭ ҳаԥхьаҟа ауаҩы дрызхьаԥшыртә аамҭа ҟалап ҳәа агәыӷра сымоуп.
Абри ашәҟәы шьақәсыргылеит, апроза иара аҩнуҵҟатә жанрқәа хәҭақәа рыла.
Ажәакала, апроза аганахьала, ари ашәҟәы сара сзы иԥышәагоуп. Згәаҿы инеиз, ргәы аԥхара мра шәахәаны Аԥсны иқәҷҷалааит.

Енвер Ажьиба.





















АжәабжьҚәа


АМЦА ҾЫЦӘААНӠА

Ишыҟаиҵалац еиԥш, иахьагьы ашара даԥылеит Маадан.
Ианаамҭоу аиарҭа дзылымҵыр ҽԥныҳәак аӡәы ииҭарашәа, ашьҭахара дацәшәон. Иара ихаҭа уиазҵаар, издыруамызт дзыцәшәози дызхыццакуази.
«Иҟоу шьцылароуп», –  иҳәон, аӡын ҵааршәыра амшқәа раангьы, ииарҭа ԥха ԥыҭраамҭак иҽааликразы иԥҳәыс изныкымкәа иалҳәалоз лажәақәа рҭакыс, ажәжәаҳәа аҽеилаҳәара данналагоз.
«Аиеи гәышьа», –  лҳәон ларгьы, лхаҵа игәы иҭеикыз дшахымԥоз бзиаӡаны иахьылдыруаз аҟнытә. Аха иара усгьы, иналаршә-аалыршәны акәзаргьы, илҳәац ааиҭалымҳәаргьы лгәы иауамызт. Ихадараз, иаргьы арҭ ажәақәа игәы ианааҵаххлоз шыҟазгьы, иԥҳәыс длықәымчуамызт, дрыцҳаишьон.
Иахьагьы ашара даԥылеит Маадан. Иҽааилеиҳәан, аџьабааи, агәырҩеи, ажәреи зиааихьаз ишьапқәа рымаршәа кны еихго, абарҵахь иҿынеихеит. Ахьатә кәасқьа абарҵа данаақәгыла, иаха шаанӡа зҽеихәларч иҟаз ирԥҳақәа арыцқьар аҭахызшәа, ааԥынтәи аҳауа ҿыхьҭа гәабзыӷӡа иааиҿахәмарын, нас иҟарҟ ҷыда ырчахә-чыхәуа, иҩнуҵҟа ааимнадеит. Издыруада, абри аимгеимцаразы мацара акәзаргьы Маадан есышьыжь, ашара иамакуа дызгылозгьы? Аха, уи иара ихаҭа уиазҵааргьы, аҭак изыҟаҵомызт.
Иныҵакшәа дааимҳәа-ааимсаны, иҟарҟы нҭирыцқьаан, аҩны аварахь ала абарҵа иқәҟаҵаз амаакыра иҽнадҵашәа дынкажьцәеит.
Мрагыларҭахь дҩаԥшит. Жәҩан ҵкар иаха шаанӡа ашьабара иаҿызшәа, макьана ихцәышааӡа иҟан. Амра агылара акрагын. Уи Маадан иаҳагьы еиӷьшьаны аҿабгы аԥыц шәпа анаалара ҳәа, ахьшьыцбеиԥш иласкәантраӡа игылаз ахьатә кәасқьа ианымаало иаҿаҟаҵаз, маакыра змамыз ахаҳәтә мардуан даҿаланы иҿылеихеит. Абжара дахымсыцкәа, ишыҟанаҵалацыз еиԥш, ацәылашара аԥштәы змаз ила баҭәҳәыр хәыҷы аҽырқьынцыцӡаны  ишьапқәа инарыҵакәымпылит.
– Ҳаи, уара  аҩсҭаа хәыҷы, ԥыхьеиԥш сыблақәа ирбо џьушьозар? Ҿымҭ-ԥсымшь уааины уҽшԥасыҵауршәуа. Умбакәа снауӷрагылар уԥсы ааухсымршәои, агаӡа, – иҳәан, акыр ишицәыуадаҩызгьы длаҟәын, асаара ишьҭасуаз алымҳацәқәа раҵкыс акырӡа иауз, ахәы қамса инапы налишьит. Иара аласба хәыҷы акәзар, уи агәаԥхозу, аԥшәма игәы ишахәара ҳәа иаҿызу, аҽынканаршәын, ашьапқәа аҩада ирханы, аԥша злахәмаруа аџьҵла ахыцәқәақәа реиԥш, ихахаӡа иаарԥаҭԥаҭит. Нас, ашырҳәа иааҳәны ашьапқәа инарықәгылан, иҟәамшәышәӡа, иԥхаӡа иҟаз абз ҭыҟаԥшьаа хәыҷы ала афырқь-фырқьҳәа инапы аарбзеит.
– Иазхоуп шьҭа, уаҟәыҵи аҽыргәабзыӷра, – иҳәан, Маадан амардуан длаҿалеит. Аласбагьы, ииҳәаз еилнакаазшәа, амардуан аҟәартәрақәа инарықәԥало, ишьҭаланы аҿыланахеит.
Макьана ишшара шымшацызгьы аԥсаа ҿыхахьан. Зуахкы уҭахыз урҭ рыбжьы хаа еилыргашьа рымамкәа аӡыцԥхьқәа реиԥш еилаҭәон Маадан илымҳақәа рҿы. Аҵлақәа иргәылҟьо, ана-ара игон даҽа ашәак иаламҩашьо, ашәа ҿыцқәа раԥҵара иазҟазаз ардәынақәа рыбжьы. Ашәҭқәеи амрахәагеи реиԥш акәын ишеинаалоз урҭ рыбжьқәеи ааԥынтәи амшқәеи.
«Анхаҩы изын иреиӷьу амшқәа», –  игәы инҭиҳәаан Маадан, уаҳа џьаргьы дымҩахымҵкәа, дышиашаз акәасқьа иацәыхарамкәа адгьыл аҽықәырҟәыҟә игылаз аԥацха ашҟа иҿынеихеит. Аԥацха акәын Маадан анхаҩы иԥсҭазаара иабжакны ииԥхьаӡоз, лымкаала иара ихаҭа ҳаҭыргьы ақәиҵон. Иаҳа ианилшоз, иахьа хәлаанӡа, ӡынгьы-ԥхынгьы уаҟа акәаш қыдқәа рхы еилан, аҷҷаҳәа ишәаҳәо ицәыҵлашаауан аԥырӷышқәа. Урҭ ирхакнаҳан ажьҵаа, ашәхақәа ҟаԥшь-ҟаԥшьӡа ирҩаны. Арымарахьтәи аҭӡамц иадкнаҳалан аҿа иазыԥшыз, ажәрахьгьы аҿарахьгьы иҟамыз апарпыл ҟаԥшь рыԥхрақәа. Ахәшҭаара маҷк инаҟәыганы иҵажын жәаа-жәаа ԥҳал зкуаз аҳаԥшьақәа ҩба. Ахаан иҟамлацызт урҭ аҳаԥшьақәа, аԥшәма аҷҷаҳәа ишуа амаҷар рҭеимҭәацкәа, нас, убз ахы хнаҵәо ицаҳәцаҳәуа, ажьфҩы зхышәшәоз, аҩы еиқәаҵәа самсалха ирҭамкәа. Урҭ аҳаԥшьақәа, аибашьра амцахьынтә изыхнымҳәыз иҷкәынцәа рыхьӡала акака ыҵаҵаны иман. Сасык дизааир, «уаалеишь, дад, иахьа уара Шьмаҭ ичеиџьыка агьама усырбашт, ма Шьмақә ичеиџьыка», –  иҳәон.

* * *
Иқәлацәа зегь реиԥш, Маадангьы ианиаамҭаз аҭаацәара далалагәышьеит. Иаби иани ачара бзиа изыруит. Усҟантәи аамҭазы уажәеиԥш ауаа ргәеибабылра ауӡхьахыз. Ҭагаланшьҭахь акәын. Мчыбжьынаҟьак чаран, фаран, жәран, шәаҳәаран, кәашаран. Џьоукы рқьаф ҭаҵаны ицеит шуҳәо, џьоукы ааларын. Ашҭа зегьы аҽышьҭа иаганы, иҵәырҵәаны ишьҭан. Усҟан, урҭ, зыԥсаҭа ахьы ахьыршо иақәшәаша, Џьгьари Иалсеи акы еигӡо иҟазма. Рыԥсы  шҭаз рыла иабеит: рҵеизаҵә дыԥхашьаны ихы шнавеикыз, акыр шықәса раахыс аҭаца илзыԥшны агәхьаагара иаркарахьаз, акәасқьа акыр инацәыхараны игылаз амҳара насыԥла ихыхәхәо ишҭәыз. Аеҵәақәа реиԥш лыбла ԥшӡақәа ҭыԥхаауа, рыҩны дыҩнашьқьыруа дааҩналеит рҭаца Шькәакәа.

* * *
Аԥацха ашә амаа кны дахьгылаз абарҭ ахҭысқәа иахьаанагаз изымдырӡо, даанкыланы  рҽигәаладыршәеит Маадан. Шамахаӡамзар, зыблақәа ччаԥшьк рыҵамшәоз Маадан уажәы иблақәа инархылаз аччаԥшь ихааӡа инеиҿаршаны, зцәа хьшәашәа ирԥхахьаз ашәмаа даахан, иара ашәгьы агәы идԥҵәалахьоушәа иааҿыжын, агәы ҭалашьцаӡа иаартны акәа дынҭанаҳәҳәеит.
«Саб ихаан ахәшҭаара ас еиқәыхьшәашәа инхахьазма»? –  цәгьара дук зымпыҵҟьаз иеиԥш, ихы игәахшәаны, игәы дааҭацәажәеит Маадан. – «Уаха шаанӡа акәаш мца хәыжжаӡа еиқәын, ма аԥырӷышқәа ахәа илаҳәаны иҿаҳәан. Нас ашьыжь фархь-мархьқәак ԥырҷҷаны инақәԥсаны  ҳаннаҭәҳәалак, амцабз ҵарыхәҵәаӡа алашьцара кылблаауа иаахәыҵҟьон. Абри акәымзи аԥсҭазаараҵәҟьа захьӡыз. Еҳ сабиц. Усҟантәи аԥсҭазаара аҽакын. Аԥсҭазаара хаан, иразын, ицқьан. Ауаҩы ахьӡи, ахьымӡӷи, аԥсҭазаареи рзы дшан. Уажәы? Уажәы аамҭа зынӡа даҽакхеит. Исҳәар, быргк, ҵарадак, длашәгәышьоуп, ихшыҩгьы цагәуп ҳәа рҳәозар акәхап изаҳауа, аха ауаҩы ишьҭамҭа адунеи изланихра ӡбаны дкәаԥӡа даатәеит, зеиԥш ҟамлац аамҭа еиқәаҵәак дазыԥшны. Изыргәаҟуазеи, иараби? Изеиӷацәоузеи ҳәаа змаӡам аӡы-мшын зыбжьоу, иахьеи уахеи еибамбо аҳәынҭқаррақәа. Анцәа дыздыргәаауазеи. Ириҭаз рзырханы, рыԥсҭазаара иалагәырӷьар. Ргәы аартны асас сасҵас иԥылар, рчеиџьыка агьама идырбар. Аха ус ихәыцуама. Еиқәмақаруеит. Еибашьуеит. Инибарҵәоит. Ҳара аԥсуаа ҳаҟара ачеиџьыка змадаз, аха уи ҳамеигӡакәа изҿаҳҵоз рами саргьы ҵәҩаншьапыда, сҭакәажәи сареи алужәқәа реиԥш ари ашҭа ҳақәзырхаз. Еҳ, дад. Инхаз ҳхәыҷқәа, аамҭа бзиак рзыҟалароуп акәымзар, еиҵырпапа гәаӷла ирҭәны, ишынҭҟәацра ишьҭоу абџьарқәа амчра анроу,  риашашьа змам агәнаҳа адунеи иахымҵәашеи. Аха уаанӡаҵәҟьа рхы шԥанаргаришь, џьушьҭ, ауаа рхы рцәымӷымзар…»
Маадан арҭ ахәыцрақәа дыхҭакны дахьынӡарымаз, днапыршьышьуа ииԥшаз фархьқәак ааԥырҷҷаны ахәшҭаара ахчныза инықәҵаны, ахәа нарыҵишьшьааит. Нас, ишьамхқәа рҟынӡа акыр инарҭбааны, анаҩс ишьахәарқәа инарыдшәало иӡахыз иаԥсуа еиқәа аџьыбаҿы акраамҭа даннапыршьшьы, имԥыхьашәаз асԥычка ааҭиган, иааихьшьны, агаз злеиҭәахьаз ахәа инылаиркьысит. Иҩаҵхахаз амцабз аԥацха аҩнуҵҟа аарлашеит. Алашара ихы иархәаны Маадан иҷкәынцәа рпатреҭ ахькыдыз ахь днаԥшит. Илаԥш нархигеит. Иахьагьы, ишибац еиԥш иқәыԥш-қәыԥшӡа иҟан. Урҭ абас еиваргыланы иҭыхны ааигәанӡа ирымамызт. Ақалақь аҟны хаҵа иҟоу иԥҳа, сабшак аҽны далҟьаны данаа, иҷкәынцәа рпатреҭқәа ааидкыланы илиҭеит, еиваргыланы иҭыхны иаалгарц. Хьыбла лаб ишиҳәаз иҟалҵеит. Маадан уи апатреҭ данахәаԥш, иара игәы ишақәшәоз ианыҟала, даҽакгьы ҟалҵарц лыдиҵеит. Аҭаацәа, Маадан игәҭакы рзеилымкааит. Уимоу, имаҳә Бесикгьы «Пахан тихо-тихо гонит» ҳәа иԥҳәыс ллымҳа данҭахәыҭхәыҭит.
Егьи иааиуа асабшазы даҽа патреҭк ҟаҵаны иаалгеит Хьыбла.
– Аԥхьа иаабгаз, сыԥҳа, инаганы асасааирҭаҿы икнашәҳаит. Ма уахь аӡәыр дхалоума сҭакәажәи сареи ҳнаҩс. Сасык дымҩахыҵны дааҳалаԥхьап ҳә уҟоу. Уажәы  зегьы машьынак-машьынак рымоуп. Асас дааит, дубеит, узхара унаиацәажәаанӡа, дыццакы-ццакуа имашьына дынҭаланы дцоит. Ццакроуп ҳааҟәымҵӡакәа ҳазҿу, ҳахькыланагауа сыздыруам акәымзар.
Абри апатреҭ сара икнасҳауеит, абра, ааи абра, аԥацхаҿы. Абрахь ауп макьаназ сыҩныҟа имҩахыҵуа асас дахьыҩназгало. Бан аҭакәажәи сареи ҳакәзар, ҳжәытә мҳара ԥшәыргеижьҭеи, шьҭалараҳәа уаха зны акәасқьахь ҳхамлозар, ҳаԥсҭазаара зегьы ахьаҳхааго абри аԥацхаҿы ауп. Абра иагькнаҳазаауеит абри апатреҭ, – иҳәеит, маҷкгьы иаарџьбараны Маадан.
– Саб, исҳәар угәы иалсуа сыздыруам акәымзар, аԥацхаҿы апатреҭ иаразнак иԥхасҭамхои, иамукузеи? – лҳәеит лаб гәрамгарҭас дыкны, Хьыбла.
– Аиашаҵәҟьа. Шәыԥҳа илҳәо иашами, алҩақ рҿатата аԥацхаҿы ихшьызаауама, аибашьцәа? – иџьашьаны дҵааит Бесикгьы.
Маадан иблақәа рҩахара шицәыуадаҩызгьы, ибла ҭыҟаԥшьаақәа ыршаҟь-шаҟьуа иԥҳаи имаҳәи еилиблаарц иҭахызшәа иааимданы днархысын, ари аицәажәара  шлыдылкылаз ибарц иҭахызу, ма адгылаҩ диҭахызу аилкаара уадаҩны, иԥҳәыс дналҿаԥшит. Алаӷырӡқәа идырҭәхьаз иԥҳәыс лыблақәа ракәзар, ргаӡара иаҭоумҵан ҳхәыҷқәа аанарго, бжьыда цәажәарак нархылгеит.
– Аибашьцәа!.. – Ахаан ишырмаҳацыз ибжьы ҭцаны ҿааиҭит Маадан. – Аибашьцәа! Арҭ еибашьцәаӡам сара сзын. Арҭ, сара сыԥсхылҵ сԥацәа роуп! Урҭ сԥара иаԥсахаз арԥарцәоуп. Аԥа дныҟәалароуп аб иҳәатәала. Сара исҭахуп сԥацәа рани сареи ҳахьыҟоу иҟазаарц. Ахҿа ҳабжьалазшәа акәымкәа, ҳаидтәалазароуп, ҳаицәажәаларц. Аԥацха. Алҩақ. Анапы ауп, баба иҟоу, анапы. Анапқәа роуп зегь цқьаӡа, иԥшӡаӡа иҟазҵо. Рани сареи ҳаԥсы ҭанаҵы урҭ рпатреҭ цқьаӡа абра икнаҳазаауеит. Нас? Нас, шәара ишышәҭахыу шәныҟәа. Ҳжәытә мҳара аиԥш, ари апатреҭгьы ажәит, иԥхасҭахеит ҳәа инаганы атыша иҭашәыжьуазар акәхап. Аха сара сыҟанаҵ…
– Саб. Асҵәҟьа уаҳмацәҳан. Анцәа ибоит ҳара гәыкала ҳшышәзыҟоу. Ҳхәыҷы иакәзар, ес-ԥхынра ара дааганы даанҳажьуеит. Зныкыр дышәхаабахьоума?
– Ес-ԥханы!.. Ес-ԥханы!.. Ааи, дыҟоуп. Нас дцоит. Уи ҳара ҳзы сасык диҩызоуп. Арахь бызшәала цқьа ҳзеибакуам. Аԥсуа бызшәа иаҭәамшьакәа аурыс бызшәа  дахьыншәырҳалеит. Ес-ԥхны абра исырҵо аҟыжә-быжәқәагьы шәара мышкала Аҟәа иааихашәыршҭуеит. Акраамҭа дааҳадхылар, цқьа ибызшәа исмырҵарызеи, аха мчыбжьык-ҩымчыбжьа рыла исылшагәышьозеи. Шәаауеит сасҵас. Ари ашҭаҿы ианакәызаалак асас сасҵас иԥылон, сасҵас днаскьанагон. Аратәи аԥшәма ари ашҭаҿы ииз, изызҳаз иакәымзар, даҽаӡәы ара аԥшәымара шизнымкылоз  сышԥазымхәыци, –  иҳәеит иаармаӡашәа Маадан. Аҵыхәтәантәи иажәақәагьы маҷк даарыхьхәит.
–Иуҳәо сзеилкаауам, саб? Насгьы иарбан сасроу аԥшәымароу зыӡбахә умоу? Издыруада, џьоукы рхәыҷы арахь дааганы ақыҭа даласыршәыр уҭахызар? Ари аҩнаҭа иара даԥшәымоутәыр уҭахызар? Уигьы жәлакы ихуп. Уара уеиԥш уигьы иаҳа дызтәыҵәҟьоу дыҵәҩаншьапны ихәаԥшуеит. Аиаша уасҳәап, аҵыхәтәантәи аамҭазы уеилкаара цәгьахо иалагеит. Угәы иахәо ҳаздыруам, угәы иалсуа еиҳа еиҳахеит.
– Ишыжәдыруа, уи дыҩныдаӡам, отец. Анцәа иџьшьаны, Аҟәа ацентр аҿы двухетажни аҩны ҳамоуп. Ари ахәыҷы иеиԥш иагаҩ уа иҩнаӡоит, –  иԥҳәыс иналыцеиҳәеит Бесик.
– Аиеи, дад. Уиашагәышьами. Ари адунеи, дад, ега рыцҳара алаԥаны ахәарш реиԥш иалоуп. Сара срыцҳарақәагьы аумаҷху. Сгәы ԥжәашәа истәымыз ажәа џьбарақәа сҿыҵшәеит ауп. Аха, ус сҳәеит ҳәагьы, иззаҳҭахыда, ҳара абацәа, еибаҳҭаз ҳанхарақәа. Аҿар зегьы шәнаҳхыҵны ақалақьқәа рахь шәцеит. Атрофеи мыжда ҳәа ак ҟалан, ақалақь  ҳамаҭәоу ыҟам, ҳхы зланыҟәҳгари ҳәа шхәыцуам. Аҳәыҳәкцәа реиԥш, атәым ҩнқәеи ауадақәеи аанкыланы ақалақь аҟны шәтәоуп. Ақалақь иаланхозароуп иара зда ԥсыхәа амам, зныҟәгара алшо ауаа. Насгьы иара ақалақь ахаҭа ныҟәгатәыми. Еизгаз аҷан нҵәеит. Уигьы заҟа алшарыз. Анаҩс? Анхаҩы сынтәа ица азна иааирыхыз  аџьықәреи дақәгәыӷны ҽааны акгьы леимҵар, нас иҭаацәа амла иаимарки. Уи иазхәыцуада. Амала сара иџьасшьо, убра Аҟәа ахылаԥшцәа ҳәа уаҩ дыҟаӡами? Ишәзымҵааӡои, иаанышәкылаз аҩнқәа шәыхәҭоу ишәыхәҭаму ҳәа? Аҳәынҭқар имал шәшалахәмаруа рымбаӡои? Абри сҭакәажәи сареи ателехәаԥшрала иаабалоит арҳәрақәеи ақәыларақәеи рацәоуп ҳәа. Ишԥарацәамхои, џьоукы акрымуӡакәа крыфара занааҭс ишьҭырхзар. Урҭ ламыс рымагәышьамызт усгьы, аха иахьазы зыԥсы ҭоу аиҳабацәа ҳдырԥхашьоит, ҳаԥсра аанӡа ҳаршьуеит. Еҳ, гәнаҳа згымхаша аибашьра. Уи акәмызҭгьы сԥацәа руаӡәк аҩны дсымазаауан, егьи абарҭ зегьы иҟашәҵо ҟаиҵозар акәхарын. Аха урҭ дҽакала иааӡаны исымазшәа сгәы иабоит. Аӡәы Аҟәаҟа дцаргьы иџьабаала ихы ныҟәигартә дҟалон, ақалақь дамыхәозар даԥырхагахомызт усгьы.  …Схаҭа сцәажәашьа џьасшьо салагеит. Слаӡара маҷхеит. Сажәӡазар акәхап. Ее, сыҷкәынцәа! Саазқәылаз шәсырԥхашьо салагеит. Сгәыԥшаарақәа амчра сцәыргеит. Ахәшҭаара иҽҳәахаз аҭакәажә слеиԥшны схы збо сҟалеит. Иҟасҵари, шәыгәхьаазгоит, шәмоурыхә мыӡааит… –  Маадан ихәда ԥнажәарашәа иааҵагылаз иԥсыԥ мчыла инеишьҭит. Иблагәқәа зырҭәыз илаӷырӡқәа, арахь ахыҵха рымҭаӡакәа уа  инҭеибылгәышьеит.
– Иаҳҳәеит ҳәа, атецхеит, абри ахақәгәамҵреи аҟауҵәыуреи абри аҩны уаҳа иааҩнымҵитеи, – игәаӷьра иара ихаҭагьы ишџьеишьоз мҩашьо еилатәаз днарылаԥшит Бесик. Итәаны изыӡырҩуазгьы арҭ ажәақәа аҿаԥа рҿарҵазшәа аӡәгьы ажәа анахимҳәаа, Бесик ихы ахьигара изымдыруа даақәдырхеит. Аха Маадан имаҳә имдыррала аԥхашьара ихы анҭаиргыла, иҿыхшьагьы иара иаҟара издыруадаз, акгьы ҟамлаӡазшәа, аӡәы ажәа џьбарак аҳәаха иамраӡакәа, инациҵеит: – Дад, сара саҟарагьы агәыԥшаа-хыԥшаара зцәымӷыдаз, уимоу, ани аҭакәажә жәрацәгьа лаӷырӡык лҿшәар  ахьызымуаз иахҟьаны лыблагәқәа ирҭабахьеит. Аха иахьа, иумбои, дад, ирхәыз аԥсаатә саҩызахеит. Ихәу аԥсаатә умбахьеи, акаҳарагьы иақәиҭымкәа аԥыррагьы алымшо, игәаҟ-ҵәаҟуа ажәҩан ишыххало, нас аҵыхәтәантәи амч ааизганы иахьазымдыруа ҭыԥк ахь еихоит. Ицалоит аԥсы аахшәаны акәапаҳәа инкашәаанӡа. Убас ауп, дад, абри аҭакәажәи сареи адәы ҳшықәхаз. Амала иагьшәахарагәышьозеи уажәтәи аҿар, шәызгәаашьасгьы иҳамоузеи, ҳамаха-ҳашьаха еибганы, рахәык нҭаҳцо-иааҭаҳцало ҳахьыжәбо, аҩны ашә ахьааҳартуа, уаанӡа ижәбац ҳакәу џьышәымшьои…
Маадан акраамҭа иҽыргәылахаланы дызлаз ихәыцрақәа ахьицәоухаз дацәыԥхашьо ихы ҩышьҭихын, раб иҽалахалаӡаны дызлаз ихәыцрақәа дрылырхыр ҳәа ишәозшәа рҟыт бжьы ыҟаӡамкәа апатреҭ аҟнытә лацәааиқәԥсарак иадымхаргьы зыблақәа иҟәызымгацыз иҷкәынцәа днарҿыԥшит.
– Еҳ, сабиц! – инарҵаулаӡаны даақәԥсычҳан, аԥсраҿы аччареиԥш, дызцәыԥхашьоз, иахәҭаны иимԥхьаӡоз ибжьгьы аԥацха ашыш ахы нкылнахратә иааимҟьеит.
Иааиднагылеижьҭеи, лхаҵа лара лҿаԥхьа дзырԥхашьашаз хҭыск дадылбалар ҳәа дацәшәаны, лхы дшацклаԥшуазгьы, ианаамҭоу ихҭыгәлара ҟазшьас ишлымазгьы, Шькәакәа аԥацха ашә аалыртырц амаа лнапы аазышьҭылхуан еиԥш, ашыш зхы аакылызхыз аҭаҳмада иқәаԥсычҳабжьы, уаанӡа лцәа-лжьы иалаҽхьаз, хәшәтәышьа змамыз лхьаа аарҿыцын, иҭабахьаз лдақәа шьа цәыкәбарқәак рҭахазар иҭнаркәкәарц иаарххеит.
«Ҳаи, ҳаи, уара мыжда, уаргьы сара саҵкыс уеицәазаап, ҭаҳмада ҟадыџь» –  ҳәа лгәы инҭылҳәаан, зхала зҽышьҭызххьаз лнапы еимларӷәӷәа иакыз ашәмаа ырҭрысны даахан, адәахьынтә мчы ҷыдак лыгәҭасызшәа, ашырҳәа аԥацха дныҩнашылеит.
Маадангьы цәгьарак зымҟәыҵҟьаны иақәыркыз ахәыҷы иеиԥш дааҭрысын, иааҩналаз дналҿаԥшит. Уаҳа лықәҿымҭыкәа, ивараҿ игылаз аҟәардә шьап кьаҿ шьҭарҳәазо даахан, дзықәтәаз аҟәардә инаваиргылеит. Шькәакәа иаулызгәамҭах уажәыҵәҟьа лхаҵа иара иааигәара даатәар шиҭахыз, аха ларгьы дшашьцылахьаз еиԥш, аҟәардә шьап кьаҿ маҷк аганахь днахан, амца ибзиан ишеиқәызгьы дҩаҵхашәа ааҟалҵан, днатәеит.
Шькәакәа лхаҵа иахь днаԥшит, аха иара ахәа ицәылашәаз ицәыӡ иԥшаауазшәа, аҵарра инаркны зыбжаранӡа ихиқәаҵәаахахьаз, акыр иаазышәпаз арасатә лаба ахәа инылакшо, ихаҭа зеилкаара ицәыуадаҩыз асахьақәа анҵо, нас анбанқәа зцәеилахәаз ахәыҷы иеиԥш, ианиҵаз асахьақәа аанихуан. Ихаҿы ианшуаз алашара заҵәык акәын уажәы иузырдыруаз итәоу ахаҵа  дшеихалыхмыз, иӡамҩақәа ирыламбацыз шьа кәарақәак шрылаз. Издыруадаз, урҭ ада ссақәа иҵегьы рхы цәырыргазаргьы, аха Маадан ихаҿы убриаҟара акҷыра ҵаулақәа анылахьан, ахәшҭаара азқәа иқәхәмаруаз амцабз иахылҵуаз алашара акҷыра ҭыԥқәа изырҭамԥхеит, уаҟа ирҭаҵәахыз агәырҩа хьанҭа  азырԥсасиуамызт. Шькәакәа џьеи арҭқәа акы лылаԥш иҵшәап. Лара лхаҭа лхаҿы ианыз акҷырақәа рымаӡа рыҵхра иаҳа илцәыуадаҩын, лхаҵа икҷырақәа рацәажәара аасҭа. Маадан ас ихы ларҟәны дантәалак шьҭыбжьык иԥырхагамхозар, аламала ишышьҭимхуаз лдыруан аҟнытә, лхы ҩышьҭылхын лыҷкәынцәа рпатреҭқәа ахькыдаз ахь дҩаԥшит. Лаԥшыла аӡәаӡәала рыблақәа дрыҭагәыӡуа, рхахәқәа ааиԥхьышьшьааны днархысит.
Лхаҵа иахь днаԥшыхит. Уи илҭахымызт Маадан иахьибо лыҷкәынцәа дрыхәаԥшыр. Аԥхьатәи амшқәа рзы, лыҷкәынцәеи лареи реибабара убриаҟара ихьааны ицралон Маадан, адәахьы инимырԥшырц дшалагозгьы, иблақәа ус шакәу рзыҵәахуамызт, нас лаӷырӡны иаархыҵуан. Уи анеилылкаа нахыс лхаҵа данибоз Шькәакәа лыҷкәынцәа дрыхәаԥшуамызт. Насгьы, Маадан уаха хәлаанӡа амца дауҽҳәатәаз, аашар хәлаанӡа уск даҿызар акәын, Шькәакәагьы заҟа лҭахыз аамҭа лыман. Аҽқәа рыбжьара мацараҵәҟьа заҟа аамҭа ицәагоз Маадан.
– Уажәшьҭа уааҟәыҵыр иауеи абарҭ аҽқәа рыбжьара, рырххара, уажәымҭаҽха, ак машәырк узнаур, аҭаҳмада хшыҩцажә ихыдара дҭанархеит ҳәа ахаан уҷкәынцәа ирхымҵуа ахьымӡӷ бааԥс рхуҵашт, –  лҳәагәышьон Шькәакәа, иара иаҵкыс уажәшьҭатәи илшарақәа лара иаҳа ибзианы иахьылдыруаз иахҟьаны.
– Сыԥсы ҭанаҵы сзаҟәыҵуам сара ари аус. Насгьы ҳаҷкәынцәа руаӡәк уаха ҳшымгәыӷӡоз ашҭа дааҭалар, иасҳәои сара. Саб иԥсы шҭаз иԥа ҽыда сынижьт имҳәашеи. Ма аҽқәа бзиа ишԥарбоз урҭ аҩыџьагьы, зыҩны зчамҩахә ҟалаша… Еҳ, ҳрыцҳара ззымгаша. Ма рыбаҩ аҩны иҳамандаз. Ҩыџьаҵәҟьа гәырӡ-шашәаӡ рыӡра…

* * *
Аибашьра анеилга, шықәсқәак ҵхьан, Маадан ҽҵыс хәыҷык хәҳаны иааиган, иааӡаны, иҷкәын Шьмаҭ ихьӡала ибжьеит. Иаргьы ҽыццышәк акәхеит. Уааилаҳаратәа аҭеиҭыԥши ашьамхы ҵари аиуит. Маадан ари акы иеиԥшымкәа деигәырӷьеит. Ақыҭа ахьӡала еизганы зазыҟаҵара иаҿыз аҽқәа иаргьы акыҳәа инарылаиргылеит. Уи Шьмаҭ иҽыҩ акәын. Ари аҽы ас иманшәаланы ианыҟала, Маадан иӡбеит, егьи иҷкәын Шьмақә ихьӡалагьы даҽа ҽык иааӡарцы. Иагьиааӡеит. Абар, алаԥшцәгьа илаԥш ацәиӡартә, рашьҵас иԥырны ажәҩан иналаларашәа иԥеиԥеиуа, ибжьарахыԥаха иашҭа иахьҭоу. Уи иацы икны иааганы ашҭа иҭеиҵеит. Иахьа игәы иҭоуп, акәадыр нақәҵаны дақәтәарц. Аҽқәа рыбжьараҿы имоу аԥышәа ду излаиҵанаҳәо ала уажәшьҭа дақәнартәар ахәҭоуп. Уаанӡатәи изхыжьтәыз аршьцыларатә усқәа ирхыжьуп. Уимоу, хымш раԥхьа уи абӷаҿы инеиз игәыла Ҭемыр, ашҭаҿы акырынтә длаҩеит. Иаргьы наџьнатә аахыс акәадыр иашьцылазшәа, аҽырҭынчӡаны ахы аанарԥшит.

* * *
Лхаҵа дышныҵыҵлак аҩнтәи лусқәа лҽаархаршәаланы лассы-лассы лыҷкәынцәа рахь днеилон Шькәакәа. Нас, уахык шаанӡа лаӷырӡыла иҭәуаз лыблақәа нҭалырбаанӡа урҭ дрыкәшон, дрызӡатәуан, рыблақәа дырҭагәыӡуан… Ахәылбыҽха Маадан дааԥса-дкара, ишхәарҽхахьаз ирдыруа зыбжьы ааиқәзыргалоз ишьамхы аҟәартәрақәа инапқәа нарықәкшәа амца данааҽҳәатәалак, иҭакәажә илцәымӡаӡакәа иҷкәынцәа рахь днаԥшлон. Даргьы рпатреҭ зҭасаз арамка асаркьа иалԥшны раб ихәаԥшуан дааҩналазар, «ҳаҭоумҵан, нҵәара зықәӡам уус хьанҭақәа умдара ахьҳаллмшаз» ҳәа рҳәозшәа. Усҟан Маадан ихәда иҩкылагылоз ахьааи алаӷырӡқәеи ааилаӡҩаны, ишҭҟәацра ичхьаз игәы дырԥсаҳәырц инақәҭәон, иԥсгьы ааидыргон.
– Уаха акраҳамфаӡои, –  иҳәон раԥхьатәи цәажәагас, иҭакәажә лахь днаԥшны, алҩаҵә зхылзза абысҭа уны изҭаз, аҵа ҭамблырц иҩаҳаракны амца иахакнаҳаз ачуани, афҩы хаа ԥсырмаҷгаха ирыԥхны ажьыхҵә иахаз ажьҵаа ӡны уи иақәызи иара иааира иазыԥшны ишыҟаз бзианы ишидыруазгьы.
– Уажәыҵәҟьа абысҭа кнысхуеит, унапы ӡык нақәҭәала, –  лҳәон Шькәакәагьы, Маадан даныҩналоз иҿи инапи ӡәӡәаны дшыҩналоз шгәалҭалозгьы. Нас дмыццакӡакәа, абысҭа еилахәаны, асас дахьк иааира дазыԥшушәа, абысҭа ҿахрақәа ирԥшӡаны асаанқәа ирынҵо, заа илырхиахьаз аишәа инаганы иқәлыргылон. Уи ианакәызаалак ԥшьҩык-хәҩык рхәы уны ианылҵон, зынчара акәымкәа. Лхаҵеи лареи рхәы иаҷыдахаз хҩаны, ицқьаӡа дара ирызкны илымаз ампахьшьы хәбабақәа ирылаҳәаны инықәлыргылон. Ус еиԥш аҟаҵара мшуп, асас агәараҭа даднаԥхьалоит ҳәа илыԥхьаӡон.
Шькәакәа рхәы ахьынӡалырхиоз Маадан иҷкәынцәеи иареи рызхара «еибабон, еицәажәон». Урҭ рпатреҭ анкнарҳа раԥхьатәи амшқәа раан, рымаҳә ишиҳәаз еиԥш, иҷкәынцәа зылԥшуаз апатреҭ асаркьа алҩақ иашәҵәҟьоз џьишьон, адәахьы инимырԥшырц дшаҿызгьы, аха уи ессира ицқьахон, ицырцыруан акәымзар, уахи-ҽни зыхәшҭаара ҽҳәалашаауаз аԥацха иҩнакнаҳауп ҳәа азуҳәартә иҟамызт. Уи зыхҟьоз аузимдырхуаз… Иара даныҟам ари аԥацхаҿы уаҩ гәыԥшқак изымчҳашаз ахҭысқәа ҟалон.
«Ан рыцҳа, ан. Быгәнаҳа изымгааит, иагьауигах, аха, быҷкәынцәа аабымҟәыҵызҟәҟәааз аӷа», –  ҳәа игәы дааҭаӷызуан Маадан. «Уи иааҭирҟьаз ахқәа ма руаӡәк иааивымситеи, бназхәаԥшуаз ҳәа аӡә дҟамлоз… Руаӡәк ҳәа, еилаҳхуада еилаҳҵода, аха ула шааԥшуа уҵәҩаншьап… Сбысҭа ҿахра сзаламӡеит, аха сыҷкәынцәа срылаӡеит ҳәа сҳәарц аума исҭаху?.. О, анцәа! Ауаҩы ицәа иҭамӡо акгьы ыҟамзаап…
Маадан цәгьарак ҟаиҵазшәа, ажәа бааԥсқәак иҳәазшәа, дыҭрысны иҭакәажә лахь днаԥшит. Лара хьаа змаӡамыз аӡә леиԥш, апатреҭ зыхьчоз асаркьа ианҭәылалоз лылаӷырӡқәа рхабарк ыҟаӡамкәа ианзырбалалоз лқьышә ҵаӷа ԥсадақәа еихырӷәӷәа, лҽалахалаӡаны лус даҿын.

* * *
– Ахәыҷқәа иахьа иаауеит, сыԥхыӡ самжьозар, –  лҳәеит Шькәакәа, ахәыцра ҵаулақәа ирхылаԥшуаз аҭынчра ааилалган. – Сара сыԥхыӡ амц аҳәаӡом. Дҳамбеижьҭеи с-Мага хәыҷгьы дҭыгга изҳахьазар акәхап, ахәыҷы мшызҳа дзымҳауеи. – Мага ҳәа дзышьҭаз лмаҭа Мангал иакәын. Аԥхьақәа уи ихьӡ џьалшьон, иаанагозгьы лыздыруамызт, аха уаҩы зегьы дрышьымцылои, амала уи ихьӡ иашаны илызҳәомызт аҟнытә, дангәаҟӡа, лабхәында дук ишихьӡызгьы, Мага ҳәа илымԥсахыр амуит.
– Ааразы иаашт, ишԥамаауеи, рыла ҳамбакәа ҳанкаҳаны ҳаԥсыр дара рзы ԥхашьарами, амала, ҳазхара иаабаанӡа еиҭацоит бымҳәозар.
– Иҟарҵагәышьари, уаҟагьы ҭаацәарак рхьыԥшуп, нас ара иааны иҳадтәалазаауама.
– Еҳ, сабиц. Уара иухшаз иҷыдахаз атәым хәыҷ иааӡара иаԥсам, абри ауп сара сажәра санааҭагыла еилыскааз.
– Агәнаҳа умҳәан, абааԥсы. Ухшыҩ цеит ҳәа сыҟоуп, уанажә. Ааигәагьы лара ишлаҳауаз ари ажәа уҿыҵҟьеит…
– Исҿыҵҟьеит, избан акәзар сгәы иҭоуп. Рҽеишьа змам агха шыҟаҳҵаз еилыскааит.
– Избан, рҽеишьа змам? Зан икалыршәыз ахәыҷы дҳааӡеит. Дзыхшаз даадыруеит…
– Дызҳар ҳаилылкаап сымҳәеи, ҳааигәара дҟалап, сыҷкәынцәа аиаҳәшьара рзылуп сымҳәеи. Лара? Лан лкәал днеины акәапаҳәа дынҭашәеит.
– Ааи, абааԥсы, ус шԥауҳәои?
– Бара, ак басҳәашан. Ахы ишакәым амҩаԥгара мацара аума абааԥсы аҟаҵара захьӡу? Ибымбаӡои лхәыцшьа зеиԥшроу, лгәыблышьа? – уи зынӡа…
– Лангьы даубааԥсыхыз, аха асыс ԥшқа гаӡа иаҩызаз аӡӷаб знык данбжьих, уи зыблақәа ҭызхша, нас дцаӡеит, днызкылозгьы ҭынха дылзыҟамлеит.
– Аиашаҵәҟьа. Днызкылодаз, лаб дникылап ҳәа быҟазу. Ибгәаламшәои, уи ииҳәаз ҳәа Аԥсны иртоу-тоуны иахыргаз.
– Уи иашахарым, џьаушьҭ. Зыбз иафоз аӡәы ибз алибӷит ауп. Аҳәатәы зауз ацыфа изацымҵар ҳәа ушәозу…

Ииашаҵәҟьаны, Хьыбла лан Цақәа даныҩагыла инаркны, хаҵа блак дааимымдакәа илывымсуа, илыԥшынхеит. Лаби лани рацәак инагаз уаамызт, аха аԥсабарагьы  узқәымгәыӷӡо анунарбо ыҟами.
Цақәа ашкол даналга ашьҭахь, Аҟәатәи аҳасабеилыргаратә школ далган, лқыҭа аколнхараҿы ҳасабеилыргаҩыс аусура даладыргеит. Уи лусура аԥхьатәи амшқәа инаркны аколнхара ахантәаҩи лареи реизыҟазаашьақәа згәамԥхақәоз ҟалақәеит, аха ала ахьҭашуа абга шҭоу шырдыруазгьы, ауаҩшьра злыҵыр зылшоз аус хәымга рҽаларгалар рҭахымызт, ацәыҵацәажәарақәагьы рзынкыломыт. Мызқәак роуп Цақәа аколнхараҿы аус анылу, нас днықәҵын Аҟәа инхоз лаб иаҳәшьа лахь дцеит. Уи ашықәсан уаҳа лқыҭауаа лхабаркгьы рымбеит. Усҟан ауп ацәыҵацәажәарақәа иаҳагьы рҽанеихарҳа, аха афархь мцаҵас урҭ ацәажәарақәа шҩыҵҟьаз еиԥш ирласны иааиқәтәеит. Акызаҵәык, шәблак ирымбаз блак иабо,  шәлымҳак ирмаҳаз лымҳак иаҳауа ақыҭа аҿынӡагьы иааӡеит Цақәа ахшаа длыхшаны ахшараиурҭа аҟны дшынлыжьыз ала. Уи здыруаз, уаҟа аус зуаз Маадан иаҳәшьа Ԥиц лакәын, аха уигьы ллымҳа жәагәан, лҿы ацаԥха аҿан. Маадани Шькәакәеи ракәзар, уҳәан-сҳәан иаламызт, иагьырқәнагамызт. Ажәакала, Цақәа ахшараиурҭа аҩны аҟны инлыжьыз аӡӷаб хәыҷы, зымацара иҟаз Ԥиц аҩныҟа даалган, ԥҳас дҟаҵаны лааӡара далагеит.  Ахәыҷы мшызҳа дызҳауа, хышықәса аалхыҵуаны, Ԥиц иаалықәшәаны дыԥсит. Аԥсыжра  ашьҭахь, аҩнаҭа иалахәыз рыда егьырҭ рыҩныҟақәа ианца, аигәацхәцәа рхы неиларкит, иааӡатәны уи илҭынхаз аӡӷаб хәыҷы лыхьӡала.
– Ланаџьалбеит, хшаа дызмам аӡәыр ахшарадара иахҟьаны дыԥсхьоума, дызбара дылмоур ҳәа дшәозма, гәаҟ, –  лҳәеит, Маадан иаамышьҭахь ари аҩнаҭа иааигәаӡаны иалахәыз, ашәы зхьыссы итәаз ԥҳәыск. Маадан уи лажәақәа шигәамԥхаз иныԥшуа, ажәада аҽԥныҳәа лыҭо дналҿаԥшит.
– Бҽылҿыԥшьаауанеи, ԥҳәыс мыжда, –  даҽаӡәгьы лыбжьы аарылҟьеит.
«Арҭ уажәнатә ашшра иалагахьоума, иабаҟоу рҳәааитеи» –  игәы инҭиҳәаан Маадан, ахапатуқәҵаразы, ахымҩаԥгашьазы аӡәы иҵамхоз ахаҵа, ижьцәа ааизиган аганахь дынкажьцәеит. Иџьыба дынҭалан ҭаҭынҟаҵак ааҭиган инеиҿакны амца нацраирсын, иҩаишьҭуаз аҭаҭынлҩа еилатәаз ицәеиқәараӡа инарылагьежьны, еимгеимцарак, ауаа рыԥсыԥ злаӡҩахьаз аҳауа иаргьы налаӡҩеит.
Акраамҭагьы аилацәажәара ашьҭахь, аӡәгьы ҿыӷәӷәала дзымцәажәозшәа аниба, ахәыҷы лааӡара Маадан ихы иадиҵеит, аухаҵәҟьа даашьҭыхны Шькәакәеи иареи аҩныҟа дааргеит. Уиижьҭеи заҟа шықәса ҵызеи, абар, Хьыбла лԥа лара длаҟарахеит. Ларгьы иахьа уажәраанӡа ишылдыруа, лара моу дызхылҵҵәҟьаз лан Цақәа иналаркны, Ԥиц длыхшазшәа ауп.
Ауаа иҟарҵо ҳәа Цақәагьы хаҵа дцеит. Жәыргьыҭынтә иааз агыруак диццан, нас, аӡы рыҵалазшәа  иқәыӡәӡәаа аԥсуаа рҳақ рзыӷьашкны Аԥсны алҵра анрықәшәа, Цақәагьы лыблахшәала дицны Жәыргьыҭҟа дцеит, уи аахыс уаҳа лхабаркгьы уаҩы имбеит.
Маадан арҭқәа зегьы ҿыц ианигәалашәа изгәык аҽаарҭынчыхт, аха изгәык амҩаазшәа, есымша ихьу-хьууа аҽинырдыруан. Длыцәшәон Хьыбла. Иара усгьы иҵәҩаншьап шыҵхыз идыруан, аха Хьыбла лхәыҷы заҵәгьы инхара, иашҭа дацәлырӡыр ҳәа дшәон. Арахь, ахәыҷы иабшьҭрагьы ыҟами.
Маадан иҩаилԥсааз ида шәпак иҭаз ашьа иҩнуҵҟа и-ахәаҽуа ианалага, игәы ахаҳә еиԥш иршны иԥнажәар аҭахны аҽаарцәгьеит. Уи иахылҵуаз абжьы иагьа ижәагәазаргьы, Шькәакәа ллымҳа иавымсит, абыцаҟьа зҽанызҟьоз игәгьы шуазыруаз аалнырит.
«Егьызқәым иқәҵәҟьамзаап, анаџьалбеит», –  лгәы дааҭаӷзит Шькәакәа.
«Уи сара уажәраанӡагьы иснырхьан, аԥхьан ибасҳәозгьы уи ами», –  рҳәеит Маадан иблақәагьы. Игәыкӡаны иҟазшәа зҽынеилазҵаз рылаԥшқәа амацәыс нарыбжьасны иааиҟәнагазшәа рҽааиҟәыргеит, аҩбагьы неибеиԥшны маӡа ахьырзымҵәахуа иацәыԥхашьаны.


Ашара адәы иқәлахьан Маадан аԥацха ашә аартны данындәылҵуаз. Зыбжьқәа ааиқәзыргахьаз ажәқәеи аҳәарақәеи ахьҭакыз ахыбрахь иҿынеихеит.
Шькәакәа лԥыраҳәа ианҿырпыланы иҟалҵахьаз аџьықәреи цырақәа ԥсаҟьаны, ас цырақәа реиԥш акәтҵара иаҿышәшәоз кәти-шәашәии аҳәиҵәҳәа ирылаԥсо дгылан, лылаԥш амҩаду шыҟоу икыдырхаланы.
«Шәааԥсама?» –  иҵааит лылаԥыџьқәа ырԥар-ԥаруа иналҿахәмарыз аԥша.
«Шьҭаҵәҟьа ҳааԥсеит, уаҳагьы ҳалшом» –  рҳәеит икарахахьаз лыблақәагьы, «Сызлашәыхәарызеи нас сара?» –  иааҵахт аԥша.
«Мчы умаӡам уара, баша уҽҳадумшьылан. Ҳара ҳзыркараз, аибашьра мыжда ауп. Иҭахаз бзахашьа имаӡам, ҳаргьы амҩадуахь аԥшра ҳзаҟәымҵӡеит» –  рҳәахт аблақәа…
Аԥшеи аблақәеи реицәажәара иҵегь идроур ҟаларын, Шькәакәа лхаҵа ибжьы дамырҿыхазҭгьы. Уажәоуп лхаҭагьы ианылба лылаԥш амҩадуахь икыдырхаланы дышгылаз, аԥшеи аблақәеи еибырҳәоз усгьы илаҳауамызт.
– Иахьа иааҵәҟьар ҟалап урҭ быхазынахәқәа, –  Шькәакәа лхаҵа уажәеиԥшҵәҟьа игәы каҳаны длымбацызт, маҷкгьы дааицәшәеит. Зныкыр ауаҩы ас датәамбакәа дихцәажәо лаҳахьазма.
– Иаауазар акәхап, ран дрыкәахшааит, дара убарҭ ма еибагны иахьҳаҭәашьахаз, анцәа иџьшьоуп, –  лҳәеит Шькәакәа, лхаҵа игәаԥсахеибакра хылҽырц, лажәа хәшақәа нарыхьшьуа.
– Иԥсааит зҳәо дара раԥхьа анышә агәы ыҵирчааит, урҭ сара исцәымӷу џьыбшьома, бара гәаҟ.
Шькәакәа лхаҵа уаҳа иқәҿылымҭит. Ашьыжь аахыс лцәа ианыруеит ахаҳә еиԥш дыҭҟәацырц акгьы шигым, ларгьы лгәы нирхар шалшо. «Ҳазшаз сукәхшоуп, схәыҷқәа иахьа аҩныҟа аара ргәоумырԥхан, ари аҭаҳмада иахьа дызлаҟоу ала, ҳамаҳәи ҳаԥҳаи ргәы цәиҟьар ҟалоит. О, анцәа уоуп, иахьазаҵәык ма сҿаҳәатәы нагӡа, аԥҳәыс сшылхылҵыз агәра сырга» –  Шькәакәа лхаҵа ицәыҵәахны, лыблақәа ҭырхаха ажәҩангьы дҩаҵаԥшит, зегь зымчу исахьа уаҟа ианылбаалар лҭахызшәа. Аха дахьыҩаԥшыз уи исахьа акәым, иҟьалахьаз ԥҭа цыԥжәахацәҟьак кыдыршәыламызт. Ауаҩы дхьасаӡа дҟазҵо ааԥынтәи амра иахьагьы иканаршырц ишыҟаз ҩашьомызт.


Хаҵеи ԥҳәыси ргәы шахымызгьы ԥсымшьҭгас ҳәа шьыжьхьак ыфаны иангыла, ихы зқәикра ӡбаны имамкәа уажә дазхәыцуазшәа илаԥш ашьац иларҟаца ашәшьыраҿы дахьтәаз акы дазхәыцуан Маадан. Дмыццакӡакәа ирҽеиз иҭаҭынҟаҵа неиҿеикын амца нацраирсит. Шькәакәа дахьааԥшуаз илбон уи   даҿгәыҳәааӡаны дшахоз инацәақәа ирыбжьакыз аҭаҭын, арахь лҩак ауишьҭуа лбомызт.
«Уанаџьалбеит, умԥсыр ҳәа ушәома, аҭаҭынлҩа уҽзаурблои, ҭаҳмада мыжда», –  лгәы инҭылҳәааит Шькәакәа, ашҭа иқәиааз ақыцә-мыцәқәа рышьаҭақәа ирынкны иҵыжәжәо дахьықәыз,
– Ибфаз аабылабыгӡар, бгәы бзиацәахар ҳәа бшәоума, бааины маҷк баатәарауеи, –  ибжьы налықәиргеит Маадан.
Шькәакәа иҟәандаӡа лдақәа инырҭалеит Маадан иажәақәа. Иахьылгәалашәаз лара лхаҭагьы иџьалшьо, лыблақәа иаарыхгылеит дҿыцны абри агәараҭа данҭанагалаз раԥхьатәи амшқәа.
Ачара ашьҭахь акәын. Маадан, амҳарахьы анеира ахәҭазар уажәшьҭа иахәҭоуп анигәахә, амш аҽны алашьцара иҽалакны, ишьапышьҭыбжьқәа иреиҳаз игәеисыбжь дазыӡырҩуа, ӷьычра иааз иеиԥш, аӡәы симбандаз ҳәа днаԥшы-ааԥшуа амҳара ашә даалагылеит, аха аартра изыгәаӷьуамызт.
Шькәакәа идыршәаз ашьабсҭеиԥш, илура-илҳәара дақәымшәо дахьгылаз илаҳауан адәахьала ашә илагылаз ахаҵа иԥсыԥ ашьҭабжьи игәы ашьҭыбжьи. Уи уаха нахыс лхы-лыԥсы змалдараны дыҟаз, ныџьнатә аахысгьы дылдыруазшәа дшыгәхьаалгазгьы, иааира дшахыццакуазгьы, ҩнуҵҟала шәаракгьы лыман. Ахаан лхы иаҭәалымшьацыз, аныхеиԥш дзыцәшәоз, иагьылыхьчоз лхатә закәанқәа уаха ишеилагатәыз анаалгәалашәа, лцәа дааҭӡыӡан, ишылҭахӡамыз, асы рықәнауазшәа иҟәашкакараӡа еибыҭаз аиарҭақәа днарыхәаԥшит. «Ҳаи, ҳаи, схы нызласҵази сара мыжда, ашьшьыҳәа саб иҩны саакыр ауаз» –  ҳәагьы лгәы инҭылҳәааит. Уажәыҵәҟьа илҭахын Маадан ашә ааимԥааны дааҩналар, дызлоу лхәыцрақәагьы иҭааӡа ауада иҩналашоз алампа иахагылаз аҵәца илҭаиршәыр. Аха иаргьы лычҳара ԥишәар, ма лхәыцрақәа дрылимхыр иҭахызшәа, арахьгьы датәымкәа, анахьгьы датәымкәа ашә дылагылан.
Зынӡа итәымыз, аха уаха нахыс зынӡа игәакьахоз ахаҵеи лареи рхала уада  заҵәык аҟны реицыҟазаара, дара рыда шаҳаҭ дызмауаз аухатәи ахҭысқәа  дахьынӡарыцәшәоз Маадан ашә ааимԥааны дааҩналаанӡа акәын. Нас ашәареи ахәыцрақәеи раха абалымаз…
Шькәакәа лхаҭагьы иџьалшьон абарҭ зегьы уажәы иахьылгәалашәаз. Заҟа шықәса ҵуазеи илгәалалмыршәациижьҭеи. Аибашьра анеилга ашьҭахь, лыҷкәынцәа рхабарк аныҟамла, агәыӷра акәиц хәыҷқәак лгәаҵа ишҭаршәызгьы, урҭ еибганы ишыҟам агәра анылга аҽны инаркны, лыԥҳәысра данаԥылоз ауха еиԥш дацәшәо далагеит алашьцара. Алашара ырцәаны риарҭақәа ианаарзынхалак Маадан дааҵасыр, ииарҭа абжьы аагар, Шькәакәа лцәа дааҭахьҭшьуан, дыцәамзаргьы ҽырцәа ҟалҵон, зынӡагьы дазхәыцыр лҭахымызт ахаҵареи аԥҳәысреи ҳәа ак шыҟаз, уадак аҿы дышлыцшьҭаз дызшаз лахьынҵас илиҭаз лхаҵа. Аха Маадан дхаҵан. Аԥсра иацәынхаз аԥсҭазаара иагьа иуркьаҿырц, игьамоутәырц уалагаргьы аԥсабара ишамуаз идыруан, ихы анираалт.
Аԥсабара амчқәа Шькәакәагьы аганахь даунрыжьхуаз, аха лара иахьынӡауаз урҭ лҽырцәылхьчарц даҿын акәымзар…
Аԥсабара аҿаԥхьа ауаҩытәыҩса дымчыдан. Уи зқьышықәсала иаԥнаҵахьаз ахатә закәанқәа ирхыԥомызт, егьа уҽацәухьчарц уалагаргьы, иара ахаҭа уажәшьҭа иузаԥсам ҳәа уажәраанӡа, иара иаҭаху унарҟаҵон…
Шькәакәа еизылгахьаз аҳаскьын марч агәашә нҭыҵ иҟаз атыша инҭаԥсаны, дааин лхаҵа дааидтәалеит. Дыԥҳәызбаны, лҳәара иааиз арԥыс дицәыԥхашьаны ицәылҵәахуазшәа, аарҩара иқәнакыз адгьыл еиԥш еиҟәыдды иҟаз лнапқәа аҳаскьын иахьашәыз гәырхынҳәыгақәак реиԥш иԥхьаӡаны, илшәыз лхалаҭ ҭбаа аџьыбақәа инарҭалкит.
Маадан ихааӡа иԥҳәыс днылҿаԥшит.
– Ҳажәӡеит бгәыхәуа, бара?
– Ҳмажәыкәа, иахьатәиқәоума, зарӷьашьапқәа адамра иҭагылоу ауаа.
– Мап, џьабышьҭ, ахьааи агәырҩеи рцас азыҵәҟьа ҳаҽҳражәырцгьы ҳаҟаӡам, акы бацәымшәан, сҭакәажә, –  иҳәан, лыбӷа инапы хьанҭа нахьишьит…
– Унан, схәыҷқәа ахьаа! Шәаама, шәан дшәыкәыхшааит! – уахь днаҭрысит, аха нас даагьежьын лхаҵа илымҳа дынҭацәажәеит: – Анышә уфааит, уԥсымҭазы иугәалашәаз закәызеи, акыр ҳагхама, ҿыц ҳаиднагалазшәа, ҳцәаԥҽыгаха аҽнышьыбжьон ҳхәыҷқәа ҳрымбози.
Маадан дааԥышәарччан: – Бца, бца, бырԥыл, усгьы дара бԥылап ҳәа быҟоу, –  иҳәан, агәашәахь днаирԥшит.

* * *
Иацы аахыс иҭакны ирчгоз аҽура анахәҭа ахаҵаны аҽҭра иааҭигеит Маадан. Мраҭашәарахь днаԥшит. Амра аҽазааигәатәны амшын ахыԥшылара  ишалагахьазгьы, макьана аҭашәара иахыццакуамызт.
– Даду, ари аҽы анубжьалак изуҭахода? – шьыбжьонҳәа ишьҭаланы ицәаз абыржәы дышгылаз мҩашьо, илацәа ҭыҟаԥшьаа, уажәы-уажәы ахәхәаҳәа дҿырҳасуа дааидгылеит Мангал.
–Ари аҽы аӡәгьы исҭаӡом Мага, уабду дукәахшааит. Уара уажәшьҭа аҽы уақәтәаратәа уҟоуп, ибжьаны уара ухьӡала исымазаауеит.
– Сара аҽы иаласхи, даду?
– Ишԥа, иаласхи! Аԥхынранӡа амацәаз ахы иҭагьежьуа иузысыбжьап, нас аԥхын дуӡӡа уақәтәаны уқәымзаауеи, ӡҭалара уаламцалои, уара аӡәы иумеимкуа уҽы ами. Иумбои заҟа иԥшӡоу. Насгьы, уанди уани ироумҳәан, мамзар уақәдыртәаӡом, аҽы  злазбо ала џьбараӡак ауп, иҽыҩхаргьы ҟалап.
– Даду, сара аҽы сҭахӡам, исҭаху «Мерс» ауп.
– Аҽы шԥоуҭахым, Мага? Уажәы иуҭахымшәа уҟоуп, аха аԥхынра уанааилакь иуҭаххара уҟоуп.
– Аԥхын сара архь сааӡомеи, изласҭаххозеи?
– Ишԥа? Уабацои, нас ашкол уаноурышьҭлак?
– Москваҟа.
– Москваҟа?! Иумада уа Москва?
– Дышԥасымам. Нанду (иаб иан) лаҳәшьаԥҳа Електра уа Москва дрымами. Москва амҵан шәаԥыџьаԥла ибеиоу қалақьк аҟны дынхоит лҳәеит сан, аҳауагьы зынӡа ибзиазаап.
– Нас аԥхынра зынӡагьы арахь умаарцу?
– Сызлаауазеи, мшәан, иахьысҳәо умаҳауеи, Москваҟа сцоит. Аҳҭны-қалақь ашҟа.
– Нас аԥхынра дуӡӡа уа иухыугарцу?
– Нас ишԥа. Сан, ашәшьыра иҵиааз аҟата еиԥш укат-като уԥсы шыноухшәара угылоуп, уԥсы ушьароуп лҳәеит.
– Ааи, аха, ара аҟарак аҳауа цқьа ахьыҟоу даҽа ҭыԥк уа иабалыԥшааи. Арахь уаар ашколҭалара аамҭа ааиаанӡа уҿаҿкәызӡа, узхылҵыз урбар урзымдыруа усышьҭуеит.
– Мшәан, иуасымҳәеи, сара Москваҟа ацаразы сҽазыҟаҵаны сыҟоуп.
– Ҽаантәи аԥхынразы уцар ҟамлаӡои?
– Усҟангьы мап сцәызкуада. Уара иумбаӡацт ауп Москва зеиԥшра қалақьу. Ари Аҟәа иеиԥшу џьушьома. Уаҟа  иаланхо ауааҵәҟьа зынӡа даҽа уаазаап. Насгьы уа зегьы «Мерсла» иныҟәоит.
– Ус акәхап… ус акәхап… Егьа зургьы сара ақалақь сзамышьцылеит. Уахык сзаанҿасуам сара ақалақь аҿы.
– Даду, сара ақалақь иаҳа еиӷьысшьоит. Аԥхынра ашьҭахь иааиуа аӡынразы ҳануорышьҭлакь сцоит Петербургҟа, саб иашьа дахьынхо. Ажәакала, даду, баша уҽурааԥсоит ҳәа сыҟоуп.
Маадан иааиқәлашьцеит. Уи аханатәгьы идыруан Мага хәыҷы иани иаби ақыҭеи аԥсуареи дырцәырхырҟьаны дшырааӡоз, урҭ дышрыцәдырҟьалахьаз, аха асҵәҟьа игәы рыхдыршәахьеит ҳәа дыҟамызт.
– Уа уиашоуп… –  иҳәеит иара акраамҭа иҿымҭра ашьҭахь. – Нас аҽы уҭахӡам, ус акәу?
– Иабасҭахыу. Саб акасса аԥара алаҵаны имоуп, сара сыхьӡала. Ашкол салганы аинститут сшынҭалалакь «Мерс» аахәаны инасыҵаиргылоит. Ус сеиҳәахьеит иқьаф ҟаҵаны даныҟаз зны.
– Ааи, уи бзиами, дад, амашьына лахтрами.
– Умбои уаргьы ушақәшаҳаҭу, нас ирылухи иубжьо аҽқәа?
– Бзиоуп, аинститут уҭалар амашьына узааихәашт, аха узҭамлар?
– Сышԥазҭамлои. Саб адырцәа ӷәӷәаны имоуп. Аус ахьиуа асклад зеиԥшроу умдыруеи?
– Изымдыруеи.
– Арахь, сан лыхьӡала иалаҵаны имоуп аинститут сҭаҵага аԥарақәагьы.
– Ааи, аха ари азакәан ҿыц иҟалаз урҭ аԥарагацәа рҵыхәтәа ԥнамҵәаӡеи? – дҵааит Маадан, зхәыҷра иахҟьахьаз имаҭа шьҭа даҽакала иацәажәара шыҟалоз анеиликаа.
– Крыздыруама. Саб, азакәангьы  ак аҳәоит, аха ауаа зҿыц иаҿуп иҳәеит.
– Иашазаргьы ҟалап, –  арҭ реицәажәара аҽшароуаз аниба, иикыз анахәҭа ҵлакы инадиҳәалеит Маадан. Ахақәиҭра зауз аҽгьы, неилых ҟамҵакәа, аԥыжә-ԥыжәҳәа адәы ықәырцәҳәаауа акрыфара иналагеит.
– Нас аԥхын Москваҟа уцоит?
– Ииун 25 инадыркны август 25 рзынӡа слаҩеиуа Москва сшалоу субоит.
– Аиеи, дад, лаҩеироуп уажә усгьы шәызҿу. Уанду илоуҳәахьоу Москваҟа уцараны ушыҟоу?
– Санду илазҵаауада, сани саби анақәшаҳаҭха.
– Уигьы иашагәышьоуп… Уанду дызгәалашәода…
– Уара уҟами. Аа, папагьы дахьаауа. Папа! Папа! – дыҩны иаб днаигәыдыххылеит Мангал, –  папа, сынтәа аԥхынразы Москваҟа сымцои, нас аӡынразы Петербургҟа?
– Ушԥамцои, уҳашьҭуеит ҳамҳәахьеи. Акыр ҟалама? Уан дахьхәыма?
– Мап. Мап. Мамша дышԥахьхәуеи. Даду аԥхынра азын аҽы сзибжьоит, сара уҽумырааԥсан, аԥхын Москваҟа сцоит ҳәа иасҳәеит.
– Ииашаны иҟаумҵеи. Убас уандуи уабдуи бзиа ибала, иаҭахым азы иумырааԥсалан.
Ахәыҷы дгәырӷьаҵәа иабду иахь дааит.
Маадан ибеит имаҳә иқьаф бзианы иҟаҵаны дшыҟаз. Уи ус дшаауаз заагьы идырхьан, игәыла Баџ иахь данца.
– Уаха шәцома? – дҵааит Маадан.
– Уаха ҳашԥамцо. Ҳгәыла ихәыҷы имшира ыҟоуп, ҭаацәала дҳаԥхьеит, ҳамнеиргьы ҟалаӡом. Мангал имшираан иара шә-мааҭк ҟьаҟьаӡа ишәеит. Иԥшәма ԥҳәыс лакәзар, иапониатәи амагнитафон ҳамҭас ахәыҷы изаалгеит.
– Уи бзиоуп, аибабареи апатуеиқәҵареи рыда анцәа хьаа шәумҭан, аха уара уқьаф ҟаҵаны уааит, ас амҩа узлақәлои?
– Амашьына иахьа иаабама, атец, сқьаф аныҟоу рацәак смыргәамҵкәа ахала амҩа дырны ицоит.
– Макьаназ иара ахала амҩа дырны ицоушәа убоит, аха амашәыр ухы иазуур ҟалоит.
– Акы шәацәымшәан, атец. Зегь кәаԥӡа иҟоуп.
– Егьа икәаԥӡа иҟазаргьы уаха шәысзышьҭуам, уқьаф ыҟацәоуп.
– Мап, атец,  сааҭбжак ала амҩа ҳақәлоит. Аа, шәыԥҳагьы  лҽазырхиара даҿуп.
Маадан ҵаны иагьибеит амашьына абагаж аартны ишыҟаз, Шькәакәеи Хьыблеи неивыс-ааивысуа уахь ак ҭарҵон, ак ҭырхуан. Ихы ааирҵысит. Уажәеиԥшҵәҟьа ихы ицәымӷны ахааны дҟамлацызт. Иубаз еицәа убеит ҳәа ззырҳәоз аргама дшақәшәаз ибеит.
Бесик, шьҭа иаамҭазар ҟалап анигәахә: – Шәысҭ, атец араҟа рацәак ыҟам, хәышәҟа мааҭ роуп иагьыҟаӡоу, ушьҭан ааигәа ҳзымаар ҳәа сшәоит,  шәахьаагәаҟуа шәхы иашәырхәап, –  иҳәан, еикәарҽы иџьыба иааҭигаз аԥарақәа иԥхьаӡаны иаарылихын, Маадан иџьыба иҭеиҵарц днеихеит. Маадан ихлахаҵ аагьежьит. Ишԥеиҭахыз уажәыҵәҟьа дрықәҳәҳәаны, дрықәҳәҳәаны моу еиҩырҿахәа иикыз аҟамчы ала рцәа ӡы аанамго иԥҟаны маҳәи, ԥҳаи, маҭеи ашҭа иҭицар, аха ихы инапаҿы иааганы, зыбжара иџьыба иҭалахьаз аԥарақәа ааҭиган, изтәыз иахь инаирххеит.
– Арҭ аԥарақәа уахь иудкыл, дад, –  иҳәеит иара, –  сыԥсыр, умаҳәуп, акы унадымгылар ҟалашам, кәыбак сзалаҟауҵап.
Бесик иабхәа уажә дибазма, аххы диацәкьысуа дахьгылаз, «иуҭахымзар сызҩахәы умоуп» ҳәа иааимхны егьырҭ иԥарақәа инарылеиҵеит.
– Аҽы аӷәра ахаҵараҟны усыцхрааи, –  иҳәан, Маадан аҩны аҵаҟа икнаҳаз аӷәра ааигарц иҿынеихеит.
Акыр аџьа днарбеит аҽура, аӷәра ахаҵаразы. Урҭ рыбжьы цәгьа анраҳа Шькәакәеи Хьыблеи дара рахь иааин, ишәаԥы-рҳаԥуа игылан. Хьыбла уажәы-уажәы «арахь уааскьа, аҽы уашьуеит» ҳәа лԥа днаиқәҵәҟьон.
Аҽы аӷәра анахарҵа, ахьышьырххара ишаҿызгьы Маадан аҿы ианкны ашҭа инҭигеит.
– Шәсыцхрааны аҽы сақәшәыртәароуп, –  нарыдиҵеит Маадан.
– Шәызлақәҳартәои, атец, аҽы аҽазеиқәкуамеи, –  иҳәеит, арсацк иаҟараны ихы-иҿы зҽықәызԥсахьаз аԥхӡы иҿарбо, Бесик.
– Сақәнартәоит, иахьадагьы сақәтәахьеит, шәсыцхраа!
Шькәакәа даара лҽазылшәеит Маадан игәы иҭеикыз иаԥырҟәҟәаара, аха уажәазы уи лыҵшәадан.
– Шәымшәан, мамаша, атец аҽыбжьара иахьа имбеит, сааҭк ахы-аҵыхәала иҵакәашо ибжьаны ишааиго жәбап, –  днеин ианхәа лыбӷа иаарԥшқашәа днас-насит Бесик.
– Аҽы абжьара иахьа имбеит, аха макьана иҽуроуп.
Акры аџьабаа рбазаргьы, Маадан ицхрааны аҽы дақәдыртәеит. 
Иара аҽы мыждагьы амцашыра иалагылазшәа аҽазеиқәкуамызт.
– Иоушәыжь! – адҵа ҟаиҵеит Маадан.
Ишноурыжьҵәҟьаз, ахыкәалаа еиԥш даманы амҩаду иныбжьалт.
Шькәакәа дагьԥсымкәа-дагьбзамкәа дгылан.
Аԥҟара-ԥҟараҳәа аҽышьҭыбжьқәа гон.
– Оот, атец маладец, афырхаҵаҵәҟьа уара уоуп! Ишәымбари аффа иҵакәаруа ашҭа дааҭамлозар! – уажәы-уажәы еиҭеиҳәон Бесик.
Аԥҟара-аԥҟараҳәа аҽы ашьҭыбжьқәа гон.
Ус, арҵәаа-арҵәааҳәа агәылаԥҳәыс лыҳәҳәабжь аҳабла иаалыҩҩит. Шькәакәагьы дахьгылаз днеизҟәаҿит.
Али-ԥси рыбжьара Бесик имашьына аус ааирун, аҭаацәа лҭартәаны аҳәҳәабжь ахьгаз ахь деихеит. Маадан шҭак аҿы ашьыршьаф иҵаршәны дышьҭан. Ҽырҵасы имаӡамызт. Ахьшәашәара далагахьан. Иҿалеи иԥынҵалеи, кәыркәа ду иқәнакыз акәарҷҷеиԥш рышьаҭақәа рпаны иаауан ашьа.
– Саб! Саб! – днеихаххит Хьыбла.
– Уара мариала ухы угеит, аха цәгьаԥсышьа зуҭаз сара соуп, анеиҭамҳәа сара, – лылаӷырӡқәа еишьҭеибаҳәа, иахьыраԥшааз уамашәа иубартә, лыблақәа инырҭибаҳәеит Шькәакәа.
Маадан аарла илацәақәа ааиртын иблақәа ҭырхаха Шькәакәа дналҿаԥшит.
Ак иҳәарц далаган, аха илымшеит, амала иқьышәқәа аарла иҵысуан.
– Саб, уаха Аҟәаҟа ҳамцаӡои, –  ахәыҷы иаб илымҳа дынҭахәыҭхәыҭит.
– Ашьшьыҳәа уҽааиқәкы, ԥхашьароуп, –  абгьы иԥа илымҳа инҭиҳәеит.
Амра шанхазшәа, аҭашәашьа иақәымшәо, нахьхьи џьара аџь хажәаақәа ирхагылан. Ахәлара макьана акрагын. Уаҵәтәи ашара Маадан дыгәхьаанамгарц азы ахәларагьы ццакуамызт.


АГӘЫ ԤСӠОМ

Ухаҵазароуп, ахаҵа,
Уҟамлан кьанџьаҵас,
Избалак уеигәыдырҵо,
Иумоун лахьынҵас!
Уразҟы уеишыр, ала цҳа еиԥш,
Амшәара хыс икы,
Ус анакәха, уеиҵамхан,
Уаԥыл нас уразҟы!..
Ш. Петефи.

Аху-хуҳәа алақәа шуа агәашә шыҟаз инҭҟьеит. Уи аамҭазы акәҷарақәа ашыҩҵәҳәа аџьаџьа нарымҵаԥсауа агәара агәҭаны игылаз Хьыма лылаԥш агәашә ашҟа иналыршәит. Аха макьаназ, уама рҿыцҳәацәо амҩаду иангылаз алақәа ракәымзар ԥсы зхоу уаҩы дылбомызт.
Алақәа маҷк рҽааиқәыркит. Ашрагьы иааҟәыҵын, рҵыхәа ԥшандагақәа рышәшәо, дара рахь иааиуаз рыблақәа шишьцылахьоу мҩашьо, рбысҭаҿахрақәа  дирбарашәа, рҽыргәабзыӷны изыԥшын.
Архәара даавҵит Ардашьыл. Ихдырра иабзоурамыз инапҟьарақәа  ирҳәон, иахьа арыжәтә даара илсны дшыҟаз.
Дааҭгылеит.
Иҵакәашоз ишьапқәа инапқәа нарықәкшәа, ахәҷы «ҵиҵу» аныҟаиҵо аиԥш, иҽынхырнаашәа Хьыма лашҭахь днаԥшит.
«Ардашьыл!» – ибзиаӡаны иидыруаз бжьык хааӡа иааиаҳаит.
Ардашьыл, цәгьарак ҟаҵаны иақәыркыз ахәыҷы иеиԥш, ашырҳәа иҽааириашан, днаԥшы-ааԥшит. Аха иҵыхәаршәшәо икәшоз Хьыма ллақәа рыда иқәҿызҭыз ҳәа аӡәгьы иблақәа дрыҵашәомызт. Нас инапқәа нархишьылан иааирыцқьеит. Аха иааигәара уаҳа уаҩ дибомызт.
«Ардашьыл, сузымдырӡеи, Хьыбла сами!» – лыбжьы еиҭаиаҳахт».
– Хьыбла! С-Хьыбла заҵә! Арахь бабаҟаз, Хьыбла?
«Ардашьыл… Иахьа ижәны уҟоуп. Ааигәа иумжәӡацызт. Сгәы рҭынчны сыҟан. Ухы рыцҳаумшьаӡои, Ардашьыл?»
– Мап, Хьыбла. Бареи, схәыҷы заҵәи, сани шәыда уаҳа уаҩ дрыцҳасшьаӡом. Иара ус сҳәеит ҳәа, уаҳа иагьсымада. Шәара зегьы еибыҳәаны шәыҟазшәа, сгәаӷ шәымазшәа, сныжьны шәанца нахыс абас ауп сшыҟоу.
«Хьыма дыҟами, Џьаҭи Кәымпыли есымша иуцми. Урҭ аеҭымцәа хәыҷқәа уара уда цхырааҩ дышрымам ухашҭма?»
– Зыԥсы ҭоу акгьы ихьӡом, Хьыбла. Иԥсыз иоуп ирыцҳау.
«Издыруеит, Ардашьыл. Издыруеит зегьы. Иԥсхьоу иԥсы ҭынчхарц азы ибзоу илшо рацәоуп»,
– Абзарақәа иагьакуп, иагьҩбоуп, Хьыбла.
«Ардашьыл, ушԥашлеи, Ардашьыл».
– Сара сышлаӡам. Сажәит, Хьыбла. Агәкаҳареи, азаҵәреи, агәырҩеи сыдражәит, Хьыбла. Азаҵәра ауп ауаҩы дызшьуа, дзырччархәуа, еицәоу ихыччо дҟазҵо.
«Уара ауаа ухзырччаша ус умаӡам, Ардашьыл. Уара ухаҵоуп, уеибашьҩуп. Урызхәыци, уара уҿаԥхьа иахьа уажәраанӡа ацәажәара злымшо заҟаҩ ахацәа ыҟоу!»
– Сара арыжәтә сачычеит, Хьыбла. Ибымбои иахьа заҟа сашьны сыҟоу.
– «Избоит, Ардашьыл. Аха уара уҩыжәҩӡам. Уара есымша уашьны уқәӡам. Иахурҟьацәагәышьалоит, аха сара ибзианы уеилыскаауеит».
– Ижәны саныҟоу бысзымгәааӡои, –  с-Хьыбла?
«Сышԥаузгәаауеи, Ардашьыл. Амала ижәцәаны уаныҟоу, иааухыԥсаанӡа сыԥсы гәаҭеиуа иуцуп. Суцәшәоит. Сухӡыӡоит. Уара уоуми исазҳәалоз, бара быда сара ԥсыхәа сымаӡам ҳәа. Сара есымшагьы уара суцуп, Ардашьыл».
– Уи здыруеит, Хьыбла. Амала даҽа маҷк иаасанажь. Бысзымгәаан. Ирласны саргьы шәара шәахь снеиуеит. Нас уаҟа бара иаабҳәо зегь ҟасҵалоит.
«Уи уақәгәыӷны уҽоумышьҭын, Ардашьыл. Ауаҩы иара изыԥҵәоу амш, аҽҳәара дагьзахысуам, иагьизацҵом. Уареи сареи ҳаибабара аамҭа аҿҳәара сара сазыԥшызаауеит. Сара сааԥсаӡом. Ауаҩы иԥсҭазаара иара дақәиҭӡам. Уи дызқәиҭу, ииашаны иразҟы аццара ауп. Уҟәышыз, Ардашьыл. Сара сцеит. Иахьазы сгәы ҭынчуп. Аҩныҟа уааит».
– Маҷк баанҿаси, с-Хьыбла. Даҽа знызаҵәык былабара!.. Хьыбла!.. Хьыбла!.. – Иблақәа амца рхыҳәҳәыла, иҭаҷкәымқәа раҵәаны еимларӷәӷәа икны, Хьыбла «дызлацаз» амҩа данԥшыло акраамҭа дгылан Ардашьыл. Уи уажәы адунеи ахаара зегьы ааидкыланы адамра хьшәашәахь илыманы дцозшәа ибон дахьԥшуаз. Аха дыҟамызт Хьыбла. Иҟамызт адунеи ахаарагьы. Дырҩегьых Хьыма лгәарахь днаԥшит. Ларгьы, лылаӷырӡқәа пҟыш-пҟышӡа рҽеиқәҳәала лӡамҩақәа ирхьыкәкәаны илеиуаз, илгәыҵаԥсаз лнапқәа акәапа-сапаҳәа инарықәԥсо, агәашә дадгыланы Хьыблеи Ардашьыли дырзыӡырҩуан.
Дҵәыуан Хьыма.
Дҵәыуан Ардашьыл.
– Аа, Хьыма… Хьыблеи сареи ҳаицәажәон, ибаҳауазма, Хьыма?..
– Исаҳауан, Ардашьыл.
– Шәҩыџьагьы шәыгәнаҳа самшьит, Хьыма.
– Уара иухари, Ардашьыл. Зегьы ҳлахьынҵала ҳамҩасуазар.
– Усҟан Леиуеи Хьыблеи  сзымхьчаӡеит сара.
– Урҭ злоухьчарыз, уара ухаҭа аарла аԥсра уацәынхеитеи.
– Аиеи, аха.
– Ардашьыл, аҩыжәра хҭоукцәо уалагеит.
– Хьыблагьы убри акәын исалҳәоз.
– Хьыбла уара дузгәааны дыҟоуп.
– Уи бара иабабдыруеи?
– Хьыблеи сареи ԥхыӡла ҳаибабалоит.
Ардашьыл ииҳәара иҿымшәо, иблақәа ҭраа Хьыма дналҿаԥшит. Ӡыхәашьҵас иблақәа рхәаҽыр рҭахызшәа, ахьаа иаргәаҟхьаз, иҿаԥшылара лзымчҳакәа лылаԥш наиҟәылгеит. Дрыцҳашьаны дыԥсуан. Лхаҵа гәаҳәԥыхшла ихааӡалаз иҩыза гәакьа, лара еснагьгьы абхәандареи аешьареи лзызуаз ахаҵа, игәырҩа дышзалымҵуа лбон. Аха иргьежьразгьы иарбан мҩаз иԥшаатәыз лыздыруамызт.
– Ухала аҩнынӡа узцома, Ардашьыл? Ахәыҷқәа срыԥхьап.
– Сцоит, Хьыма, сышԥамцои. Амала ахәыҷқәа рыблақәа снарҭаԥшыр сҭахын.
– Ус акәзар, аҩныҟа уааи нас, узгылоузеи?
– Ара сара сзы иаҳа иԥсшьарҭоуп, бара аҩныҟа бнеи, Хьыма, –  агәашә ааиртын ашҭа дынҭалан иҽааникылеит Ардашьыл. Уи аамҭазы ауҭра шыҟаз иааҭҟьан, иҩуа ашҭа иқәланы рҿаархеит ҩыџьа ахәыҷқәа. Ҵаҟатәи  еиқәа хәыҷы ала иҟаз аҷкәын, мама, мама ҳәа аҳәҳәара даҿын.
– Уиҟәаҵ, имгылаша, ахәыҷы мыжда, уиҟәаҵ! – аиқәазаҵәы ишьҭаланы иааиуаз аҷкәын хбыџ днаиқәымчит Хьыма.
– Уаа, уаа! – иҳәан, ахыкәалаа зықәшәаз иеиԥш, дԥаҭ-ԥаҭуа ҿыцха иҽынкаижьит апамидор рҭы зхагәҭа  иқәҭҟәацыз Кәымпыл. Егьигьы, ацәгьара иҟаиҵаз шианамхоз идыруан аҟнытә, дҿаԥха-ҿаччо, днаскьаны днатәеит.
– Шәаб данҭахоз саргьы сицҭахар сҭынчымыз, сгәы шԥаакылшәҵәеи… –   инеималҭәеит Хьыма.
Ардашьыл дааҭрысит. Илахь аҟны дак алпҟҟа аҽаацәырнаган, атах-атахҳәа илахь ацәа ԥнажәарызшәа аисра иналагеит.
Ибла иаахгылеит: Шьрома.  Шьҭахьҟа ахьаҵра иаҿыз аӷа ихымҭақәа, адгьыл амца шацрарҵоз, зхы азбжак амхны, ихәамц ихымхәыцӡо ишьҭаз Леиуа, макьаназы зыблақәа ҭааӡа иааԥшуаз, аха ацәажәара злымшоз Хьыбла. Усҟан, иара ихьаагьы урҭ рхьаа еицәамзар ҟаларын, акапанра зылшодаз амзар, аха иара иаҳа ихы дахәаратәы дыҟан, дҳәазаны дрыцхраарцгьы иҭахын. Аҭҟәацрақәа ишырҿыц ирҿын, Ардашьыл усҟан урҭ дрыцәшәартә дыҟамызт…
Игәалашәарақәа  дрылахалацәазар ҟалап, илхаҵ ааилагьежьит. Аха имч мырхакәа, идақәа ирҭагьежьуа, ихшыбаҩ иалахәмаруаз, арыжәтә џьбара ииааин, дызлаз игәалашәарақәа даарылхны ахәыҷқәа рахь дынхьанарԥшит.
– Араанӡа уааишь, аҷкәын бжьысшәа иҟоу, ан лгәы аԥжәара закәу усырбап, ухагәҭа сырцар! Ауаа макьана апамидор ҟала агьама рымбаӡацт, уара уалахәмаруеит! – Ардашьыл ахәыҷы днаизыҵҟьеит, абыржәы маха-маха дааиҿиршәшәарашәа. Ахәыҷгьы ииуз ахаҵара деигәырӷьо дыштәаз, Ардашьыл иааишьа анигәамԥха, дҩаҵҟьан дыҩит.
– Уца, Ардашьыл, уца аҩныҟа, унықәианы уԥсы ушьап, арҭ амыждақәеи сареи ҳаибарххалап иахьынӡаҳалшо, –  арыцҳашьареи аҳәареи лыблақәа ирхыҳәҳәыла Хьыма Ардашьыл днаиҿаԥшит.
– Сымцои, сцоит, Хьыма. Амала, памидор  цырақәак сыбҭар, Пикии сареи хыжәлаҵас анцәа иаҳхаирҳап.
«Дырҩегьых Пики. Иабаиднагалоз уи амаамын, аҩыжәҩы. Уиҵәҟьа зынӡа даабжьнахӡеит», –  лгәы инҭылҳәаан Хьыма, ауҭра шыҟаз лҿыналхеит.
Уажәгьы ақьыпшәыпра иаҿыз Кәымпыл Пики аӡбахә аниаҳа, аҵәуара дааҟәыҵын, ибла хәыҷқәа лабжышла ихыхәхәа ирҭәны, ихы ҩышьҭихын, Ардашьыл днаиҵаԥшит.
– Нас, Кәымпыл ахаҵа, аҩнынӡа снаскьоугоума уаха?
– Нас, ишԥа! – Арацәа ххыра ӡҩаны иҿыршьызшәа ихаҿы еиқәаҵәа еилыӷрааӡа, апамидор хӡи агәаӷьқәеи иқәтата дҩагылеит Кәымпыл. – Уаала.
– Маҷк уаагыл, Хьыма дааиаанӡа, апамидор ҳзаалгоит.
– Аа! – иҳәан, ду наӡак иеиԥш ибӷаӡара кны даагылеит Кәымпыл.
– Макьана заацәами, ас  уҽзеилухи, ахьҭа уламлои, Кәымпыл, –  иҳәан, ихьанҭаӡа иҟаз иарӷьа напы дҩахан, инацәкьара џьаџьақәа Кәымпыл имгәацәа инықәирхәмарит Ардашьыл. Кәымпыл ихы аалаирҟәит.
– Аҳа-ҳа-ҳа! – Иӷра инапы нҭеикын, ааԥын ӷаацҵыс еиԥш дгыруа длатәан, ишилшоз аччара далагеит Ардашьыл.
– Ухшыҩ аҭыԥ иқәҟьама, Ардашьыл? – иҟалаз изымдыруа дҵааит Кәымпыл.
– Хьыма, о, Хьыма! – икьатеиах ԥҵәон Ардашьыл. – Ари амааӡах хыла апамидор ифон!
– Аҩныҟа суццозар умбари, –  иқьышәқәа ааҭирчааит Кәымпыл, иҟалаҵәҟьаз анеиликаа. Ардашьыл иаразнак ачча ааиҿықәбеит, аха кәтыҿырҳасрак акәын, дырҩегьых ичча аахиртлахт.
– Кәымпыл, хыкәымпыл, ашьҭахькәымпыл, ԥынҵакәымпыл, аҩныҟа усыцымцар, уаҳа Пики алахәмарра азин усҭаӡом.
– Исҭахӡами Пики, аҩыжәҩы-шьҭахьҟаԥшьы.
– Ишԥа?! Пики аума иуҭахым?! Пики аҩыжәҩы-шьҭахьҟаԥшьы! Уара уҟәышхеижьҭеи акыр ҵуоу, ухаҵкы?
– Мшәан, сызургәаауеи, нас, сара?
– Ишԥа? Уара усрыгәаану? Иуасҳәеи?
– Хыла апамидор зфо ҳәа соумҳәеи!
Ардашьыл еиҭа ичча аҽаарҿыцхит, аха гәыблаала афатә зманы иааиуаз Хьыма даниба, иҽааиқәикит.
– Ҟоҳ, сбыркьаҭеит, Хьыма, анцәа илԥха зауша, –  агәыблаа аалымихын, дгаз-ҽазуа аҩныҟа иҿынеихеит Ардашьыл.
– Сара сцеит, Кәымпыл. Амала иудыруаз, уаха нахыс уаҳа уареи сареи акгьы шаҳзеилам, –  ихаҿы цәышӡа, уисыр шьа кәармак илымҵуа, уажәы-уажәы ишьҭахьҟа даахьаԥшуа иҿынеихеит Ардашьыл.
– Ардашьыл! Уаагыл, саргьы суццоит, –  дыҩуа иҿынеихеит Кәымпыл. – Уаагыл! Саргьы суццоит! Уареи сареи ҳаиҩызцәами, сузгәааӡом!
Ардашьыл дааҭгылеит. Игәыблаа наиргылан, инапқәа рхха икны, ишьамхқәа нхарҟәаланы, итәоу исахьа наиҭаны даагылеит. Кәымпыл дыҩуа дааиуан. Ижьышә ҭахә хәыҷқәа ҭыр-ҭыруа, иӡамҩа ҭчаақәа ҟаԥшьӡа, иҿы хәыҷы еихыхны иахьикыз, ихаԥыц ҟәашқәа аарԥшуа. Иҽынеигәыдиршәылеит.
Ардашьыл иқьышә ԥсыдақәа акраамҭа инеимда-ааимдо ирыгәӡуан, аб иқьышәқәа ирымгәӡыцыз, аеҭым хәыҷы ицәеижьы. Инапқәа ҵыс-ҵысуа ашьшьыҳәа днаиргылан, игәыблаа аашьҭыхны дхыԥ-хыԥуашәа иҿынеихеит. Уи ус зыҟаиҵоз Кәымпыл идырхьан, иаргьы, уажәы-уажәы ибжьы ҵар хҵаны акыр-кыр дыччо, диқәлоушәа Ардашьыл дааицрасуа, зны дыҩуа, нас дааҭгыло иҿынеихеит.

Ҳаи гьиди, Ардашьыл,
Уара утәы ишԥаки!
Абар дуцуп уа у-Кәымпыл,
Ихызбаауада Пики!

Ашәаны иҳәон, еиҭеиҳәон Ардашьыл, абарҭ аԥшь-цәаҳәак. Ианеиқәиршәозгьы, дара рхала ишизааиз иахьагьы иџьеишьоит. Бзиа ибаны лассы-лассы иҳәоит, еиҭеиҳәоит. Уажәгьы, зеиҭаҳәара даҿу ари ашәа аԥсы ахаҵо, иҵарыхәҵәаӡа, абылра иаҿу аԥҳәаҟәа уажәы-уажәы амцабз шалҟьо еиԥш, акыр-кырҳәа иалҟьон Кәмпыл иччабжь.

* * *
Кәмпыл иаара маҷк иахыԥеит. Хьыма илдыруеит Кәмпыл уаха Ардашьыл иҟны дшымаанҿасуа, арахь амрагьы амцабз аҿыдды инӡаалеит. Ардашьыл инхарҭа хараӡагәышьам, аха егьоумҳәан Кәмпылгьы дхәыҷыми.
Џьаҭгьы ахәылбыҽха иҟаиҵаз амҽеира ианалажьып игәахәын, дааины ашьшьыҳәа иан лшьамхы днантәалеит. Инап хәыҷқәа лыхәда иаакәыршан, ихы наган уи лыхәда иныҵеикит. Хьыма уажәыҵәҟьа ихацәа кыдлыршшаарц лгәы ишҭазгьы, лгәы ааирҟәандеит. Лықәра иааҭәоумшьаратәа иџьаџьахахьаз лнапқәа ҩышьҭылхын ихахәы ааиԥхьалшьшьааит, лхы лалырҟәын иӡамҩақәа неимда-ааимдо иаалыгәӡит. «Шәан дшәыкәыхшоуп, сымаалықьцәа. Шәаб абас аизҳара шәшаҿу ибазҭгьы… Шәаб неиҭамҳәа, шәара шәызлакым», –  лгәы инҭылҳәаан, инарҵаулаӡан даақәԥсычҳаит. Ари аҩыза ақәԥсычҳарақәа изныкымкәа избахьаз Џьаҭ ихы нарнаашәа иан дналҿаԥшит. Макьана уи аилкаара ицәуадаҩын иан илыцраз ахьаа, макьана уи инмырцызт иаб иҟамзаара. «Зынӡа уаб иблақәа»,  –  лгәы инҭылҳәааит Хьыма. Иҿыцҳаҳараӡа лыбла иаахгылахт, бзиа илбоз, аха лызхара рхыԥшылаха лмаӡаз лхаҵа иблақәа. Шықәсқәак раԥхьа, раԥхьаӡа акәны ажәа анылниҵа, лара изыхҟьаз лхаҭагьы иахьа уажәраанӡа илзымдыруа, аԥсуа ԥҳәызбара ламысгьы дазнымкылаӡакәа, ауха дигозаргьы диццар ҟаларын. Иахьа уажәраанӡагьы уи иблақәа дхырхызшәа ауп илдыруа. Иблақәа мацара аума, дахьынеибыҭаз, иаахимԥаарыз дарбан ԥҳәызбаз. Аха иблақәа… Урҭ акалашәа ишан…

* * *
Ҳаи гьиди, Ардашьыл,
Уара утәы ишԥаки!
Абар дуцуп уа у-Кәымпыл,
Ихызбаауада Пики!

Иҳәон, еиҭеиҳәон Ардашьыл абарҭ аԥшь-цәаҳәак.
Агәашә инадгылеит. Рацәак идумыз ашҭа хәыҷы цқьаӡа, ашьац иаҵәа уарҳалха икаршәын. Ашҭа агәҭа игылаз ашымҳа ҵла кәли-ҷли ҳәа ашәа ҳәо, аиасра иаҿыз ааԥынра ашәала инаскьаргон аԥсаа.
– Ҳааит, –  иҳәеит Кәымпыл.
– Ҳааит, –  иҳәеит Ардашьылгьы. – Кәмпыл, уара заҟа шықәса ухыҵуеи?
– Быжьба.
– Быжьба. Быжьшықәса раԥхьа… Кәмпыл, уара бзиа субо?
– Ааи, Ардашьыл.
– Саргьы бзиа узбоит. Бзиа шәызбоит зегьы: уара, Џьаҭ, Хьыма, Леиуа, Хьыбла, Пики… –  Кәмпыл арҭ ажәақәа дрышьцылахьан.
– Сара шьҭа аҩныҟа сцоит Ардашьыл.
– Уца Кәмпыл, уца аҩныҟа. Амала иахьа аиԥш Џьаҭи уареи уаҳа шәеисуа изымбароуп.
Кәмпыл уаҳа ҿымҭӡакәа, ихы асаара ишьҭацалан, амҩаду асаба шьапыла еизыҳәҳәо иҿынеихеит. Ардашьылгьы ҿымҭ ус дгылан, ишыҟаиҵалац еиԥш, иахьа ари адунеиаҿы зегьы иреиӷьеишьоны имоу Кәмпыл лаԥшыла аҩнынӡа днаскьаго. Илабжыш цырақәак хәашьӡа илакыҵа гәаҩақәа ирҭатәан, урҭ ирызнымкылаз, аԥырҵра рҭахӡамкәа иӡамҩа каҷырақәа инархьынҳалеит.
– Кәмпыл!
Кәмпыл дааҭгылеит.
– Минуҭк уаахынҳәи, ак уасҳәарц сҭахуп.
Кәмпыл даагьежьны, дыҩуа дааидххылан, ибла хәыҷқәа ҭырхаха днаиҿаԥшит. Ардашьыл днышьҭасын, ахьшьыцба акәҷышь анышьҭнаԥаауа еиԥш дҩышьҭиԥаан, дааигәыдирӷәӷәалеит. Кәмпыл иҟалаз изеилкаауамызт.
– Ардашьыл узҵәыуеи?
– Сҵәуаӡом, Кәмпыл, сҵәуаӡом. Ус баша… Уаҵәы Хьыма Лыхнашҭаҟа шәылгоума?
– Ус ҳалҳәеит, дахьымхәыр.
– Саргьы уа сҟалоит.
– Нас ҳаицымцои!
– Уаҟа аҽыҩ сақәтәар уҭаху?
– Ишԥасҭахым! Аҽыҩ уақәтәома?
– Сақәтәоит Кәмпыл, ус уара иануҭахха.
– Ураа! Уаҵәы Ардашьыл аҽыҩ дақәтәоит, актәи аҭыԥгьы ааникылоит! – инап хәыҷқәа еинҟьо, арҵәаа ааҭиргеит Кәмпыл.
– Кәмпыл, уаҵәы ауха ааилашәшәра аҟынӡа аҩны сҟамлар, уааины Пики аҩныҟа иугоит, наунагӡа уара иагьузаанхоит.
– Избан, Ардашьыл, Пики уара бзиа иубоитеи?
– Сара схынҳәыр сара истәуп, сара сыхнымҳәыр уара иутәуп.
– Ардашьыл, аҽырҩра ашьҭахь ҳара уҳацны аҩныҟа умааӡои?
Ардашьыл ииҳәо иҿамшәо даанхеит, аха нас даалҵын, –  Кәмпыл, уа аиааира анызгалак ашьҭахь маҷк снымхои.
– Нас аҩы ужәуама?
– ???
– Кәмпылаа! – иааҩуан Хьыма лыбжьы.
– Снеиуеит! – Ардашьыл иҽынаимҟәыҵршәаны, аҩныҟа дыҩт Кәмпыл.


Кәмпыл дышцаз, игәыблаа аашьҭыхны иашҭахь иҿынеихеит Ардашьыл. Агәашә ашҟа дымнеикәа, ишыҟаиҵалац еиԥш, игәыблаа шикыз агәараанда иҽынхишьит. Дназдыӷәӷәалаз ажәытә ахьатә ҵәҩанқәа ражәра шьҭаҵәҟьа ишыриааиз мҩашьо иааҿыжшәа ашҭахь инхынааит, аха дырҩегьых рахьатә гәы ирызҭаз нараԥысын, ршьапқәа адгьыл иҵарӷәӷәа икны, рҽааныркылеит.
–Ҳаи, гьиди, Ардашьыл… –  Уажәазы ииҳәаз актәи ацәаҳәа ауп.
Акраамҭа ус дыԥшуа дгылан.
Аԥшатлакә аахазшәа, зыбжа наахьаз ахьатә гәашә хәыҷы алыкә ныларшәан, даахеит. Агәашә ишаҭахӡамыз, аҳәынаԥ бжьы ахаҵаны иҵыр-ҵыруа, иҭнафаахьаз адгьыл ажьы ахәра еиҭа рымжьыжькуа, ахьышьҭра инықәлеит. Ашҭа агәҭа ааиҩишан, дааҭгылеит. Иармарахь ала даахьаҳәын, анапы згыз иани иаби рҳаҭгәынқәа днарзыԥшит.
«Шәара шәакәзар, сҳаҭгәын абас арахә аақәхо ишәуӡомызт. Саҭашәымҵан, шәыԥсы сакәахшоуп, сызхылҵыз, сызхара збаха сахьымӡаз, сани саби. Исыӷрыхо рацәахеит, сзыхьӡо маҷхеит. Изышәцәызӡари, схы сгәы ахшәо аҟынӡа снеины сыҟоуп. Сгәы ахьнеиуа сылшарақәа снаргом. Иара исылшоны иҟоугьы снапы иакуам…» –  Ардашьыл иани иаби ԥыҭк данрацәажәа, дааҳәын, х-ҿык змоу ахаҳәтә ҩны лаҟә хәыҷы аҿаԥхьа игылаз аҵәаҵла ду иадҟаҵалаз аҟәардә лаҟә иҽаақәикит.
Дтәан Ардашьыл. Дтәан ижәытәреи иҿатәреи рҳәаақәа ицәеилаго. Дназлаԥшуаз иԥсҭазааратә дунеи зегьы ашәшьы ахаԥаны, еишьылҳаҳараӡа иҟан. Џьара заҵәык какан хык иаҟараны лашарак алԥхон, аха уигьы убла иаазымчҳартә ашәшьы еиқәаҵәа акәыршан. Цәымӷрыла илаԥш ааҟәигеит. Дырҩегьых иашҭа ахи-аҵыхәеи блала иааимидеит. Шәа-ӡыӡарак ида инаҭалан дааимнадеит. Ааԥын ԥша ҟәандаӡа ишасуазгьы ицәа дааҭахьҭшьит. Аԥхьарылара иаҿыз аԥсаа ракәымзар, кьоу зҳәашаз ԥстәгьы ԥсаатәгьы ак иашҭа иқәыршәымызт.
Илацәақәа аахиҩан, минуҭқәак ус икны дтәан, нас амшын ҭаирбартә даақәԥсычҳан, ажәҩан ахь ихы ҩарханы илацәақәа анаахит, ажәҩангьы иаҿалашоз амза иахылҵуаз ашәахәақәа гәылшьапҵас иаҿгәыҳәаауа албаадара иаҿын, ихыгьежьааӡа иаҿыкәаршаз, аҽыкәаҳа.
«Аҽыкәаҳа». – Днаҭрысит. «Хлымӡаахк аҟалара иадыргоу, аҽыкәаҳа. Ҳы, бзиарак анцәа иҟаҵа». Ашырҳәа дҩагылеит. Иварахь ала иқәгылаз агәыблаа аашьҭихын, ишьҭаларҭахь иҿынеихеит.
Акраамҭа ашә аартра изымгәаӷьуа дадгылан, аха нас илацәақәа аахиҩан ирҭрысны даахеит. Аахәлаанӡа ауада еилаҳанто иҩназ аҳауа ҟәки, Пики иканажьыз ауац афҩи гәырмаҷгаха Ардашьыл рыҽикәарша дааргәыҵарҳәҳәан, нас инеиԥырҵны, ашә аартра иацыҩналаз аҳауа цқьа иналаӡҩеит.
Ашәхымс ишьапы шаахигазҵәҟьа, «ҷыжьжь, ҷыжьжь, ҷыжьжь» ҳәа иҷыжь-ҷыжьуа ахаԥыц еихьырвырқәа аарԥшуа аччара иалагеит амаамын цәҩежь хәыҷы Пики. Зан дыгәхьаазгаз ахәыҷы иеԥш иԥаны иҩаигәыдԥалан иӡамҩа аҵәах аахнаргеит. Нас ампыл еиԥш инаидԥан, астол ихианы иқәгылаз, зыԥшшәы акыр ихәашьхьаз аҵәца ду аҩнапык рыла еимларӷәӷәа икны, алацәа ҭакнаҳақәа нхаршаланы Ардашьыл иахь инанарххеит.
– Иаҳжәып, ихәыц мацароу ауаҩ хәыҷы, иаҳжәып, –  иҳәан, иикыз агәыблаа ахәаша зықәтатаз астол инықәыргыланы, ашә азааигәара игҿагылаз адулаԥ ашә ааиртит.
«Ҷыжьжь, ҷыжьжь, ҷыжьжь», –  иҵыс-ҵысуа аҷыжьра иаҿын, ауаҩы аҩыжәра зирҵаз Пики.
Иҟыбз-ҟыбзуа уаҭкала иҭәыз абаҭлыка шкәакәа ду адулаԥ иааҭиган, ахҩа аахыртланы Пики ахь инаирххеит. Иаргьы гәырӷьаҵәа аҵәца иаахеит.
– Нас, Пики, алажә аԥсҭазаара иаҩызоу уареи сареи ҳаԥсҭазааразы, –  иҳәан, иаҵәца аҟьеиҩҳәа Пики иамҟәыҵарӷәӷәа иакыз аҵәца инаниҟьеит. Аҵәцақәа анааидыкшала, ирыхҟьашаны Пики анап хәымсысқәа ирықәтәаз ауаҭка уа иалабар ҳәа ишәозшәа, ҿыцира аҳәыс аин ишамарбзара, арбзара иалагеит. Нас иара ахаҭа дук иеиҳамыз аҵәца иҭаз ауаҭка нҭанарпҟеит.
«Ҷыжьжь, ҷыжьжь, ҷыжьжь», –  агәы ишахәаз мҩашьо ак аҳәарц иаҿын Пики. Иҭанарцәыз аҵәца аҟыгәҳәа инықәнаргылан, агәыблаа инахасны памидор цырак аахнахын, апамидор хӡы аҿыхәхәа, кәты ҿарҳасрак аҟара аахмырҵкәа иафеит. Даҽа памидорк аашьҭнахын, иԥаны аиарҭа инагәылаԥалеит.
Иаҵәца нықәиргылеит Ардашьылгьы. Хьыбла лпатреҭ ахькыдыз ахь днаԥшит. Лыбла гәыҭбаақәа разӡа дихәаԥшуан аҭӡамц аҟнытә. Дҩагылан, ишьи-ишьи еиқәҵо, апатреҭ ахькнаҳаз днадгылт
– Саҭабымҵан, с-Хьыба ԥшӡа, саҭабымҵан, бхала бныжьны сара сахьгәароу азы. Бымбои, иахьагьы исамхажәт.
«Сара иахьа иуасамҳәахьеи, иуанасыжьуеит ҳәа, Ардашьыл».
– Сара быжь-шықәса раахыс есымша сашьуп Хьыбла. Есымша сашьуп, избанзар, бара быда сара сзаҵәуп, уаҳа ԥсҭазаарагьы соураны сыҟаӡам.
«Уара насыԥ уманы угәырӷьахәха уаныҟоу ауп саргьы санҭынчхо, Ардашьыл. Уашьны уанышьҭоу, уаха шаанӡа уҷаԥшьара саҿуп. Нас маҷк саарыцҳаушьар ҟамлаӡои, Ардашьыл?
– Брыцҳасшьоит, Хьыбла. Аԥсабара аԥшӡареи аԥсҭазаареи цқьа збаха бымҭакәа  злахьынҵадара зиааиз с-Хьыбла ԥшӡа. Ибдыруандаз, бара быда заҟа сзаҵәу, Хьыбла.
«Уара узаҵәӡам, Ардашьыл. Субом амзар, сара есымша суцуп, Ардашьыл».
– Бызбоит, Хьыбла. 
«Субалозҭгьы, уҩыжәра иахҟьаны заҟа сургәаҟуа еилумкаауази. Ирыцҳами, ишыхәыҷӡаз иуааӡаз Пики уара уеиԥш иҩыжәҩны иҟоуҵеит».
– Уаҵәы бара бахь снеиуеит, Хьыбла. Ҳҩыџьегь ари адунеи аҿы иаҳҭынхо ҳабзиабареи, сара исхараӡамкәа исхылаз аҩыжәҩы ҳәа ахьӡи, Пикии роуп. Уажәы схы аасҭа Пики рыцҳасшьоит. Уи арыжәтә ажәра иасыршьцылеит. Сара сҟамлар Кәмпыл игашт, аха уи маҷ-маҷҷ ауаҭка ажәра изаҟәыхрыма. Кәмпыл бара дбыздырӡом. Уи Леиуа иҷкәын аиҵба иоуп. Леиуеи бареи  шәансывԥсааз ашықәсан диит. Дзаҟарахаз ббандаз. Дхаҵахеит. Аҩнынӡа сааскьеиго дҟалахьеит. Иареи сареи лымкаала ҳаиҩызцәоуп. Иббандаз, заҟа Леиуа диеиԥшу…
«Ҷыжьжь, ҷыжьжь, ҷыжьжь», –  Пики ак аҳәарац иалагеит. Ардашьыл уажәыҵәҟьа ахацәа нықәиршаар иҭаххеит, Хьыбла изхара лацәажәаха ахьинамҭаз азы. Аха уи уажәы абас хаҿсахьак аман, апҟара акәым, аҵаа уылагылозаргьы, иаҳәаз анагӡара угәаԥхо уҟанаҵон.
– Мап, Пики. Уажәазы уаҳа усыржәӡом. Уажәазы иузхоуп.
«Ҷыжьжь, ҷыжьжь, ҷыжьжь…»
– Мап анысҳәа, мап ауп. Уи аасҭа сузаԥхьахп уара иузкны еиқәсыршәаз ажәеинраала. Уи уаргьы иугәамԥхои:

Сгәахшәеит сара суадагьы,
Сыԥсҭазаара асахьоуп
Иумоу, смаамын гәаҟ, угәаарагьы егьоурым.
Уааи нас,
Цасҳәагьы ҳаҵәцақәа ҳарҩахап,
Шьҭа иаҳхымлац иаҳхылои,
Ажәа ҿыцк рыԥшаарым.

Пики уажәыҵәҟьа ажәеинраала азыӡырҩра аҭахӡамызт. Иааҟәымҵӡакәа иҷыжьуан, еиҭахгьы ауаҭка иаҳәон.
– Еибамбаша уаргьы саргьы. Усгьы сҳәеит, аха харас иумоузеи. Ауаҭка ҳәа рыжәтәк адунеи иқәууп ҳәа лаԥшҿаба акәым, уԥхыӡҵәҟьагьы иалашәахьазма. Сара схарала сызҵалаз аидара анаҩсгьы иназыгӡароуп. – Ардашьыл дҩагылеит.
«Ардашьыл!»
– Сара изжәӡом, Хьыбла. Пики даҽа хәыҷык азҭасҭәоит.
«Иазҭоумҭәан, Ардашьыл».
– Ишԥаҟасҵари, ирыцҳасшьоит.
«Мап, Ардашьыл»
– Хьыбла… Иахьа заҵәык бысҟәаҵ, нас уаҵәы бара бахь снеиуеит.
«Сара сахь макьана ус умаӡам, Ардашьыл».
– Хьыбла!..

* * *
Уахык шаанӡа аҵх еиқәара еидараха иаҵаз аԥсабара, ашьыжь аԥхӡы иаганы, икара-ԥсараха иҿыхеит. Макьана цқьа имшацызт. Аԥштәы еиқәара ԥшьаала-ԥшьаала амш шара иналаӡҭ ицон. Мрагыларахь, ашьхақәа хыблаауашәа иҟаԥшьуаркалеиуан. Уи иахылҵуаз лҩоушәа хыхь аԥҭа цыԥжәахақәак хшьын.
Аԥсаа гәырӷьаҵәа ашәак рҳәон. Ажәакала, абри еиԥш иҟоу амшшара мбакәа ацәа иалахаз ауаҩы, инхарҭәааны абаха дзахьӡаӡом аԥсабара аԥшӡара, абеиахара, ахаара.
Аҩны ашә рҷыжьуа, ихы ҩнапыкла икны даадәылҵит Ардашьыл. Абарҵа иаҿаҟаҵаз аихатә быркьыл инапқәа нықәиргылан, ԥыҭраамҭак мрагыларҭахь дыԥшуа дгылан. Арыжәтә џьбара иашьцылахьаз ихшыбаҩ ихьуамызт, аха макьана дахьцәылашьшьыз аҟнытә аԥсабара иккаӡа ақәԥшра ицәуадаҩын.
Аԥацхахь дныҩналан, фархьқәак ааԥырҷҷаны, амца ахы ааиҿеикит. Алҩақ иаганы, иҷышәӡа икнаҳаз архнышьна баҩтә қәабк нацреиҳәан аӡы нҭеиҭәеит. Амца аҽанааибанарк, иԥаҵасага маҭәахәқәа ааиқәиршәан, акыр иааинылахьаз ижакьа асара иҽазикит.
Инапқәа ҵасуан. Урҭ рынкылага ахәшә идыргәышьоит, аха иахьа ҿамҩак иҿахьы иааигарц игәы иҭаӡамызт. Хьыбла дахьыҟоу адунеиахь дцарц ӡбаны имоуп, илахьынҵа ицныҟәозар. Уаҳа дымлакҩакроуп. Ииӡбаз иӡбеит. Иара ишиӡбаз аусқәа ҟалар, ма аӡәыр идырраны дыҟоума ихала аҽшьра шиӡбаз, ари аԥсҭазаара игәы шахшәаз, Хьыбла амыцхә дышгәхьааигацәо.
Акыр дгәаҟзаргьы, иӡамҩақәа џьара иаацәымҟьаӡакәа ижакьа саны далгеит. Иҷаԥшьӡа иҟалаз иӡамҩақә аҷашә аархирган, иқьышә ԥсадақәа рхала рҽаарҿыхан, ччаԥшьк нарықәхәмарит. Уажә иааигәалашәеит, иԥаҵа саны дшалгалакь, иӡамҩақәа инапы рыхьшьуа асаркьа дшангылоу, ишьҭахь ала дааины лнапқәа ааикәларшон Хьыбла. Ашьа рылԥхаауа иҟаԥшь-уаркалеиуаз лқьышәқәа рҽааидкыланы иӡамҩа инадлон, егьи иӡамҩагьы… Иаргьы иҽаалымпыҵыхны, асаби леиԥш даашьҭԥааны дгьежьуа абарҵа дааҵалон. Дыччон лара. Дыччон, ашьха ӡыхь еиԥш ицқьаз лыччабжь аҳауа иаларӡыҭуа.
Асаркьа деиҭананԥшылеит. Хьыбла лхаҿсахьа ахаҭыԥан, уи ианибаалон, алацәа ҭакнаҳақәа цәалашьшьӡа, аҵәца амҟәыҵырӷәӷәа икны аиарҭа илатәаз Пики. Дааԥышәарччеит. Днеин, иакыз аҵәца азна лҭеиҭәан, иаха Хьыма илымхны иааигаз афатәқәа намҵаиргылеит.
Рацәак дадымхалаӡакәа ӡыкгьы наиқәиҭәеит. Пики зыҩналара азин амамыз асасааирҭа дныҩналан, имаҭәақәа зҭакнаҳаз ашефонер ашә ааиртит. Хьыбла лымаҭәақәа ирылакнаҳан, Ардашьыл лымкаала бзиа иибоз, анҭыҵга маҭәақәа. Уаҟа ирылан быжь-шықәса ицәа иадимҵацызгьы. Акнаҳага ишамаз иаакнихит, аԥхынра зынтәи анҭыҵга маҭәақәа еиқәҵаны еихакнаҳаз. Урҭ, усҟан, быжь-шықәса раԥхьа Хьыбла лнапала иунҭаны ишыкналҳаз иҟан. Абриаҟара шықәса ишәимҵацыз имаҭәақәа анишәиҵа ашьҭахь, ицәа ишақәшәо ибарц асаркьа данынанԥшыла, дыччо уахьынтә дихәаԥшуан Хьыбла.
– Хьыбла!..
«Еснагь абас узбаларц сҭахуп, Ардашьыл. Еснагь, еснагь, еснагь…» –  Лхаҿсахьа еишьылхо, еишьылхо асаркьа ашкәакәара иналаӡҭ ицеит.
– Хьыбла!..
Дыҟаӡамызт Хьыбла. Игәы хаҳәха иӷражьын Ардашьыл.

* * *
Машьынак чаразны агәашә аԥхьа иаагылт. Ардашьыл аԥарда днахан адәахьы днаԥшызар, аа, иҩыза гәакьа Мкан агәашә дахьылагылоу.
«Дырҩегьых сирҟәышырц даазар акәхап», –   игәы инҭиҳәааит Ардашьыл.
«Диашагәышьами. Зынӡак сниаӡаа сцар иҭахгәышьам. Саргьы уаҩ дызқәымшәац сауақәшәах. Зыхшара ҭахази зыҩнқәа ашә акқәази уанрызхәыцлакь, сара сызлахаз акаҭа сахьзалымҵуа азы еиҳау гәыбӷангьы сықәнагами, аха рхашҭшьас исымоузеи сыла ишабоз иҭахаз Хьыблеи Леиуеи. Схы сызлаиааирызеи. Уи азы амч ду аҭахуп, амч сара исымаӡам. Зынтәи сымчқәа хынҳәышьа рымамкәа исԥырҵны ицахьеит.
– Ардашьыл! – ибжьы иргеит Мкан.
– Ара сыҟоуп. – Ардашьыл дындәылҵын, Мкан диԥыларц иҿынеихеит.
– Умцаӡои Лыхнашҭаҟа. Акыс иахьа ҳҽыҩ уақәтәароуп. Иахьа дырҩегьых егьырҭ ақыҭақәа идҳарбароуп ҳара ҳтәы иаԥызго ҽыҩк џьаргьы ишыҟам. Лассы уҽеибыҭ. Ҳашнеиуа Хьыма лхәыҷқәеи лареи шьҭаҳхроуп.
– Иахьынӡаздыруа, Хьыма аҽырҩрахь ацара лгәы иҭаӡамызт.
– Уи аус ӡбоуп. Ҳара ҳлацәажәахьеит. Уи дуаҩыми, уара уоуп уаҩы инапаҿы иааирц згәы иҭам амзар.
– Иахьак ма усмацәҳан, Мкан.
– Сара суацәҳаӡом, Ардашьыл.
– Издыруеит. Амала, суҳәоит, абри сус аганахь ала уаҳа усмацәажәан. Иаха ԥхыӡла Леиуеи Хьыблеи шсацәҳауаз иаадыршеит.
– Иубоума аусқәа шыҟоу. Иугәалашәо, Уаз абаа ҳантәаз ҽнак Вадим иуиҭаз азҵаара?
– Ишԥасгәаламшәо. Есымшагьы уи аҷкәын сыбла дыхгылами. Мкан, суҳәоит… Сара уажәыҵәҟьа сҽааиҭакны сааиуеит. Иахьа заҵәык сыԥсыҽрақәа санажь, нас уаҵәы, уара иахьуҳәо сыҟоуп.
– Абзиа саҳар исымдыруеи. Уара избац Ардашьыл уакәзар, уажәа ажәазароуп.
– Убри ак бзиараны исылоуп.
– Иулоу рацәаҭгьы, уҽзуҭаз уҽоуҭаӡоит амзар…
– Мкан?..
– Бзиоуп. Сузыԥшуп, уааццакы.
Мкан ихаҭыԥан ԥҳәызбак дгыланы дизыԥшуазшәа, Ардашьыл иныҟәашәа дацклаԥшуа, иҽаарԥшӡашәа аҩныҟа иҿынеихеит. Ари гәазҭаз Мкан ҟәандарак хааӡа дааимнадеит.

* * *
Ардашьыл иааира иазыԥшны игылаз Мкан, кинолентаҵас ибла иаахгылеит усҟантәи Вадим изҵаара. Амра аҭашәара иаҿын. Ардашьыл напхгара зиҭоз арота, абџьардара иахҟьаны зыбжаҩык аҩныҟа иҟаз уаха рҩызцәа рыԥсахырц иаараны иҟан. Ардашьыл адҵақәа риҭеит рабџьарқәа дрыцқьарц, аԥшыхәра иҟаз аанӡа афатә рыздырхиарц, акыр инахараз аӡрыжәтә ааргарц. Ажәакала, аибашьра иара иаԥнаҵаз, шәҟәы ианым азакәанқәа ирықәныҟәон.
Аибашьцәа ртәарҭа ҭыԥаҟны еицәажәо итәан Ардашьыл, Леиуа, Мкан, Вадим.
Ус, Вадим даалҟьан, абри аҩыза азҵаара ииҭеит: – Ардашьыл, ирҳәоит аибашьраҿы аҭаацәара иаламлац дҭахар дрыцҳауп, хшара диҭнымхаӡеит ҳәа. Даҽа џьоукых ирҳәоит, ирыцҳау ахшара змоу аб иоуп, ихәыҷқәа еиҭымха инхоит ҳәа. Ишсоуҳәара, аҭахара анакәха, рыуа ирыцҳада?
Итәаз ахацәа ааиҿаԥшит. Убасҟан Леиуа даалҟьан, –  Сара стәала, иҭахаз зегьы рыцҳауп. Урҭ зегьы еиԥшу аԥсы рхоуп, анцәа ишеит, аха ианамухгьы, ирыцҳау, ахшара дызмам роуп. Аа, думбои Џьоник. Уи иашьеи иареи раб дыргәалашәаӡом, аха ран лџьабаа шыцәгьазгьы илааӡеит, ауаа ирылалыргылеит, иахьа аҩыџьагьы аибашьра иҳацуп. Убри аҟнытә, анцәа сиҳәоит, аҭахара анакәха, аҭаацәара иаламалац аҷкәынцәа ишәыхьраны иҟоу сара сагааит, сара аԥа дсымоуп, даҽаӡәы сизыԥшуп.
Абри аҩыза аицәажәара ашьҭахь, мызкгьы мҵыцкәа, ивараҿ иԥжәаз аснариад ӷәӷәала дахәит Вадим. Иҩызцәа ацхараара ирҭарц ажәжәаҳәа ишихаз, иара аарла илацәақәа аахитын, –  шәысзыӡырҩы, –  иҳәеит. – Шәара аибашьра мца шәахьынӡалагалоу саргьы сшәыцзар сҭахын, аха сара сзы иахьа аибашьра нҵәеит, –  иҳәан, иҽааиҵихит…

* * *
Иахьа Лыхнашҭа ҽырыҩроуп Ажәлар аизара иаҿуп. Иааихьоу маҷыҩӡам, имааиц макьана иабаҟоу. Араҟа ирацәаҩуп аҳәса, ахацәа, ахәыҷқәа, бзиа еибабо арԥызбеи аԥҳәызбеи – ажәакала, иаабац ныҳәак шымҩаԥыргац иахьагьы Лыхнашҭа имҩаԥыргоит.
Аҽыбӷаҟазаратә еицлабрақәа мҩаԥысраны иҟоуп ҩымш. Аԥсны ахы-аҵыхәа. Иазыҟаҵоу аҽқәа ааргахьеит. Уахьынаԥшлакь, ирыӡныԥсараха акәадырқәа ҩычаны иахьгылоу убоит аныҟәага ҽқәа. Аҽыҩқәа ракәзар, аҽқәыршә рықәыршәаны, алаԥшқәа ирцәыхьчо аҽыҩҷкәынцәа рывагьежьуеит. Игәыҟаҵагаха игоит амузыкабжь. Макьана аҽырыҩра иаламгаӡацт.
Адәны икнаҳаз арадиодкылага аахәарчарит. Уи иҭыҩны, игылаз рлымҳақәа инарзыҩит, иахьа аҽырыҩрақәа рымҩаԥгаҩ ибжьы. Уи аҳәара ҟаиҵеит, иахьа аицлабрақәа ирылахәараны иҟоу аҽыбӷаҟазацәа рыҽқәа атрибуанахь иааргарц, аҽырҩырҭа адәы рҽеидкыланы знык иакәшарц.
– Сан, сан, абан, Ардашьыл! – акәкәыҳәа иан лнапы дацрыхо, Кәмпыл аҽыҩҷкәынцәа дҽырԥа-ҽырԥо ирылаланы инеиуаз Ардашьыл инапы иқәкуа.
– Аиеи, нан, дышԥасымбои, дызбоит, –  лҳәеит Хьыма, ацәа даалҵызшәа дааҭрысны.
Ф-километрак иҩраны иҟаз аҽқәа, аҽыҩҷкәынцәа аӷәрақәа рымпыҵжәаауа амцашыра иалагылоушәа ҽааиқәкышьа рымаӡамкәа аҵҟьара иазыԥшны игылан.
Ахысбжьы геит, аҽқәагьы фарҭынха инаҵасит.
Ишаҟазшьаз еиԥш «Фарҭын» аҽыҩқәа ираԥхьагыланы зны кәшара иакәшеит. Нас Ардашьыл ашьшьыҳәа аӷәра дахо ишьҭахьҟа игылаз ихьигӡо далагеит.
– Аӷәра аҿакы, Ардашьыл!
– Арыҩшьа ухашҭзар, наҟ улбаа!
– Уара, уи иахьадагьы дыҩхьеит!
– Ардашьыл аҽыбӷа уажә имбеит!
– Уара ишудыруа, Ардашьыл!
Игыланы иԥшуаз зегьы акака рҳәон, аха дзықәтәаз аҽыҩ аҟазшьа бзиаӡаны издыруаз Ардашьыл, амаршәа кны днеиуан.
Ԥшьынтә кәшара иакәшеит.
«Уажәшьҭа иаамҭоуп», –  игәы инҭиҳәааит Ардашьыл. Аӷәра даахт.
– Угәнаҳа сықәшәааит, аԥстәы.
«Усԥырхагымхан, ауаҩы, сара стәы ҟасҵоит».
– Сыгәҭакы хырԥашьа амаӡам, «Фарҭын».
«Уи сара исыздырӡом, ауаҩы».
– Ашьшьыҳәа унеила, иушьҭоу ухьыгӡа.
«Уи уагьақәымгәыӷын, ауаҩы».
Иашьҭоу егьырҭ аҽқәа рааԥсара рыхнацарц аԥша рыннадар аҭахызшәа, аҵыхәа кахәхәа, ираԥгыланы, адгьыл ианыӡсало инеиуан «Фарҭын».
«Снумкылан ауаҩы. Уаҳа агәы узҭаӡами? Уҽсхырыҩны уҽкаужьыр, нас изго аԥхьахә иааираны иршьаӡом».
– Уара егараан аҽырыҩрақәа уҽрылаурхәып. Иахьатәи амш сара сзы иҵыхәтәазарц сҭахуп. Сааԥсеит «Фарҭын»,
«Срыцҳашьа, ауаҩы»,
Ардашьыл уажәы-уажәы ишьҭахьҟа дхьаԥшуеит. «Фарҭын» ахы изынкылом, ишьҭаланы иааиуа ихьимгӡар, игәҭакы изынагӡом.
Ажәлар ашьхыҵә реиԥш аууы ааилдыргеит.
Ардашьыл ишьҭахьҟа даахьаԥшзар, иҽыжәҟьаны икаҳаз аҽыҩҷкәын аҽқәа иӷраԥало ишынаихысыз илаԥш нақәшәеит.
– Сара сакәын уи зҭахыз! – акәыкәыҳәа дыҳәҳәеит Ардашьыл, аҽыбӷа иҽаласаны дахьнеиуаз.
«Фарҭын» ԥырӡеит. Даҽа кәшарак ауп, нас аиааира аманы амба иҭалоит. Иара амацара акәызшәа аҵҟьарҭаҿы иҵҟьаз, иашьҭаз аҽқәа зегьы акыр хара иннажьит. Ус ишԥхьагылаз амба иагьҭалеит.
– Ураа, Ардашьыл!
– Ураа, Ардашьыл!
Анапеинҟьабжьқәа гон.
«Фарҭын» Ардашьыл даманы даҽа кәшарак иакәшеит. Амала уажәы, аиааира шагаз адырызшәа, ессааира аццакыра иагнархон.
– Сыгәҭакы сахьумгӡеит, «Фарҭын». Иахьа сара аҽшьра сгәы иҭан, –  уажәшьҭа иаартыҵәҟьаны аҽы дацәажәон Ардашьыл, дақәиазшәа, иҽырхәаны акәадыр дахьангылаз.
«Аԥсҭазаара хәмаргаӡам. Сара аҵахара сҭахӡам. Уаргьы аԥсра уацәызгеит, ауаҩы».
Аҽы дылбааны, изыԥшны игылаз ауаа данаарылагыла, ихылхаҵ гьежьуан, ишьапқәагьы дрызнымкылар ҳәа дагьаашәеит Ардашьыл.
– Дҭахама аҽыҩҷкәын? – аарла ибжьы нҭикааит.
Аӡәгьы ҿимҭӡеит.
Ихы ҩышьҭыхны иаԥхьаҟа днаԥшит. Абан дахьгылоу Леиуа иԥҳәыс Хьыма. Хьыма – иаҳәшьас иҟаиҵахьоу, иани иаби дырхылҵызшәа мыцхәы бзиа иибо иаҳәшьа, сашьа иԥацәа,  саҳәшьаԥацәа ҳәа дзышьҭоу Џьаҭи Кәмпыли. Хьыма длыдгылоуп иибахьоу, иидыруа, аха дахьибахьоу ихаҿы макьана имааиуа, ԥҳәыск.
– Ардашьыл! – лыбжьы аалыргеит Хьыма. Ардашьыл аранӡа уааишь.
– Ишәыдысныҳәалоит шәиааира, –  лҳәеит аԥҳәыс, Ардашьыл данаарыдгыла.
Ардашьыл, ари аԥҳәыс дугәалашәо?
Ардашьыл дгыланы длыхәаԥшуеит.
– Бызбахьеит, ибзиангьы быздыруашәа сыҟоуп, амала исгәалашәом, сбыҳәоит саҭабымҵарц азы.
– Ишәгәаласыршәап. Вадим Ацанба…
– Вадим. Аибашьра раԥхьатәи амзақәа раан иҳацәҭахаз. Исгәаламшәои, аҩны дҳаманы ҳаннеи, бара боуп аԥхьа исԥыла…
– Ҳаланҵәама ҳәа сшәазҵааит. Шәҭакгьы сгәалашәоит: бҽырӷәӷәа, аибашьраҿы уаҳа ԥсыхәа ыҟаӡам, уи иҩызцәа макьана егьаҩ ҳаланҵәап.
– Банхәа дычмазаҩны дышьҭан.
– Аухаҵәҟьа дихыԥсааит. Аҩыџьагьы еицаажит.
– Нас уажәы бара ибыԥсҭазаашьоузеи? Хылҵ дшәоухьазма?
– Ҿыц ҳаиднагаланы ҳаҟан. Уи аҩыза анасыԥ анцәа иҳаҭәеимшьацызт. Акыр сџьабеит. Сымацара џьоук рашҭа сықәхеит. Сааԥсеит. Иҟасҵагәышьоз, рыҩны ашә аҵәымаӷ наарханы сабраа рахь сцеит.
– Уажәы?
– Уажәгьы уа сыҟоуп, сабашәышьҭуеи.
Ардашьыл Хьыма дналҿаԥшит, абри лакәызма быӡӷаб ра аамҭазтәи бгәыла ԥҳәыс ҳәа исымабырҽхәалоз ҳәа.
Лара Хьымагьы, абри цқьа улыхәаԥш, ухынҳәы аԥсҭазаарахьы ҳәа аанарго блала иблақәа инарҭылҳәеит.
– Кәмпыл, угәы ишԥаанагои, агәы ухала иушьырц уалагаргьы, иара ԥсӡом, ус ами?
– Ус ауп, –  иҳәеит Кәмпыл, иаҳаз ажәа шизеилмыргазгьы.
Аҳәсақәа ааихәаԥшит.
– Акгьы ус баша иҟалаӡом, –  лҳәеит Хьыма.
– Баша акгьы ҟалаҵәҟьаӡом, –  налаҭикит Ардашьылгьы.
– Ардашьыл, аиаҳәшьара аахәаны суҳәоит, уаха заа аҩныҟа унеи. Уаанӡа сара шәхәы сырхиоит. Аиааира иугаз азгәаҳҭап. Ари сҩызагьы ҳара ҳахь дцоит. Иааигәангьы шәеибадырып.
– Сшыҟало сеидру.
– Уара уажәа иуҳәаз ҳәоуп. Ажәа суҭар, агәра згоит.
– Снеиуеит, Хьыма. Снеиуеит, бара зегьы иреиӷьысшьо саҳәшьа, ажәа анбысҭа, снеиуеит.
– Ҳаузыԥшуп.
– Хымԥада.
– Абзиараз, –  лҳәеит Ардашьыл макьаназы зыхьӡ изымдыруаз, аха аибашьра аамҭа инардырыз аԥҳәыс, дрыдҵны иҿанынихоз.
– Абри деиқәшәар, нас сара с-Леиуа дгыланы даазшәа збон. Схаҵеи иареи мышкы еибамбар рзычҳауамызт. Сара схаҭа сишьцылан, иаҳәшьас сышьҭихаанӡагьы, уаҳәшьа дукәхшоуп сҳәо аҟынӡа снеихьан.
– Ибзиоу, анцәагьы бзиарак дақәиршәап, –  лҳәеит лҩыза ԥҳәысгьы.

* * *
Аҵх акыр ицахьан, Ардашьыл Хьыма лыҩны аҟнытә даныгьежь Уа дахьынӡаҟаз маҷк ихьаақәагьы ааихашҭит. Асас ԥҳәыс ҿа лҟазшьеи лцәажәашьа гәнаалеи дхырхын, быжьшықәса уаҩҵас имыччаз ахаҵа иҷкәынратә ԥсҭазаара лахҿых маҷкгьы днахьԥшит. Ихашҭхьаз илаф хаақәагьы рҽааигәаладыршәеит. Арыжәтәгьы пату ақәҵаны ижәит. Асас ԥҳәыс лакәзаргьы, мап, мап шылҳәоз, дырԥхашьаны, хаа-хаа иналыдцало, лӡамҩақәа аарҟаԥшьуа илиржәит. Хьыма уаха лгәырӷьара ҳәаак амамызт. Илымбози, лыла ишабоз ауаҩы хазына аиаӡаара дшаҿыз. Издыруада, издыруада аҳәон лгәы.
Зегь реиҳа амыргәырӷьара змаз Кәмпыл иакәын. Ардашьыл уаха ҽакала дибон. Иблақәа ҭырхаха, уахада димбацызшәа, ацәа иааимнахаанӡа Ардашьыл иакәын дызхәаԥшуаз.
Аҩны абарҵа алашара ааиркын, аҩнуҵҟа дныҩналеит Ардашьыл. Аԥенџьырқәа рыблақәа аалашеит. Ԥсҭазаарак ҿыхеит аҩнуҵҟа.
Аҩны аҩнуҵҟа алашара шабаҵәҟьаз Пики абла ҭакнаҳақәа ааиханарччан, еиқәыцәашь иҟаз аҵәца аашьҭнахын, иҷыжь-ҷыжьуа, Ардашьыл иахь инанырххеит.
–Усҟәаҵ, сыԥсҭазаара асахьа змоу, уара смаамын гәаҟ. Уареи сареи уаҳа ибжьо ҳакәым. Сара сызҭаху зегьы  сыдынҵәалахьеит. Уара иуцәалаӡуеи. Сара сыда иумада, уара. Сара Хьыбла дсымоуп, исымоуп Леиуа, Хьыма, Џьаҭ, Кәмпыл, Мкан. Аха ус сҳәеит ҳәа, уара иухарагәышьоузеи, аҩыжәра сара иусырҵазар. Иаҳҭахы-иаҳҭахым ҳаҟәыҵроуп…
– Ҷыжьжь-ҷыжьжь-ҷыжьжь! – Амаамын аҽазеиқәкуамызт.
Ардашьыл ашьқаԥ ашә ааиртын, зыбжеиҳара ҭацәхьаз аԥаҭлыка ааҭиган, уажәы-уашьҭан инамҟәыҵшәарашәа, иҵыс-ҵысуа иакыз аҵәца абжа нҭеиҭәеит. Пики иаразнак аҵәца ҭанарцәит. Ахаҿгьы аалашеит.
– Абри узхоуп уахазы. Уаҵәы даҽа маҷк. Уаҵәашьҭахь зынӡагьы.
– Ҷыжьжь-ҷыжьжь-ҷыжьжь! – Амаамын Ардашьыл игәы иҭаз еилнакаазшәа, агәынамӡара аанарԥшит.
– Ааи, ааи, иазхоуп шьҭа. Зегьы ҳәаак-ҳәаак рымоуп…
Ардашьыл ҩнымаҭәала иҽааиҭеикын, зыбжа хахьаз, аӡәӡәарагьы згыз идиуан днықәтәеит. Аҭӡахьынтә арҭ зегь збоз, аха ҿымҭӡакәа ирыхәаԥшуаз Хьыбла дналҿаԥшит.
«Анцәа иџьшьоуп уеибганы уахьааз, Ардашьыл».
– Сааит, аха смаар сҭахын, Хьыбла.
«Уара уразҟы узахыԥаӡом, Ардашьыл».
– Ари аҩыза сара исҭахӡам, Хьыбла.
«Ашацәа уразҟы аныршоз уара аӡәгьы думазҵааӡеит, Ардашьыл».
– Нас, иҟасҵарызеи, Хьыбла?
«Умшәакәа ахы ушаҿагылоз еиԥш, аԥсҭазаара уацәымшәан, Ардашьыл».
– Аибашьра бсыцымцазҭгьы иахьагьы бсымазаауан, Хьыбла.
«Уаҟа аҳәсагьы аҭахымзи, Ардашьыл».
– Биашагәышьами, Хьыбла. Аха бара быда сыԥсҭазаара зеиԥшрахаз бымбаӡои, Хьыбла?
«Уажәшьҭатәи уԥсҭазаара унапы иакуп, Ардашьыл».
– Уи  снапы сзышьҭымхуа ихьанҭацәахеит, Хьыбла.
«Уи арласрагьы унапы иакуп, Ардашьыл».
– Хьыбла…
«Ардашьыл. Ауаҩы ицәа-ижьы уаароуп, иԥсы наӡаӡоуп. Игәгьы ԥсӡом. Абар быжьшықәса ҵуеит уара сухылаԥшуеижьҭеи, ижәҩантәылахаз сыԥсы иара иахьахәҭоу иҟамиижьҭеи. Суҳәоит, ирҭынч, иоушьҭ сыԥсы».
– Иҟасҵарызеи, Хьыбла, быԥсы сырҭынчразы?
«Исықәиҭу исанажьтәу санажьны жәҩангәашәԥхьарахь сыԥсы ирхеит. Уара уоуп иахьазы сыԥсы зызҭынчым».
– Сара бсымԥсахӡеитеи, Хьыбла?
«Зегьы ҽҳәарак-ҽҳәарак рымоуп, Ардашьыл».
– Нас, нырцәы?
«Нырцәы зегьы иахьҳахәҭоу ҳҟалоит».
– Иаалырҟьаны бгәы зсыхшәазеи, Хьыбла?
«Мыцхәгьы бзиа узбоит, Ардашьыл».
– Хьыбла!
«Агәы ԥсӡом, Ардашьыл. Иԥсӡом агәы…»
– Хьыбла?.. Хьыбла!.. Хьыбла…














ХРИСТО

Христо иаб Анастас ианиаамҭаз зыԥсы злаз анхаҩы ҳәы дыԥхьаӡан. Уи ахаҵа иҭынханы Иашҭхәа ақыҭан Христо изынхеит напы цқьала еибыҭаз, зыԥсы злаз анхамҩа бзиа.
Христо иаб иҿиҵаақәаз рацәан аҟнытә иаб инхамҩа иаҳагьы ирҭбааит, алаԥшцәгьа илаԥш ацәиӡартә иҟаиҵеит. Иқәлацәа зегьы реиԥш, иаргьы иарԥысра данынҭагылоз аҭаацәара аԥиҵеит. Аибашьра мыжда усҟантәи асовет жәлар зегьы ирыннаҵаз ахәрақәа ртәы умҳәозар, Христо иҭаацәеи иареи гәырӷьаҵәа аибашьрашьҭахьтәи аҿыц нхамҩа ишалагылаз иаацәырҵит Аԥсны инхоз абырзенцәа рзы 1949-тәи ашықәс хьанҭа. Ҭаацәала Аԥсны иахганы ирго иалагеит абырзенцәа.
Христо идыруан имилаҭ жәлар рлахьынҵа иара иҩнаҭагьы ишалахьынҵахоз, аха агәыӷрақәа харами, ҩыџьа имаҟаҿамҳәараа игәыҵаршә, рлахьынҵа дахӡыӡаауа дааиуан.
Имҩахыҵит дыззыԥшыз уи амш еиқәаҵәагьы Христо иҭаацәараҟны. Уи ауха Христо цәыкьа аҩныҟа дхынҳәуамызт. Аԥшәмаԥҳәыс Софа дыццакы-ццакуа арахә реилыргра даҿын. Алақәа ҩаҵеибарҟьаны ишуа агәашәахь рҿанынарха, уи дызҿыз лусқәа даарҟәаҵын, ларгьы алақәа дрықәымчуа днарышьҭалеит.
Алақәа дрыцәшәаны, агәашә аартра изымгәаӷьуа дылагылан, аҵыхәтәантәи аамҭақәа рзы Иашҭхәаа аӡәырҩы аԥсцәҳа иеиԥш изхәаԥшуаз уи ахаҵа шәпа-жәпа. Ижакьа иҿачы, ижакьеи ицәаԥшҭәхәи еиԥшны шәыга еиқәаҵәала  еицыршәызшәа деиқәаҵәа-самсалӡа.
Софа уи ахаҵа данынеиҿаԥш, адыд лысызшәа, лцәа-лжьы еиладысӡа, шьаҿак лзыҟамҵо ашҭа агәҭа даақәхеит. Днахьаҳәын, араҵла амҵан ихәмаруаз  лхәыҷқәа лаԥшыла иааимылдеит. Урҭ уажәы зегьы рзеиԥшын. Ажәҵарақәа реиԥш еибарҷырҷыруа акы иалахәмаруан.
Уажәыҵәҟьа рбызшәала рыбжьы рдуны акгьы рымҳәандаз», – лгәы инҭылҳәаан, лхаҭа илызгәамҭаӡакәа лӡамҩақәа ирхьынҳалаз лылаӷырӡ цәыкәбарқәа лԥыраҳәа аҿацәала иаалрыцқьан «асас еиқәаҵәа днеиԥылеит.
– Иаама ҳаргьы ҳаамҭа? – дҵааит Софа, ичны лыхәда иҩкылагылахьаз лгәы аарла лажәақәа рывго.
– Уаҵәы ашьыжь азы шәҽеидкыланы шәыҟазароуп! – иҳәеит «асас» дшашьцылахьаз еиԥш аӷьара-ӷьараҳәа, иаԥхьа игылаз аԥҳәыс дылбааидарц иҭахызшәа, иблақәа кылцаны.
Софа ажәак  уаҳа илзымҳәаӡеит.
Асасгьы иажәақәа хыԥашьа шрымам лырдыруа акраамҭа дгыланы длыхәаԥшуан. Нас, иҿаԥхьа афы шьҭасызшәа, ашырҳәа даақәҵәин, амшә еиԥш дқрамҽо амҩаду днанылеит.
Лышьҭахьҟа даахынҳәит Софа.
Лнапқәа шҵысуаз ажәқәа хьаны даалган, хшыла ихыхәхәо иҭәыз луедра акәапа-кәапаҳәа лылаӷырӡқәа нҭаԥсо, аҩныҟа лҿаалхеит.
Ҳагәнаҳа хгарҭа шәнамҭааит, аџьнышцәа, – лхала лхы дацәажәон, илуа-илкуа дамышьҭуа ахәыҟаҵарҭа дахьыҩназ, Софа. «Ҳазхдырҟьозеи уҳәарауеи? Ҳазԥырхагада? Ҳабацои, ҳахҵәаны? Уа ҳахьнеиуа иаҳзыԥшыда? Ҳхы зланыҟәаагарызеи ҳзышьцылам адгьыл аҿы, ауаа рҿы? Аӡәык-ҩыџьак ҳада ҳмилаҭ иеиуоу зегьы ықәырцахьан, лассы ҳҵыхәтәагьы ааидыркылашт. Жәларык арыцҳара ҳҭаргыла, даҽа жәларык мчыла атәым дгьыл агара иаҿуп. Адгьыл зтәу аԥсуаа ҳарҭаху-ҳарҭахыму ҳәа ҳамазҵааӡакәа, атәымуаа аимакра ҳаҿуп. Аха аԥсуаа ҳара ҳрыдрымкылахьеи. Амцажәла еимаҳамдои. Аҵыхәтәантәи аамҭазы Бериа зынӡа даапкӡеит. Уи ихықәкқәа зеиԥшроу ала, дара аԥсуаагьы рыԥсадгьыл иацәырӡны, агырцәа ирыԥсадгьылитәыр ҟалап…».
Софа лхәыҷқәа уаха заа ишьҭаҵаны илырцәеит. Аҩны лхы лзыҩнакуамызт. Гәыӷрак лызҭашаз ажәабжьк иара иҟынтә дазыԥшызшәа, Христо иаара дахыццакуан.
Аҵх мгацәакәа дхынҳәит Христогьы.
– Дыҟан ани, ҳара ҳҿгьы, – лҳәеит Софа, лхаҵа дшынеиҿаԥшыз.
– Уи бизыԥшызар акәын. Ҳара дҳавсуазма, нас? Жәларык иаҳлахьынҵоу акоуп. 37 азы саб рыԥсы дарҭахьан, уажә сҭаацәеи сареи иааҳадгылеит.
– Ишԥаҟаҳҵари, нас? – Софа лылақәа ҭырхаха лхаҵа днеиҿаԥшит.
– Урҭ даҽа знык иааӡом. Уаҵәы ма уаҵәашьҭахь ҳаҩны абаҟоу ҳәа иааиуа агырцәа роуп. Ма ҳанхамҩақәа ргәаԥхондаз, аԥсра ада зегьы зцәыӡхьоу урҭ анымха-хымҵәақәа. Урҭ шьҭа ираҳҳәои. Иаҳзышьҭыхуа аҽыԥсахга маҭәақәа еидыбкылароуп, амарџьа. Афатә, афатә ауп имаҷымкәа ибырхиаша. Амҩахь ахәыҷқәа ак анҳацәрыхь, нас бареи сареи аԥсҭазаара заҳҭахыузеи.
– Ҳанхара, ҳарахә?
– Урҭ роуп ҳазхдырҟьо, бара мыжда, ҳара ҳахьбырзенцәоу, ҳаԥсы ахьҭоу рцәымӷу џьыбшьо?! Гыртәылантәи ихырҵәаны иаарго агырцәа заҟа ирацәаны анхамҩақәа рызрыҭо аҟара ирхьыԥшуа рацәамхои.
– Ҳрыцҳара бӷеиҵыхра рнамҭааит, Аԥсны ишааз еиԥш рцара аамҭа анцәа ҳахаантәы, ҳҭаацәа. Гәнаҳа рыгымхааит, ҳаҩны иахылараны иҟоу ауаа. Аха ус сҳәеит ҳәа, агәнаҳа рықәзыршәода анцәа ицәымыӷхахьоу ауаа, – Софа  лҽылзеиқәкуамызт, лгәыԥжәарақәа шәирала ихылҽырц даҿын, аха уи ашәира ахьлыхәоз ҳәа акгьы лбомызт.
– Бышәирақәа бырҟәаҵ. Урҭ анцәа дрымаӡам.
– Анцәа дышԥарымагәышьам, игәы рыхшәахьеит умҳәозар. Ишаны адгьыл иқәу ауаатәыҩса зегьы анцәа дрымами.
– Анцәа дрымазар, ҭаацәарак лаӷырӡышо рыҩны индәылцаны, дара гәырӷьаҵәа иахылозма. Амала, ҳаԥсы ҭаны ҳзеиқәхар, урҭ агырцәа, аԥсуаагьы зҭадыргылараны иҟоу арыцҳарақәа ртәгьы баҳап.
– Аԥсуаа рыԥсадгьыл аҿы иҟоупеи?!
– Уи иашагәышьоуп, аха иахьа ҳаҩны ҳахызцо амилаҭ ус ирҟазшьоуп. Аӡә дахьыҩагыло аҭыԥ аҟны имҵасны дара латәоит, нас, ари аҭыԥ ҳара иаҳтәын ҳәа иаауҿагылоит.
– Сыздыруам. Аӡәы итәы имазкуа, анцәа дбаны, иара итәы дахыбаахароуп.
– Биҟәаҵ уи бынцәагьы, ара дахьбыхәо ҳәа акгьы збом. Амҩан ҳхәыҷқәа ҳцәимшьааитеи. Иаҳбаз еицәа ҳбар ауп анеиҭамҳәара, – бзанҵык зылаӷырӡқәа зыԥҳәыс илзмырбацыз Христо, ақәа зызнымкылаз ахыб аиԥш, илагәқәа акырынтә ихыҵны икаҭәахьаз, еиҭа рҿанаарха, иԥҳәыс илцәиҵәахырц адәахьы дындәылҵит.
Ауха шаанӡа, хаҵеи ԥҳәыси афатә рацәа рырхиара иаҿын.
Ашьыжьымҭан, алаҳәахӡы аиԥш исамсалха, маҟҿаҳәара инахысуаз имхы ирахә ԥыртланы иналеиҵеит Христо. Илақәа, ицгәы, иԥсаатә зегьы рхәы нарыҭаны, иаха шаанӡа зеидкылара иаҿыз рымаҭәақәа аашьҭыхны, рхәыҷқәа раԥхьа инаргыланы ашҭа инҭыҵит.
– Агәашә аҳаркып, уара, – лҳәан, Софа леидарақәа наларгылеит.
– Уи азыркыша ауаа ашьыбжьышьҭахь иааргоит, бгәы рҭынч, – иҳәан, ишьҭахьҟа ахьаԥшра, ашҭа даҽа знык ақәԥшра шиҭахымыз лырдыруа ԥхьаҟа днеихеит. Христо.
Софа лшьапқәа деиҭаргомызт.
Ахәыҷқәа сасра ҳцоит ҳәа игәырӷьаҵәа иҟан.
Хыхьынтә иқәыӷәӷәоз ажәҩан изышьҭымхуазшәа, деиҵыӷәӷәа, шьаҿақәак ааҟаиҵан дааҭгылеит Христо. Софа дахьгылац дгылан. Нас, дызҵаз иеидарақәа наиргылан. Даагьежьны, игәашә иҽыхшьны, иашҭа дықәԥшуа днагылеит.
Акраамҭа снышәмыжьын, шәара ишәзаасыртуаз сгәы ҭашәымшьын ҳәа ирыдӷьаҵәыӷьаҵәуа ирыцрыхоз агәашә изадымҵуа иадгылан ихдырҵәоз ауаа.
Ашьҭахь дара иабарбоз акәымзар, хаҵеи ԥҳәыси уи агәашә иларыԥсаз алаӷырӡқәа шьац шьаҭак ыҟамкәа иқәырблааит.
–Шәаалагәышьа, – иҳәеит Христо, иеидарақәа ахьышьҭаз ахь иҿынахо.
Ақыҭа мҩа ианыланы инеиуан, зыԥсы ада уажәазы акы иақәиҭымыз, хықәкыла изызцараны иҟаз адгьыл ахьышьҭоу ззымдыруаз Христо Чилиди иҭаацәара. Шамахамзар, изнысуаз абырзен шҭақәа ҭацәын, ма атәым шҭа иҭанагалаз ала аиԥш, ируа-ирҳәо иақәымшәо аҿыцынхацәа нцәыҵакьакьо, имазеины ироуз атәым уҭрақәа ирҭан.
Амҩа иахьынӡықәыз ирхыргаз агәаҟрақәа зызхымгаз рԥа еиҵба хәыҷы дәыӷба аанҿасырҭак аҟны дыжны, егьи инхаз иԥсахәага рыманы Ҟазахсҭан инанагеит. Уаҟа урҭ ирықәшәеит уаанӡа ихдырҵәахьаз, Иашҭхәантәи абырзенцәа аӡәырҩы.
Анхара ҿыц нападыркит. Зхы иахәоз, уаҟагьы анцәа дихәон.

* * *
Ҩажәижәаба шықәса ҵит Христо иҭаацәа Ҟазахсҭан инхоижьҭеи. Анхараз «зыԥсы цәгьаз» Христои Софеи акыр рҽеибырҭеит. Уаҟа иит, рызҳаит даҽа хҩык рыхшара. Уажәшьҭа, рыхныҟәгара анаҩс нхарҭа ҭыԥкгьы рыхәҳартә рҽанеибырҭа, зынтәи, ашәшьы зхаԥаз раамҭа еиҳа аҽанарыцқьа, аҭацәарақәа ирыллахьаз уа ишаанхозгьы, иҭаацәарамхацыз иԥа аиҵби иԥҳа аиҳаби иманы Аԥсныҟа дхынҳәырц иӡбеит Христо. Аха зны иаатәын, ирхиатәын хыҵакырҭак. Аԥсныҟа даазгоз адәыӷба иҭаламҭаз: – Уныдгыланы ҳанхарҭа гәаҭ, абааԥсы иуцәыхьанҭамзар, – лҳәеит Софа, лыбжьы аӡәы иаҳар дақәирӡуазшәа аҟара дацәшәаны, лыбжьы ҩҭымгацәакәа.
– Мап, –  иҳәеит Христо, – ҳанхарҭа слықәԥшыр, абриаҟара бареи сареи ҳгәаҵаҿы зыҽзмырцәоз агәхьаагара акәиц нҿыцәаар ҳәа сшәоит. Еибгала уахь ҳазнеигәышьар, иаҳцәызгода ҳалаԥш, лассы-лассы ҳаиццаны иаабалап.
Софа уаҳа уи аҵыхәала ажәакгьы иалымҳәаӡеит. Акыс, уи илдыруан иқәреи игәабзиареи дшынкыдырцалахьаз.
«Ахымҩасҵәҟьа дагап ҳәа сыҟмызт, дышԥеилаҳаи сыҭаҳмада мыжда…» – абри ауп уажәы уи лгәы инҭылҳәааӡагьы.

* * *
– Аԥсны снышәнап ҟалартә иҟасҵеит! – иҳәеит Христо, амыргәырӷьара ихы иҭаны, Аԥснынтәи Ҟазахсҭанҟа дшыхынҳәыз. – Ажәытә ҳанхарҭа рацәаӡак иацәыхарамкәа аҩны аасхәеит. Аҭыԥгьы уамашәа иԥшӡоуп. Уажәгьы ахаҵара сцәуадаҩуп Аԥсныҟа ҳцоит ҳәа. Схәыҷра алакәқәа срылоушәа ауп схы шызбо.
Агәырҩа иареиқәахьаз Софа ллақҭа ааԥшӡахеит. Ҿыц деиҭаизшәа лбон. Аха иаразнак лгәырӷьара аӡшәах еиԥш иаалҿабеит, лыбжа Ҟазахсҭан иныжьны ацара шлықәшәоз даназхәыц. Уи аҵкыс еицәаны илыԥхьаӡон лыԥшәма ажәытә рынхарҭа иацәыхарамкәа аҩны ахьаихәаз. Уи уажәнатә илнырхьан, згәабзиара уашәшәырахахьаз лхаҵа, лассы-лассы дцаны инхарҭа анықәԥшра дшалагоз, иԥсра аанӡагьы дашьыр шалшоз.
– Рацәак бамеигәырӷьазшәа збоитеи? – Христо иԥҳәыс лыԥштәы игәамԥхазар акәхап, ианҿазтәи аамҭқәа раан аиԥш, лхаҿы ааиԥхьеишьшьааит.
– Сышԥамгәырӷьеи. Ари аҩыза ажәабжь бзиа сақәгәыӷуамызт. Аҭыԥ аума аус злоу, ихадароу Аԥсныҟа ҳамхынҳәуеи. Арахь инҳажьуа сгәы рызхьаагәышьоит, аха…
– Сара издыруеит быԥштәы бзырԥсахыз, аха сара ус иаҳа еиӷьысшьеит. Сахьиз-сахьааӡаз, саб иҩны сыҟоушәа збоит. Арахь инбыжьуа ракәзар, урҭ ара ирыԥсадгьылхеит. Аԥсны агәбылра рымаӡам. Иҭаацәароуп. Рхы иахәартә иҟоуп. Аҭаацәара анрызҳалак еиҿыҵыр ами.
– Уигьы сымдыруеи, аха ан дахьугалак дануп. Ахҵәарақәеи ашәарақәеи маҷымкәа срықәшәахьеит. Сгәы ҭынчымзар,гәыбӷан суҭартә сыҟаӡам ҳәа сгәы иаанагоит.
– Зегьы здыргәышьоит, Софа. Аха ҳахшара ҳрықәгәыӷыртә ҳаныҟала, ҳахьиз-ҳахьааӡаз аҭыԥахь ахынҳәра анҳаҭәашьаха, уи насыԥны иԥхьаӡатәыми. Убри аҟнытә, уажәы бара бгәы хьаауа, саргьы сгәы сыхьуа сҟабымҵан. Иаҳыӡбаз наҳагӡап.
– Христо, сара сахьхәӡам. Ҳаҩныҟа ҳамхынҳәуеи. Ари аус уаҳа ҳалацәажәаӡом. Ҳаамҭа ааит, ҳцеит. Анцәа иџьшьаны, уажә ҳахҵәаӡом.
Христо ихааӡа иԥҳәыс дналҿаԥшит. Иблаҿы уажәы, раԥхьаӡа данибаз амш, раԥхьаӡа акәны иҩны даныҩнагылоз еиԥш дҿаны дыхгылан, игәыӷрақәа зегьы еизганы лгәы инҭеиџьгәеит. Иара ихаҭагьы, асышәаб иааҵыҵыз аԥсаҵла аиԥш дласӡа дааҟалеит.

* * *
Дхынҳәит Христо Аԥсныҟа, иҭаацәа иманы. Уа, Ҟазасҭан, инхеит аҭаацәара иалалахьаз ихшарагьы.
Аԥхьатәи амшқәа рзы ашьыжь инаркны амш ахәлара иааимнахаанӡа, зыхьшь зцәыӡыз ашәарыцаҩ иеиԥш, дынкыдԥшыла-аакыдԥшыло ақалақь далан. Заҟа аҽеиҭанакызеи уи иблақәа рҿы Аҟәа. Заҟа рҽеиҭаркызеи ауаагьы. Хаҭала иидыруаз ауаагьы маҷхеит. Иидыруаз аҩнқәа раԥхьа дааҭгыланы, уа инхоз, зыхьӡ ихамшҭыцыз анкьатәи иҩызцәа рызҿиҭлон. Дыҟан ицәырҵуаз. Аха уи аҩны иахымызгьы анкьатәи аԥшәмацәа рацәан. Иҟан еимгәашлаҳәа аамҭа иаражәызгьы. Иҟан, мшыҽнеиԥш, зыҷкәынра ацәа хаа казмыжьцызгьы. Адунеи зыԥсаххьаз рацәан. Урҭ адунеи шырԥсахыз аниаҳалак, «анаџьалбеит, абри аҩыза џьанаҭ дгьыл аҿы инхо ауаҩы дышԥаԥсуаз, сара, иара иқәла, мбатә зхызгахьоу, иахьа уажәраанӡа сыԥсы злаҭоузеи» ҳәа агәҭахәыцрақәа ааизцәырҵуан.
Зыԥсы ҭаз Христо иҩызцәа изхара избомызт, даргьы нырцәынтә иааз аӡә иеиԥш ихәаԥшуан.
– Ари, Христо уоума?..
– Сара соуп, гьаргь. Сыԥсыгага аазгеит.
Аԥхьақәа абас еиқәҿырҭуан, акраамҭа еибамбацыз ани аԥҳаи шгәыдеибымҳәҳәалара, зҽынеигәыдзыжьлоз ахацәа.
Христо абас мацара ақалақь акырынтә дшакәшахьазгьы, игәаӷьны ажәытә инхарҭахь дзымҩахыҵуамызт. Заҟантә иақәикхьаз дцаны ибарц, уаҟа уажәы инхо аҭаацәара днарыдтәаланы изакә уаау, изакә милаҭу еиликаарц. Аха уахь иԥхьоз игәы аҩныҟа дазмырхынҳәыр ҳәа дшәон. Аиаша акәзар, лара Софа лхаҭагьы илҭахымызт, уахь ацара.
– Бгәы ишԥаанагои, уаҟа инходашь, иарбан милаҭу? – Хәылбыҽхак, аҭацәара рҽанааиларк, Христо иԥҳәыс длызҵааит.
– Сеидру, егьырҭ ихдырҵәаз абырзенцәа рыҩнқәа ирыҩноу ауаа рыжәлар иреиуоу ракәхап, аԥсуак усгьы ихы иаҭәашьаны ҳаҩнык дыҩналап ҳәа сыҟам.
– Ҳаи, џьабышьт. Аԥсуа аҵла амҵан дтәазаргьы уи аҩыза ихы иаҭәеимшьацызт, иагьаҭәеишьом. Аха ус ега иҟазаргьы, ма даԥсуандаз ҳаҩны иахылаз, уаҳа акгьы сҭахымызт. Зыдгьыл аҿы инхо аӡәы игеит ҳамҳәарыз. Уахь сымҩахыҵыр, сыҩныҟа снеимԥхьарыз, ма…

* * *
Мраҭашәарҭа ҵыблаауа амшын инхықәгылахьаз амра уахык шаанӡа зхабар днамырбоз ауаа иаҳагьы агәыблра днаркыр аҭахызшәа, игәыбзыӷуа ашәахәақәа аршәуан.
Христо аԥхьатәи иашҭаҿы ихәмаруаз ахәыҷқәа руаӡәк данынаԥш, ҿыц иҟаҵаз аихатә гәараанда хаҵак иҽахшьны дышгылаз илаԥш наиқәшәеит.
– Сан! Сан! – Агыршәала ҿыҭуа, ахәыҟаҵарҭа иҩназ иан дналыдххылеит. – Абна ҳгәараанда хаҵак иҽахшьны дгылоуп.
Аԥҳәыс лԥыраҳәала лнапқәа рбо даадәылҵит.
– Ҩыжәҩык иакәхап. Ишԥарацәахеи урҭ аҩыжәцәа, ршәаџьҳәаҩык дыҟамкәа адунеи ианыӡааит, – лҳәан, лышьҭахьҟа даагьежьит.
– Иҟалазеи, уа? – ҿааиҭит аб, ауҭра дахьҭаз.
– Иҟалахзеи, даҽа ҩыжәҩык дыбжьанагалахит ҳгәарабжьара. Унеины наҟ дадца, ахәыҷқәа ицәшәоит, – лыбжьы гон аҩны аҩнуҵҟантәи аԥҳәыс.
Ахаҵа ауҭра дааҭыҵын, иҿашыз аԥхӡы амаӷра ҿацә ала ирбо, агәараандахь иҿынеихеит.
– Ее, нцәыҵагәагәа – аҳаԥшьа дҭаҟаауазшәа игәаҩаз ибжьы лымҳаҵхыга ааиргеит.
Агәараанда ихшьыз иҽирҵысуамызт.
– Уара уакәын иҳагыз. Ҳадгьыл иқәнамгало дубахьоу, нҵәара шәылалааит. Уҳ, ақырҭуа дгьыл рыцҳа, иааухугахьоузеи, заҟаҩ учҳахьада, аха зхы здыруа дабаҟоу?
Убасҟан, уаанӡа ҽырҵасы змамыз ахаҵа, адгьыл ааиҵагазҽазызшәа хаҳәҵас дшынеизакыз маҷӡак дылхынааит. Аха амхалдыз дакызшәа уа даанхахт.
– Оо, Маҟвала, арахь баадәылҵи бара, аӡәы иԥсра ҳашҭаҿы иааигеит ҳәа сыҟоуп! – Ахаҵа ԥхьаҟа деихарызу, ишьҭахьҟа дхынҳәрызу изымдыруа, игәы аҭҳара-аҭҳара ҳәа есиуа дгылан. – Исҳәо бмаҳаӡои, бара! – Уажәы амшә дакызшәа дхәааит.
Иԥҳәысгьы лхаҵа ихәаабжьы бзиарак ишазҳәамыз дырны аҩны дындәылҟьеит. Ахәыҷқәа иҟалаз ҳәа акгьы рзымдырӡо, иҿабыӷ-ҿабыӷӡа раб ишьҭахь игылан.
– Ари ахаҵа ҳгәараанда дадԥсыланы дгылоуп.
Сымԥахь шәмааин, иску абомба шәылаԥызжәоитҳәа иҳәозшәа, агәараанда еиԥш еиқәыхьшәашәа уа иадгылаз ахаҵа ицәшәаны, хаҵеи ԥҳәыси рҽеидырӷәӷәала ԥхьаҟа рҿынархеит дазусҭоу еилыркаарц.
– Ари дышәхьеит, уара. Дазусҭада зыԥсра ара иаазгаз?
– Иахьадагьы дсымбацт ари ахаҵа.
– Саргьы. Ишԥаҟаҳҵари, нас?
– Амилициа адырра рыҭатәуп. Бышзахәо беиха.
– Уаргьы уԥсра ҳара ҳҟны иааумгар ҟамло уабаҳҭахыз, унеиҭаргааит, – аԥҳәыс дмыр-мыруа, дшәи-ԥшьиуа ашҭа дынҭҟьеит.
Аԥшәма, иҳашҳатәрахахьаз ахаҵа дихәаԥшуа дгылан. Агәараанда еихаӡаҵәҟьагьы, адунеи лашара зцәыӡхьаз, Христо дызҭиааз иашҭа гәакьаҿы аҳаскьын татара ихы анылаҵара иаԥырхагахар аҭахызшәа, еилаҟацаӡа, ицәеиқәараӡа иҵагылан.


РАԤХЬАТӘИ АԤЫШӘАРА

Аибашьра раԥхьатәи амзақәа руак азы акәын. Абаталион акомандаҟаҵара аҟнытә адҵа ҳауит, ҳҭыԥ еиҭакны, ахырӷәӷәарҭа ҭыԥ ҿыц ахь ҳаиасырц.
Есааира аӷа ҳаизааигәахалар акәын.
Аԥшыхәцәа излазгәарҭаз ала, Ешыра аҩадатәи ахәҭа, Уаз-абаа ҳәа иахьашьҭоу аҭыԥ ала аӷацәа, аӡиас Гәмысҭа ирны, иҳажәлар ҟалон. Убри аҟнытә уи арырҭа ҭыԥ хьчатәын.
Аибашьраан аӷа заҟа уизааигәахо аҟара уԥсҭазаара ашәарҭа иҭагылар шалшоз шырдыруазгьы, ари адҵа ҳавзвод иалаз арԥарцәа даара иеигәырӷьеит. Урҭ зегьы гәҭакыс ирымаз шаҟа ирласны аӷа ҳаԥсадгьыл дықәырцо акәын.
Ҭагалара аамҭа ахы шакхьазгьы, макьана ишоуран. Уи ашықәс азтәи аԥхынра ашьаӡа-гәаӡеи абџьар мца лҩеи  шахьшызгьы, ажәытә ҟазшьа канажьыр, имарианы Аԥсны аԥсабара ԥшӡа ннажьыр аҭахымызт. Издыруада, ҳара аибашьцәа иҳацхраар аҭахызҭгьы – уахьтәалак ҟалон, адгьыл аӡа уқәиар – ахьҭа улаломызт, аҭабиақәа аҳауа ҟәкы афҩы рхышәшәо ицәаакымызт… Аԥсабарагьы ҳара иҳацеибашьуеит уҳәарын.
Ҳалбааит Гәмысҭа ахықәахь. Маҭҵас илакьуа, Уаз-абаа зхы аларсыз ажәытә ашәарыцацәа рымҩахәасҭа уаныҵны џьаргьы цашьа ыҟамызт. Арымарахь ала иҿҟьарсҭан. Арыӷьарахь ала – абынҳәа злымҟьо абнаршәыра.
Аӷа Гәмысҭа нырцә амрагыларахь ала дтәан. Ҳаибашьцәа агәҿыӷь иагар ҳәа ишәозшәа, ҿааихак ҟарҵомызт ампыҵахалаҩцәа рабџьар хкқәа. Аха урҭ абыжьқәа ҳара ҳрышьцылахьан. Макьаназ, анцәа иџьшьаны, лԥсаак дахьҳмоуцыз акәу, аҷкәынцәа хымҭак ҳагап ҳәа иҟамызт. Акыс, ари аҭыԥ аҟны макьаназ ишәарҭаз аӷа иснаиперцәа ракәын. Урҭ аҽырцәыхьчара усҵәҟьа ишымариамызгьы, иаҳа агәҭынчра ҳаман.
Амра жәҩангәы ихалахьан. Аҷкәынцәа ҳгәалаҟазаарақәа зеиԥшроу гәанаҭар аҭахызшәа, уи ашәахәақәа, аҵла еихиаақәа рымахәқәа иргәылҟьаны, иҳалаԥхон.
Ҳарҭмаҟқәа ааҳартын, шьыбжьхьак ҳфарц ҵлкы амҵан ҳнатәеит.
Ҳанацәа иаҳзыҟарҵалоз шьыбжьхьақәа ишреиԥшымызгьы, уажәы, ақәчага аишәа ацынхәрас, адгьыл аҿы ишьҭаз ҳафатә еиҳагьы ихаазшәа ҳбон. Уаанӡа ҳхы иадҳамбалацыз хаҵара цәак ҳаҟәнызшәагьы ҳгәы иаҳнаҭон.
Нас, ишԥа?!
Ашьеи ахши еилазҭәоз, зызхара зарԥысратә ԥсҭазаара аҽалаӡҩара иахьымӡацыз аҷкәынцәа рарма напы иакын абџьар, рарӷьа напы адгьыл аҟнытә ишьҭыхны аԥсымшьҭыга рызҩанагон.
Ауаҩи аԥсадгьыли.
Ахаҵеи абџьари.
Ахысбыжьқәа, ашьарҩаш, алаӷырӡқәа, ахацәа, ахаҵара, аԥсадгьыл аиқәырхаразы ахы ақәҵара. Абарҭ зегьы ыҟан Аԥсны. Аха иҟан зегьы иреиҳаз, зегьы ириааиуаз – Аԥсадгьыл.
Шәышықәса атәым дгьыл аҟны унхозар аасҭа, уқәрахьымӡан, аха уаԥсадгьыл ахьчараз уҭахар еиӷьызшьоз арԥарцәеи аҭыԥҳацәеи Аԥсадгьыл иахшахьан, иааӡахьан, рдац-ԥашәгьы уи иаларсын. Абрантәи акәын иахьалагоз зегьы: ахацәа, ахаҵара, аԥсадгьыл аиқәырхаразы ахы ақәҵара.
Уаанӡагьы ҳшашьцылахьз еиԥш, шьыбжьхьафара иақәҳарӡызар ҟалап, аҭынчра аамҭа аан аамысҭашәала зхы ныҟәызгоз ауаҩы шьыбжьхьафара дтәаанӡа инапыӡәӡәара иақәирӡуаз аамҭа.
Ара ҳааганы ҳзыртәаз иҳарҳәахьан, иаҳдырбахьан иаҳахьчараны иҟаз аҭыԥқәа, ҳхы шымҩаԥаагашаз уҳәа аибашьра иаҵоу амаӡақәа маҷымкәа – аибашьраҵәҟьа ҳара иабаҳбахьаз!
Ҳара ҳаԥхьа ара иааихьаз аибашьцәа идыргылаз амшьамбатә қьала хәыҷы ҳазкуамызт аҟнытә даҽа аҟара ацҳҵеит. Нас уи ақьала аӷа ибла иҵамшәарц азы ашыц махәқәа рыла ихаҳҟьеит. Уажәшьҭа аганахь унаскьаны уахәаԥшуазар, аҵла қәыԥш иаҵиааз акәыкәбаа иеиԥшын ҳқьала.
Мышқәак рыла ҳҭыԥ ҿыц ҳашьцылеит.
Ҽынла ҳусқәа еиҳа имариан. Аибашьра ишаҟазшьоу еиԥш, уахынла акәын, ҳәарада, ианшәарҭаз. Акыс, ҳара ҳазҭатәаз аиҩхаа аҟны уахынла убри аҟара илашьцон, уаӷа дааиуазаргьы, дааугәыдҳалаанӡа дубомызт. Аха уи ахәымга ианаамҭоу игәаҭаразы аҷкәынцәа дара рхатәы маанақәагьы хәыцны ирыман.
Ҳахьтәаз аҭыԥ аҟны аӷа иснаиперцәа ҳарҿамшәарц азы шьыжьы инаркны шьыбжьаанӡа даара агәҽанызаара ҳаман. Абри аамҭазы акәын, аҳаҷҷа аҳа ссақәа шалшәшәо еиԥш, аснаиперцәа рхымҭақәа анҳалаԥсоз. Мрагылара аганахь ала дара тәан. Амра ашәахәақәа ҳаибашьцәа ахьтәаз абахә ианагәыдыҷҷалалак, ана-ара ашыцраҿы ҳцәаарақәа анырбалак, ахысра иалагон.
Убасҵәҟьа мраҭашәара аамҭа рԥырхаган дара афашистцәагьы. Уи аамҭа иалагӡаны, амаҵуарқәа инарцоз ажьа еиԥш, рхы ахьыргара иақәымшәо иқәдырхалон ҳара ҳхысыҩцәагьы.
Уи аҽны ҳавзвод рыԥсахраны иҟан. Ашара адәы ақәлаха амҭакәа даҽа зныкгьы ҳхырӷәӷәарҭақәа гәаҳҭеит. Шьыжьхьа ашьҭахь, ҟарулра иқәгылаз рыда, егьырҭ зегьы ҳабџьарқәа ҳрыцқьеит. Ҳџьаԥҳаны еиқәҷаб аҭыԥ иҭаҳҵеит. Абар, ҩ-сааҭк рыҩнуҵҟала иааираны иҟоуп ҳзыԥсахуа ҳҩызцәа.
Амшьамба хыбра хәыҷы ахьгылаз аҭыԥ инацәыхараны арыӷьарахьтәи аԥшыхәырҭа шыҟаз ала «ҟьаԥ-ҟьаԥ» ҳәа ҳаӷа иснаиперцәа рхымҭақәа кшо иалагеит. Аҟарулра иқәгылаз аҷкәынцәа дырҩегьых ргәы рҽанысҵарц уахь сҿынасхеит. Аӷа ибла сыҵамшәарц схы ларҟәны сышнеиуаз, схы еиҟәжәаны инагәылсызшәа снарбеит инсыхҟьаз ахызаҵә. Снеиҭаԥан, иаҳа иахьшәарҭамыз ҭыԥк аҟны сҽынкасыжьит. Нас иныҵакны исыргаз атрышә бжьала аҷкәынцәа аахьарԥшны, напыла идсырбеит ахысрақәа ааиқәтәаанӡа шьаҿакгьы еиҭамҵкәа, аӷа иснаиперцәа рыԥшыхәларц.
Инаҳавак-ааҳавакны аҳацаҟьақәа ирыдԥыххаалон ахқәа. Ус Валик ҳәа изышьҭаз аԥшыхәҩы ҷкәын дахьтәаз аҭыԥ аҟныҵәҟьа хәшырбҵас анышә хәашақәа ҩышьҭырҟьаны, хык ныҵасит.
– Валик, иуаахама? – сыбжьы насымҟьан, уахь сҿынасхеит.
«Уа уҟаз, исмаахаӡеит» аанарго, инапы  иҟьеит Валик.
Аха сгәы иамукәа уи иахь снеит. Иара дтәаны ахәра зауз инапы дахәаԥшуан.
– Сыхәӡам умҳәази, Валик?
– Ари хәроума?!.
Ҳиацхырааны имахәар ааҳартызар, ҳәызбала аӡәы дынҭасны, ижьы аармаҷны иҭаԥиҟазшәа, идуцәамыз ахәра ҭыԥ анын. Ашьа имаӷра арбааӡахьан.
– Ачара аҟынӡа иӷьоит, – даахыхәмарит Валик.
– Хар умаӡам, – саргьы маҷк сыԥсы ааҭалеит.
Аҭаҭын аҿаԥсаны ахәра ҭыԥ ҿаҳҳәеит. Нас ҳаргьы аҭаҭынқәа ааиларҳәны инаҳҿакны, амца нацраҳарсит. Акыраамҭа ҳаихәаԥшуа ҳтәан. Уажәы-уажәы иаармаҷшәа ҳааиҿаччон.
– Алхас, суҳәоит, абра иубаз ҳҩызцәа ироумҳәарц, – иблақәа аҳәара рхыҳәҳәыла ҿааиҭит Валик.
– Избан, узыцәшәо акыр умоума? – азныказы ииҳәарц ииҭахыз сзеилымкааит.
– Сыхәра маӷык сыцрасзар иаҩызоуп. Аха аҩны сани саби ираҳар, егьа умҳәан, ргәы днархьуеит. Макьана ҳабаҟоу, аӷа дыԥхарсны Егрынӡагьы днаҳцар ауп. Иуасҳәаз еилумкааи, Алхас?
– Еилыскааит.
Дырҩегьых Валик снеиҿаԥшит: саԥхьа дтәан қәрала имаҷыз, акыр иаазгыз аҷкәын қәыԥш. Аха уажәыҵәҟьа сыбла ихгылан ҳавзвод иалаз адауаԥшьқәа зегьы, Валик қәыԥшгьы дназлаз. Ҳаҵаҟа ииасны ицозгьы Гәмысҭа аӡиас акәымкәа, аиааира ганы, Егры ахықә ҳақәтәоушәа сгәы иабон…
Аиааира амш аҽнынӡа шықәсык инеиҳаны ибжьан.



































АЕҴӘАХӘ АХЬКЫДУ

Уи ауха, Бадра лацәааихьшьык изыҟамҵеит. Уаанӡа, дышнықәиалак, дыргәыбзыӷуа иааихалалоз ацәагаы аҽаӡеит, игәабангьы хаҳәха иҵан. Уи агәабан кьакьаӡоушәа изырбоз, дзынхьаауаз ибаҩқәа ракәын. Зны-зынла урҭ убриаҟара ихьаауан, иааиҿышәшәаны ицәа иҭаԥсоушәа ибон. Аха урҭ ишихьаауаз еиԥш аԥсгарагьы  ааирҭалон. Усҟан дара рхала изҭыҟьҟьаз рҟәартәрақәа ирҭатәазшәа, рыԥсы зхоу ауаҩы хьаак имуоӡацызшәа, ихы дақәгәырӷьо дааҟарҵон.
Ҩымш раахыс ибаҩхьаа даргәамҵуеит Бадра. Ҽынла ибарги. Днеи-ааиуеит, ак шьҭеиҵоит, ак шьҭихуеит, иҩызцәа днарыдтәалоит. Ихьаа уиаҟара иҽеиҭацәом, аха уахынла, аиарҭа дышнылаиалак, изыԥшны ихыза ицәыҵатәоушәа дыргәаҟуа ицәа инҭалоит.
«Харак снанамгар бзиагәышьоуп, аха ас еиԥш иҟоу ахьаа аасыцрымҵкәа ақәра назгар, исыԥсыхәоузеи? Аԥсны ари аҩыза ачымазара ахәшәтәра ауам рҳәеит. Инеиԥынкыланы акраамҭа ихәшәтәтәуп. Урыстәылаҟа ицатәуп. Акраамҭа Урыстәыла аҟазаара акәым, ара ҳаҩны ҳшыҟоугьы, ҳҭаацәа ҳазныҟәгом. Ари аҩыза ахьҭа бааԥсы ахьсылалаз здыргәышьоит, аха изоуҳәода? Акыс, сара сушьыргьы схы еиҭасҳәаӡом. Иара, ахеиҭаҳәара уцеит ҳәа, иухаҵгылода? Имаҷӡоуп иахьа аибашьцәа ҳаҭырла ирзыҟоу. Иахьа ҳаҭыр змоу ахыхәацәа, ҵеи-мци еиԥызшьуа ракәушәа сгәы иабоит. Ирласцәаны иаҳхашҭит ҳәа сыҟоуп иаҳхаагаз агәаҟрақәа зегьы.
Аԥсҭазаара ԥхьацароуп, рҳәеит. Сара саҟара изҭахыда ԥхьаҟацара. Сара саҟара изҭахыда абзанхара, ашәҭы-какаҷра. Аха сацәшәоит сыԥсадгьыл. Амал иаанамхәо аӡәгьы дыҟаӡам. Аҩсҭааҵәҟьа малла  дырҳәынҷоит. Амал иахырҟьаны ами ааигәа Аҷара ҟәыбаса изықәырҵаз. Амал зыбжьалаз ауаа ирҭахы-ирҭахым еизааигәанатәуеит, иарлашәуеит, иарцаркьуеит… Сыздыруам… Сыздыруам… Сара схаҭа ари аԥсҭазаараҿы еилыскаауа маҷзар?… Сҩашьозар?… Амилаҭтә идеиа аасҭа амал еиӷьзар?.. Ацқьара аасҭа акәараҵара иаҳа иԥхьацагазар?.. Аӷа ирҳара аасҭа агәаҵәажәпара иаҳа аԥыжәара амазар?..
Ҳажәлар еиҿаҳарц аԥсык аарыгхеит. Сара сакәзар, уахы заҵәык адәы сықәлом, сара исыхҟьаны суаажәлар еиҿаҳауазар, аигәыцхәцәа еилыҵуазар. Ажәлар дызларԥызоуи, ажәлар еинызҟьо? Ҳхыбаҩ, ҳаҳкәажә ԥҳәыс Ҭамара лышьра ашьҭахь иарбан ҳәынҭқарроу ҳара иаԥаҳҵарц ҳазҿу? Адемократиатә ҳәынҭқарроу? Изахьӡузеи иара, адемократиа? Иарбан ҳәынҭқарроу уи ахьыҟоу? Америка акәзар? Уи изакәытә демократиатә ҳәынҭқарроу адунеи иамдыруеи. Ҳаргьы иаҳа ҳанрыцҳаибашьашаз, иаҳа ҳанеилибакаашаз америкаа ҳарҿыԥшуа ҳалагеит. Амч аԥыжәара хьагаз аҳәынҭқарраҿы иашак зыҟалаӡом. Ԥарала иаахәоу дтәуп, дмаҵуҩуп, ддагәоуп, длашәуп. Иршәоу дҿаҳауп. Зымгәа иазхәыцыз, иҿанаҵо рацәоуп. Амаҳагьара анырҳәа, зшьа еилазгаз ауаҩы диеицәаны дмаҳагьоуп зашьа знапы изышьҭызхыз, бзиа дзымбаз, дзымхьчаз. Ҳара аибахьчара акәым, еигәыдаҳҵахьоу аҳәынҵәа ааизгазар, шьха дуӡӡак иаҟарахар ҟалап. Иара убригьы аамҭа кьаҿла.
Дасу имоуп иара ииаша. Аха уи аиаша ацәыргашьа иақәымшәаз, ииашара иашахаӡом. Еҳ, џьанаҭ тәарҭа зауша, сҩызцәа хазынақәа…»
Бадра ивараҿы акаруаҭ ааҵасит. Игәҭахәыцрақәа даарылҵын, лаԥшы хаала иԥшәмаԥҳәыс дналзыԥшит. Уи уажәы, аԥенџьыр икылԥхоз амза ашәахәақәа ддырчыхәчыхәызшәа, ацәа дшалазгьы, дааҳәны, Бадра иахь лҿы рханы лывара днықәиан, ацгәы ԥшқа аиԥш ахыр-хыр ихга лывараҿы ишьҭаз лхәыҷы лнапы ааикәлыршеит. Иара ахәыҷгьы, иахьшоурацәахаз акәхап, макьана ишыжәпахара ижәпамхацыз ихахәы ԥшқа аԥхӡы алаҳәҳәы, игәы раҳаҭӡаны дыцәан. Бадра амза шәахәақәа ирыдбаланы дызхәаԥшуаз иҭаацәа ихьаақәеи ихәыцрақәеи аадырԥсасиит. Уахантәарак ихала игәы иҭиҳәаауаз иажәақәа урҭ ираҳауазшәа аҟара ԥхьаӡаны, маҷкгьы даарцәыԥхашьеит. Ихалагьы ихы гәыбӷан аиҭон, џьоукы-џьоукы ишыҟарҵало еиԥш, Аԥсны сара исзеиҿкаауама ҳәа, ҭынч иҭаацәа мацара дрызхәыцлартә ихы аҭагылазаашьа ахьеимҭоз. Аха агәы мыжда заҟа алаӡарызеи, заҟа ачҳарызеи. Уажәы ахаҷаҳәа иааигәалашәеит, ааигәа иҩызаки иареи еибырҳәаз ажәақәа: «Уара, Бадра! Адунеи зегьы уара еиҟароутәуама? Зегьы угәы иасуеит. Умбои, сара иахьынӡауа сгәы акагьы асырсӡом, ирласны сажәыр ҳәа сшәоит азы. Сыԥсра аанӡа сҽысшьыртә гәаҟрас сзықәшәазеи».
– Уара ушыҟоу сыздыруам, – иҳәеит аҭакс Бадра. – Сара акы згәы иамысуа ауаҩы дысзеилкаауам. Исҭахым сара скамбашьхар. Иумдыруеи, акамбашь иаҟазшьоу. Иамҵуа ахш рацәа ихырҳагоуп. Ахырҵәы акәзар – ақарбыџь. Аха алеишәеи ахымҩаԥгашьеи!? Аанда абеит, ганха иласны, атанк иԥнажәазшәа иҟанаҵоит. Арахь, аӡмах шабалак, абриаҟара ихазыноу ахш зҭоу ачыргәа аҳәынҵәа иларшьшьы илҭатәоит. Амра аахацеиуа уа иахьҭатәоу, акәуақәа хәнаны аҟәаҟәа иқәтәоит. Адырганҵыхәа аҵыхәа ҵар аффаҳәа ирҵәиуа атәыҩақәа неимда-ааимдо ирықәԥалоит. Арахь, акамбашь наныкьара аманы, абла гаӡақәа неиқәыԥсо иааиқәыхуа, ахы агәы ақәбзиаха аҳәынҵәа илатәоуп», – аҭак ҟаиҵагәышьеит Бадра, аха уи иажәақәа заҳауадаз. Иаҳазаргьы, изеилымкаазшәа ҟаиҵеит. 
Амыцхә агәыԥжәара акагьы ишаԥсам игәыла бзиа Саҭбеигьы иеиҳәахьеит, аха Саҭбеи дизымгәааӡеит. Избанзар, Саҭбеигьы уамашәа иныруан иааикәыршаны иибоз аиашамрақәа, агәнаҳарақәа. Игәы ԥыржәон, аха ихьаа инмырԥшӡо Бадра игәы ирԥсаҳәарц дшалагоз идыруан. Саҭбеии Бадреи уамашәа еилибакаауан, ихеибарҭәаауан. Аамҭа-аамҭала ԥсҿыхгаҩыс Бадра имаз Саҭбеи иакәын.
Имаҷызшәа ибон Саҭбеираа.
Иҿиазшәа ибон Хәаџьандураа.
Ԥсыхәа рымамкәа иаақәгылеит Амбакәараа.
Тышәкәараа лабз-ҩабзо Аԥсны ахы-аҵыхәа рҽахьыргӡон.
Кыҷын иҳәақәа агәҭаны атәара  шеимаркыц еимаркуан.
Абарҭ зегьы игәы иасуан Бадра. Даргәаҟуан, аԥырҳәа дыҵнарҟьон
Абарҭ зегьы еиҳангьы игәы иасуан Саҭбеи, аха уи ҟәышрала амцаԥшь арцәашьа дақәшәон. Убри азакәзар Бадра Саҭбеи есымшагьы илабаразы агәаҳәара изҭозгьы…
– Иахатәи аҵых лацәааихьшьык ҟаумҵеит, ахьаа умоума? – Марҭа лнапы ҩышьҭылхын Бадра ихцәы иналылшьит.
Бадра ҿимҭӡеит. Дыцәазшәа ҟаиҵеит.
– Абаҩхьаа аума узыргәамҵуа?
– Быцәа, Марҭа. Сара акагьы саргәамҵӡом. Уажәгьы сыцәан, бара боуп сзырҿыхаз.
– Уцәаӡамызт, Бадра.
– Сышԥацәамыз Марҭа. Сыцәан.
– Уцәаӡамызт, Бадра. Уаныцәоу, уԥсыԥ алагаҩагабжьы ала издыруеит.
«Зегьы зныруа, сеилҷҷа, бара». – Бадра иԥшәмаԥҳәыс игәы лыздуны, напы ԥшқала лхаҿы ааԥхьеишьшьааит.
– Бадра, ахәшә усҭап.
– Исҭахӡам, Марҭа. Макьана аҵх акрыҟоуп. Быцәа. Усгьы ашьыжь шаанӡа бгылароуп.
Марҭа уаҳа лхаҵа иацәажәара аҭахны илымԥхьаӡеит. Уи ибзиаӡаны илдыруан Бадра ицәарҭа даныло ихәыцрақәа иҽшриҭалоз. Уиацәажәаргьы рацәак ишиҭахымыз. Ихәыцрақәеи иареи реизныжьра иара изы иреиӷьу хәшәын.
«Бара бсыднамгалар сшыҟалашаз здырхуадаз. Зегьы раасҭа ауаҩы данысҭахыз, санизгәаҟуаз, аԥсра ацәнырхага ахәшә еиԥш бсыԥсеиқәырхаганы бсызкашәеит. Баргьы аума бымгәаӷьи. Сара схаҭа сацхраарала, исықәнагазгьы  исықәнагамзгьы насыԥшьуа, кашәарахк сиеиԥшны адәы сықәдырхарц акагьы сыгмызт, иаасыкәыршаны иҟаз аӡәырҩы. Сара сыццара гәаӷьыуацәан. Сыццара анысҳәах, бхагаха баусышьҭахыз. Сара сами, Ҳаиҭ иеиԥш, ибхаҩо,  бахьынаҵыслак ихахаӡа иаабԥылалоз. Баргьы, мап ада уаҳа аԥсуа ажәак бзымҵазшәа, ахәгьы алаҟәгьы сшықәбмыргылозгьы, сара схьаҵырц сгәы иҭамызт. Усҟантәи схьамҵра акәзар, ус баша, машәыршақәа иҟамлазар акәхап. Абри лоуп уара унасыԥ. Абри лоуп уара уажәымҭа зыршкәакәо. Ухьамҵын. Унасыԥ уазықәԥа, аҵыхәтәантәи акәаԥ аҟынӡа ҳәа жәҩанахьтә аҵаҳәарак соуан. Бара ибызкны изыҩуаз ажәеинраалақәагьы рацәак сдыргәамҵуамызт. Сызқәымгәыӷӡоз ажәақәа дара рхала ашәҭыцқәа реиԥш ақьаад ианыԥсалон.
Сара гәанхәҵысҭала иснырхьан, бара заҵәык ишбылшоз анкьатәи сыԥсҭазаарахь сырхынҳәра. Сгәы абжак уи еигәырӷьон, аха егьи абжа хьааха иаасыцрыхон. Ишәон, сгәы абжа. Брыцҳанашьон. Бара бықәлацәа рыхшареи дареи еиҵаҩҩы иҟалахьан. Бара бынасыԥ базыԥшны, ашьха ӡыхь еиԥш ицқьаны, ираӡаны имҩаԥызгоз быԥсҭазаара шәытарак сцәанҵар ҳәа ишәон. Ус иҟамларц азын сара исылшоз рацәан, аха иҟамзи сымч змырхоз даҽа мычқәакгьы. Сара исхызгахьаз агәаҟрақәа иреицәахон, сара сахь еихыбгоз ашьаҿа бақәшәиуа бҟалар. Ухәыццәҟьар, аԥҳәызба дааӡоит даҽа ҩнаҭак. Уа илызҳауеит. Нас лынасыԥ даашьҭыхны дагоит даҽа ҩнаҭак ашҟа. Уа дахьнанаго, саб иҩны скәаԥӡа сыҟамзаауаз ҳәа агәаанагара лоуа даныҟала ауп арыцҳара. Лгәы илыҵанаҳәозеишь сара с-Марҭа? Саргьы зынӡа суаканфеҭху, аха  сыцәгьамшәагьы сгәы иабоит. Аҵәыџь мца сеиԥшха аԥырқьҳәа сшааибакуагьы, аӡәы игәы исырхьыр ҳәа сшәаны сыԥсуеит. Сара схарала аӡәы игәы нхар, нас мчабжьы наҟьак сшьара сзықәлаӡом. Ех, адунеи аҟны агәи агәи еилибакаауа иҟазҭгьы, рыцҳара ахаангьы иҟаломызт…»
Асаби дааҳәацы-мацит. Бадра иеиԥш амцәара лиааины дышьҭазшәа, Марҭа иаразнак дыҩхықәтәалан, лхәыҷы днеиҿаԥшит. Иара ахәыҷгьы, иани иаби цқьа ихылаԥшларц азы ргәы рҽаниҵарц иҭахызшәа ихы ааргәаларшәан, иаҭахгьы ицәа хаа иҽнеиҭеит.
Бадра убри аҟара иҽырманшәаланы ҽырцәа ҟаиҵеит, артист бзиакгьы уиаҟара ироль изынамыгӡар ҟалап. Марҭа, ари дыцәеит анцәа иџьшьоуп ҟалҵан, ларгьы  ахчы лхы нылалҵеит. Уи еиҭах дыцәаанӡа Бадра иҽирҵасыр иҭахымызт. Аҵхыбжьонха, агәыхь лиҭар ҳәа дшәон. Иара усгьы уи лџьабаа маҷызма. Изыхьӡатәыз рацәан, ацхырааҩы длымамызт.
Марҭа ацәа днаҩыҵарк дшагаз, Бадра ихәырақәа иҽриҭахит.
«Иԥсы зымҭәуеи, ауаҩы? Ирҭахыз абарҭ агырцәеи ақырҭцәеи? Ҵоуп, аԥхьаӡатәи ахҵәацәа мчыла иааргоз маҷмызт, аха нас еихьԥшны Аԥсныҟа ишԥеихеи, аӡы рыҵалазшәа, аӡы рыҵалааитеи. Ҳабдуцәа ирҳәо смаҳахьази, урҭ рҽагақәа рызқәынҵа, арашәара зҭахыда ҳәа аԥсуаа ишҳалаз. Уажәы, урҭқәа, рхы шаҟәазшәа, зегьы рхашҭит. Уигьы азмырхакәа, аԥсуаа шьаҭанкыла ҳақәхны Аԥсны дара иртәыртәырцгьы рҭаххеит. Рхы анырзымдыр, ҳчеиџьыкеи ҳадгьыли пату анырзақәымҵа, иахьааз, рабдуцәа ахьжыз рџьынџьахь иҳашьҭит, аха ари аус ԥшьа иахҭнаҳҵаз рацәаӡагәышьоуп, ихьаа дуӡӡагәышьоуп. Ус сҳәеит ҳәа, ари аҩыза адгьыл, ес-шәышықәса шьала иҿыхтәызар акәхап. Аха ирыцҳами ҳҿааӡага. Уажәшьҭаҵәҟьа еибашьрак ҟалар, инхаз ҳҵеира нахәлаԥсар, аԥсуа дгьыл уаҳа иазымчҳар ҟалап, ҳаӷеиҭа, инеиҟәыжәжәа ицаргьы ауеит. Дырҩегьых анцәа иоуп. Иара анцәагьы ҳиқәгәыӷны мацара ҳнапқәа ҳаваҳажьызшәа сгәы иабоит. Ҳнапала анышә аҭара  ҳаҿуп, иахьа уажәраанӡа, ицәгьа-ибзиа, ҳазхылҵыз ихьчо иаҳзааргаз ҳаԥсуара. Уи, иахьа даҽакала иахӡыӡаатәын, ихьчатәын, еихаҳатәын.
Ҳагәнаҳа ззымгаша аԥсуа ҭыԥҳацәақәак. Ҭыԥҳацәақәак сҳәахит. Рхыԥхьаӡара маҷзар иҳабыргызеи. Ишҩаҵшәалак, аԥара дара ирымоуп, ауадақәа дара ирымоуп ҳәа агырцәа ирыццон. Ма ишԥадырҿиоз урҭ агыруа жәлар. Агыруа иццаз аԥсуа ҭыԥҳа, ахшара рацәа дранхон. Ларгьы шықәсык ааҵаанӡа рбызшәа аҷҷаҳәа иҳәо днарыцлон. Урҭ рацәак излареиӷьу ҳәа иҟоуи агырцәа рҭыԥҳацәа аазгаз аԥсуаагьы. Урҭ ахацәагьы иаразнак рыҳәса рбызшәа рҵон, ирыхшоз рхәыҷқәагьы рыбжа аԥсуаны, рыбжа агыруаны ирызҳауан. Ибжамҽаму ауаҩы, дахьугалак дыбжамҽамуп. Ега иҳәаргьы ега иургьы, идақәа ирҭоу ашьа бжа аус амур ҟалаӡом. Мап ацәкышьагьы ыҟаӡам. Абиологиатә процессқәа узларҿагылои? Исҳәо закәызеи, мшәан. Амилаҭ ахьеилаԥсоу, аибагарақәа ҟамлар ауама? Аха, ҳара? Ҳара, ҳхыԥхьаӡара есымшагьы ҳасаб азаҳаулар еиҳа иаҳзеиӷьын. Зыхԥхьаӡара рацәоу амилаҭ ирылаӡо ҳара иҳалаӡаӡом. Амилаҭтә идеиа ҳшьа ианаламҽ, милаҭтә ҟазшьала  ҳанымхәыц, ҳабанӡанеиуеи? Ҳара, иқәӡаауа милаҭзар? Агырқәа ахьынӡаҳалаз рбызшәа хҭакны аҵара ҳаҿын. Урҭ анҳалҵ, аурыс бызшәа ҳасны иаҳкит, ҳара ҳтәы аганахь ҳнаханы. Астол ҳнахатәар, Аԥсуара ашьапы иқәыргыланы иаҳныҳәоит. Ахацкы ҳцоит. Иабанӡаԥсуаау зааӡара ҳаҿу ахәыҷқәа? Рбызшәа карыжьын акагьы ҳамҳәеит, ҳмыҳәҳәеит. Аҭыԥҳацәа рымгәақәа хыртын, мраҭашәара ус ауп ишныҟәо ҳҳәеит. Ҳарԥарцәак аџьыбаҭалареи, акәытӷьычреи, аҳәаӷьычреи иалаган, ихацәоуп ҳҳәеит. Агәыр ҟарҵан, аҳаскьын иахан, адунеи зегьы уи иаҿуп ҳҳәеит. Ачара ааун, аҷкәыни аӡӷаби еидҳартәалан, аамҭа ҳаццоит ҳҳәеит. Уаҵә ҭыԥ ԥхак зырҭарц изҵарҳәаз, иаԥсуа хымҩаԥгашьа иџьыба иҭеиҵеит. Арахь зегьы ҳаицҿакны иаҳҳәоит аԥсуара ҳарӡит ҳәа. Изырӡда мшәан, сабду Џьгәанаҭ иоума? Уи ихаан Аԥсуара еиқәырхан. Изҳәогьы – ҳара, еилазгогьы – ҳара.
Саланагалацәеит. Арҭ зегьы сара исзыриашагәышьом, аха сгәы ахьыԥжәо, схала схы сацәажәоит.
Ма зхы ҟәнызшьо милаҭындаз, ҳара, аԥсуаа. Ҳара, хаҵара згымыз, зхыԥхьаӡарагьы маҷымыз милаҭын. Иахьа маҷк ҳааӷархазаргьы, уи зыхҟьаз ҳазхәыцны, иҳацәҭахаз ҳҵеира ҳрызхәыцны, зынӡа даҽакала ҳҟалар ҳахәҭан. Изаҳгәаламшәои, ҳара ҳаидгыла иамаз амч дуӡӡа. Баша иҳәозма Византиатәи аимператор Аԥсҳа Леон актәи аабатәи ашәышықәсазы изааишьҭыз ашәҟәы аҟны абарҭ рҩызцәа ажәақәа: «Аԥсны уареи, уԥацәеи, ухылҵшьҭреи наунагӡа ишәысҭоит. Иудысҵоит Қарҭли аҳәынҭқари уи ижәлари ибзианы урзыҟазарц. Уара иухәҭам шьҭарнахыс амчра иумоу ухы иархәаны урҭ урԥырхагахарц…» Абас иҟан усҟантәи Аԥсны амч ӷәӷәара. Дыҟан Леон, иҟан Қьалышь, Лакоба. Дыҟоуп Арӡынба. Аԥсны аԥхьагылацәа арҭ рымацара руакәху иҳамаз, аха арҭ аамҭа-аамҭала Аԥсны лымкаала, хаз ҷыдала иазаашьҭыз уаан. Ажәлар ргәаҿы аанхара ауаҩхшара зегьы ираҭәашьаӡам. Урҭ ииуеит, Аԥсны аразҟы анцәа иҿаԥхьа иҟанаҵо аҳәарала. Анцәагьы уи аҳәара наигӡоит, Аԥсны аиқәырхаразы, ҳаргьы агәҽанҵарақәа ҳаиҭарц азы.
Абарҭ реиԥш иҟаз аҭоурых уаа рыла мацара Аԥсны ауҭәыхыз. Уи ес-биԥара иахшон зымшала Аԥсны агәаҟрақәа иҭагылоз, ма акыр шықәса ҭыԥкаҿы ишьақәынхаларатәы иҟазҵоз. Аҭоурых ма џьара ак ахашҭып. Ҽеи ҳзыҟалҵама Гәырандыхәт. Ақырҭуа дахьиццаз азмырхакәа, уи лашьа Аԥсҳа Феодоси илашәра лхы иархәаны, лԥа Баграт Аԥсны Аҳәынҭқарра дахагылартә ҟалымҵеи. Уи алагьы аамҭала иԥылымҵәеи аԥсуа Ԥсҳацәа рдинастиа. Ҳара ҳҭыԥҳацәақәак рхарамхәыцрала заҟаҩы агырцәеи ақырҭцәеи Аԥсны иаланагалада? Убарҭ зегьы рыриашаразы ԥсаҭатәс ҳҵеицәа хазынақәа аҳҭеит. Ари чҳашьас иамоузеи. Ҳаҿиара заҟа шықәса шьҭахьҟа иаазеи?.. Сеилагаҵәҟьоит… Уаҳа сылшом…
Иԥа дахьыцәаз аганахь днаԥшит Бадра. Уи уахак зынӡа иҽырраҳаҭӡаны дыцәан. «Уҩызцәеи уареи шәыцәа ҭынчзааит, сыҵәҩаншьап, сызкәахшоу. Шәара шәзыхьӡаша рацәоуп. Шәызхылҵыз ҳагхақәа ахаангьы иҟашәымҵалароуп. Изҿыԥштәу шәиҿыԥшы. Деилышәкаала, шәыбла аҷыцқәа реиԥш дшәыхьчала анцәа шәара шәшәышықәса иазааишьҭраны иҟоу ауаҩы. Убри даншәзыхьча ауп аԥсҭазаара анышәԥеиԥшу…»
Арбаӷьқәа аккаҳәа рыбжьы дырго иалагеит. Бадра ихаҿы ааихалашеит. Уажәшьҭа ииарҭа дылҵыргьы ҟалоит. Ашара рацәак агӡам. Ихыза ныԥхьаршәҭны, быргҵас деиханы дҩықәтәеит. Ишьапқәа реиҵыхра ицәыуадаҩын. Аха дгәыӷуан, иахьа дызԥыло ашара наиҵагыланы, даҽа мышктәи аԥсҭазаара дахьнагӡап ҳәа.




ТАШӘА

– Шьыжьбзиа, Нуца! Аиҳа бхьеит!
– Бзиара збаша, Ташәа. Иахьагьы еибашьра уцоума? – Нуца дызҵатәаны зхьара даҿыз лыжәеиқәаҵәа ду лхы аавлырҳәҳәан Ташәа иахь днаԥшит.
– Мап, Нуца. Иахьа сеибашьӡом. Иахьа аҷкәынцәеи сареи аусқәа ҳамоуп, ажәылара ҿыц ҳҽазыҟаҳҵоит.
– Ааи, уара, арыцҳа. Алақәа фатәыс урзыҟалааит, ахышкәакәа, ҳаҷкәынцәа ушԥарылгеи, – Нуца лыжә аԥеи иареи ааизныжьны, илыдҵны идәықәлахьаз Ташәа дизыԥшуа даагылеит. Арҭ ажәақәа илҳәаз лхазы ишылҳәазгьы, лыбжьы аалымҟьацәазар акәхап, Ташәа иаҳан дааҭгылеит. Ихәда ихшьыз автомат ааирҽеин, Нуца лахь даахьаԥшит.
– Акрыбҳәазма, Нуца?
– Мап, Ташәа, уцагәышьа, уара суҿӡам.
Ишыҟаиҵалац еиԥш иахьагьы ашара даҵагыланы адәы даақәлеит Ташәа. Уи ихьӡыҵәҟьа Лагәсҭан ауп, аха ихьӡ ихәыҷра иацәдуцәазшәа рбазар акәхап иани иаби, ирҭаз ахьыӡ ҷыда Ташәа иашҭа инҭыԥрааны агәылацәагьы ирыхьӡеит, ашкол ашҭа иҭалеит, аибашьраан дызлаз абаталионгьы аҽананраалеит. Иара ихаҭагьы ихәҷыхьыӡ убриаҟара ихарԥ еиԥш дашьцылан, ашәҟәы узлаҭаҩу ахьыӡ ҳәа уиазҵаар данаҿахалозгьы убарын, даҿамхаргьы агәыларантә уаараны иааигазшәа дахәаԥшуан.
– Шьыжьбзиа, Хаԥҭина! Ашьыжь шаанӡа арахә збыргәаҟуазеи, баарҟәаҵыр даҽа ԥыҭк рыԥсы рымшьарызи.
– Урҭ заҟа заа иҭысцо, амра шаанӡа акы инацҳауеит, аха уара уабаццакуеи, Ташәа? – Хаԥҭина Ташәа дахьыццакуаз бзиаӡаны ишылдыруазгьы, анкьатәи Ташәара дацәажәар лҭахын.
– Саргьы амра шаанӡа еибашьра сцоит.
– Уажәгьы уеибашьуама, уара рыцҳа?
– Сара срыцҳаӡам, Хаԥҭина.
– Уара уакәӡам сызҿу, Ташәа.
– Ус акәзар бзиоуп. Сара санеибашьуа аӡә дысԥырхагахар сҭахӡам.
– Сара суԥырхагаӡам, Ташәа.
– Хаԥҭина, бырахә архаҟа аума иахькабцо?
– Аиеи, Ташәа. Арха ада уаҳа арахә рҳәырҭа ҳамагәышьоума.
– Амарџьа, архаҟа икабымцан, макьана. Уахь ақырҭцәа ыҟоуп, рыҭцара ҳахьымӡаӡацт. Иахьаҵәҟьа урҭ ҳрыжәланы иԥыххааса иқәаҳҵоит. Иахьа заҵәык иаабычҳароуп.
– Бзиоуп, Ташәа. Иахьа урҭ уа иҭышәцозар, сырахәгьы ааныскылоит. – Хаԥҭина уажәы Ташәа дихыччаӡомызт. Игәы дасыр лҭахымызт аҟнытә иара иахьатәи ихдырра даццәажәон.
– Иахьа заҵәык иааҳараӡа, Хаԥҭина.
– Бзиоуп сымҳәеи, Ташәа. Амала ухы аагәаҭала, амарџьа.
– Аибашьра иахьа избама, Хаԥҭина, абзиара збаша.
– Аиеи, Ташәа, аиеи, – Хаԥҭина иџьалшьон Ташәа иажәақәа рыцқьара, арахь ихымҩаԥгашьа зынӡа даҽакын.
Ташәа дыццакуан аусҳәарҭахь. Уа иара изы иштабын. Збаҟа аргылара иаҿыз, аԥсадгьыл ахьчаразы иҭахаз аҵеицәа, ируаа ракәын, иара ихаҭа дкомандаҟаҵаҩны ихы иԥхьаӡон. Абраҟа аргылара ишналагаз, уаха аҵх иааимнахаанӡа есҽны убра дгылан, иҭахаз аҵеицәа рпатреҭқәа драцәажәон…
Иԥси-иԥси еихьымӡо аусҳәарҭахь дхалеит. Иҭахкааны иҟарҵахьаз абаҟа аҭыԥ аихатә гәашә аҷараҳәа алыкә аалиршәан ашҭа дынҭалеит. Ана-ара еиԥхьытта аргылагатә маҭәахәқәа кажьын. Минала еиҵырпапа иҭәу адәы дықәланы днеиуазшәа, ашьшьыҳәа ишьапқәа ахьиргылоз цқьа дахәаԥшуа, џьаргьы атрышәҳәа хаҳәык днахыԥо, патреҭла ичаԥаз аҭӡы хьшәашәа днадгылеит.
– Уа шьыжьбзиақәа, аруаа! – Ташәа ибжьы акеиҳәа иааиргеит.
«Бзиара збаша, Ташәа!» – Аҷкәынцәагьы аԥсшәа иарҳәон.
– Иахьа арха иҭоу ақырҭцәа ҳрыжәланы инҳарҵәароуп, мамзар Хаԥҭина лырахә лцәырфоит.
«Бзиоуп, Ташәа. Ҳара еснагь ҳахиоуп». – Апатреҭқәагьы дрыцҳашьаны иацәажәон.
– Афырхацәа! Афырхацәа! Амала маҷк сара шәаасызԥшыроуп. Савтомат ааимыхны исрыцқьароуп. Иахьысшьлоз сыхәшагьы нҵәагәышьеит, аха Даҭа дааир еиҭасиҭахп. Уи еснагь еиқәшәшәа имашьына иҭоуп иаасҭаху зегьы, – дниасын, еидчаԥаланы ишьҭаз ӷәык днықәтәан, автомат аимҿыршәшәара дналагеит. – Ах, апатрона  аҭырҟьага ац шысцәыӡыз схамышҭи. Аха уигьы Даҭа лассы иузсырхиоит ҳәа сеиҳәеит. Даҭа дыҷкәына бзиоуп…
– Шьыжьбзиа, Ташәа. Узацәажәода уаҟа? – Аанда ҭыхкаага даадгылеит, аусҳәарҭа азааигәара инхо, Ташәа иеиԥш зыҩны зхы ззыҩнамкуа абырг Шабаҭ.
– Аҷкәынцәа сырмацәажәои.
– Урҭ схамшҭи, мшәан.
– Аиеи, уажәшьҭа изухамшҭуеи, – Ташәа ихдырра ааимшәан, ацәа даалҟьазшәа дҩагылан, зыӡбахә рымаз аҷкәынцәа рпатреҭқәа ахькыдыз ашҟа иҿынеихеит. Акраамҭа дрыхәаԥшуа дыглан. Урҭ уажәы ашәшьы рҿалазшәа инарбеит. Ҿымҭӡакәа дгылан. Дахьаныз, дахьыҟаз, иҟоу ҳәа уажәы ихахьы акгьы ааиуамызт. Ус, машьынак абжьы ааиаҳаит.
– Даҭа даауеит, Даҭа! – Ташәа ихаҿы ааихалашеит.
– Уҩыза Даҭоу? – Шабаҭ есҽны аиԥш иахьагьы ибыз ҵәыршы Ташәа инаилакшеит.
– Даҭа зегьы даҳҩызоуп. Ақыҭа деиҳабуп.
– Уара хаҭыԥуаҩыс уимоума?
– Сара, ар среиҳабуп.
– Иахьа иарбан ҭыԥу шәахьеибашьуа?
– Ахысбыжьқәа ргара иалагар, еилургап.
– Ташәа.
Ташәа уаҳа Шабаҭ диламцәажәакәа, акәты амахақәа реиԥш еимҿыршәшәаны иаԥхьа ишьҭаз автомат аибыҭара дналагеит.

* * *
Аԥсны, ақырҭцәа бџьарымцала рҽеибыҭаны ианажәла, Ташәа аҵара иҵон Аҟәа, Аԥснытәи Аҳәынҭқарратә университет аҭоурыхтә факультет аԥшьбатәи акурс аҟны. Аибашьра ишалгазҵәҟьа, иқыҭахь дхынҳәын,  зҵысшьыга ашәақьқәа аанкыланы аӷа иҿагылоз иқыҭауаа днарылагылеит. Далахәын Гагра ахақәиҭтәра. Иахьанӡагьы иааихымхӡакәа дызҵоу автоматгьы уаҟа ауп иахьиԥыхьашәазгьы. Ихдырра аҭыԥаҿы иахьынӡаҟаз игәы аладуун, дахыҽхәон, аӷа иабџьар имхны иара иҿасыргылоит ҳәа.
Гагра ахы ианақәиҭха, иҩызцәеи иареи ииасуеит Ешыратәи ахырӷәӷәарҭахь. Иалалоит ҿыц еиҿкаахаз ахԥатәи абаталион. Ари абаталион аӷьырак иқыҭауаа аҷкәынцәа рыла акәын излашьақәгылаз. Дыҟан зны Уазабаа, нас Шәабараа, уаантәи лбаа Гәымысҭа ахықәахь, Каман, Ахалшени, Шьрома… Дабананамгеи. Убриаҟара аибашьра далашыҩкын, сшәап закәу издырӡомызт. Аха… Аха Аҟәа агараан уи иваҭҟәацыз аснариад аԥҽыхақәа ӷәӷәала дырхәит. Аԥсра агәашә илаԥшуаз арԥыс иԥсы еиқәхагәышьеит, аха ихдырра уаҳа аҭыԥахь имааиӡеит, иҟәышра ицәыӡит. Арахь данцәажәо, ахаангьы акы зламкьакьац диеиԥшны данубо рацәоуп.
Аибашьра еилгазар хәышықәса ҵуеит, арахь уажәгьы аибашьра далагылоушәа ибоит. Уаҳа ишьҭеимҵоз автомат, машәырк алаҟаимҵарц, маӡала, апатрона арҭҟәацга ахаԥыц аҿырхит. Иара иахьа уажәраанӡа уи иамшәаны ицәыӡыз џьишьоит, Даҭа изиԥшаап ҳәагьы дақәгәыӷуеит. Иааиԥылалак, абри иамшәаны исцәыӡыз жәбазар ҳәа дразҵаауеит.

* * *
Ташәа иеибиҭаз иавтомат еиҭа еимихыхит. Дцәыҵыԥшны Шабаҭ иахьгьы днаԥшуеит. Иара Шабаҭ иакәзар, иахьада Ташәа димбацызшәа, лаԥшыла деилблаауа дгылоуп.
Ташәа ари ахаҵа бзиа дибаӡомызт. Имшьҭа цәгьоуп ҳәагьы дихәаԥшуан. Ақәыџьма дақәтәоуп ҳәагьы агәаанагара иман. Уажәыҵәҟьа иара дахьтәаз дааит амзар, егьырҭ амшқәа рзы уи дшааибалак, Ташәа дыбналаны дцалон. Аԥсцәаҳа иеиԥш дицәшәон, дицәымӷын. Иара Шабаҭ мыждагьы, Ташәа игәамбзиарақәа идыруеит, аха даабаны ҵәык наилимҵар игәы иауамызт. Ташәа игәы  аныԥҵәалак автомат иқәкны даҵхагәышьон, аха иҭҟьомызт. Нас Шабаҭ иааира дук згаз иеиԥш ибжьы хҵаны аччара далагон. Ташәа ари деиланагон. Иавтомат ҭымҟьазшәа анибалак, длатәаны аҵәуара далагон. Шабаҭ уи дарччон…
Амра ашьхара иаавҵхьеит. Иахьагьы ашоура бааԥсхарц иҟоуп. Аҳауа хьанҭоуп. Ташәа изы зегьы акоуп: аԥхынра, ҭагалара, аӡынра, ааԥынра. Ахьҭа иара дакуамызт, ашоура дацәшәомызт. Амшә еиԥш агәабзиара сымоуп, ажьа аиԥш скәаруеит, ажьа аҟара сласуп иҳәалоит, аџықә-џықә дыччо. Арҭ ажәақәа уаанӡа иҳәо аӡәгьы имаҳацызт, ичымазаҩра ашьҭахь ауп ианцәыригаз.
– Амшә даауеит, – рҳәон џьоукы.
– Ажьа аиԥш дкәаруеит, – иччон даҽа џьоукы.
Ташәа арҭ зегьы игәы иахәон.

* * *
Абар, хымз инарзынаԥшуа иҵуеит Амбара ақыҭа иаланхо ажәлар дара рнапала, аибашьраан иҭахаз рҵеицәа рыхьӡмырӡга араҟа аргылара иаҿуижьҭеи. Ари аус ԥшьа рнапы аналарк амш инаркны, амш ахәлара иаарымнахаанӡа аус руеит. Ташәагьы уа дрыцуп. Зны ирччоит, ҽазных ргәалаҟара аабжьихуеит. Аиаша акәзар, усҟак иара ихарагәышьаӡам, аҵәы илоумҵар, уихымччар, иара дуԥырхагагәышьаӡам, аха аамҭа иара атәы ҟанамҵои, дзыхҟьаз бзиаӡаны ишырдыруазгьы, иааихыччаргьы цәгьа изымбоз, Шабаҭ иҩызцәагьы ҟалалон.
– Даҭа. Абарҭ схымччалааит, мамзар ақырҭцәа реиԥш Амбара иалсцоит, – иҳәеит, игәы анкыдгылаӡа Ташәа.
– Урҭ гаӡақәами, уара  ушԥарызхәыцуеи, Ташәа. – Даҭа иакәын Ташәа аӡәы диеиԥшымкәа ҳаҭырла иацәажәоз. Ташәагьы иаҳа Даҭа иҽидкыланы дыҟан.
– Игаӡақәазар, сара исхарои?
– Аиеи, аха…
– Даҭа. Абри шәызҿу аус шәаналгалак, сҩызцәеи сареи ҳхы ахьааҩнаҳкша хыбрак ҳзыҟашәҵароуп. Макьана шоуроуп, аха аӡынра мааиуеи. Ҳаштаб хыбрак амазар ами.
– Иҟаҳҵоит, Ташәа. Иҟаҳҵоит, уара ишаауҭаху зегь ҟаҳҵоит.
– Аа, ауаҩы! Аа, узацәажәаша ауаҩы дахьыҟоу! – Ташәа уажәы ихы амыргәырӷьара ҭан. – Даҭа иоуп ауаҩы! Егьырҭ зегьы ҵәылаҵаҩцәоуп, исылахәмаруеит.
– Иулахәмарӡом, Ташәа, алаф рҳәоит амзар. Урҭ мыцхәгьы бзиа урбоит.
– Бзиа сырбаҵәҟьоума, Даҭа? – Ташәа ихаҿы ааихалашеит. Ихәда ихшьыз автоматгьы ааихихын, ҿыц еиҭарҳаз апальма ашьапы инадиргылеит.
– Даҭа, автомат абра исыргылар аӡәгьы имӷьычӡои?
– Мамоу, Ташәа, угәы рҭынчны уҟаз, уи сара сахылаԥшуеит.
– Ус акәзар, уи унапы ианысҵоит, сара аус зуроуп, – Ташәа агәаргәалеи аашьҭыхны, иргәыргәыруа, ԥслымӡаагара иҿынеихеит. Уи знык аусура даналагалак дааҟәумхуазар, аангылашьак имаӡамызт, иҽхәижәон.
– Имаҷны иақәԥсала, Ташәа.
– Узырҩуазеи, ууалафахәы иагдырхар ҳәа ушәоума?
– Шәиԥырҵ, уара, шәахьишьо шәымбаӡои.
– Машьынак азна зныкҟьара еиҭеигоит.
– Уи баша амшә ихьӡума.
– Ажьеиԥш дкәаруеит.
Зегьы акака ихырҳәаауеит. Уи иаргьы игәы шьҭнахуан, нас иаҳагьы дԥыруан.
Даҭа заҵәык аусура иаларгареи иаҟәыхреи зылшоз.
Даҭа заҵәык иакәын Ташәа иахьатәи идунеи иккаӡа иалаԥшуаз. Уаҵәтәи и-Лагәсҭанра шыхынҳәуазгьы агәра згоз. Иара, ихнымҳәӡаргьы, уи дзыхҟьаз идыруан, имаршәа икуан, игәы дҭаҵәуан, аха имчыз.
– Далҵуеит. Ишәымбари далымҵуазар. Аҵәы илашәымҵалан, имаршәа кны шәиацәажәала. Уи далҵуеит. Мчыла иаагоу, ацара мариамзаргьы, ицоит, – иҳәалон Даҭа, Ташәа ианимаҳалоз. Аха ауаҩы зегьы дрышьцылоит. Ауаа, ихҭигаз рхашҭызшәа, ҵәык ааиларымҵар ргәы иазычҳауамызт. Иаҳҳәеит ҳәа, аибашьраҿы иагьимыхьӡазааит, даниуаз ицизааит, ачымазаҩра ахыччара азин рымоушәа ргәы иабон џьоукы.

* * *
Амбара ақыҭан иахьа аизара ду ыҟоуп. Иаадыртуеит шықәсыбжак зыргылара иаҿыз абаҟа. Еизаз ажәлар ҵҩа рымам.
Абаҟа аартра иадҳәалаз амитинг ааиртит Даҭа. Иарҳәан Аԥсны агимн. Ишьҭыхын Аԥсуа бираҟ. Абаҟа ахаршә анахырх, Ташәа иахьада имбацызшәа, ҿыцбарах ибо, иблақәа адырхаланы дахәаԥшуан.
Наскьа зҽыриашаны игылаз аруаа адҵа анроу, ажәҩанахь зхы хаз равтоматқәа улымҳақәа аухдыршәшәартә, игәыҭҟьагаха еишьҭаргыланы ахысра иалагеит.
Ташәа ампыл еиԥш дышьҭыԥеит, игәы иҽанӡамкәа игаз ахысбыжьқәа илымҳа ишҭагәыргәырыз. Иблақәа амца рхылеит. Нас, – иҳақәлеит! – ҳәа автоматқәа рыбжьы еиҵамыз бжьык ҩеихылҟьан, дшаҟьо ажәлар дҩарылалеит.
Даҭа ашырҳәа дзыдгылаз амикрофон даадҟьан, Ташәа дихьӡеит. Ижәҩа нҭарсны иааникылеит.
– Ара сыҟоуп, Ташәа! Субоу? Аӡәгьы дҳақәымлаӡеит, Ташәа! Арахь уаасҿаԥши!
Ташәа иблақәа ыршаҟь-шаҟьо Даҭа диҿаԥшуан. Ихы инаркны ишьапқәа рҟынӡа дҵысуан.
– Ташәа, уаалеи ашәшьырахь ҳаицнеип. Уҽырҭынчи, Уҩызцәа зегьы ара ҳаҟами.
– Даҭа… – Уаҳа акгьы имҳәаӡеит Ташәа. Илаӷырӡқәа иҿаҳәҳәы илеиуан. – Даҭа, иахьа ара имҩаԥысуазеи?
Даҭа ихаҿы аалашеит. Игәыӷрақәа дшырмеижьаз агәра игеит. Дԥырны ажәҩан далаларашәа ибон.
– Абаҟа ааҳмыртуеи, Ташәа. Уи аргылара уара заҟа уџьабаа аду ухашҭма, Ташәа.
– Ииашану! Саргьы аус шәыцызуазма, Даҭа?
– Аиеи, Ташәа, аиеи! – сабик иан дшылгәыҵлымҳәҳәара инапқәа Ташәа иааикәиршеит. – Ташәа! Сукәахшоуп, Ташәа! Сыбжьы шәаҳауама? Лагәсҭан дхынҳәит!…
Игылаз ажәлар зегьы шанханы, еидӷьалазшәа знапқәа еикәаршаны, хәыҷҵас иҵәуа еидгылаз ҩыџьа ахацәа ирыхәаԥшуан. Аҩыџьагьы ирҿыкьаса илеиуаз алаӷырӡқәа рҩашхарц акгьы рыгмызт.
– Ташәа! – иҽизеиқәкуамызт Даҭа.
Амитинг цон.
Ацәажәарақәа. Алаӷырӡқәа. Ахьаа. Агәырҩа. Аибашьара иазку ашәақәа, ажәеинраалақәа.
Амитинг ахыркәшарахь инеиуан. Ажәа ирҭоит, аибашьҩы Лагәсҭан. Иааирццакыр амикрофон шәаны ицәцозшәа, ашьшьыҳәа днадгылеит. Акраамҭа ажәлар дрылаԥшуа дгылан. Ҿыц дизшәа, ма харантәи дааны, раԥхьа акәны ауааи ақыҭа аԥшӡареи ибазшәа, аҽеизгара ицәыуадаҩын. Нас уи иажәа аахиртлеит. Уи иаҟара иахьа измадаз аҳәатәы…














АԤХЫН-ҚӘА

Уахагьы, имацара адәахьы дыԥшуа аԥенџьыр дадтәалан Ахра. Ажәҩан агәы кылблаауа икаԥхоз амза ҽынла аиԥш аԥсабара арлашон.
Дырҩегьых Алла дзыҩназ ауадахь днаԥшит. Аха лхабарк ыҟаӡамызт. Мыцхәы ишшоуразгьы ашә ыҵарбаҟа иаркын. Амала аԥенџьыр шаартыз идыруан, аха уи арстәи  иҿырхасҭамызт.
«Алла!» Амшын ҭаирбартә ахәхәаҳәа даақәԥсычҳан, дзыдтәалаз аԥенџьыр даадҵын, кәыркәа мза аҽеиҩшамҭазы, аԥсабара ҿажәкуа ишаарҩаразгьы, иӡлачӡа аҟәкфҩы зыҩншәшәоз иуада ҭшәа блала иааимидеит. Уажәыҵәҟьа хықәкыла дзышьҭаз иаргьы издыруамызт аҟнытә, дҩаԥан хәыҷҵас ииарҭа дҩагәылаԥалан иҽааиҵыхны днылаиеит. Уи уамашәа бзиа ибон игәы аҩада ирханы, хәыцрала  деиҵаҭәы, зышьхәа ҳараку еимаақәак ишьазар ихы наҵысратә илаҟәыз аҭуан цәыш даҵаԥшуа аиара.
Маҷк зыӡәӡәара ицәахыԥаз имаика шкәакәа аԥштәы игәамԥхазт днафҩит. Аха иара иԥхӡы афҩы мацара ахьахыз акәхап, аӡәӡәара ишахыԥахьаз инамырдырӡеит.
Аҩада игәы рханы дахьықәиаз, иҭашәашәа иҟаз имгәа инапы нақәикит. Амла иакыз акәҷарақәа ран иаҵатәаны аҵәуара ианаҿу аиԥш, иҟьатеиқәа кәли-ҷли ҳәа «ашәа» рҳәон уажәы. Насоуп ианигәлашәа иахьа ашьыжь аахысгьы амла дшакуаз. Аха уажәшьҭа акрыфарҭақәа зегьы рышәқәа адыркхьан, уахагьы амла дшакуаз дынрыжьырц рҭахызшәа. Иара ихала, ашьра икәырҵозаргьы, афатәҟаҵара иламызт. Абас, уаххьада уажәадагьы данынхалоз уи млахҽыгас имаз аӡы заҵәык акәын. Ҵәыцак азна аӡы хьшәашәа ыжәны, нас иҭәы-иԥха иҟоу аӡә иеиԥш днышьҭаланы дыцәон. Уажәгьы ӡык ижәырц иаҵәца аашьҭыхны акрант шыҟоу иҿынеихон еиԥш, чхьырԥ-чхьырԥ ҳәа ишьҭаҳәазо иааиуаз ашьапышьҭыбжьқәа ааиаҳаит. Иаразнак идырит. Ас иныҟәоз, дзыҩназ аҩны аԥшәмацәа рыԥҳазаҵә Марго лакәын. Уи зынӡа дышқәыԥшӡазгьы, лышәпацәара иахҟьаны аума, лшьапқәа шьҭарҳәазо акәын дышныҟәоз.
Ашыӡ чымазара иаргәҟуаз аӡә иеиԥш, иахьаанагаз ихаҭагьы изымдырӡо, шәаӡыӡарак дааимнадеит, иааиуаз Марго шлакәыз анидыр. Уаанӡа уи лааира иара изын ныҳәа дук иаҩызан, аха уажәы даазқәылаз уи лыблақәа рхыԥшылара дацәыԥхашьон. Арахь, ҩымз зыхә имшәац, ауадазы иқәу аԥарақәа лани лаби ириҭахьоу џьылшьап ҳәа уҟазу, лара лакәын урҭ абыргцәа знапы ианыԥшылоз. Луалафахәы илоуаз ахәҷи, рыҩны иҩназ астудентцәа есымза илырҭоз аԥарақәа рылеи урҭ ныҟәылгон. Лара лхаҭа лҳәашьа, хаҵа дцагәышьан, лхаҵа лаб иҩны ашҟа дылзаагозар ҳәа агәыӷра лыманы, аха уахьгьы илзамуит. Иацы зеиқәа қәыршәны Гыртәылантә иааз, иани иаби ара рыԥсы рылалан, рнапы амса иҵоу макьана иштатамхацгьы, рҽагақәа рхашҭны, ахатәарагьы раҭәарымшьо аҟынӡа инеихьан.
– Ҳара агырцәа иныхтәу милаҭуп, – лҳәеит Марго, лхаҵа дилҵны аҩныҟа данаа ашьҭахь, Ахреи лареи еидтәланы ианеицәажәоз уахык.
– Избан, агырцәа уаа цәгьақәоума? – дҵааит Ахрагьы, агырцәа закә уааз Марго илеицәамкәа ишидыруазгьы.
– Ацәгьаразы ишԥацәгьоу, аха рхы анырзымдыруа рацәоуп, –  лҳәеит Марго, лгәамҵра дшыхнаԥааз лнырзар акәхап, илҿыҵҟьаз лажәа лыриашар лҭахны.
– Аиеи, мшәан, ицәгьоу милаҭ ҟалахьоума, аха ауаа зегьы еиԥшым, –  Ахрагьы иҽаамаириашеит.
– Аԥсуаагьы зегьы шәауеиԥшху… – Марго лҵәалаҵаратә ҟазшьа аҽацәырнагахт.
– Бареи сареи  ҳацәгьоума, Марго? Хара-хара аихәаԥшра ада уаҳа акгьы ҳалымҵит умҳәозар.
– Суҳәоит, Ахра.
– Ихҳаркәшеит, Марго.
Дымгәааӡеит Марго.
Лафла уи дыхҭеиклон Ахра. Аха иареи лареи аҵыхәтәан еизааибагон. Ҳаҭыр еиқәырҵон. Шықәсынаҟьак ауада ахә имшәаргьы акгьы иалҳәаӡомызт, аха иаргьы ламыс имами. Ма Маргои иареи ас еизааигәамындаз. Аизааигәара анаҳҳәа, уи ус ауп ишыҟалаз: Марго лхаҵа дилҵны данаа, усҟантәи аҭагылазаашьа аан аҳәсахәыҷқәа зегьы ишрыхьло еиԥш, ларгьы илуа-илҳәо дақәымшәо, мышцәгьашьҭахьтәи аҩаршьҭрақәа реиԥш ллакыҵақәа ҵыӡәӡәааны, ихәашьӡа, уамашәа ихьаалгон. Иаргьы илшоз ала лхы лгәы ахымшәарц диргәабзыӷуан, лхьаақәа лхаиршҭырц иҟаимҵоз арбан.
Марго лшьапышьҭыбжьқәа иара иахь рҿаархеит. Ахра деиҭааилыԥсаахт, аха ианиашьа ихаҵашьаны дзықәиаз икаруаҭ иҽаақәикит.
Ашә асбжьы геит.
– Иҟалоит, – иҳәеит Ахра.
Даҩналеит Марго.
– Хәлабзиа, Марго. – Дҩалхаҵгылеит Ахра.
– Оо, бзиара збаша, ауаҩы заҵә. Ушԥеилажьу, џьым-џьым. Аха ус сҳәеит ҳәа, маҷ ҵуама ууада уахымиижьҭеи. Иаҳҳәеит ҳәа, улабара ҳазхьааргьы џьара убарҭак ҳмоуа ҳақәурхеит, –  лыгыршәеи лыԥсышәеи еилаҟәаҟәаны иҳәо, ишылҟазшьаз еиԥш, лышәпара ианымаалоз лыбжьы ҵар ааҭганы ахьыр-хьырҳәа дааччеит. Нас дызхагылаз ашәхымс даахыҵын, лнапы ҭахә шкәакәа налырххеит.
– Сан лахь сыҟамзи, сыҩныҟа, –  Ахра лнапы аалымихын, днаиртәеит. Аха Марго лтәашьа ала ибартә иҟан даара дшыццакуаз, атәаха аамҭагьы маҷны ишлымаз, аха даҽа аамҭанык иеиԥшымкәа уи уажәы иааигәара дыҟазар иҭахын.
– Ахра. Усыргәамҵыр сҭахымызт, аха, уажәыҵәҟьа цәгьала сеилахеит, ауада азы иуқәу аԥарақәа ушәартә уҟазар? Амала, иумамзар, уаҵәы исыԥсахуеит ҳәа уаламган, сара џьара исыԥшаауеит.
– Марго, уаҵәынӡа исабраӡар, уаҵәы сыстипендиа соуеит, нас ахәылбаҽха ибықәсыршәап. – Ахра истипендиа уаҵәы ишимоуагьы, амц иҳәеит, уаҵәтәи амш иацу агәыӷрақәа ршәаԥшь иҽалакны.
– Мап. Мап, Ахра. Ухы умыргәаҟын. Саб ахәшәтәырҭа дҭахацәеит. Аха сара исыԥшаауеит. Уара ианоулак исуҭап. Ега ԥара сзыландаз, ишсоурыз.
– Сара ибхьызгӡоит, Марго.
– Умыццакын ҳәа уасҳәеит, Ахра.
– Маҷк баатәар ауеи Марго. Иахьа акалашәа сыҟоуп. Иахьаҟара ауаҩы сизхьаауа сҟамлацт.
– Уанҭатәқәак сымоуп, Ахра. Сшаарылгалак саауеит, ҳааицәажәап, аҵх ду имшо. Саргьы сымала сгәы ԥҵәеит, аиаша уасҳәап. Сани саби рхазы. Сара арахьгьы сатәымкәа, анахьгьы сатәымкәа. Абахҭа зымала иҭаку сиеиԥшны схы збо салагеит, сеилагарцгьы акагьы сыгым.
– Ахагацәа рыхәшәтәырҭахь быргозар саргьы сырхамышҭыртә сызраҳәа, Марго.
– Уаргьы ушьара уқәҟьаны уҟоуп, Ахра.
– Ахәылбыҽха ҳааидтәалап, Марго?
– Сааиуеит, Ахра. Амала ушьтәа шушьра ухоумыршҭааит.
– Бара ауаҩы иԥсы аҿыхра базҟазоуп, Марго.
– Ҳаҟанаҵ ҳаихалароуп, Ахра. Саргьы иаҳа ауаҩы данысҭахыз сышнумыжьыз угәаламшәои?
– Бааиуама, Марго?
– Сааиуеит, Ахра.

* * *
Марго данца ашьҭахь Ахра акраамҭа ииуа-ииҳәо дақәымшәо дтәан. Нас дҩагылан аԥенџьыр дналԥшны Алла дзыҩназ ауадахь днаԥшит. Ашә ҟьаҟьаӡа иаартын. Али-ԥси рыбжьара иааиԥыхьашәаз аԥхьарҟьа кьаҿ ҵаӷа ааишәхарԥаны аҳәынҵәрақәа еибаркуа, Алла дзыҩназ ауадахь иҿынеихеит. Уи уажәшьҭа дацәымҩашьо идыруан Алла иара дышицымцоз, аха зегьы акакәын мчык ихо лара лахь дагон. Иара итәала ега игәы дацәажәазаргьы, иага агәшәымшәа иҳәазаргьы, цәыкәбарк аҟара иххәыцуамызт.
Алла ишыҟалҵалац еиԥш иахьагьы ҽыргызмал ччарала диԥылахт.
– Ианакәӡамыз сасра сыбҭаазар ҟалап, –  Ахра аԥсшәа аҳәара ацымхәрас, иҩны дааизшәа, аҟәардә даахан длатәеит.
– Мап, џьаушьҭ. Сара ауаа бзиақәа анысҭаауа бзиа избоит, аиҳаракгьы уара уеиԥш иҟоу аҷкәынцәа.
– Уи азы иҭабуп. Амала, исабҳәар ҟамлари, абри схыччара бгәы ахзыршәо амш ссир анааиуа, – Ахра ишиҭахӡамыз маҷк дааицрашәеит.
– Оо, уи сара сакәым, уареи сареи ҳазшаз анцәа дугьы издыруам.
– Алла, бшыхәмар-шыхәмаруа, зны баамҵԥааны, Нарџьхьоу иеиԥш сҽыхәда бнықәкны бызгоит сан лахь, ҭацасгьы былзыҟалоит.
– Ҟоҳ, ари арԥыс зынӡаскгьы дысзымдыруазаарын. Кыр ҵуоу уара сыршәара уҽазукижьҭеи, аҩыза? – Аллагьы Ахра ицраз амца ашыра анылгәыдыԥхала, иҿыцәаар ҳәа дшәозшәа фырхьқәак нақәылԥсеит.
– Алла, аиаша басҳәап, шьҭа уаҳа исызчҳаҵәҟьом. Ибымдыруеи, цәыкәбар-цәыкәбар аӡы зҭаҭәо аҵәца ҽнакымзар ҽнак ишҭәуа, ихыҵыргьы шалшо.
– Мшәан, саргьы иуасымҳәахьеи, баша уҽумырааԥсан, уареи сареи ҳзеинасыԥхом ҳәа. Уахатәи уааирагьы сзеилкаауам, аиаша уҭахызар.
– Сара бзиа бызбоит, Алла.
– Ииашану?
– Еиҭах бысхыччоит акәу, Алла? Бара бтәык сара сакәым аҩсҭаа ихаҭа изеилыргом.
– Убри ами саргьы исҳәо. Сара стәы аилыргара цәгьоуп. Уаргьы ухы мыргәаҟкәа, ашьшьыҳәа ууада ҭшәаҿы утәаз.
– Сара сзыҩноу ауада ҭшәоуп, аха сыбзиабара ҳәаак амаӡам.
– Аа, абриаҟара ахаара абааигеи ҳәа схәыцуан, ҳәаа змаӡам убзиабара ууада ҭшәа ианазымк адәахьы ихыҵзаап.
Ахра аҵәымаӷ дахаԥалазшәа дааҭрысит
– Алла! – Ашырҳәа лнапы кны даахан, иааигәаӡаны дааидирԥалеит.
– Узҿу сзеилкаауам, Ахра! – Алла лгәеисра ааццакит.
– Уаха исабҳәароуп аиаша! Ма  бышсыццо агәра сбыргоит, ма сылахәмарра баҟәыҵны, сгәыӷрақәа сымпыҵабырӡуеит.
– Усыламкьысын! Наҟ соужь! Сара суцәшәоит, Ахра!
Ахра Алла лнапы аауишьҭуеит. Иблақәа амца рхыҳәҳәыла абылра иаҿын.
– Сара сыԥшуп, Алла.
– Ахра. Ииашаны уара узласгәамԥхара акагьы уалаҟам. Аха…
– Аха гәынамӡароуп.
– Ахра! Уареи сареи ҳаибагар, ҳхы ҳазныҟәгаӡом. Ара Аҟәа, уаргьы саргьы ҳазқәиҭу ҳәа акгьы ҳамаӡам.
– Иарбан ҳазқәиҭхараны ҳазқәиҭым?
– Иаҳҳәап, ҳхы нызҵаҳкыша ауадақәаҵәҟьа ҳамаӡам.
– Нас, бицца агыруак. Урҭ роуп уажәы Аҟәа ауадақәа змоу. Усгьы ҳаԥсуа ӡӷабцәа аӡәырҩы агырцәа рыццара бзиа ижәбоит, амал рымоуп ҳәа иԥхьаӡаны.
–Сара урҭ срыдумкылан, Ахра.
–Бызлареиӷьу ҳәа акгьы збом.
– Ахра!..
– Ааи, ибыргәаҟхьоу, амалдара иахырҟьаны ибшьуа, Ахра соуп
– Ахра! Уажәыҵәҟьа суада удәылҵ, мамзар аԥшәмацәа срыԥхьоит! Исҳәо умаҳаӡои? Узгылоузеи? – Иахьа нахыс сыхьыӡ ухаршҭ, Ахра!
– Сара быхьыӡ ахаангьы исхашҭӡом, Алла.
Ахра акраамҭа дгыланы Алла  длыхәаԥшуан. Нас ашьшьыҳәа дындәылҵит.

* * *
Ахра ихи иареи рымацара ианеизаанха ауп Алла лажәақәа иаҳагьы ианилс. Уи уажәы Алла лахь гәыԥжәара хыбаарак иман. Ауадақәеи амали ахьимамыз иахырҟьаны бзиа иибоз аԥҳәызба ҽаӡәы динасыԥхараны дахьыҟаз акәу, даҽа хныҟәгашьак ахьизымҵаз акәу, изҵысыз хыбаара хьымӡӷшьарак ҩнуҵҟала деимырхха дакын, ацәцашьасгьы иҟаиҵара изымдыруа.
«Алла илҳәаз иашазар?» –  Уажәшьҭа маҷк рыгәра иго далагеит Алла лажәақәа. Ииашаҵәҟьаны, уажәтәи аамҭазы узмаҭәахәузеи ԥарада. Алла лыблақәа ирныԥҟала ирныз ажәақәа рыла иаҳҳәозар, дыбзиагәышьоуп, аҵара дугьы далгоит, шәҟәыкгьы давторуп, аха иазууазеи дыцәҳәы-ҟьантазуп. Иаб заа диԥхеит. Иан лхала ԥшьҩык ахацәырԥар ршьапы иқәларгыларц даҿуп. Иабаалгари усҟатәи аԥара, Ахра Аҟәа ауадақәа изаалхәартә еиԥш. Арахь уԥшыр, уахгьы-ҽынгьы ргылароуп изҿу, аԥсуаа ауадақәа зауа маҷуп. Қырҭтәылантәи Гыртәылантәи ауаа раагара иаҟәыҵуам, урҭ рызхара Аԥсны акәым, иара рыԥсадгьыл аҟынгьы иҟамлеит. «Аԥароуп, баба, уаҩрасгьы малсгьы иҟоу» –  иҳәеит, жәаха ҽнак, Ахра ибзианы иидыруаз  уарашҭиҩык, Хыбжьы ицә атәыҩақәа реиԥш иԥаҵа акьатрацәқәа акы аҩада ирханы, акы – алада. «Аԥара анумам аӡы зҵабаз аԥсыӡ уаҩызоуп. Уҩызцәа рҿы ишуҭаху узцәажәом, ууа-уҭынха узбом. Игазго уҿаԥхьа иҭажьу амшын қашьзар мҳаҵәк алухырц унапы аҩышьҭыхымҭаз изҿашәо аихацқәа реиҿыршәаразы иаҭаху аԥара хьҷа-ԥса анузаҿамԥса, амла уаганы уԥсыр алшоит. Нас ауп даҽа мҩак ахь ухы анурхо. Аха уи амҩагьы анылашьеи анысшьеи анузымдыр, ацәқша иаҩызаха, уеиӷрыжәжәа ушьҭанаҵоит. Уи азакәанԥҟарақәа анузымҵа, уи аҳауа џьбара анунымаала, меигӡарада илахнажәо утәыҩа иацыркәкәо ашьаршәы ала уԥсҭазаара мҩа адамыӷа цәыршәагақәа нанҵо, уаанӡатәи ухьышьҭра гәкажьгахь уаархынҳәуеит».
– Нас, уи аԥсҭзаара ҷыда ҳәа узҿу, уара иуцныҟәаразы иҟаҵатәузеи? – Ахра иблақәа гәыӷрала ирҭәны ауарашҭиҩы днаиҿаԥшит.
– Акымзаракгьы. Уи иара ахаҭа иунарҵоит, уара узадгылар.
– Нас уи адгыларазы иҟаҵатәузеи?
– Абри убоума? – Дабатәи лыгу абри арԥыс ҳәа аанарго ауарашҭиҩы Ахра днаиҿаԥшит. Нас, злымҳа икыз акрант ааирҵәин, иаҵагылаз аҟәрышька ду абжа уарашла, абжа шәахла иааирҭәит. – Абри акрант ахи аҟәрышькеи заҟа еицәыхроу аҟара еицәыхарахоит уи ҭазәҭои аӷарреи. Еилукаама шьҭа? Иарбан усзаалак иамоуп иара ахатәы маӡа. Убри амаӡа ауп зеилкаара уадаҩу, еилукааит, есс, унықәхысны уцеит ауп. Аа, усҭ абри аҟәрышька, уара уҟынтәи аԥара сҭахӡам, ижә, ҳалалс иуауааит.
Ахра усҟан ижәит ауараш. Амала уажәы ауп уи данахьхәы. Уажәы акәызҭгьы, уи ауараш изҭазҭәоз иҿеиҭәон. Ауарашҭиҩыҵәҟьа уи дихыччозшәа ибеит уажәы.


* * *
Иуада ашәхымс даахыҵызшәа ибеит уажә иан. Уи лакәын агәыԥжәарақәа аниоулоз, дахьынтәааз изгәамҭаӡакәа иблақәа иаарыхгылалоз, дидтәалазшәагьы дзацәажәалоз.
«Сан, бара саб баниццоз амал ду имазма? Уи малла бхихзар, бара?»
«Иабаҟаз, нан, усҟан амал. Уаб деилаҟәаҟәа аибашьра Ду  далҵны иԥсы ааигеит. Насгьы, Ԥаҵақьала  иаамҭа аан, даара аԥсҭазаара цәгьан, сыҷкәын. Иааҳрыхуаз ахәҭа хәҷык акәын ҳара иаҳтәыз, егьырҭ аҳәынҭқарра иагон».
«Аҳәынҭқарра иагозу, ауаршаҭиҩы иҩызцәа ауаа иргозу, сан?!
«Уи сара иабаздыруеи, сыҷкәын?»
«Нас саб бызлахихи, сан?»
«Ҳара ҳхаан ауаҩреи ацқьареи раԥхьа игылан, сыҷкәын».
«Нас урҭ уажәы иабаӡи, сан?»
«Урҭ уажәгьы иҟоуп, сыҷкәын. Амала, урҭ рбара зегьы ирылшаӡом, даргьы рхы цәырыргаӡом. Рҭынчымҩа ишаныц иануп».
«Саби бареи уаҳа малк шәызмырҳаӡеитеи, сан?»
«Уаби сареи зегьы иреиҳау амал ҳарҳаит, сыҷкәын».
«Иабаҟоу нас уи амал, сахьрыцҳанатәуа бымбаӡои, сан?»
«Уи шәара иҳахшаз шәоуп, нан. Шәарҭ ахаан аказы ҳазмырԥхашьац, сыҷкәынцәа, нан!»
«Иабаҟоу ҳацәҳәы-ҟьантазқәоупеи, сан?»
«Агәабзиара шәаҳәала, нан, агәабзиара. Уи аншәоу, нас зегьы-зегьы дара рхала иҟалоит. Зегьы ҽҳәарак-ҽҳәарак рымоуп».

* * *
Ахра иан лгәы ианаҳәаз ажәақәа даадырхәыцит. Усҟан зынӡа дицәымӷхан, дцәыршәагаханы ибла даахгылеит ауарашҭиҩы. Ибла даахгылахт: инапы хәамсыс дуқәа аффаҳәа аус дыруа, ибла гызмалқәа шаҟь-шаҟьо, шәахла иҟыбз-ҟыбзуа ирҭәны, ала кәтаӷьфа еиԥш ицқәа хырџьаџьаны акапеи азы зегьы дырҿаччо, аҟәрышька дуқәа ауаа ишыдиркуаз. Убри диԥҳазшәагьы дибеит уажәы Алла.
Амза, зыбжа зымҽыз асаан ҩежь еиԥш абжа шамырффазгьы, ахаҿы лашаӡа иҟан.
Жәҩангәы ихалахьан. Иҿыхьшәашәаӡа иасыз аԥша ласкәантраӡа Ахра иуада иааҩнашьқьарын, аҳәса рылаԥш надхалартә еиҿкааз ицәа-ижьы ааиԥхьашьшьааны, ихтыз имахәарқәа ааимнадеит. Ахра аԥша днафҩит. Ақәа афҩы ахын.
«Ҳаи, шьыри, қәак аундаз!» –  игәы инҭиҳәааит Ахра, жәҩангәахьы аҽеизгара иаҿыз аԥҭақәа дырзыԥшуа. Иахьоуп ақыҭарахьынтә даныхынҳәыз. Мчыбжьнаҟьак зырашәара иаҿыз шықәсыктәи рымгәахә, рџьықәреи хазына аарҩара иқәнакын, абыӷьқәа атыԥ еиԥш рҽыргәаҩаны, ақәа аура иазыԥшын.
«Ҳаи, шьыри, қәак аундаз!» –  еиҭеиҳәахт Ахра.
– Дырҩегьых, хәлыбзиа Ахра! – хаҵаҵас аџықә-џықә дыччо дааҩнашылеит Марго. Уажәы уи ԥхынмаҭәала дахьеилаҳәаз акәу, илшәыз лхалаҭ маӷра ҿҵәа дагәылԥхаауа, амаҵмыџь ҟала арыцқәа реиԥш иҭҵәрааны ицоз лӡамҩа татақәа иԥлыртлаз лқьышәқәеи лыччаԥшьи рыла ирҿыхо, Ахра иблақәа дыԥсырмаҷгаха даарыхгылеит.
– Арахь бааины баасыдтәал, Марго. Уаха уамашәаҵәҟьа сгәалаҟазаара бааԥсуп, –  Ахра дҩагылан, ааигәа ари аԥҳәыс димбацызшәа иҽаалыдирхалеит.
– Аллеи уареи шәышԥеиԥырҵи, Ахра? – Марго зан дыгәхьаазгаз асаби диеиԥшха, Ахра уажәтәи «идунеи» лҽаагәылалҳәеит.
– Ара бтәа, Марго. – Ахра изы иагькаруаҭыз, иагьҟәардәыз, иагьԥсҭазаараз, ажьакца зиааихьаз икаруаҭ ашҟа инапы наирххеит.
– Сымтәои, сышԥамтәои. – Марго «лыквартирант» илыдигалаз «аҟәардә тата» днылатәеит. Иаргьы днеины дналыватәеит. Акыр инықәсхьаз акаруаҭ «абас иаҳа еиӷьуп» аҳәар аҭахызшәа, амгәа лҭаҳан, аҩыџьегьы ааиднарӷәӷәалеит. Зынӡа еизааигәаӡамыз ҩ-цәеижьк анааидыӷәӷәала, урҭ ирхаз  аԥшьблак ааиҿаԥшит…
– Узықәгәыӷша ҳәа акгьы ыҟам, Марго, –  иҳәан, Ахра инапы ҩышьҭыхны Марго лыхәда инакәиршан иара иахь иааигәаны даалыхан лыблақәа ҭыблаауа дналҿаԥшит. Аиаша акәзар, уи уажәадагьы абасҵәҟьа иааигәаны ԥҳәызбак лыблақәа дырҭамԥшыцзар ҟаларын. Дызхыԥшылоз урҭ аблақәагьы убри аҟара иҭбаан, иҵаулан, Ахра ҩ-ӡиак дырхыԥшылозшәа игәы иабон. Нас маҷ-маҷ ихдырра аҭыԥаҿы иааин, урҭ аӡыжь иаҵәақәа днырӡаакәала дцар ҳәагьы маҷк даашәеит. Аха ларгьы уи аамҭазы лмахәар ҟьантаз ҩышьҭылхын ихәда инакәыршаны даалгәыдлыҳәҳәалеит. Егьи лнапы иара ахала иҩышьҭыҵын, лнацәьарақәа ихцәы ажәпара иналалеит…
Ахра икылкаа дызхыԥшылоз лыблақәа иҽаарҟәиган, лқьышә ҭахәқәа днарыхәаԥшит. Урҭ иҟаԥшьы-уаркалеиуа, абыржәыҵәҟьа иаарцәаакымзар, ҳаӷеиҭа, иааҟәыжәжәаны ицарашәа еицраланы абылра иаҿын. Ԥыҭраамҭак ус ҿымҭӡо лыблақәа дырхыԥшылон, аха нас, игәыдыԥхалоз лыԥсыԥ ҟәанда, деилырхха дҿаҳәаны дызмаз «ашаха» аарԥсаҳәаны, ишибоз илеикәаӡҭын, иԥхаҵәы-ԥхаҵәуа икәа инҭалан дааимнадеит. Нас абылра иаҿыз лқьышәқәа ирыцраз амца ирцәар иҭахызшәа ашьшьыҳәа иқьышәқәа нарыдикылеит.
Марго, ацәгьара ҟаҵаны иақәыркыз ахәыҷы иеиԥш дааҭрысны лҽааимпыҵылжәааит.
– Саҭабымҵан Марго, –  иҳәеит Ахра.
– Сара саҭоумҵан Ахра. Ухәыҷыми, ухы еилазгеит ҳәа сыҟоуп.
– Сышԥахәыҷу Марго! Бареи сареи ҳшеиқәлацәоу бхашҭзар?! – Ахра иаҳаз ажәақәа аахьымӡӷишьеит.
– Акрыздыруоу, –  Маргогьы уажәшьҭа илура-илҳәара дақәшәмозт…
Уажәыҵәҟьа ари ауадаҿы Алла лызхәыцшьа ыҟамызт.
Уажәыҵәҟьа ари ауадаҿы ахәыцрақәа ҽакын.
Уажәыҵәҟьа ари ауадаҿы ацәанырра хаақәа рымца аиқәылара иаҿын. Уахатәи аҵхгьы шә-ҵхык ираҟарахарц агәы иҭан.
– Аҵх шьҭа жәаҩа инархысхьеит, саргьы сыҩныҟа снеип, – Марго дааҳәын, знапқәа лыкәыршаз Ахра днеиҿаԥшит. Арагьы ари аимгеимцара ушхәыданамтәуаз ззымдыруаз иакәмызт. Убасҟан ауп уи ицәаныррақәа аӡхыҵреиԥш ианижәлаз. Уажәшьҭа ихыи, ихшыҩи, инапқәеи иара итәӡамызшәа дара ирҭахыз ҟарҵон, инацәкьарақәа дара рхала лцәа ҟәымшәышә ԥшааны ишьышьуа иҩеиуаз, лгәышԥаҿы  инызлашәаз ататарақәа маҷк иаарыдхалеит, аха нас мчыла  рҽаарыдкәааны илшәыз лыԥхьарҟьа халаҭ аҳәынҵәрақәа рԥыртлара иалагеит. Ахра уажәшьҭа усгьы ихдырра ицәыӡхьан, аха зхалаҭ аԥыртлара даҿыз аԥҳәыс илымурц даҿызу, дицхраарц даҿызу аилыргара уадаҩны, Ахреи лареи рнацәкьарақәа аӡҭачы хәыҷы иҭахаз аԥсыӡ рацәа реиԥш, еилаԥаҭаны митәы рымшын…
Ашьыжь заа дҿыхеит Ахра. Уи уажәы зхатә ԥҳәыс илықәиҭу хаҵа наӡак диеиԥшны ихы иԥхьаӡон. Уажәоуп цқьа ихаҿы ианааи аԥсҭазаара иацу ақырбыџь хаақәа.
«Абри ауп изыхьӡыҵәҟьоу аԥсҭазаара!» –  Ахра игәырԥхаӡаны, иҭаххаа ицәаз Марго дналзыԥшит.
Аԥенџьыр икыдыршәылаз аԥарда даахеит. Адәахьы хаа-хаа аԥхын қәа алеира иаҿын.
– Марго! Ақәа! Ақәа! – Ахра Марго дналхаххит.
– Ақәа! – лҳәеит Маргогьы, дыцәаӡамызшәа, дласны аиарҭагьы дҩагәылԥеит. – Ақәа! Шьҭа адгьыл ахәрақәагьы ҳақьым бзиак иеиԥш ӡхьамԥшла иҿыӡәӡәааны иарӷьап!
– Аха нас  еиҭамҩахуеи, еиҭамышьшьахуеи, Марго.
– Ақәагьы еиҭамухуеи, Ахра.
Марго лыԥхьарҟьа халаҭ аалшәылҵан адәахьы дындәылҵит. Акраамҭа ақәа дыцәгыланы лыҽлырбааӡон, нас ахыбра иахьынҳалаз аӡыршәра днаҵагылан, лыблақәа хҩаны, лхы аҩада ишьҭыхны иҩаҵалкит.
Ақәа лықәнауан Марго. Ҽыҭ-ҽыҭ зҽеидызкылахьаз лыхцәы шьыҵәрақәа ирхьыкәкәоз ацәыкәбарқәа лыкәа ԥха иҭалон рыҽӡаны.
Алла луада ашә аалмыртӡацызт. Иаартӡамызт Марго лыҩны ашәгьы.
Хаа-хаа илеиуан аԥхынтәи ақәа ԥсҭаҵага.






















АШҲАМ ЗЛОУ АХӘЫРБӶЬЫЦ

Аҵх ашарахь ахы архахьан, аха макьаназ аԥсабара ҭынчӡа, алымҳақәа кыдҵаны адгьыл агәеисыбжь иазыӡырҩуа, ашара иазыԥшын.
Акарпыжә мҟала аиԥш, мрагыларахь, ицәеиқәаразу, иҟаԥшьызу узеилмырго ԥштәык ашьхақәа ирхан
Ар рымца аххаҳәа еиқәҵаны аԥсаҵла иамҵатәаз Сиҭ иблақәа ирхылоз ацәа рхихырц, еилашьшьы, ахәрыд-хәырдҳәа ижаҳәо иаԥхьа итәаз ирахә илаԥш нархиган, ихы ҩышьҭыхны ажәҩан дҩаҵаԥшит. Уахагьы уаҟа аеҵә цәымзақәа еилаџьуџьуа иаркын. Мрагылара иҩахыкны, абла ҭбаа ахалашо ажәҩан икыдшеишеиуан, ашамҭаз ԥшахьырсра ҳәа иаацәырҵыз, ашаеҵәа. Сиҭ иблақәа надхалеит, иаргьы дышгәанаҭаз аниба, зыԥсы ҭоу аӡә дкылкааны дихәаԥшуазшәа дааԥхашьан, еилаӷӷа иавалашоз аеҵә-рԥарцәа днарылаԥшит. Убри аамҭазы, иқәрахьымӡахаз еҵәак аҩызцәа иаарылшәан икаууа Сиҭ дзымҵатәаз аԥсаҵла иакәқкны аҿыланахеит.
«Аӡә иеҵәахә кыдшәагәышьеит, гәаҟ», –  игәы инҭиҳәааит Сиҭ. Нас ашырҳәа дҩагылан, иқәкны илеиуаз аеҵәа назҿиҭит: – Ее, уара, аеҵәа! – Аха аеҵәа Сиҭ ииҳәаз амырҳаӡакәа, адгьыл иналахәаша ицарц аҭахызшәа, амцабз аҿыдды икәкәаӡа иҭаланы ишлеиц илеиуан.
«Џьанаҭ гыларҭас иуауааит, зеаҵәахә ҭашәо, сара акгьы сызухәагәышьом» –  Сиҭ дызҵаԥшуаз аеҵәа шлеиуаз дзымҵатәаз аԥсаҵла ахықәцәа аҵарра инақәшәан, ашәах мпышҭа аиԥш ашьҭа-мҭа ыҟамкәа, амахәқәа риаҵәара иналаӡҭ ицазшәа ибеит.
«Зегь зымчу анцәа ду, улаԥш хаа еснагь иаҳхызааит, ҳашрыцҳау убоит. Уара – хыхь, ҵаҟа – адгьыл. Шәҩыџьагьы шәымгәарҭаҿы аԥсҭазаара заҭәашьоу ауаа ҳамчыдаха ҳабжьаршәуп. Мгәарҭа иҭоу асаби дмаалықьуп. Ҳаргьы асаби ҳаиҩызоуп, ҳахьча». – Сиҭ аныха дамҵагыланы, ахҿыхра идызшәа, ҳазшаз днаиашьапкит.
Иҿыхьҭаӡа иасуаз ҭагалантәи аԥша ӡылач ҟамаҵас Сиҭ дааилнашьааит. Иҽырхынааны аҿыцәаара иалагахьаз амца данҩаҵха, икәша-мыкәша ырлашо, амцабзи ахәеи еилахәмаруа, еиҿажьыз амҿқәа иҩарылҟьеит. Ари иҟалаз алашара ихы иархәаны, Сиҭ ирахә днарылаԥшит. Ихы-иҿы ааихалашеит. Уи ирахә убриаҟара бзиа ибон, убри аҟара дырзааигәан, ауаа иахьраҳауаз дацәыԥхашьон амзар, дырнықәуазар дырнықәуан. Урҭ ракәын ԥсҭазаараси малси уи иагьимаӡаз.
– Сиҭ аԥҳәысаагаха изҭодаа, ирахә дырхашәаланы, –  рҳәон зыбз иафоз џьоукы, иарԥысра шынаскьеигахьаз гәаҭо.
– Сиҭ ицәқәа, –  рҳәон анхара пату ззақәыз ауаа.
– Сиҭ ижәхьақәа, –  рҳәон Сиҭ дызҭахыз ауаа, уаха ибаҟа-саҟуа, иргәыҵамӡоз рычаргәқәа хшла ихыхәхәо аҩныҟа игәарлоз ирахә анырбалак.

* * *
Абнаршәыра шыҟаз махәык аҿаҩҳәа иааԥҵәеит. Сиҭ ашырҳәа ихы ҩышьҭихын уахь днаԥшит, алашьцара абла ҭиқәаҵәаақәа рыда илаԥш акгьы ыҵамшәаӡеит. Ихьшәашәаӡа ивараҟны ишьҭаз ишәақь ҩышьҭиԥаан, иаахаиршалеит. Ԥыҭраамҭак ҭычнран. Аҿаҩҳәа даҽа лабыҵәк аԥҵәабжьы аагахт. Сиҭ дҩагылан, игәы аҭҳара еисуа, абжьы ахьиаҳаз ашҟа ишәақь ахы наирхеит. Аҿыцәаара иаҿыз акәиц хәыҷқәа реиԥш ҩ-бла хәыҷқәак еизааигәаӡаны, ицырцыруа  алашьцара иналибааит.
– Аа, абна улӡааит, уара аԥсы қам-қамыжә! – ишилшоз ибжьы ҩҭицан, инацәа зҵакыз аҵхга нарҭрысны даахеит, нас аҩбатәигьы. Ехьымӡа-еиԥымӡо ахысбыжьқәа  ҩба ахрақәа рҿыхо, рҽырхәоуӡаны алашьцара иналаӡҩеит. Сиҭ ирыцҳашьаны дызмеихсыз адәыбга иахьыз азымдыруа, игәыҭҟьа-ԥсыҭҟьаха аасра инылапҟа ицеит. Акраамҭа ахәшәыблы афҩы зҭыҵуаз ишәақь  имҟәыҵырӷәӷәа дгылан Сиҭ. Нас арыҟәҿыга акьыԥшь нарҭрысны днахан, агәыцә зынсалаз амҿы ианыҩрны инкаҳаразшәа иааихыҟәҿын, иаӷраз апатрона ҭацәқәа ааӷрыршәаны инкеиԥсеит. Иҭирҟьаз апатронақәа рыцнхәрақәа наҭаны, ҭаҭынҟаҵак ааҭиган инаиҿакны амца нацраирсит.
Алашьцара агәы жәпара кылблаауа аххаҳәа ибылуан акәаш мца.
Сиҭ иҿакыз иҭаҭынҟаҵа даҿгәыҳәааӡаны данынаҿыхалак, уи иаӷрыҵуаз алҩа игәаҵәеи ирԥҳақәеи ааимданы, сара исуалыз ҟасҵеит аҳәозшәа, иаагьыжьны ихәда иҩкылагылон, нас иқьышә ԥсыдақәа маҷк иааҭырқәацәааны аҭаҭынлҩа нарыбжьицон.
Аԥырӷышқәа дрыӷраԥшуа дтәан Сиҭ. Уи ибон алашьцареи ахьҭеи маҷ-маҷ амца иалаӡҭуа ишалагахьаз. Урҭ ирхылҵуаз алҩа хааӡа Сиҭ иблақәа инырхыланы ихьанҭаӡа иааикәанаԥсон. Нас ан гәыбзыӷ леиԥш аҽааикәыршан, напыԥшқала ихахәы ныԥхьаҳәо, ҟарулҵас илакыҵақәа инарыҵатәеит. Аха макьаназ ацәара згәы иҭамыз Сиҭ илацәақәа мчыла иаахитит.
«Ажәра сиааиуазар, иаразнак ацәа сакуа сышԥалагеи». – Дҩагылан ацәа ихирԥсаарц ирахә жаҳәо иахьтәаз днарылалеит. – «Аа, сыҷкәынра зегь зыдсырӡлаз сырахә, сара смал, сара сыԥсҭазаара. Издыруада ихасырҟьацәазар. Сыԥсҭазаара рыдсҳәалацәазар. Сыԥшәма лакәзар, дыԥҳәыс ҿахеит. Лымалагьы аҩны дазынсыжьцәеит. Лхы даҽакала ишԥаныҟәылгари, аха азаҵәра лгәы сыхнаршәар. Шықәсыбжак сырахәи сареи абна ҳалоуп, ашьха ҳақәуп. Шықәсыбжак аԥҳәысҿа лымацара аҩны дахуп. Мап. Мап. Уажәшьҭа, раԥхьатәи асы шоулак аҩныҟа сылбаауеит. Сымч зықәхаша аҩны иаанкыланы егьырҭ зегьы снарыхан исҭиуеит. Уажәшьҭа иазхазар ҟалап. Саргьы ԥсҭазаарак схы иасҭар ами. Сыуа-сҭынха исыцәрыгхеит, сыԥсыр сызџьабо дысмроа сҽыҟасҵеит. Мап. Мап. Инысхуеит сырахә, сынтәаҵәҟьа, шьхалбаан. Лычҳара хымҵындаз уаанӡа сыԥшәмагьы, уигьы деилкаатәыми. Хаҵа дааит. Лхаҵа лара лаасҭа ирахә еиӷьишьеит. Егьа ицәгьазаргьы сынтәаҵәҟьа урҭ ықәызгоит. Лареи сареи ҳамч зықәхаша, иныҟәызгаша ҳныҟәызгаша нсыжьуеит». – Сиҭ уажәыҵәҟьа аахәаҩи иареи еидгылазшәа игәы иабеит. Ирахә аарыцҳаишьеит. Нас рымаршәа куа днарылалан, дназдгылалак иҽыларҟәны иааишьышьуан. Дара хаҿы гаӡараагьы ишаҳәшаҳәуа ирыншуаз аԥхарра ргәаԥхозу, ашара иазхьаауазу узеилмырго, рлымҳа ԥшандагақәа аффаҳәа ирҟьон.
Дхынҳәны иҭыԥаҿы дааины днатәан, амца дҩаҵхеит. Аԥсабара зегьы аҭынчра хьшәашәаӡа иахатәан. Ибла иаахгылеит Хьымашьа лсахьа. «Дызҿузеишь уажәы Хьымашьа. Ԥхыӡ хаак акәа ԥха драҳаҭаӡа дҭаршәзар акәхап. Ԥхыӡ сылбозар сара? Абар, хымз ҵуеит уи лыблақәа сырхымԥшылеижьҭеи. Илыгхама? Илыцлама? Сыгәхьаалгоума? Сара схаҭа дыгәхьаазго салагеижьҭеи анбыкәу. Аҩныҟа саннеилак дыччо дысԥылару? Аха уи аччаха лызҭада, есымша лылахь еиқәуп. Ари аҩнаҭа сара сазмырԥхеит лҳәоит. Избан уи дзымԥхара? Илфо иагым, илжәуа иагым. Ҵоуп, акраамҭа уи лымала дныжьны дсымоуп, аха еилылкаар ами сызҿу аус. Сара схаҭагьы исҭахума ахьчара сахьадынҵәалаз. Аха урҭ рыда ԥсыхәа сымамзар ишԥаҟасҵари? Амала сара исхароугьы рацәоуп. Дҿацәоуп уи аԥҳәыс сара сзы. Ҳахьеиқәымшәо рацәазар акәхап. Аха илычҳароуп. Сынтәа заҵәык ауп. Нас аҩны сыҟазаауеит, уахгьы-ҽынгьы ҳаицызаауеит. Сынтәа заҵәык…» –  Сиҭ ихәыцрақәа дыртәыртәцәар ҳәа дшәан, мчыла даарылҵит. Дақәгәыӷуеит, иԥҳәыси иареи реиқәшәара, анаҩстәи реицынхара знапы ианны ииԥхьаӡо, иразҟы. Аха ашара акрагын. Сиҭгьы дмыцәакәа аҵх изыршомызт. Ибымба палта ааикәыршаны, ишәақь харшаланы иааивиҵан, ихы аԥсаҵла инадиҵан, илацәақәа ааиқәиԥсеит. Уи, иазыԥшыз ацәагьы даашьҭԥааны аԥхыӡ дналанаҵеит.

* * *
Хәылбыҽхоуп. Дааԥса-дкара, еицырхашьшьы, агәарабжьара бжьырҭәаа иааиуаз ирахә дрышьҭаланы игәашә даадгылеит Сиҭ. Дзыцәшәалоз игәылацәа рылаԥш дырҩегьых иааихьынҳалахт. Хьымашьа шәынтә иалҳәахьан урҭ рылаԥш дацәымшәарц. Урҭ иара изы бааԥсык шырҭахымыз, ишуаа бзиақәаз, аха зегьы акоуп Сиҭ ирахәи иареи игәылацәа ишьыцаргоушәа игәы иабон, есымша иҽырцәихьчаларгьы иҭахын.
– Еи, бара, быҟоума, аҩны! – Ихаҭа иҭахӡамкәа ишицәыҟалалоз аиԥш, уахагьы хаара мацәак аҵаӡамкәа ибжьы ааиргеит.
Нхарҭа ҩны бзиак иаҩсуа, игәашә аԥхьа изгылаз арахә рбоура ашә ааиртын ирахә нҭеицалеит.
– Еи, бара, быҟаӡами аҩны! – Даҽа зныкгьы иԥҳәыс ибжьы налықәиргеит. Аха уи лыбжьы иаҳауамызт. Ашҭагьы ԥсы зхоу аӡәгьы дықәымлацызшәа, џьара иҟьалаз шьапышьҭак иадымхаргьы цәҟьарсҭак анымԥшӡо, мшынҵас иҭаӡысуаз ашьац иаҵәала аҽҭалаҳа ишьҭан.
- Ара сыҟами, ас ирласны ухынҳәуеит ҳәа сыҟамызт, уахьцо уаалеит! – Лшьапы ԥшӡақәа сса-сса еихго, аха ирццакны ашҭа дықәланы лҿаалхеит Хьымашьа. Сиҭ иԥҳәыс даныналҿаԥш, игәы ааҟәандахан, маҷк дааԥышәарччеит, аха уи иччаԥшь иԥҳәыс илбар ҳәа дацәшәаны мчыла иааиҿаирбеит. «Ас ауп аԥҳәыс ишылԥылатәу. Уи илдыруазар ауп ахаҵа дшыџьбароу, аҳәасарҭ аиԥш игәхьаагареи игәыкреи ԥсаҟьаны ркаԥсара ихы ишаҭәеимшьо». – Сиҭ арҭ ажәақәа игәы инҭиҳәаан, иԥҳәыс лԥылара, лгәыдкылара ацымхәрас ибоураҿы акы ихашҭызшәа даагьежьит. Хьымашьагьы ашҭа аҭыҵра азин змам аӡә леиԥш, илура лзымдыруа, дкәаны-зануа ҳамҭак агәашә даалахеит, аха нас дааиҭашәан, инарццакны аҩныҟа лҿыналхеит.
Сиҭ илаԥш налышьҭеиҵеит. Инхара азааигәара игазго иҭажьыз амшын жәҩангәԥштәыла дналибааит лара. Рацәак мҵыкәа уи ажәҩанԥштәыла ахәашьхара иалагеит. Ус ихәашьхо, ихәашьхо мацара, лакәк аҟны аиԥш иԥҳәыс ахәашьра дницәалаӡит. Уи ахәашьра асырбылгьеиԥш еилахынҳәуа, иацло, иацло мацара иԥҭа еиҵәа дуны инеихалан, иара ихаҭагьы дналаӡит. Заҟа аамҭа уи аԥҭа еилахәашь дагози дахьагози здыруада, инаигәҭасын, илакәу дунеи ссирк агәашә аартны дынҭанаҵан, иара неихыҵны ицеит. Абар, уи адунеи ссир аҟны Хьымашьа ашәҭ шьыҵәрақәа кны ҵлак дахьаҵагылоу. Леилаҳәашьа зынӡа еиҭаҳәатәны. Сиҭ даашанхеит, аха нас иахьааигаз иара ихаҭагьы изымдыруа:
– Хьымашьаа! – ҳәа ҿыҭуа, дыҩны дналԥыххылан, хәыҷҵас дҩышьҭԥааны дааигәыҵиҳәҳәеит. Ларгьы, ахаан имаҳацыз ччабжьы гәыҿкаагак аалхылҵын, ихәда шәпа ду лнапы накәыршаны днеихьынҳалеит. Сиҭгьы ари аимгеимцара ихы иархәаны, зыҽзыртлахьаз лқьышәқәа днарыгәӡит.
– Сдауы гәымбыл, уара, сдауы! – Хьымашьа дхьычԥаԥырха лхаҵа дахьигәыдыршәылаз, акыр-кыр дыччон, лажәақәа еиҭалҳәон. – Соушьҭ ушьҭа, сдауы, уаргьы уааԥсоуп, саргьы схьанҭами.
– Мап, Хьымашьа. Сара снапаҟны бара ҭәыцк баҩызоуп.
– Ииашану?
– Ааи, сырахә ирымаҿоуп.
– Дырҩегьых урахә! – Хьымашьа иаразнак лхаҵа лҽааимпыҵылжәааит.
– Урҭ рыда сара уаҳа адунеи аӡәгьы дысзықәым, Хьымашьа. Урҭи сареи ҳаибааӡахьеит.
– Сара сызтәыда, Сиҭ?
– Биашами, саҭабымҵан, Хьымашьа. Сыццакцәаразы саҭабымҵан.
– Уажәшьҭа уи ҳаҟәыҵып. Сиҭ, иубоума амшын заҟа иҭынчу, уаала ҳҭалап.
– Баала, Хьымашьа. Заҟа ҵуазеи амшын сҭамлеижьҭеи.
Аҩыџьагьы рнапқәа еибыркны, еибарыҩуа, шәҭышла ихҟьаз адәы иқәланы рҿынархеит.
Иҳаҵаҟьыцуа ашәҭқәа рыцҳами, Хьымашьа. – Сиҭ иԥҳәыс дааникылан, дааигәыдирӷәӷәалеит.
– Урҭ дырҩегьых рыԥсы ҭалоит, Сиҭ.
Аҩыџьагьы ааибарччеит.
Заҟа иҩуаз здырхуада, рҩыџьагьы зқәыз адәыԥшӡа аанҵәан, ахыԥҳәа аԥслымӡ гәӡа шыра инылагылеит. Рҿаԥхьа ииаҵәҟаҟараӡа, аҽырҭынчны аҭра иҭаиан амшын. Зны-зынла, аџьықәреи цырақәа реиԥш уи иааҿыҵышәшәалоз ацәқәырԥа ссақәа ахаҳә ссақәа анаадырчыхәчыхәлак, ргәы хәыҷқәа ҭырхьахьа иаацәыҵаччон.
Ажәжәыҳәа ишәыз имаҭәақәа ааишәихын, дласӡа аҟәара даақәгылеит Сиҭ. Лшьыргәацәқәа хнаҩауа амшын иалагылахьаз Хьымашьа дналыхәаԥшын дааччеит. Ларгьы аҭак ҟалҵеит.
– Бҽеилых, Хьымашьа, амшын ҳаицҭалап.
– Уажәыҵәҟьа, Сиҭ. – Хьымашьа амшын даалҵын, дкалаӡа аҟәара даақәгылеит. Сиҭ иахьа уи ҿыцбарах дибон. Илаԥш аалҟәигар, гәнаҳарак ҟаиҵашазшәа, дышлыхәаԥшыц длыхәаԥшуан. Ларгьы лхаҵа ичҳара ԥылшәар лҭахызшәа, дмыццакӡакәа, дҭаҟаца илшәыз лыҵкы ԥшқа еизакы акалҭқәа аанылкылан илшәылхырц аҩада дҩахеит. Уи аҽышьҭыхра ишалагазҵәҟьа, амра иамшәыцыз луаҭәа ҭҭәаа ҟәашқәа ԥшьаала рҽыхтуа, изласаз лыгәчамақәа рҟны ианҩеи, иҵегьы рҽаарҭбааны рҽааиԥыршьит. Нас, напҟаза бзиак иҟаҵамҭоушәа, ихыгьежьааӡа, ишәырҭаҭаха лхәамц инаҵагылеит. Уи лӡара убри аҟара ипан, ҳаӷеиҭа ԥша ӷьык аалыдсылар дааҩнаҵәарашәа.
Лгәашԥы аҽаахнатит. Лыҵкы мчыла дахьҩахоз акәу, леилақь зыԥсы аҵаҟәкуаз лгәаҳәԥқәа уажәымзар-уажәы рыхҩага ааԥжәаны, аԥсабараҵәҟьа аблақәа аахкны иаалгәыдҷҷалап ааугәахәрын.
Иԥҳәыс длыхәаԥшуан Сиҭ.
Иԥҳәыс длықәгәырӷьон Сиҭ.
Иҿаԥхьа дгылан, аԥсҭазаараҿы зегь реиҳа изааигәаны ииԥхьаӡоз, зегь реиҳа бзиа иибоз иԥҳәыс ԥшӡа. Аха иага иургьы уи ус шакәу аартны излаҳәауамызт, еилылкаартәгьы аныҟәашьа дзақәшәомызт. Уи иблақәа рыла уажәы зегьы дырбозҭгьы, усҟан иҟаларын ахаан зышьҭахьҟа ихьамԥшыц арҩаш ҭрысқәаҵәҟьагьы ҳамҭакы иаанкыланы илыршынхазҭгьы, ашьха ԥагьақәагьы рҽыларҟәны иналеихырхәаргьы, кәрыжәаа ирықәлоу аџьҵла хҩаа ааҳәцымацны аԥсы ааҭаларгьы.
Аха урҭ аԥсабара абеиарақәа ирҟәырҷахан. Лара дуаҩытәҩсан.
«Иухьзеи Сиҭ агәеицамк. Ухаҵами. Лгәы аарҟәанда уԥҳәыс. Дҩышьҭԥааны аҳауа дҩалаҵа, дыргәырӷьа. Аԥҳәыс лгәы аҟаҵара акраҭахума. Аҳы, унеиҭаҵ. Дааугәыдыҳәҳәала». – Аԥшалас шьқьыруа илымҳақәа инарҭахәыҭхәыҭит.
«Сара схаҵоуп, аԥша. Сгәы аҟәамшәышәра сыԥҳәыс дышԥаласыртәои».
«Исҳәо урҳа, Ауаҩы. Угәы аԥхара дадҵа бзиа узбо аԥҳәыс».
«Уи есуаха дадуп, аԥша».
«Уи мацара дазырԥхаӡом, Ауаҩы»,
«Лара дыԥҳәысуп, аԥша. Дзызшоу инамцхәны уаҳа акгьы».
«Аԥҳәыси ахаҵеи. Аиреи азҳареи. Аԥсҭазаареи аԥсреи, Ауаҩы».
Сиҭи аԥшеи ахьынӡеицәажәоз лхы иалырхәарц лҭахызшәа, лгәычамахқәа нхынаа-аахынаауа амшын далаланы лҿыналхахьан Хьымашьа. Аха нас, Сиҭ илаԥш дыннакылазшәа, дааҭгылан лашьҭахьҟа днаԥшит. Амшын агәы аиҵәара даагәылԥхеит аҿиара аиқәырхаҩы, ахаҵа инасыԥ – Аԥҳәыс. Аԥҳәыс – амаҭәа зыԥшӡара аҵәахуа, аха амшын адәахьы ицәырнаго, ахаҵа иблахшәала.
Амшын дналалхт, Хьымашьа. Убри аамҭазы Ҳаиҭ ихәамц ду амшын иааҭыҳәҳәан, знапқәа рхханы иара иахь еиханы зҿыназхаз Хьымашьа дааигәыҵеиҳәҳәан, аффаҳәа дӡысуа амшынгәахь диманы днеихеит.
Аԥсабара аалашьцеит.
Аҵықь-аҵықьҳәа ахысбыжьқәа геит.
Сиҭ иҟалаз изеилмырго дыԥшуан. Ашьаӡа зыхьшы иҟаз амшынҳәақәа ржьышәақәа ҭыжәжәа, иҵәаа-ҵәаауа амшын иалԥон.
– Еи, Ҳаиҭ! Уаангыл! Усҵәҟьа имарианы усхымччан, ухаҵами, Ҳаиҭ! – Ишилшоз ибжьы ҭцаны диқәхәааит Сиҭ.
Рыҵәаабжь уаргыломызт амшынҳәақәа.
Алашьцара ааимҟьан, уахьынтә даагәылҵит Ҳаиҭ, ибжьы гәаҩа хҵаны дыччо, Хьымашьагьы дигәыдкыланы дикын.
Игәыҭҟьагаха иччабжь ааҩуан Ҳаиҭ.
Аԥсабара агәы кылҵәо дыччон Хьымашьа.
Рыҵәаабжь гон амшынҳәақәа. Ирыҵакьаса ицоз ашьа амшын абжа арҟаԥшьхьан.
– Ҳаиҭ, уԥсымҭәажә сынасыԥ ҿаҵахәыс иаумҭан. Арахь дысзырхынҳә иугәыдкылоу аԥҳәыс! – Акаҩҳәа ибжьы наиргахт Сиҭ.
– Уара ухаҵамзи, иабаҟоу ухаҵара. Ухаҵазар, уԥҳәыс даҽа хаҵак сахьигаз умбаӡои! Симх, умч хозар! –   уахьынтәи ҿылҭит Хьымашьа.
– Сара есымшагьы схаҵан. Инамцхәынгьы сыџьбароуп, уи ус шакәу иахьанӡагьы ишԥабзымдыри, Хьымашьа.
– Агәыџьбарара мацарала, ахаҵахьӡы узгозар, уажәы хьӡы умгози.
– Нас, сынбыжьырц бгәы иҭоума, Хьымашьа?
– Уагхеит, Сиҭ.
– Бхынҳәы, мамзар сбеихсуеит, сымала сжьы сҿабымҵан, Хьымашьа.
– Ухыс. Сара акгьы саахаӡом, ахаҵа ибаагәара сыкәаршоуп.
– Схысуеит, Хьымашьа.
– Ухыс, Ахаҵа!
Сиҭ инеиқәкны ҩынтә дхыст.
Ашәақь иҭҟьаз амцабз иаарлашеит, иҽхарччоз Ҳаиҭи Хьымашьеи рхаҿқәа.
– Бысҭ, аԥҳәыс хымдыр, аригьы! – Еиҭаҭҟьеит Сиҭ ишәақь.

* * *
Сиҭ дыҭрысны дааԥшын, ашырҳәа дҩықәтәеит. Расацк иаҟараз аԥхӡы цәыкәбарқәа иӡамҩақәа ирҿибаҳәа ишлеиуаз, икәа рҽынҭарԥсон. Имҟәыҵарӷәӷәа иикыз ишәақь аҩгәыцәкгьы алҩаҵә хәхәаӡа ирҭыҵны иҩеиуан. Еилагьежьуа  еилаз ирахә улымҳа аӷәаӷәа ԥыржәартә игәыҭшьаагаха иӷзуан.
Сиҭ иҟалаз изымдырӡо ирахә днарылаххит. Арахь дызлаз иԥхыӡ   пылҳаҭ цқьа дзалымҵыцызт. Абар, иаԥхьа аҽеиҵҳәа ишьҭан зегь раасҭа бзиа иибоз ицә ахәда ԥжәаны.
Ибжа неиҟәыԥсааит.
Иварахь аӷзра иаҿын зыԥсы зхызхуаз егьи ицәгьы.
–Ее, уара, хаҵа шәыҟаӡами, алашәага сеимырҵәеит, шәсыцхраа абааԥсқәа, шәхацәами! – Ишилшоз аҳәҳәара даҿын Сиҭ. Аха уи ибжьы заҳауаз ацәылашара иалибаауаз ашәаԥыџьаԥи ахрақәеи рымацара ракәын, дара урҭгьы ицәалашьшьӡа игылан ҽырҵасы ҳәа рымаӡамкәа.
Ҭынха дызмаӡамкәа аӷәы заҵәы иқәхаз еиԥш ихы кны днатәеит Сиҭ. заҟаамҭа ус дтәаз здырхуада, аха ихы данҩаха, аԥсабара рыӡныԥсараха, ирықәнауаз аӡаӡеи шьыжьтәи амра ашәахәақәеи еихәмаруан.
Дырҩегьых илаԥш нархигеит ақәыџьма млашьқәа рыԥсы иарҭаз ицәқәа. Ҽырҵасы рымаӡамызт. Рнаҩсан еиҵҳәа ишьҭан Сиҭ ихымҭа зшьапқәа зҵнарҟьаз ижәхьа бзиахәгьы.
«Ҳаи, рацәа сҭахеит, акгьы зқәымыз сара. Гашьасгьы иасҭарызеи ариаҟара акәац. Иагьызҭахыда. Инсыжьру? Алашәага рзыну? Мап. Иреицәоу шьапыкгьы шәзынсыжьуам шәара ахәымгақәа. Сара схаҵоуп. Сзыниаз схы аҵасмырхароуп» –  Иаҳәызба ааҭиган, макьаназы иԥхаӡа иҟаз ицәқәеи ижәи ахьышьҭаз ахь иҿынеихеит.


Аҵх агәы ааҩнашахьан инхаз ирахә иманы иашҭа агәашә даадгылеит Сиҭ. Иҩны лашаракгьы ахылымҵӡо ихьшәашәаӡа алашьцара акәа иҭаршәын, арашәыгақәа рашәа иазыӡырҩуа.
Иеихатә гәашә алыкә аҷараҳәа инылиршәан ирахә ашҭа инҭеицалеит. Нас ишьи-ишьи еиқәҵо иҩны ашҟа иҿынеихеит. Акраамҭа аҩналара изымгәаӷьуа ашә дылагылан. Хьымашьа дахьзымҿыхазгьы ааџьеишьеит. Афатәҟаҵарҭа ашә ырҭрасны даахан иаатит. Иԥсырмаҷгаха аҳауа ҟәкы ааиҿаҳаит. Ацәашьы ааиркит. Ауада еилфаҷа еилырган Акрызқәырфо астол иқәын бӷьыцк, анбанқәа анпыҟҟала. Иаақәихит. Хьымашьа лнапҩыра: «Сиҭ. Ега изӡазаргьы, сара уаҳа исылымшеит. Сааԥсаҵәҟьеит уара уҟны. Сара  ақьаранџьра мацаразы сшазҭгьы, саб иҩны аҟара исгәарԥханы сабақьарнџьуаз. Саргьы суаҩуп, сыԥҳәысуп. Саргьы исҭахуп, аҳәса зегь реиԥш, анасыԥ. Уи анасыԥ уара уҟны исзымԥшааит, исыԥшаартә уара ацхыраара узыҟамҵеит. Бзиа сшубогьы здыруеит. Уара  иуеицәамкәа саргьы. Аха ихадараз акы ҳазеидымкылеит. Аиашаҵәҟьа уҭахызар, аԥҳәыс лгәы узмырԥхеит, Сиҭ. Аԥҳәыс лхаҵара рылшоит зегьы, аха лныҟәгара зегьы ирылшаӡом. Цқьа ухы уазхәыц. Даҽа ԥҳәыск лыгәнаҳа уқәумҵарц азы еилукаароуп арахә рнаҩс ишыҟоу аԥсҭазаара, ауаҩы, аҭаацәара. Урҭ аблаҷыц еиԥш ихьчалатәуп, аҭәыц хшәалар ианаамҭоу ихыхтәуп, уаҵәы ихҭәамсаарц азы. Сара мшаҽнеиԥш иахьагьы бзиа узбоит, раԥхьа избаз ахаҵа уара уоуп азыҳәан. Аха уигьы сынкылара алымшеит. Амала, ауаа уманы усышьҭалоушәа уаламгааит. Сара ахаангьы уара уахь схынҳәӡом. Ицаз цеит, иԥсыз хнырҳәышьа амаӡам.
Хьымашьа».

Сиҭ иикыз ақьаад ааилеиџьгәеит. Нас иааиҵыхны, агәра изымго дырҩегьых даԥхьеит. Иблахаҵ гьежьуан. Иаартыз ашә ахь данынаԥш, рыла ҭаа ихәаԥшуа игылан хымш раахыс ачаӷьа зымфацыз илақәа.
– Шәыгәнаҳа сзымгааит! – Аҩны дныҩнахәааит.
«Ҳара уаҭаҳҵаӡом, амала ҳазхара акраҳҿаҵа». – Алақәа ргәыӷрақәа аԥшәма ихьнырҳаланы итәан, ишыцәмзгьы рбысҭаҿахра иеиԥхыӡуа.









Асахьаркыратә очерк


ДЗЫԤСАЗ ҲИРДЫРЫРЦ ИҬАХЫЗҬГЬЫ?..

Ари аочерк аҩра напы асыркырц сҭахижьҭеи акыр ҵуан. Исзыгәаӷьуамызт. Аамҭа иҵегьы сеибанарфарц сҭахын. Ауаҩы лаша имҩа лаша ианыԥхалоз амра ашәахәақәа ҽакала сарҿыхон, ааԥынра иазыԥшу ашәырҵлеиԥш, сылашарақәа аарттәын. Уи иацын агәаӷьрагьы, агәҭынчымрагьы. Акыс, илегендауаҩу, Аԥсни аԥсуааи рҵеи хазына, Аԥсны Афырхаҵа, аинрал-леитенант Сергеи Платон-иԥа Дбар аԥсҭазаара иара ахаҭа изаԥнаҵаз, ишедевру аочерк ақьаад ахь аиагарагьы ус имариам. Аха агәаӷьра зцым ус нагӡа зыҟалом…
Хаҭала иҩны снеир, иара иаҳагьы еиӷьишьон, деигәырӷьон, аха иԥсшьараамҭа саԥырхагамхарц сыӡбан, снеит имаҵуратә усурҭатә кабинет аҟны. Усҟан Аԥсны апарламент аспикер ихаҭыԥуаҩыс дыҟан. Ишиҟазшьаз еиԥш, дычча-ччо, дҩагылан даасԥылеит. Иахьа ҳаибабазма, ҳаизааигәан, қыҭак ҳатәқәан, ҳаижьрацәаран. Ҳанеибартәақәа иасҳәеит, акыр ишысцәыуадаҩызгьы, иара изкны аочерк аҩра сгәы ишҭаскыз, изҩырцгьы шысҭаху.
– Ахӡыргарахьы ҳабаҟоу, абзиара збаша, макьана заҟа ус, заҟа ҟаҵатәы ҳаԥхьаҟа ишьҭоу умбаӡои, –  иаразнак сажәа ааҿахиҵәеит.
– Иуаҳахьоу сыздыруам, Аԥснытәи ажурналистцәа Реидгыла аԥшьгарала, аԥсуа генералцәа ишәызкны аочеркқәа рыҩра напы аркуп, –  сҳәеит саргьы, ари аҩыза азнеишьа бзиа ишимбоз шыздыруазгьы, инамцхәны илаз ахӡыргара хмаҷк аҟара иаарԥсаҳәап ҳәа ӡбаны.
– Аԥсуа аинралцәа уҳәама? – даасҿаԥшит.
– Ааи, аԥсуа аинралцәа ишәызкны аочеркқәа.
– Уи бзиами. Амала ак уасҳәашан. Аинралцәа анцәа иџьшьаны иҳамоуп. Рылшамҭақәагьы маҷӡам. Ижәыҩла. Амала дасу ҳшыҟаҵәҟьоу. Шәара ашәҟәыҩҩцәеи ажурналистцәеи, угәы иалымсааит, аха, ианышәгәаԥха, ауаҩы дызлаҟамгьы далаҟоушәа ажәҩан аҟынӡа дҳарашәкуеит, шәыззыцәгьахазгьы дызхысуа аӡы лак иазымжәуа дҟашәҵоит. Ижәҩла аиаша шыҟаҵәҟьоу.
– Ааи, аха уара уаҟара аинралра изыхәҭаны измада, араҟа ахӡыргара ҳәа акагьы ыҟаӡам, анапынҵа нагӡатәуп, –  уажәшьҭа саргьы аиҩызареи аизааигәареи схы иасырхәарц салагеит.
Дааԥышәарччеит.
– Ушԥахәаԥшуеи иахьатәи ҳаԥсҭазаара? – ҳаицәажәара даҽа хырхарҭак азиԥшааит.
– Иаҳхаагақәаз зегь рышьҭахь, хар ҳамамзар ҟалап, аха иҵегьы акырӡа ҳаиӷьзар акәын.
– Ҳаиӷьзар ауан… ииашами… Изеицәааӡарызеи, акалашәа ҳҟалеит, досу, хаҭа-хаҭала, иҟаҳҵараны иҟоу, аӡәы ихала иҟаҵаны иҳаиҭар ҳҭахуп. Ҳхы бзиа иаабацәан, иахьакәым ҳкылнагар ауеит. Ҳҟәышхарц азы аамҭа маҷымкәа иҳаман, аха ҳаблақәа хҩаны иҳаҩҳажьыз рацәахеит. Уаҵәы зынӡа ҳахьымхәырц азы иахьагьы ириашатәу маҷӡам. Дарбанзаалакгьы, иҭаацәа дышрызхәыцуа еиԥш дазхәыцлароуп иԥсадгьыл, иҳәынҭқарра, дацклаԥшроуп иара ихымҩаԥгашьа. Ацәгьоурақәа ҟазҵо дызусҭада, ҳахшара ракәӡами. Аҭиҩцәа зусҭқәада, ҳашьцәа ракәӡами?!. Еҳ, аибашьра аан иҳамаз аидгылареи аихаҵгылареи… Аполитика ҳҽалаагалацәеит. Енвер, сара цқьа схы сазхәыцуеит. Даҽа знык ҳаиқәшәап. Иара иахьатәи аамҭазы иабаҭаху сара исызкны аочерк. Уи аҩра ҳахьымӡар ҳәа ушәоума?
– Нас, ҳанеиқәшәо амш ҳҳәап.
– Иааиуа амчыбжь азы.
– Усҟангьы ҳзымеицәажәар?
– Уи амчыбжь ала аԥсҭазаара нҵәоума? Уабаццакуеи, ҳахьымӡар ҳәа ушәоума. – Абарҭ ажәақәа рыла уи аҽнытәи ҳаицәажәара аанкыланы ҳааиԥырҵит. Иааиуаз амчыбжь азгьы аха имоуӡеит.
Мышкы иахыԥоз шәымшхон.
Сабшак аҽны сыԥшәма ԥҳәыси сареи Мгәыӡырхәаҟа ҳцарц амҩа ҳақәын. Ҳазҭаз автобус Аԥшьдәны ҳаннажьын, анцәа иԥшуа аӡәыр дҳақәшәозар ҳәа ҳаԥшны ҳашгылаз, ҩнымаҭәала деилаҳәаны дааҳадгылеит Сергеи Платон-иԥа.
– Аҟәа ҳаицәажәартә аамҭа узымԥшааит, аха ма ара Мгәыӡырхәа ҳаицәажәап, –  сҳәеит сара, сгәалақәа ирдыруа, аԥсшәақәа анааибаҳҳәа ашьҭахь.
– Абра уажәы атрактор сазыԥшуп. Аҷкәынцәа сыцхраауеит. Аџьықәреилаҵара исцәахыԥеит. Мышқәак роуп, ԥшӡала, Аҟәа ҳаиқәымшәои. Аицәажәара уахьымӡар ҳәа ушәоума, уааи арахь, –  иҳәан, симаны акәыкәбаақәа реиԥш еиврыԥхаа амҩа ацәхыԥ иангылаз аҿхышәқәа руак днадгылеит. Хаа-мыхаақәаки, ачахқәеи уан илызга ҳәа исзааихәеит, уара узы ҳәа ҩ-ԥаҭлыкак ауараш нацҵаны.
Арҭ рыла сузхыхуа џьушьозар ухы ужьеит, ашәахьа инаркны даҽакала ҳаицәажәап ҳәа гәаныла сиқәмақаруа снаидҵит. Иабаздыруаз усҟан, ари аиқәшәара иареи сареи аҵыхәтәантәи ҳаиқәшәара шакәхоз. «Уабаццакуеи, ҳахьымӡар ҳәа ушәоума» имҳәоз. Агәыӷрақәа симҭахьаз.
«Уабаццакуа».
Иара дыццаките.
Иааиуаз амчыбжь азы Сергеи Платон-иԥа инырцәымҩахь днаскьаагон. Саргьы сызлагаз сочерк хыбжа-ҿыбжаха иаанхеит.
Акраамҭа скалам сзышьҭыхуамызт.
Уажәшьҭа иҩызцәеи, иҭаацәеи, сареи дшаҳгәалашәо ала аҩра сықәшәеит.
Агәалашәарақәа еизгатәхеит, дызгәалашәо ражәақәа раӡатәхеит. Иара еснагь дзышьҭаз аиаша дшазыҟаҵәҟьаз аарԥштәхеит. Аха уи аиаша зшьа иалаланы здақәа ирҭаныҟәоз игәеисра еиқәтәахьеит.
Ауаҩы даныҟам изҳәатәу шырацәоугьы  ҳаниҵашьыцуа рацәоуп. Аԥсы ҳаниҵашьыц, абзара ҳазмырманшәалар ауеит. Аблақәа анеихәаԥшуа инрыбжьшәаны, ԥсҭазаарак, роман-епопеак иацназго ажәак нкашәар ҟалоит, аха уи ыӡӡом, урҭ аблақәа ирыԥшаауеит.
Аха даныҟам ауаҩы.
Ҳара макьана ҳаныҟоу.
Зегь реиҳа иаҳзааигәаз ауаҩы дызгәыҵаҳәҳәа дызмоу адгьыл ахәыҭхәыҭбжьы ма иҳаҳару.
Сергеи Платон-иԥа иԥсҭазааратә шәырҵла дуӡӡа агәаԥшь сагәылаԥшырц сҽаназыск, заҟа махәҭа рацәа цәырҵзеи. Заҟа хәаҷагьы уи аҵла ақәцәахь ихаланы абӷьқәа хырфаарц иалагазеи, аха аԥшатлакә рысызшәа урҭ уахьынтә иалшәшәаны икаԥсон.
Ауаҩы даныҟам ихцәажәарагьы цәгьоуп.
Аҳәатәи аҳәашьеи.
Аамҭеи абаҩхатәреи.
Исгәалашәоит, аибашьра ашьҭахь раԥхьатәи ашықәсқәа руак азоуп. Сергеи Платон-иԥа дызлахәыз чарак аҟны ҳтәоуп. Ачара чароуп. Аныҳәаҿақәа,  алахҿыхра, ақьаф. Ус иааҳалалеит, аԥсадгьыл зхы ақәызҵаз ҳҵеицәеи ҳҭыԥҳацәеи ргәалашәара лашазы аҵәца. Астол аҿы џьоукы-џьоукы ишаҳҟазшьоу еиԥш, еизцасны, рцәажәаратә баҩхатәра еиҽырбо, игәхырҷагаха, ахьаа ду зцыз аԥсныҳәаҿа аҳәара иаҿын. Акыс рааигәара дтәан, иаҳауан, инеибеиԥшны зегьы бзиа еицырбоз р-Аинрал. Уи иахьиаҳауаз, изыхәҭазгьы изыхәҭамызгьы, иаҳхысыз аибашьра хлымӡаах ртытуа иалацәажәон. Даара акраамҭа ичҳаны дырзыӡырҩуан. Нас ишызбоз, ихаҿы аҽааиҭанакит.
– Сшәыҳәоит, иҭахаз аибашьцәа ргәалашәаразы иаанаҳкыло аҵәцақәа ажәа мыцхәы рхаҳамҳәаап. Урҭ цқьацәоуп ҳа ҳаасҭа. Иара усгьы акыр  иҳаргәамҵцәахьеит. – Сергеи Платон-иԥа аӡәгьы игәы анырхара шиҭахымыз шиныԥшуазгьы, иажәа маҷк иџьбарахеит. Уи акәхеит, аҳақ ныҳәаҿа шҳақыз ицеит. Ианаамҭоу иԥшаау ахәшә, ачымазара бааԥсгьы ахәшәтәуазаап.

Диуеит ауаҩы

Ашьыжь  амра ԥхашьа-ԥхаҵо, абз ашьхара ианаавҵнарҳәҳәо, аԥсабара аалахҿыххоит. Ажәҩан ҵлашаауеит. Шьыжь шәаԥшьи аԥсаа рашәабжьи еилаӡҩоит. Уимоу ашьац ирҽыжәу аӡаӡа пҟышқәаҵәҟьа ублақәа хыркыртә иаауҿалашоит.
Абас амш ҿыц ссирха аԥсабара ианаԥыло аамҭазы ииз аҵеи, ирҳәоит, ижәлари иԥсадгьыли рзы дҵеи хьӡырҳәаганы дгылоит ҳәа.
Аԥсабаратә цәырҵрақәа ирҳәои ирыбзоурои рацәоуп ауаҩы иҟазшьарбага ашьақәыргылараҿ, аха иҟами узхымԥо, иара ахацкы, ашьҭра, ашьа! Ашьҭратә шьа уи иахылҵыз ауаҩы иланаҵоит даҽа милаҭ шьак иаламҩашьо ахатә ҷыдарақәа.
Сергеи Дбар, абриаҟара ажәлар ргәы-рыԥсы дырзалымхуа дҟазҵаз аҩаӡара аҟынӡа дзымнеир ауан, уи Платон Дбар диԥамзар, Басиаҭ Дбар дихьышьҭрамзар. Ари ахьышьҭра сара ибзиаӡаны издыруеит. Ари ахьышьҭра иалиааит Аԥсни, Урыстәылеи, уи анҭыҵи еицырдыруа иҟалаз аҵеицәеи аҭыԥҳацәеи жәпаҩык.
Ажәытә аӡыхь хьааиц иааиуеит.
Аԥсабареи аԥсҭазаареи заҟа уҽыргәылаурхо аҟара, иаҳа-иаҳа иуныруашәа убоит уи ашәага-загақәа, аха урҭ рыҭҵаара шымариам еиԥш, ааԥынтәи ашьыжь деиԥшха длаша-лашо уаԥхьа дааганы дааргылоит Ауаҩы. Уи ибара насыԥуп. Иаҳагьы инасыԥуп уи еилкаара, ицәымӡра, имшра амҵаныҳәара.
Аԥсабара ауаҩы дахшоит амзар иԥырхагаӡам, уи иара ахатә закәанқәа анеилеигалакь ашьҭахь дахьнамырхәуазар. Анцәа иџьшьоуп уи азакәанқәаҵәҟьа ахьаҳзымдыруа, мамзар, аныха иашьцылаз алапҟьа шагәыдиҵо еиԥш, амацәыс кны аихац иҭаҳкуеит ҳәа ҳалагон, адыд абжьы ароиаль  иахаҳҵон…
Ауаҩи аԥсабареи…
Уамашәаҵәҟьа ишоуп, Сергеи Платон-иԥа Дбар дахьиз, дахьааӡаз Мгәыӡырхәа ақыҭаҿтәи аԥсабарагьы. Уи ақыҭа агәҭа иахьазеиҟароу унагыланы, унаҳәы-ааҳәуа улаԥш инҭоугӡар, асахьаҭыхҩы ҟаза ақыҭа апроект ҭыхны анцәа изишьҭызшәа, ашьха хажәаа ԥагьақәа рдац-ԥашә ара иаларсушәа убоит. Аладатәи ахәҭа амшын иаларсуп. Ҽынла ауаа ашәа рзаҳәар, уахынла рыцәа арҭынчыр аҭахушәа уи ацәқәырԥа ссақәа ахаҳәқәа рӡамҩа ырчыхә-чыхәуа, ахьырчҳәа аҟәара инасуеит. Иангәааугьы шԥаҟам. Ацқьараз ишоу, мчыла иаланагалаз ҟьашьрақәакгьы алнацар ами. Мрагыларатәи ахәҭа, агәыла бзиа иеиԥш, Жәандәырԥшьи Џьырхәеи аҽрываҵаны ишьҭоуп. Мраҭашәаратәи ахәҭа акәзар, алаԥшҳәааҿы, анаҩс уаҳа ԥсабарахәҭак ыҟаӡамшәа, Дбараа рхықә зегьы ааҵанарӡуеит. Абри ахәыԥшӡаҿоуп ишьҭамҭа рыҵәҩан баӷьаӡа иахьарсу аԥсуаа ҳҵеи хьӡырҳәага, ақәрахьымӡа Сергеи Платон-иԥа Дбар.

Уа, диуеит рҳәеит аӡәы дыхьӡырҳәаганы,
Дыхьӡырҳәаганы диуеит, длашарбаганы.
Даҽаӡәы ижәлар рзы уа дхырҵәаганы,
Ианҵәҟьа дызхылҵыз длызгаганы.

Уа, ари адгьыл агәаҟрақәа нымҵәаӡеит,
Ҳажәларгьы хҩахак уа ирнамҭаӡеит.
Ес-шәышықәса шьаарҵәырак ҳзалымҵӡеит,
Ес-шәышықәса ҳҵеицәагьы ҳрылаӡоит.

Уа, анацәа рылаӷырӡ ӡырҩашхеит,
Абацәа рқәыԥсычҳара шьха цәҳәырахеит.
Инымҵәо ахьаа шьҭа ҳаркарацәеит,
Агәыӷрақәа рымҩа ҳанхалацәеит.

Уа, аԥсуа иуазашәа, Уарада,
Уанҳацымгьы ҳшыҟало здырхуада.
Ҳаи, абааԥс, гәнаҳарак ҳхарахоу,
Ҳажәызшәа ак ҳалымшо ҳкарахоу.

Уа диуеит рҳәеит аӡәы дыхьӡырҳәаганы.
Дыхьӡырҳәаганы диуеит, длашарбаганы.
…Платон-иԥа, ҳаамҭа уафырхаҵаны,
Уцагәышьеит, зегь иреиӷьыз наҳаҭаны.

Ажәа ахы умҳәакәа аҵыхәтәа узҳәом. Сара, абарҭ ацәаҳәақәа равтор, ибзиаӡаны дыздыруан Сергеи иаб, Платон Басиаҭ-иԥа. Уи сара сымацара сакәӡам, илаф еилыҷҷақәеи, ихымҩаԥгашьа ҷыдарақәеи, ихшази рыла Аԥсны шамахаӡак, уи дыззымдыруаз аӡә дыҟоуп ҳәа сыҟам. Амала иахьагьы гәала дус исымоуп, ҵыхәаԥҵәара змамыз уи илаф жәабжь хазынақәа џьара иахьҭаҩымыз. Еснагь ҳара акы ҳшагхо, ианаамҭоу игәаҭатәу ахьҳазгәамҭо азы игәы ҳзынхазшәа, адамра хьшәашәа иахьҭеигалаз.
Ицаз цагәышьеит. Уи иажәабжь ҭынхақәа здыруа ҳрацәаҩуп, ԥхьаҟа уаҩы дзызхәыцша усуп.
Исгәалашәоит, ажәытәтәи Аџьынџьтәылатә еибашьра ду иахҳәааны Платон Басиаҭ-иԥа еиҭеиҳәалоз хҭыск. Уи сара иахьа даҽакала сазхәыцуа салагеит: «Уаҵәы аибашьра сыргараны сыҟан. Ауха санышьҭалоз анцәа сиҳәеит, сҩызцәеи сареи ари аибашьра хлымӡаах лыԥхала ҳалигарц. Ҳаԥсадгыьл (усҟан ԥсадгьылс зегьы ирыԥхьаӡоз ԥыхьатәи СССР акәын) аӷа ишьапы иаарласны иқәымгыло иҟаларц азы. Ауха ԥхыӡлагьы дызбеит ахаан зыблақәа сырҭамԥшыцыз хаҵа ԥшӡак, абасгьы сеиҳәеит: «Умшәан, аибашьра уеибганы уалҵуеит, аԥсҭазаараҿы ақәра-нҵырагьы уауеит» ҳәа.
Уажәы сизхәыцуеит уи ахаҵа ԥшӡа. Ҳәарада уи Аԥсны иахылаԥшуаз ԥааимбарын. Иԥсы еибганы ичамҩахәахь дааишьҭит Платон Басиаҭ-иԥа, уи ихылҵрангьы иҟазаарын Аԥсни уи анҭыҵи еицырдыруа артистка Розеи, макьаназы зеиԥш аԥсуа ар рԥыза аҩажәатәи ашәышықәса дазымдыруа, илегендатәу ахаҭара змаз Сергеии, аҭаацәара бзиақәа аԥҵаны, зыжәлар рҿы иҿырԥшыгаха иҟалаз Алықьсеи Аниеи.
Сергеи (Едик) Платон-иԥа Дбар диит 1946 шықәсазы, Мгәыӡырхәа ақыҭан, Гәдоуҭа араион. Уи ихәыҷра иацыз иҩызцәа аӡәырҩы, иқәлацәа срыҿцәажәон. Зегьы еицҿакны ирҳәоз акы акәын: уи ихәыҷра иаабац ахәыҷра иеиԥшын. Амала урҭ изларҳәо ала, маха-шьахала дыӷәӷәан, иқәлацәа аӡәгьы адгьыл дықәимырсыцызт. Аигәылацәа рыбжьареи ашколтә «ротақәеи дыркомандирын», иҷыдоу агәеилыххареи, ианаҭаххоз «аԥсҿыхгатә» хшыҩи иман. Уи иҩызцәа хәыҷқәа ирмаҳацызт (ихатә маӡақәа ируакзар акәхарын), иаԥхьаҟа, иԥсҭазаара зегьы аррамаҵура иазикуеит ҳәа. Ус ҳҳәеит ҳәа, уи ари аусхк ахь ииасра рыбзоуразаргьы ҟалоит, иаб иашьцәа, аррамаҵура зыԥсҭазаара зегьы адызҳәалаз. Ус акә, анс акә, ауаҩы иара изшоу илахьынҵала дымҩасуазар акәхап.
Абжьаратә школ даналга, дҭалоит Бақәатәи иреиҳаӡоу азеиԥшкомандаҟаҵаратә ҵараиурҭа.
Разҟык амазар акәхарын Аԥсынра.

Аԥсҭазаара ду ахь амҩа

–Ари ахҭыс ҟалеит 1966 шықәсазы, –  игәалаиршәоит аполковник ԥхьатәа Иаков Давид-иԥа Гәынба. – Сара сиаган Бақәатәи иреиҳаӡоу азеиԥшкомандаҟаҵаратә ҵараиурҭа ашҟа атактика арҵаҩыс. Ҽнак зны аҵараиурҭа ашҭаҟны сҩызаки сареи ҳаицәажәо  ҳашгылаз аԥсышәала цәажәабжьк слымҳа иааҭасит, иааџьасшьеит, сагьеигәырӷьеит. Санынаԥш, иқәыԥш-қәыԥшӡа, ар рформа иагәылԥхаауа еидгылны еицәажәоит ҩыџьа арԥарцәа. Ҳахьгылаз ашҟа саарыԥхьан, сразҵаазар, абар ассир, Мгәыӡырхәатәи арԥарцәа Сергеи Дбари Валера Ҭарбеи. Акраамҭа рхы-рҵыхәа сразҵаауан. Анаҩс даҽа гарнизонк ахь сиаргаанӡа, шықәсыки бжаки инарзынаԥшуа урҭ сырхылаԥшуан, рҵара усқәа шымҩаԥысуаз азы есымша срызҿлымҳан. Аиаша ами, сгәы рыладуҵәҟьан урҭ арԥарцәа, иҿарԥшыгақәаҵәҟьан урҭ.
Ар ртәы ижәбац. Уи аахыс заҟа шықәса ҵызеи. Аррамаҵуратә ԥсҭазаара ҳаԥсаҟьаны адунеи ахы-аҵыхәа ҳабакәнамыршеи. Анаҩс еиҭа ҳаиқәшәеит Аԥсны аџьынџьтәылатә еибашьра ианалага. Усҟан урҭ арԥарцәа хатәрақәан, икомандаҟаҵаҩцәан…»
Бақәатәи аҵараиурҭа даналга, Сергеи Платон-иԥа, 1979 шықәсанӡа авзвод инаркны абатальон аҟынӡа дкомандаҟаҵаҩны аррамаҵура дахысуан. Аха еснагь ак изхомызт. Иациҵар акәын иҵара. Иԥсҭазаара зегьы змеидаз аус дазҟаза дуны дҟалар акәын. Уи иҟазшьа ҷыдарақәа ируакын.
Игәҭакы неигӡеит. Дҭалоит Фрунзе ихьӡ зху Арратә академиа. Уи даналга ауп имаз азыҟаҵара ҳаракы аарԥшразы алшарақәа аниоу. Ԥыхьатәи СССР еиуеиԥшым акәакьқәа рҟны аума, ГДР, Венгриа, Ефиопиа уҳәа аррамаҵуратә мҩа дабананамгеи. Аполк  дакомандҟаҵаҩын, аоперативтә ҟәша дахадан, адивизаитә штаб дахадан… Ламысцқьалатәи ирратә уалԥшьа анагӡаразы аиҳабыратә ҳамҭақәа маҷымкәа ианаршьахьан. Ажәакала, ишырҳәо еиԥш, иара ихаҭа иҟазшьа иаҭәаз аманшәаларагьы иман.

Аԥсныҟа, Аԥсныҟа

Ишдыру еиԥш, есжәашықәса знык амилаҭтә хақәиҭратә ҵысрақәа ыҟан Аԥсны. Уи ус машәыршақә иҟалаӡомызт. XIX ашәышықәса аҩбатәи азбжа инаркны аԥсуа жәлар алахьынҵа бааԥсы роуит. Амшын цәқәырԥеиԥш Кавказ шынеибакәу иабашьуа, ихырҵәо иаауаз, зыԥсымҭәра ҳәаадаз Урыстәылатәи аҳ ир Аԥснынӡагьы иааӡеит. Аҭыԥаҟны иҭархаз ҭархан, иаанхазгьы реиҳараҩык хырҵәаны, мчыла иқәцаны икацан Ҭырқәтәылаҟа. Ацгәы Аԥсны агаҿа ҩнык ахыб ианнықәлалак уахьынтәи даҽа ҩнык ахыб инықәԥало ашьханӡа ицон ҳәа ззырҳәоз адгьыл аиҳарак ҭацәит. Ақәыларақәеи, арҳәрақәеи, амҵарсрақәеи ирыцәшәаны аԥсуа жәлар аӡәырҩы агаҿа ҭыԥқәа рҟынтәи рынхарҭаҭыԥқәа ааныжьны, ашьхақәа ирзааигәоу ақыҭа ҳаракырақәа рахь нхара ииасуан. Абас еиԥш иҟалаз атрагедиа ду рхы иадырхәеит ақырҭуа жәлар рхаҭарнкацәа.
Урҭ ишырҟазшьаз еиԥш, иаразнак аурыс енралцәа рҽырзааигәатәны, ирҿагәыбзыӷны, иҭацәу аԥсуа дгьылқәа рахь нхараҳәа раагара иалагеит ақырҭуа хҵәацәа.
Ари апроцесс маӡа-маӡа имҩаԥысуан 1992 шықәсазгьы. Иара убри, ауаа ҿыц рнырхара ҳәа изышьҭаз аполитика акциа ҟьашьы иахҟьаны аԥсуаа рыԥсадгьыл аҟны хыԥхьаӡарала имаҷу милаҭны иҟалеит. 30-40-тәи ашықәсқәа раан иреиӷьыз аинтеллигенциа аиҳарак ндырҵәеит. Абарҭ азалымдарақәа иҟаз ракәын изыхҟьоз есжәашықәсала иаацәырҟьалоз амилаҭтә ҵысрақәа.
Изеицәааӡарызеи, ар рганахь ала аума, аҩнуҵҟатәи аусқәа рганахь ала аума, ашәарҭадаратә маҵзура аганахь аума иааиԥмырҟьаӡакәа анапхгара мҩаԥыргон ақырҭуа милаҭ иреиуаз ауаа. Аԥсуаа рзы урҭ шыҟаз идыру усуп.
1990 шықәсазы Аԥсны аиҳабыра, уарла-шәарла акәзаргьы, Аԥсны ихадароу анапхгаратә ҭыԥқәа аԥсуа кадрқәа рахаргыларазы лшарақәак анроу, иҟарҵаз аҳәарала Сергеи Платон-иԥа дааган Аԥсныҟа, дагьышьақәырӷәӷәан арратә комиссарс. Иҳәатәуп  араҟа, усҟан Сергеи Платон-иԥа Урыстәылатәи ар рҟны, ишырҳәо еиԥш, нхарҭа ҭыԥлеи, усурҭа ҭыԥлеи, бзазаралеи уҳәа дҭышәынтәаланы, иаԥхьаҟа изыԥшыз аиҳаракырақәа шмаҷмызгьы, иаҭахны ианиба, мышкала зегьы нкажьны Аԥсныҟа дшыхынҳәыз. Арраммаҵзуҩы иԥшәмаԥҳәыс, аҭыԥ аԥсахра иацу ауадаҩрақәа зегьы зыхганы аышәынтәаларатә ԥсҭазаара ашьцылара иаҿыз, Римма Шьониа-ԥҳагьы лыԥсадгьыл аҿы аҿыцынхара лықәшәеит. Аха уи Сергеи Платон-иԥа аҩызара иашаҵәҟьа изызуаз ԥҳәыск лаҳасабала ауадаҩарқәа дрыцәшәомызт, аиҳаракгьы лыԥсадгьыл ахь даныхынҳә ашьҭахь.
Еиҭахгьы разҟык амазаарын Аԥсынра.
Сергеи Платон-иԥа Аԥсныҟа ирхынҳәра акыр иуадаҩыз аамҭақәа ирықәшәеит. Зегь раԥхаьӡагьы уаҩы ибартә иҟан Қарҭ зхы аларсыз, Аԥсны инхоз ақырҭуа милаҭ имҩаԥыргоз аполитика бааԥсқәа: милаҭла аҽеиҩшарақәа, «амлашьрақәа», аԥсуаа ирҿагылоз амитингқәа, рыхшара Аԥснытәи аррамаҵзурахьы рынамышьҭра. Абарҭ зегьы ирызхәыцтәын, урҭ рхы ахьхаз усгьы идырын. Иахьынӡауа ҳажәлар ашьакаҭәара иацәызхьчаша амҩақәа ԥшаатәын. Еиҿкаатәын Қырҭтәылантәи забџьарқәа пеипеиуа еиҵаҵаны Аԥсныҟа зхы хаз аруаа Егры ихыҵны рҿаархар иаанызкылаша аҭыԥантәи амчқәа. Абраҟа, жәлар рфорум «Аидгылареи», дшарԥыеҵәаны ажәлар ирызкашәаз Владислав Арӡныбеи иарӷьажәҩаны ирывагылаз дреиуан, макьаназы қәрала акыр иҿаз, аха арратә ԥсҭазаара иаӡрыжәхьаз, аԥсҭазаара аԥышәа ду знаҭахьаз Сергеи Дбар.
Ибзиаӡаны исгәалашәоит «Аидгылара» зегьы ҳаидкыланы ҳанамаз уаҟа ишааилоз Асовет ар рҟны аррамаҵзура иахысны, итәынчаҩцәаны зыԥсадгьыл ахь ихынҳәыз ԥыхьатәи аруаа. Урҭ рықәгыларақәеи ус рцәажәарақәеи рышьҭахь ауаҩы агәыӷра иауан иамуӡакәа ҳаӷацәа ҳажәлар, абарҭ ауаа аԥхьагылара ҳзыҟарҵап, арратә напхгара ҳарҭап ҳәа. Аха ус иҳамбеит, ҳашгәыӷуазгьы ҳазыԥшӡамкәа ииашахаҭаны ҳандырҵәарц ақырҭуа фашистцәа еиқәныхла ианҳақәла. Усҟан шамахамзар урҭ рахьтә аӡәгьы авзводҵәҟьа дахамгылаӡеит. Дырҩегьых ахаангьы аҽырбаратә цәажәарақәа зҭахымыз, зусаҿы зхаҭара аазырԥшуаз Сергеи Платон-иԥа Дбар иакәхеит.
«Аибашьра раԥхьатәи амшқәа инадыркны Сергеи Платон-иԥа Дбар иԥсадгьыл ахьчара дазгылеит. Иаразнак иалкаатәхеит аполитикатә хықәки, бџьаршьҭыхлатәи аҿагыларазы астратегиеи атактикеи. Абри аус аҟны хәы змаӡам ихәҭаа алеигалеит» –  иҳәеит Аԥсны атәылахьчара раԥхьатәи аминистр, Аԥсны Афырхаҵа Сулҭан Сосналиев.

Аибашьра. Раԥхьатәи афырхаҵа

Август 14. Ахәаша. Аԥсны интеллигенциа  ашьыжь шаанӡа ҳусқәа рахь ҳцаанӡа ҳахьеизалоз Акоп икаҳуажәырҭаҿы ҳаиқәшәахит. Зегьы акака ҳрылацәажәоит, зегьы ҳхатә гәаанагарақәа ҳамоуп, ак еимаҳкуеит, ак еиҿаҳкуеит. Ҳцәажәарақәа ртема хада усгьы Аԥсны акәша-мыкәша ауп. Аҭыԥантәи ақырҭуа уааԥсыра иааузымчҳаратә рхы мҩаԥыргоит. Ҳачҳарақәа иҭәыз аҵәца еиԥш ихыхәхәо инеихьеит. Арахь иахьа Иреиҳаӡоу Асовет аилатәара рымоуп. Иахьынӡаадыруа, иахәаԥшраны иҟоуп Аԥсни Қырҭтәылеи реизыҟазаашьа иазку азҵаара.
Ажәакала, Акоп икаҳуажәырҭаҿы аԥсуа зҵаарақәа зегьы «ӡбаны», дасу ҳусурақәа рахь ҳцеит. Сара хаҭала ажурнал «Амцабз» аредакциаҿы ақьаадқәа еилыхуа сышрылаз ауп ишсаҳаз, Анцәа хыхьынтәи иҿыҭны исеиҳәаргьы ихасымҵоз: қарҭаа бџьарла еиқәных Аԥсны иақәлеит, Агәыӡеранӡагьы иаахьеит, иҟоуп раԥхьатәи аҭахарақәа ҳәа.
Иалагеит аибашьра. Рыгәҭакы нармыгӡар рымуит Жорданиеи, Сталини, Бериеи, Гамсахурдиеи, Шеварднаӡеи, ақырҭуа ҭоурыхҩҩцәа-афаольсификаторцәеи иманкуртцәаны ирааӡаз, ипеипеиуа здақәа шҳамла идырҭәхьаз ақырҭуа фашистцәа.
Ҳаилауаҭыруа ҳаилахеит, шәарыцага шәақьқәак рыда зыҩны бџьар ҩнамыз аӡәырҩы. «Аидгылареи» арҿиаратә коллективқәеи зегьы ҳахьыҩназ ахыбрахь дкылхха дааит ҷкәына еилҟьак, абџьар змоу зегьы Ацҳа ҟаԥшьы ахь шәеиха ҳәа адырра наҳаҭаны дцеит. Уи автомат икын, сааиҵашьыцит. Абџьар ҳкым ҳәа ҳамԥшӡакәа зегь ацҳа ахь ҳаихеит. Убраҟа дасу иҟарҵаша, иахьтәаша, иахьгылаша, иахьцаша раҳәо иблақәа амца рхыҳәҳәыла, раԥхьаӡа сылаԥш назхьысыз Сергеи Платон-иԥа иоуп.

Иҭамхараны иҟазаарын Аԥсынра

Аҟәа ҳалымҵыр ада ԥсыхәа ыҟамкәа ианааба, ҳгәы-ҳаԥсы зегьы уи иназныжьны ҳцеит Гәдоуҭа аганахь. Уахь акәын макьана амҩақәа ахьаартыз. Агәра ахаҵара шыуадаҩызгьы аибашьраҵәҟьа ҳааины ҳааҭагылеит. Ладеи-ҩадеи Аԥсны аҳәаа инапаҿы иааганы дтәахьан аӷа. Гәдоуҭа араион амацәаз иҭакын. Макьаназы иҟаз ҳәа акгьы ҳаздыруамызт абжьуаа рганахь ала. Уи хьаа дуӡӡан. Аԥсуа раион дуқәа рыҩбагьы ааиҟәшаны, ҳабжьара аӷа дныбжьатәеит. Аха иқәԥатәын. Иқәԥатәын. Еиҿкаатәхеит аҿагылара-хырӷәӷәарҭатә фронтқәа.   Акы – Гәымысҭа амшын иахьалало инаркны ашьхара аҟынӡа, аҩбатәи – зегь реиҳа иагьыхадаз, аӷа импыҵхтәын Гагреи Цандрыԥшьи, Гагрыԥшьи. Иаарттәын Урыстәылеи ҳареи ҳаимаздоз амҩа. Абарҭ аиҿкаатә хадақәа рыӡбараан дырҩегьых ида ԥсыхәа ыҟамызт апрофессионал ду Сергии Платон-иԥа.
Аԥхьатәи амшқәа инадыркны зеиҿкаара напы аркыз Гәмысҭатәи афронт иаҳа аҭышәынтәаларахь ахы анарха Сергеи Платон-иԥа дрышьҭуеит Бзыԥтәи ахырӷәӷәарҭатә штаб аиҳабыс. Избанзар, иахьынӡауа хара имгакәа Гагра ахы иақәиҭтәын, иаарттәын аибашьцәеи ажәлари рзы иԥсҿыхгаз, Урыстәылатәи аҳәаахь инагаз амҩа.
Аамҭа кьаҿк иалагӡаны уи хаҭала дызлахәыз, иара еиҿикааз Гагра ахы ақәиҭтәразы аоперациа, октиабр мзазы қәҿиарала инаигӡеит. Иагьышьақәирӷәӷәеит аԥхьанатә уи ииҳәалоз: «Ихьынӡауа ҳаибашьцәа еиқәырхалатәуп, иреиҷаҳалатәуп. Аҿар аныҟамла иаҳахьчо абаҳҭаху…»
Ишдыру еиԥш, аибашьра мыжда иацуп аҭахара, ахьаа, алаӷырӡ, анацәа ргәырҩа. Урҭқәа зегьы ибзиаӡаны иныруан. Уи азакәхап гагратәи аоперациа ашьҭахь ҳаиқәшәараан ус иҳәоны зсаҳазгьы: «Аибашьцәа аӡә дҭахацыԥхьаӡа саргьы сицҭахоит, харак сыдны схы сыԥхьаӡоит. Уи ахьаа иацу здыруеит сара…» Аинрал абарҭ иажәақәа рырҵабыргра аҭахӡам. Уи агәрагара ду змаз аибашьцәа инамцхәынгьы бзиа дырбон. Уажәгьы схаҿы иҟоуп зықьҩыла ауаажәларра злахәыз Сергеи Платон-иԥа  аҵыхәтәантәи имҩа иқәҵара иазкны иҟаз алахьеиқәҵаратә митинг аҟны Константин Озган ииҳәаз ажәақәа: «Ҳазхәыцыпи цқьа, иахьа ҳаԥсадгьыл зхы ақәызҵаз ҳҵеицәа Сергеи Платон-иԥа дышрыдыркыло еиԥш ҳрыдыркылару ҳара мышкызны уахь ҳаннеиуа…»
Сара срыхәаԥшуан Гагра ақалақь ахы иақәиҭтәны, Ԥсоу аҳәаахь ҳар рхы андырха, Сергеи Платон-иԥа икомандаҟаҵаратә моментқәа зныз акадрқәа. Исаҳаит усҟан уи ииҳәаз иажәақәагьы: «Аԥсыцәгьарахь, амалеимҵәарахь шәмиасын. Зыгәра гам аҩнқәа ҳрыцқьаанӡа шәрыҩнамлан. Макьана Гагра заҵәык ауп зхы иақәиҭу. Ихьӡыдоу аус азы шәхы ҭашәмырхан. Ҳара ҳжьы ҳара ҳхала иаҳҿашәымҵан.  Ҳмал ҳара ҳиааира ауп. Иҳақәлаз дыԥхьаҳцап. Ԥхьаҟа шәеиха, аӡәы ҩынҩажәаҩык дыриааираны дшыҟоу шәхашәмыршҭын…»
Аԥсны мраҭашәаратәи аҳәаа ахы иақәиҭын. Аԥсни Урыстәылеи рҳәаа –  Ԥсоу аӡиас иахашәыршәырит аԥсуа Бираҟ. Иаатит анаҩс иԥсҿыхгаз, аиааира нагӡа аиуразы ихадараӡоу аҭыԥ аанызкылараны иҟаз амҩа. Уи амҩа амлакра иахәшәын, аибашьцәа ԥхьаҟатәи ржәыларақәа ирымч ҷыдан. Аԥсны зыхәшәтәра алымшоз ҳаибашьцәа ирыԥсҿыхган.
Гагра қәҿиаралаҵәҟьа ахақәиҭтәра аналыршаха, ашьҭахь, Сергеи Платон-иԥа диагахоит Гәымсҭатәи афронт ашҟа командаҟаҵаҩыс. Араҟа ауп уи инагӡаны иахьааирԥшыз аррамҵзуратә зыҟаҵара бзиеи аситуациақәа ианаамҭоу ахәшьара рыҭареи шилшоз.
Аибашьраҿы зегьы уара ишуҭаху изыҟалаӡом, еиҳаракгьы мчылеи техникалеи уаӷа акырӡа дануеиҳау, насгьы уи иааникыло апозициақәа иаҳа ианыманшәалоу. Аха рыцҳарас иҟаз, иманшәаламхаз ажәыларақәа раан уи иахҭнаҳҵоз, аԥсадгьыл аҵеицәа зегьы иреиӷьны ирымаз – рыԥсқәа ракәын.
Аибашьра еибашьроуп.
Аҵеицәа рыԥсҭбарақәа.
Ажәлар ргәынқьра. Рычҳара. Ргәыӷра. Рыгәрагара.
Исгәалашәоит, иманшәаламхаз, Аҟәа агаразы еиҿкааз ианартәи ажәылара ашьҭахь, иаҳзааигәаӡаз, иҭахаз ҳқыҭаҿтәи ҷкәынак иԥсыжраҿ сгылан. Санынаԥш, избеит Сергеи Платон-иԥа имацара, ауаа рыжәпара далҵны ихы ихьааха ганкы иҽаҭаны дышгылаз. Асы шьҭан. Санынидгыла саашанхеит. Избанзар, сара исаҳахьан агәырҩа-хьаа ду ашьҭахь, мышкала ауаҩы дышлоит ҳәа, аха лабҿаба исымбацызт. Асы шьҭан, аха аҽны асы ауамызт, арахь уаанӡа шлацк зламыз Сергеи Платон-иԥа ихылԥа изхнамҩаз ихахәы асы зқәыз аҵлеиԥш ишкәакәаӡа ишышлара ишлахьан. Сара ажәакгьы мҳәаӡакәа инапы ааимсхит. Акраамҭа ҳаиҿаԥшуа ҳгылан.
Сергеи Платон-иԥа, аказарма аҩнуҵҟа амца еиқәуп, уахь ҳнеип, –  сҳәеит сара, ҳҩыџьегьы иҵаахьшәашәараха иҳабжьагылаз аҿымҭра ааилаганы.
– Ара сгылаз. Хьаала иршәу сдақәа зырԥхаша амца абаҟоу, –  иҳәеит иара, аибашьра ҳшалагылазгьы лафк мшәакәа исывымслоз ахаҵа. Азныказы игәы каҳаӡаны дыҟазшәагьы збеит. Сыгәгьы нҭыԥсааит. Уи ихаҿала ԥхьаҟатәи ҳԥеиԥш збалон сара стәала.
Нас акраамҭа ҳалацәажәон макьаназы ҳазлымҵыцыз ажәылара: ҳалшарақәа, ҳагхақәа. Заҟа изымҳәоз, заҟа ажәа игәы иҭеишьуаз хьаацәгьан исныруан сара. Аха иџьоушьашаз, аибашьра иалахәыз, сара инасыркны акомандаҟаҵаҩ хада иҟынӡа иҳагхаз акрыҟазар, зегьы ихахьы игон, аӡәы изы гәынамӡажәак иҳәомызт.
– Иҳалымшаз усгьы иубоит, –  даасҿаԥшит Сергеи Платон-иԥа, ҳазлагылаз асы ишьапқәа рыла зны иааизыҳәҳәо, нас длақәгыланы икәаҳауа. – Сахьынаԥшуа избоит Гәмысҭа нырцә инхаз ҳаҷкәынцәа ахьышьҭоу. Зыԥсы ҭоу аҷкәынцәа ацхыраара шырҭахыу збоит, сгәы ҭҟәацуеит. Унапы наурххар, уаарыцхрааны аӡы иааругартә иааигәоуп, арахь рымԥанҟа узнеиӡом. Уаҳа цхыраарак шимоуаз анеиликаа, аибашьҩы Зураб Бебиа аԥсуа бираҟ иҽылаҳәаны иҽишьит. Убри еиԥш иҟоу афырхацәа Аԥсны рацәыӡра чҳашьас иҟоузеи. Абарҭ агәыҭшьаага хҭысқәа рышьҭахь аԥсҭазаара гәхыршәагаха избо салагеит. Гәмысҭа аладатәи ацҳа инаркны аӡиас ахықә снаваланы сааит аҩадатәи ацҳа аҟынӡа. Аснаиперцәа сеихсуан. Акгьы смаахаӡеит. Сгьежьны сеиҭашьҭрақәлахит. Еиҭагьы самгеит, џьаҳаным ицаша уи ахы лашә… Уахыки-ҽнаки рыла сшышларыз сышлеит. Аха уи усума. Ех, анаџьалбеит, закә арԥарцәоузеи иҳацәҭахаз. Аҟәа анеира ишԥахыццакуаз…
Абраҟа сара избеит Сергеи Платон-иԥа илагәқәа лаӷырӡыла ишҭәыз. Аиаша ами, иҿаԥшра сааҟәымҵыр, илагәқәа збылуаз алаӷырӡ цақәа саргьы сырблыр ҟаларын.
Аҭахара хьаахәшәтәыганы изыԥхьаӡаз дҭамхаӡеит. Ивсит аԥсҭазаара иазыҭрсыуаз ахы лашә. Дыҟоуп Анцәа, зыбзоурала иахьанӡа ҳахьчоу.
Дырҩегьых, иҭахараны иҟамызт Аԥсны рыцҳа.
Акраамҭа ицо аибашьра иара ахатә закәанқәа ирыцнаҵоит зынӡа уззыԥшӡам ахҭысқәа. Ианартәи иманшәаламыз ахҭысқәа рышьҭахь даҽа блакы ала иахәаԥштәхеит анаҩстәи ажәыларатә операциа. «Аибашьраҿы ԥсыхәа ыҟаӡам азыҟаҵара бзиа змоу ар рнапхгаҩцәа рыда, –  иҳәоит аибашьҩы, артист Сергеи Габниа. – Убри ус шакәу азгәаҭаны, аибашьра аамҭазы Сергеи Платон-иԥа еиҿкааны иман астратегиеи атактикеи рзы акурсқәа. Уаҟа уи имаз арратә ԥышәа рымаидон, иааиԥмырҟьаӡакәа ицоз апозициатә еибашьра иамоу ахатә закәанқәа дирҵон. Усгьы уи ҭыԥк аҟны дтәаны акомандаҟаҵара мацара иаҿыз дреиуамызт. Позициацыԥхьаӡа иара дубон. Аибашьцәа дышрыцыз мацара аиааира амш аҟынӡа днаӡеит. Дарбан еибашьҩызаалак изнеишьа дақәшәон, ргәы-рыԥсы дацны. Сара сшубац, аццакыра ансыласлозгьы ыҟамзи, иара лафла сынкылара илшон, ҽнак зны иареи сареи ҳанеиқәшәа, уара аҵыс еимаа зшьоу Урачка, са сҟынӡа уааи ҳәа сызҿиҭит. Сахьнеиз Дарафеи-иԥа дтәоуп. Ҳара ибзианы иаадыруеит Дудаев лымкаала бзиа ушибаз, комбатк иаҳасаб алагьы уа ушыҟаз. Иуирҵаз рацәоуп ҳәарада, аха аԥсуа дыррагьы узацзароуп… Апрофилактика узызургьы цәгьаӡам ҳәа сыҟоуп… Абас акәын уи есымша дшыҟаз. Иагьа аҭагылазаашьа цәгьазаргьы илаф хаақәа аҭыԥ рыман. Аԥсуа жәлар иргаз аиааираҿы ибзоуроу даара ирацәоуп. Амала сгәы иалоуп Аԥсны ҩынтәны Афырхаҵа ҳәа ахьыӡ аӡәгьы иахьыхырымҵо. Убас иҟазар, изықәнаго Сергеи Платон-иԥа иоуп».
Сергеи Платон-иԥа зхадараҿы дыҟаз акомандаҟаҵаратә гәыԥ агәҭакы хада иахьынӡауа аибашьцәа рҭахара маҷӡаны, аиааира дыргара акәын. Уи азы иԥшаатәын афантастикатә ҵакы змаз хырхарҭақәак. Акыс, Гәмысҭатәи афронт ажәыларазы иманшәаламыз агеографиатә ҭагылазаашьа аман. Иӡбатәын зеиԥш уаҩы иимбацыз планк. Аҳҭны-қалақь аганахь ала бџьарлеи џьаԥҳанылеи еиқәныхла итәаз ампыҵахалаҩцәа рнапсыргәыҵа уангыланы унеир акәын дара рҟынӡа. Аҳаракыратә позициақәа знапаҿы иҟаз аӷацәа алшара ҷыдақәа рнаҭон. Аӡәи уаа зқьҩыки еиҟарартәуан.
Апоет гәлымҵәах Алықьса Лашәриа «аԥсҭазаара, заҟа скыдуҟьо аҟара иаҳагьы сыӷәӷәахоит» ҳәа шиҳәахьаз еиԥш, абриаҟара шьеи-лаӷырӡи ирласны, аманшәаламрақәа рҟарҟы иҭысны иаауаз ҳар рхадареи дареи гәкаҳарак рныԥшӡомызт. Хатәгәаԥхарала зҽеидызкылаз, акомандақәа, шьҭа апрофессионалтә ар рыҩаӡарахь инеихьан. 
1993 шықәса маи мзазы Аԥсны еиҿкаахеит Арбџьар мчқәа. Уи аштаб Хада аиҳабыс дшьақәырӷәӷәан Сергеи Платон-иԥа. Азыҟаҵареи аԥышәеи змаз ауаҩ иааигәара иҟаз иҩызцәа ибзиаӡаны идыруан, ега гәыԥжәаратә ситуациа ҟаларгьы, иҩнуҵҟатәи гәеибафара ииашаны амҩақәҵара илшон. Иаҳа ианҭынчымыз иара ирҭынчуан, аҭагылазаашьа ахәшьара илшон, инапы аҵаҟа иҟаз ар рымчхара агәра игон. Убарҭқәа ирыбзоурахеит ажәыларақәа зегьы ирыцкхаз аҵыхәтәантәи, сентиабртәи ажәыларақәа.
Сара хаҭала абри иоуп ҳәа дсыздыруам, аха ажәлар рҿы ирҳәо саҳаит – аурыс еинралк иажәақәа: «Аинрал-леитенант  Сергеи Платон-иԥа  Дбар хаҭала дызлахәыз ажәыларатә операциа цқьа иҭҵаатәуп, Урыстәылатәи арратә ҵараиурҭақәа рҟны акомандаҟаҵаратә кадрқәа рааӡараҿы ахархәара азутәуп».
Жәашықәса шьҭа ишҵуагьы макьаназы ҳхахьы имааицзар ҟалап ҷыдала иҭҵаатәыҵәҟьоу ари ажәыларатә операциа. Иҭҵаатәуп ҳаибашьцәа гәымшәақәа рфырхаҵара, урҭ ираԥхьагылаз, ҷыдала арратә зыҟаҵара змамыз ркомандирцәа. Иахьа уажәраанӡа дыҭҵааӡам, ишиқәнагоу ихцәажәаӡам атрадициа дуқәа змоу аурыс енралцәа зҵашьыцуа, илегендоу Ауаҩы Сергеи Платон-иԥа Дбар. Ҳәарада ус иагьыҟалароуп. Сара иахьынӡаздыруа, уи иԥсаҭзаара зегьы иҭырҷҷааны иаазырԥшуа ашәҟәы аҩра иаҿуп. Уи ашәҟәы аҟны ҳара даҽа блакы ала даабашт, дҳаҳашт. Аха еиҭагьы иаҭахуп зегьы аазырԥшуа, зегьы рҭыԥқәа рҟны изыргыло аамҭа.

Аибашьра макьана инымҵәаӡацт

Сентиабр 30. Ампыҵахалаҩ деилаҟәыбаса Аԥсны далцан.
Иҟалеит уаҩы ихаҿы изаамгашаз ахҭыс дуӡӡа. Адунеи аршанхеит. СССР еиларбганы, Урыстәыла адгьылқәеи амшынтә территориақәеи ҭины, Германиа аҳәынҭқаррақәа ҩба ирыбжьаз абаагәара еилаԥыххааны, ЦРУ исыднаҵаз зегьы ҟасҵеит, шьҭа шәсыцхраа ҳәа абгахәыҷы еиԥш дҵыхәаршәшәо рышә илахаз Шеварднаӡе изхәыцтәхеит, аха иҟалаҵәҟьаз ахҭыс узавсуам. Иқәылаз даҵахан, иҩныҟа дгьежьит, изқәылаз уҽзимуршьри ҳәа узиаӷьуам. Ақәылаҩ бџьарла деибыҭан, ҳара ҳабџьардан. Аха иара абџьар ахаҭа иаҩызоу агәы зызҭам бџьарс иурклакгьы амч маҷхоит. Уи ашәараҵәҟьа дҭагылаанӡа дцәыҵатәаны дхыслоит, ашәарҭа данҭагылалакгьы иабџьар кажьны дыҩуеит.
Ҳара ҳажәлар зегь раԥхьаӡа иргыланы бџьарс ирымаз рыԥсадгьыл абзиабароуп, уаҵәтәи рԥеиԥш азхәыцроуп, аҭакԥхықәра дуӡӡеи агәаӷьреи аарԥшны зыжәлар аԥсадгьыл ахьчарахь ирыԥхьаз ажәлар рҵеи Владислав Арӡынбеи Сергеи Дбари реиԥш ар раԥхьагылаҩцәа рыгәрагара ауп. Напҭацәы аӷа иқәланы иабџьари иџьаԥҳани имхны иара иҿаргыло мацара, ахәаршы еиԥш Аԥсны ахы-аҵыхәа зҽаларԥс итәаз, иахьынтәааз ргәаладыршәеит ҳҵеицәа хазынақәа.
«Ахаҵара, –  имҳәахьеи Аристотель, –  ари гәыҭбаароуп. Шәарҭарак шааҟалалак уи агәыҭбааратә мчы иаанарԥшуеит уаҩы ихаҿы имааиуа аус дуқәа. Избанзар, убасҟангьы изықәныҟәахо агәыҭбааратә закәанқәа роуп».
Иҟоуп аиааира.
Аибашьра макьанагьы еилымгаӡацт.
Аԥсны мрагыларахьтәи аҳәаақәа хьчатәуп. Ихьчатәуп иахьанӡа, уаҵәгьы, наунагӡагьы. Избанзар, уи аганахь ала ҳара дҳамоуп маӡа ацҳара зҵаз ала иаҩызоу, ак ҵкьыҵкьазымшьо, ак ԥхазымшьо, зыԥсадгьыл кажьны атәым дгьыл иазыҭрысуа аӷа.
Аррамаҵзуразы ишахаз Сергеи Платон-иԥа еибашьрак далҵны даҽа еибашьрак даалагылахит. Еиҿкаатәхеит аҳәаахьчаратә хырӷәӷәарҭақәа.
Ԥышәарак аҟнытә даҽа ԥышәарак ашҟа.
Иааирак аҟнытә даҽа иааиракахь.
Аҳәынҭқарра ҿыц ашьапы аихгара.
Еилаҟәыбасоу анхамҩа ашьақәыргылара.
Ҿыц иаԥҵахаз ихьыԥшым ҳәынҭқарра апрезидент ар рганахьала ицхырааҩыс дҟаҵоуп Сергеи Платон-иԥа. Уи уаҟа иусқәа шмаҷымгьы Аԥснытәи ар рыԥсҭазаара далахәуп, дрыцхрааҩуп, драбжьаҩуп. 1998 шықәсеи 2001 шықәсеи рзы ақырҭцәа иҟарҵаз ақәыларатә ҽазышәарақәа раан ирҿагылаз ҳар драԥхьагылаҩуп, деибашьҩуп. Даҽакала уаҳа илшаӡом. Ажәлар рыԥсҭазаара ахьчареи аиҿкаареи рзы дшан, дзызшаз дзацәхьаҵуамызт. Еснагь ауаҩы изы бзиарак аҟаҵара дазшан. Иџьоушьаша, ахаангьы ихы дахашшаауамызт, ихы ианагижьуаз рацәан. Амаҷ еиҳазар иҭахын, арацәа – иаҳагьы иацзарц.
2002 шықәса. Аԥсны имҩаԥысуеит Жәлар Реизара адепутатцәа ралхрақәа. Сергеи Платон-иԥа ихшыҩи, инапхгаратә баҩхатәреи, иеиҿкаара бзиеи азгәаҭаны, Оҭҳаратәи алхырҭатә округ аҟны адепутатрахь кандидатс дықәдыргылоит, алхыҩцәагьы еицҿакны рыбжьы ирҭоит. Апарламент раԥхьатәи аилатәараҿы далырхуеит аспикер ихаҭыԥуаҩыс. Аамҭа кьаҿла уи уаҟатәи иусураҿы илиршаз маҷмызт. Зшьапы ақәгылара иаҿу ҳҳәынҭқарра аҩнуҵҟатәи ашьақәгыларатә еиҿкаара «архитекторцәа» хадақәа аӡәыҳәа ирылагылаз, ар ираԥхьагылаз ауаҩы шьыжьыказ… Шьыжьыказ ажәлар иаарылаҩит ажәабжь хлымӡаах.
Уи ашьыжь, аԥхынра ишамшызгьы иӡынрахеит, ҵааршәырахеит. Иаалырҟьаны игәеисра еиқәтәеит аԥсуаа ҳҵеи гәлымҵәах Сергеи Платон-иԥа Дбар.
Жәларык аақәыԥсычҳар амшын ҭадырбоит рҳәеит ажәлар. Убри амш аҽны амшын ҭабаны иҟазар ҟаларын, ахыԥшылаха змадаз акәымзар.
Иаҳа Аԥсны данаҭахыз. Аекономикеи азинхьчареи Алтаисктәи ракадемиа астудентцәа, иҷкәынцәа хазынақәа Дениси Димеи иаҳа данырҭахыз. Лара лхаҭа дыруаҩызшәа, араамаҵзура иацу ауадаҩрақәа ицеиҩшаны, шьҭа аҭышәынтәалара амҩа иаангылаз иԥшәма Римма ларӷьажәҩа иаҳа данлывагылашаз… Ҳанижьит зегьы.
Адунеи аҟны еицырдыруа агеницәа аӡәырҩы абас ишыҷкәынцәоу адунеитә ԥсҭазаара нырмыжьхьеи. Аԥсабаратә дунеиԥҟара убас ишьақәгылазар?..
Ҳазшаз Анцәа ду, зегь реиҳа иаҳзааигәоу, кәыркәа шоуразы ҳаблақәа ҭырхаха ҳаззыԥшу аԥхынқәеиԥш, ҳгәыӷрақәа зыдҳәалоу ауаҩы – қәра маҷла иҟаиҵаша ҟаҵаны, нас, анунагӡа ҳгәаҿы даанхарц азы дааҳалԥаа дигазар?.. Аԥсҭазаара аунҵәахуа. Ма уи иԥсы даҽаӡәы ихаҵаны, уаҵәтәи адунеи дазишарц иҭахызар?..
Имаӡазааит амаӡақәа. Бзиа иаабо ауаҩы, дыззаабоҵәҟьа аиҭаҳәара шҳалымшо аиԥш.





















АминИатиураҚәа


АҲАҚ

Аибашьра.
Ишԥахлымӡааху.
Аибашьра…
Аӡә дқәылоит, егьи аԥсадгьыл ихьчоит.
Атәым уаҩ иҭахуп атәым дгьыл иара иԥсадгьылхар.
Уи адгьыл иаҭахуп иара иаҵеиҵәҟьоу иара даԥшәымазарц.
Аиаша здыруа Анцәеи адгьыли роуп. Егьырҭ зегьы хжьароуп.
Адгьыл – АН иара аҵеи иара деиқәнархоит, ичамҩахәгьы арӡӡом.
Ақәылаҩ ахаангьы атәым дгьыл аҿы дзымӷьацаӡацт. Ари аартраӡам.
Илакәӡам ҳара ҳҵеицәа иаадырԥшыз афырхаҵара.
Аԥсабара шаҳаҭуп.
Ишаҳаҭуп Аԥсуа Анацәа, ишаҳаҭуп ишьаны ҳаԥсадгьыл иқәҭәаз урҭ ргәыҳәԥыхш.
Ан лҳақ аӡәгьы ишизымшәац еиԥш, аӡәгьы изгаӡом.
Ус ҳҳәеит ҳәа…
Ан лҳақ ршәеит ҳҵеицәа хазынақәа!
Ҳнеилап лассы-лассы урҭ Адгьыл иахьагәыҵаҳәҳәоу аҭыԥқәа рахь.
Ҳрацәажәап. Ҳарзыӡырҩып. Иҳарҳәо гәнаҳкылап. Нас ауп аԥсуа дгьыл даҽа знык ашәарҭа тыша ихықәгылартә ианыҟаҳамҵо.
Ҳарцәымшәап урҭ ҳҵеицәа хазынақәа. Ҳрыцәшәозар, иԥшьоу урҭ рныҳәаҿа астол аҟны ҳтәаны иҳамҳәалап. Гәнаҳа змам агәнаҳа рыцҳамҵап. Ахдырра! Уи ыҟазҭгьы иахьатәи ҳрыцҳарақәа реиҳарак ҟалаӡомызт.
О, Анцәа! Исзымдыркәа гәнаҳак сумырҟаҵан. Уи амҩахь скылсаанӡа сымҩа ааҿахҵәа.
Сара сыла иҭимхааит, иаахәамхааит Аԥсны!
Саргьы сцоит ҳҵеицәа срышьҭалан…

Аамҭа ансоуло, сқьаад цәаҳәак анысҵоит.
Снапҩымҭа еилыркаартә сацклаԥшуеит акыр.
Иудыруеи иҟало…
Усҟан уаҵә џьоукы цәыргатәыс ирысҭоит.
Сыгәҭакы сахьымгӡакәа аӷа ихымҭа сагар…

Аԥхьаҩцәа! Заҟа аамҭа ҵуазеи шәареи сареи ҳаиқәымшәежьҭеи.
Аԥхьаҩцәа! Сара саԥхьаҩцәа. Сыгәҭыха, схьаақәа, сгәырӷьарақәа зегьы змаздо. Исыгу саназыжьуа, сыбла иаахшәо ччаԥшь хәҷык мра шәахәаны иҟазҵо.
Гәнаҳала иҭәу ари ҳаԥсҭазаара зуаҩрала иҿызхуа, саԥхьаҩцәа. Еиҭа шәара шәахь сымҩахыҵит. Саҭамзааит, шәгәы шәсырхьуазар (сара схьаа рацәоуп). 
Сара сыԥсҭазаара еснагь иныҟәызгон, аԥсуаа  ҳбиблиа хада Аԥсуара иаҳәо аԥҟарақәа инарықәыршәаны. Аха усгьы, заҟантә сшьацәхныслеи. Заҟантә скаҳаи, заҟантә сгылеи.
Сара суаҩуп. Сыгхақәа сдырхәыцуеит, сдырԥхашьоит, аха, сшәықәгәыӷуеит шәара. Саԥхьаҩцәа! Аиаша сыблақәа ирҭашәҳәа, сара, исыршало аҵхқәа ирыцәганы ахьы еҵәақәа насыԥ бырлашны ишәхасԥсалар сҭахуп!













АԤСҬАЗААРА АЗХӘЫЦРА

Иарбан ҭыԥу ари аԥсҭазаараҿы ауаҩы иааникыло?
Дазусҭада, иара, ауаҩы ҳәа изышьҭоу?
Издыруада, уи зегь раасҭа зыхдырра лаҟәу, аԥсабара акырӡа иацәыхароу маҭәарзар? Иԥсы ҭаҵәҟьоу џьишьозар? Ақәаршаҩы еиԥш адгьыл днықәххны, ишьҭа хәҷы нанҵаны даҽа ԥсабарак дазцарц даашьҭызар? Мамзаргьы, ари адгьыл аҿы дшахаанӡа дахьыҟаз аҭыԥ аҟны дмыцхәхазар? Инапала иҽанихырц арахь даашьҭызар? Ҽа цивилизациак ахьеилеигаз азы ихшыҩ ырцагәны, нас ирҿыхазар?
Ԥсы зхоу зегьы ирдыруеит ари аԥсабараҿы изызшоу, ҭыԥс иааныркыло. Дара рҳәаақәа ирҭыҵӡом. Ауаҩы иоуп еснагь ак ззымхо, зеидыџьгәалагьы алагәырӷьаха змаӡо.
Аӡылаҳәақәа ҩба еснагь иааицрымшәо еицуп. Урҭ руак ак анахь, инхаз аҩбатәи иахьынӡазалшо ажәҩан ихаланы, амҵәыжәҩақәа ааикәаԥсаны хланҵы адгьыл ахь хаҳәҵас иҭалоит, аҽкыдҟьангьы аҽашьуеит.
Ашхырцәаӷь хәыҷы уаналакьыс, уи зҭоу аҭра аҟынтәи аҩызцәа ааҭганы, идоумбеизаргьы иагәыдлоит, ршьа рымукәа иуԥырҵӡом.
Ауаҩы изы зегь реиҳа ихәшәу, зегь реиҳа ихаау ацха ҟазҵо ашьхыц уаналакьыс, уи ашьҭахь ишԥсуа шадыруагьы, иумыцҳар ауам.
Абқәа ргәыԥ аҟны зхы иақәгәыӷуа иҟалаз аб ҿааҵага аԥхьагылара иашьҭалоит. Нас уи тәыҩала еисуеит аб ԥхьагыла. Ианзымиааи, ахы дырны аҩызцәа инарылагылоит. Ианызиааи, аԥхьагылара иара иааннакылоит. Уи иаҵанархаз аб ԥхьагыла ԥагьа, иахьыз ԥхашьаны, аҩызцәа иаарылҵны ицоит, ахы ахьынахо. Аԥсҭазаара иалҵаанӡа, ма ашәарыцаҩ ишәақь ԥынҵа иаҿашәаанӡа иҟазаауеит ахала. Уаҳа уи аб заҵә аҩызцәа рахь ихынҳәӡом.
Амариал, ахеиқәырхага, ашҳамлаҵагас иамоу аҵыхәа уаӷрагылар, ахы адгьыл ианҟьаны аҽашьуеит…
Ахьӡи ахьымӡӷи рзы дшоуп ҳәа ҳәоуп ауаҩы изы.
Ихьӡызар, аԥсабара аиԥш, ацқьара, абзиабара?
Ихьымӡӷызар аԥсымҭәра, ахзымдырра, ауаҩы имхьчара?
Ари адунеиаҿы ауаҩы дажәызшәа збоит.
Данбеиуеи иҿыцу ауаҩгьы?

































АԤСЫЖРА АҞНЫТӘИ ХҬЫСК

Ҳҩыза гәлымҵәах Виачеслав Ҷыҭанаа иԥсыжра аҽны акәын. Уеи-ҭынхеи ҩызеи-қәлеи зегьы ҳгәы ҳҭаҵәуа ҳгылоуп. Абар, сааҭқәак роуп ҳәа, наунагӡа ҳанижьуеит ҳҩыза қәрахьымӡа. Ус, ауаа рыжәпара иалаланы, асы ԥны амҩахәасҭа аныҟарҵо еиԥш, амҩа рзыҟазҵоз арԥарцәак раԥхьа иргыланы, ҿыц иалырхыз Аԥсны анапхгаҩцәа ааит. Еилагылаз аџьар иаразнак рылаԥш инандыргылеит. Даргьы, аԥсы дахьыкҿаз ихаланы ианылбаа, апартиа ишааӡахьаз мҩашьо, ажәлар иаарылҵны, хазшәа инагылеит. Сара сгыланы урҭ срыхәаԥшуан. Исҭахын избарц, ахырбза-кәырбзацәа рахьтә аԥхьа инеины ирыдгыло ауаа зусҭқәаз рбара. Аха урҭ ауаа ираԥыргеит ҳаԥсуа шәҟәыҩҩцәа гәыԥҩык.
«Шәхы зылашәырҟәуазеи, шәара шәышәҟәыҩҩцәоуп, шәара ахаан имԥсуа уаауп. Аԥсшәа рашәҳәарц шәзызнеиуа шықәсылагьы шәара ишәеиҵбацәоуп. Шәара шәахьгылоу дара ааины аԥсшәа шәарҳәарц рыхәҭоуп аԥсуа ламыс ҳәа акыр ыҟазар. Шәҽаанышәкыл. Шәхы шәара ҳаҭыр ақәшәымҵар, аӡәгьы ҳаҭыр шәықәиҵаӡом. Шәаԥхьаҩцәа гыланы ишәыхәаԥшуеит», –  ҳәа сгәы аҳәҳәара ишаҿыз, дара рус ҟарҵахьан. Ега рузаргьы, изацәымцеит акоммунисттә партиа мчыла ршьа-рда иаланаҵахьаз, аԥсуа ицәтәымыз аҟазшьа ҷыдақәа…
Иаҳәшьцәа дырҵәуон Славик.
Ҳгәы ҳҭаҵәыуон иҩызцәа.
Џьоукы ргәы ҭгәырӷьаауан, еимгеимцаракны иахьа ироуз «анасыԥ» азы.









ИАРЕИ САРЕИ

Сара дыздыруеит аӡәы. Шәаргьы дыжәдыруеит.
Иара иҟазшьа аҽакын.
Сара сҟазшьа аҽакын.
Иара зегьы дырҿаччон. Зегьы дырнаалон. Игәы иҽанын. Иблақәа џьара иԥшуан, иҿы акы аҳәон, игәы даҽак ҭан. Есаамҭазаалак дафҩышәон.
Сара сгәы сзырхьуаз рацәан. Абзиа сеигәырӷьон. Абла ҷыц еиԥш исыхьчон.
Иара имарианы ауацәеи аҩызцәеи ирҳауан.
Сара урҭ ԥуҭк аџьыка рыцфара сҭахын.
Иара аҩыза иалхраҿы дҩашьазар, инапы ааҟьаны днеиԥырҵуан.
Сара чымазаҩра бааԥсны исхызгон, ахәра ҭыԥгьы сыннаҵон.
Иара иҵыхәа рышәшәо ачынуаа дрышьҭан.
Сара ацхыраара зҭахыз, саԥыџьра изуа снаиҵагылон.
Иара аизарақәа рҿы дықәгыланы дцәажәон. Ихы дирбон.
Сара ашьхыц саҵаныҟәо, исылшоз ахәыҷы, сҿыжбжьы уаҩы имырҳаӡо, иҟасҵон.
Иара ауаа рышәшьыра иҽныҵикуан.
Сара схы амра ианашаҟәоз еиҳан.
Иара аҭыԥ ԥхақәа рахь дхаргалон.
Сара уахь дхазгалоз амардуан счаԥон.
Иара амашьына иҵагылан.
Сара шьапыла сныҟәон.
Иара ихәыҷқәа тәымбызшәала рҿы аатит.
Сара стәқәа – аԥсышәала.
Иара ҳаӷацәа ашәа рыциҳәон.
Сара урҭ рашәа сардагәон.
Бџьарла ианҳақәла, иара дшәаҟьеит, Аԥсынгьы дналԥрааит.
Сара абџьар шьҭысхит, ахацәа срызцеит, аӷа дыԥхасҵарц.
Урыстәылатәи ԥарала иџьыбақәа рҭәны, дхынҳәит аибашьра ашьҭахь.
Аиааира иаагаз ала сгәы хыхәхәо ирҭәны сиԥылеит сара араҟа.
Дзеиԥшразаалак ҳара даҳтәуп, шьҭа ихы идырп сҳәеит, ҳхы ҳаназаанха.
Иара даафырхаҵахан, днасыгәҭасыргьы цәгьа имбеит, шәарҭа шыҟамз аниба.
– Ухы удырыр цәгьамызт, ҳачҳара ԥумшәан, –  сҳәеит, иҳәаақәа дышрызнымкылоз анызба.
Сыбжьы заҳада, уи дцагәхахьан, длашәхахьан, игәы хаҳәхахьан. Адгьыл агәынқьбжьы иаҳауамызт, анацәа рылаӷырӡ дабылуамызт, абацәа рқәыԥсычҳабжь игәы ԥнажәомызт. Икәша-мыкәша реизгара даҿын ала ԥина иаҩызаз аҵыхәршәшәацәа, аҭиҩцәа, аахәаҩцәа.
Сара аргама избон, иацы иарцынақәаз иахьа иарбаӷьқәаны ишаақәгылаз.
Иара шьҭа хыхьынтә дсыхәаԥшуа далагахьан. Лымша ччиак иеиԥш сибон.
«Рада гәышьа» сҳәеит уаҳа ансылымша.
«Уа иҳәала, иҳәала уҿы аҳаркаанӡа», –  иҳәеит иара.
Анцәа бзиарак иақәыршәа, Аԥсны!
Амал азы иҭиимхааит ҳажәлари ҳаԥсадгьыли.
Адамра хыла иаҳмырсааит ҳфырхацәа, ҳҵеицәа хазынақәа.
Убла хты, алашә!
Улымҳақәа еихыркка, адагәа!
Уҿы аарты, аҿаҳа!
Угәы ԥсах, ашәыргәында!
Ухы угәы ахымшәааит, ахшыҩҭра!
Иахьа гхак аныҟаҳҵа, уаҵәы иаҳзыԥшуп ма атәра, ма аублаа рлахьынҵа.
Мышкы ииуа мышкы дыԥсуеит. Аԥсуа еснагь аԥсышьа дазҵаауан, иабацәа рыԥсыбаҩ дананықә, аца иҭоу аџьықәреи агьама ибомызт, аӡыхь даҿыхәомызт…


АПҞАҚӘА

Апҟақәа сгәы инҭыԥраан, ажәҩан инаҵалеит.
Ицон урҭ рҽеиҿкаа, ар реиԥш еишьҭагыланы.
Ицон урҭ ажәҩан аҵа ҵыхәаԥҵәара змамыз ацәаҳәа еиқәаҵәа анҵо.
Апҟақәа халаны ицон, еицырхәхәа.
Ицон урҭ ажәҩан ҭынчра еиларгар ҳәа ишәозшәа, рҷытбжьы мыргаӡо.
Урҭ рыԥсҭазаара аԥсаатә шкәакәа уажә бжьык аархылҵыр ҳәа ишәон, аԥсра лаҳәа еиқәаҵәа иазгәакьоу бжьык иазыԥшын.
Ҩ-дунеик еимаркуан сгәы иҭыԥрааз аԥсаа.
Ҩ-дунеик ирыбжьалан рҽеиҿкаа инеиуан аԥсаа. Ажәҩан иаҵан сылаԥш ианыӡсало.
Иаҳа-иаҳа урҭ рымҩа наскьон.
Иаҳа-иаҳа урҭ харахон.
Иаҳа-иаҳа ацәаҳәа еиқәаҵәа пахон.
Ицон урҭ рҽеиҿкаа, ар реиԥш еишьҭаланы.
Сгәы аума, мшәан, абас зҽеиҿкаа аԥрышьа здыруа, абриаҟара апҟа рацәа зҭыԥрааз?
















АРБАӶЬ АХԤАТӘИ АБЖЬЫ

Хынтә заҵәык роуп ахы лықәкны арбаӷь анҿнаҭы.
Мышцәгьашьҭахьтәи аӡиас еиԥш, лыблагәқәа ааҭбаахеит.
Аӡынтәи амреиԥш, ллакҭа аахаахеит.
Ааԥынтәи ашәҭеиԥш, лӡамҩа ааԥшӡахеит.
Хынтә роуп арбаӷь анҿнаҭыз.
Лыблақәа кыдырхалан амҩадуахь дыԥшуан. Иацәыхьанҭаз еидарак иаҵан лгәы. Уажәшьҭа уи маҷк иааласхар лҭахын. Илыздыруамызт иахьанӡа, уи дшамкәа дызшаз, уахгьы-ҽынгьы зыҳәара лгәы ахымшәоз, уажәы дызхирҟьаз.
Мчык уажә дышьҭнахӡеит зынӡа. Лаб ихәшҭаара амца уажәшьҭа дазырԥхом, ашҭа ҭбаа-ҭыцә лцәыҭшәахан, дазкуам.
Лышьҭақәа рацәацәахеит ашьацраҿы. Ԥыхьақәа урҭ рыԥхьаӡара лҭахымызт, есааира ишырацәахозгьы лбомызт. Арбаӷь илнардырит уажәшьҭа урҭ акырӡа ишырацәахаз.
Хынтә роуп макьана анҿнаҭхьоу.
Аԥҳәызба урҭ рыԥхьаӡара лгәазырԥхаз аилкаара уадаҩуп макьана.
Аха уи арбаӷьҵәҟьа агәра лгоит. Ашҭаҿы ирацәахаз лышьҭақәа лыԥхьаӡоит.
Хынтә роуп ахы лықәкны арбаӷь анҿнаҭхьоу.
Даҽа заҟантә ахы лықәкны ҿнаҭрызеи?












АГӘЫ

Агәы ԥсӡомызт…
Агәы аԥсҭазаара аҭахын…
Зегьы аҳауан, зегьы аныруан, зегь абон, аха агәы ҿнаҭӡомызт.
Сеилышәкаа ҳәа зныкгьы имҳәҳәацызт.
Аҵәыуабжьы уаҩы имаҳацызт.
Агәы ҵәыуалон, аха хаҳәҵас имҭҟәаццызт.
Агәы аус ауан, ԥсҭазаарак ԥсыс иахан, иара ала иалагон зегьы: абзиабара, аԥсҭазаара, аԥшӡара, ахьаа, агәырҩа, аԥсахра…
Зегьы алаӡон агәы.
Иҵысит аибашьра Дуӡӡа. Аибашьра наскьанагон агәы.
Ахы алҟьон агәы.
Ишьабон агәы.
Иԥсуан агәы.
Ибзахон агәы.
Аиааира амш аҽынгьы лаӷырӡыла иҭәыз агәы ауп.
Зегьы аахон, зегьы ажьжьон, зегьы ириааиуан агәы.
Аха иҟоуп уи иалымшаз, арыцҳарақәа зегьы зыхҟьо акы – егьа руазаргьы изеибамдырит, изеилибамкааит агәи агәи.














АРИ АԤСҬАЗААРА БЗИА ИЗБОИТ

Ари аԥсҭазаара бзиа избоит. Дарбан исымазкра. Са сыхәҭакгьы алоуп иара.
Са сгәы аартны саныччо, сангәырӷьо ауп адгьыл ааԥынра шәҭышха ианҭоу.
Адгьыл алԥха снаҭахьеит. Уажәшьҭа, амҩан сшьацәхныслар, ма сышнеиуа скаҳар, иароуп сара сеиҳа зжьы зцо.
Сара адгьыл анапсыргәыҵа сышәҭыцны сангылоуп: аҩнаҭақәа сырԥшӡаларц, аҭыԥҳацәа сыргәырӷьаларц, арԥарцәа сырманшәалаларц, абырг игәы ҿыцӡа дҟасҵарц.
Ҭагалан саргьы сканӡоит. Аӡын саргьы сарыхьҭшьуеит. Аха издыруеит ааԥынра шааихуа, ҿыц ауаа шсыргәырӷьахуа, рынасыԥқәа ишрыцысҵахуа.
Сара адунеи азна сгәы разуп. Иаасыкәыршаны избо зегьы схырхуеит, бзиа избоит.
Уахагьы схи сареи ҳхала ҳаизынхеит. Мышкы исхызгаз аԥсҭазаара сазхәыцуеит. Асқьала иаадҵыз аӷбеиԥш, урҭ асааҭқәа сышрызхәыцуа алашьцара инасцәалаӡуеит. Дырҩегьых схала саарзынхахуеит ҽнактәи сыгхақәеи иҟасҵаз абзиарақәеи. Урҭ рыкапанра сцәыуадаҩуп. Рыуа еиҳау аилкаара сашьҭаӡам. Сара суаҩуп. Срызхәыцыр сҭахӡам аԥсра, абзара, аԥсҭазаара уаара. Сгәыӷуеит, уаҵәы зегьы срыниап, зегьы сыриашап ҳәа. Уаҵәы сеиҭашьҭрақәлахуеит: стәоит иахьтәатәым, изуеит иутәым, исҳәоит иҳәатәым, срыдтәалоит бысҭа хьшәашәа зықәдымргыло ауаагьы…
Сара суаҩуп.
Ари аԥсҭазаара бзиа избоит. Исҭахуп, уаҵәы џьоукы сымраны срызкаԥхарц. Аха сшәоит, са сшәахәақәа урҭ рҟынӡа инамӡар, урҭ аанызкылаша ашәшьырақәа рацәахар, аӡшәах еиԥш наҟ ибжьаӡыр ҳәа. Аха иҟоуп зыгәра зго, мыч ҷыдак сылаҵаны ԥхьаҟа сызго…
Суаҩуп сара.
Ари аԥсҭазаара бзиа избоит!..



У ӡ ы р ҩ ы р  –  и у а ҳ а у е и т,    
у н а Ԥ ш ы р   –  и у б о и т


АҾЫМҬРА АБЖЬЫ

Аԥсуаа ишырҳәо еиԥш, иижәша аӡыхь ахы ыҵнахаанӡа, машәырла дҭахеит сашьеиҵбы Вахтанг.
Аԥсрақәа иагьакуп, иагьҩбоуп. Иаалырҟьаны, ухы иақәнаумырго, уззыԥшӡам ануаҭәашьахалак, аԥхьатәи амшқәа раан ауаҩы ихы иаҭәеишьаша, иҟаиҵара изымдыруа дықәхоит.
Ҳгәараҭаҿы иҟалеит арыцҳара ду. Иааины иҳадышшылон ҳазҭахыз ауаа, иҳахәлаҵәуон, ҳрыцҳаршьон.
Арыцҳара – рыцҳароуп.
Аԥсы дыкҿан ԥшьымш.
Ԥшьымш дуӡӡа сан, ашьха цәҳәыраҿ  еиҭагашьа змамкәа иқәхаз ахаҳә ду аиԥш, деиқәԥсы, дҵааршәыраха иахьа хәлаанӡа лԥа дихатәан, ажәак аалҿымшәо. Нас, уаха шаанӡа, ҿааихак лымаӡамкәа, амыткәма гәыҭшьаага ҳәо уи дихатәан, аҷаԥшьаразы уаҳа даҽаӡәы днамышьҭӡо.
Ашьҭахь излеилкаахаз ала, ҽынла, зыҟны дымцәажәацыз лабхәындцәа дуқәа лыбжьы рмаҳарц азы лҽырԥсны, лхьаақәа зегьы лылаџьгәаны илҵәахуазаарын. Дара рыҩныҟақәа ианцалак акәын авулкан еиԥш ианԥжәоз, нкылашьагьы уаҩы ианизамҭоз ан лгәы, лшьа, лыламыс.






АН ЛХАРҴӘЫ

Аԥсуа жәлар ҳҟаза ду Уасил Царгәыш иаб диздырӡом. Уи ажәытә аибашьра ду аан хабарда дыбжьаӡит. Иааизынхеит ани аԥеи.
Ахаҵа аҩны дахьыҩнам, аԥҳәысеиба лыҷкәын заҵәи лареи реибааӡара иацу ауадаҩрақәа ззымдыруада, зхаҿы аагара злымшода.
Акәтаӷь цәа дылкәкәааны длааӡон Уасил иан, ԥсаҭа шкәакәа.
Ауаҩ иакәым, абна илоу ашәарахгьы зны агәы бааԥсхоит рҳәоит. Игәы бааԥсхан, ахәшәтәырҭа дҭахеит Уасил. Уахгьы-ҽынгьы тәамҩахә змамыз аҩнтәи лусқәа лҽырхаршәало Аҷандареи Гәдоуҭеи дрыбжьалеит ан. Ма, ахәшәтәырҭаҿы уи ирҭоз афатә лыҷкәын изхоны илыԥхьаӡозма.
Есҽнеиԥш уи аҽынгьы Аниута лыҷкәын ихәы аалырхиан, Гәдоуҭаҟа амҩа дықәлеит. Мидарадәы днахысны дышлеиуаз иаалыхьӡеит рколнхара иамаз аидарашьҭыхга амашьына. Амашьынарныҟәцаҩ иахьа дибазма аԥҳәыс ламыс Аниута, илзааникылеит.
– Бааи, бҭал, бхацкы сцеит, Аниута, –  иҳәеит, аԥҳәыс ҳаҭыр лықәҵаны, лымаршәа куа.
– Аа, ухацкы сцааит сара, даара иҭабуп амашьына ахьсзаанукылаз, анреи аԥареи узыбзиарахааит, аха угәы иалумырсын, сара шьапыла сцоит, –  лҳәеит.
– Дихеит, сара ақалақь аҟынӡа сцоит, баргьы уахь бышцо здыруеит, иахьыбҭаху бнасымгои, –  амашьынарныҟәцаҩ Аниута лхы зыхлырҟьоз изеилкаауамызт.
– Нан дукәыхшааит, уца, сара амашьына сҭалаӡом. Избан акәзар, Маџь изы исырҵәыз ахарҵәы амашьына иаҟьар, еилаҩынтны иҟалар ҳәа сшәоит. Сара с-Маџь ахарҵәы баҟаӡа, амҳаҵә аламло ианыҟоу бзиа ибоит. Уи бзиа иибо изыҟасымҵар, уаҳа иззыҟасҵода, –  лҳәан, лсумка иҭагылаз ахарҵәы ҵасыр ҳәа дшәо, изхьынҳалаз лнапы ҿыҵны икаҳауазаргьы хьаас ишлымам дырдыруа, ашацаҳәа лҿыналхеит.



































БЕЛЛА

Иаалырҟьаны гәамбзиарак ааизцәырҟьеит сҩыза Алик Дауҭиа. Усҟантәи аамҭазы Аԥснытәи ахәшәтәырҭақәа зегьы ақырҭуа жәлар иреиуаз ауаа ракәын аиҳарак знапаҿы иҟаз. Акыс, даргьы иаартны ҳҿагылара иалагахьан. Уа-ҭахы, гәакьак думамзар, урҭ рымԥанҟа ақәларагьы гәаӷьуацәан.
Ажәакала, Алик иӡбеит Леининградҟа дцарц ҽыхәшәтәра.
Анцәа иџьшьаны, Алик ичымазара уадаҩрак зламыз акәын, 20-ҟа мшы рыла ихәшәтәра иалгеит. Иаргьы ихы-иԥсы дақәгәырӷьо аҩныҟа даауан. Саргьы, иҩыза гәакьак иаҳасаб ала, адырра сиҭан, ҳзеиԥш ҩызак, амашьына змаз ҷкәынак дсыманы сиԥылеит Аҟәатәи аҳаиртә баӷәазаҿы.
Аҳаирплан штәаз, Алик ҳааиԥылан ҳиеигәырӷьаҵәа дгәыдаҳкылеит, дхыдаҳкылеит. Имаҭәақәа амашьына абагаж инҭаҵаны, иара дҳагәҭылак Аҟәаҟа амҩа ҳақәлеит.
– Алик, –  иҳәан, иашьҭахьҟа даахьаԥшит, амашьына аԥсҟы зкыз ҳҩыза. – Сара иахьынӡаздыруа уареи сареи ҳаиҩызцәоуп, аҵара ҳаицалгеит, ачеиџьыка еицаҳфахьеит. Бзиарамзар ҳабжьара цәгьарак бжьамлацт. Амала иуцәызӡом, сзыхҟьа сзымдырӡо, уара уахьынӡаҟамыз,  ҩынтәҟа уԥшәма сгәы нлырхеит.
– Иуҳәо саргьы исзеилкаауам, сыԥшәма ԥҳәыс угәы нлырхартә еиԥш уаргьы иухаҿым, ларгьы илхаҿым. Уи уа Аҟәа ҳнеир еилаҳкаап, аха усгьы амҩа ҳақәуп, шәызхибарҟьаз саҳәи.
– Знык-ҩынтә машьынала сшаауаз Белла ахәыҷ баҳча «Алашара» аԥхьа ахәыҷқәа лыманы дсықәшәахьан. Саргьы смашьына аанкыланы лхәыҷқәеи лареи аҩнынӡа иаазгар сҭаххан, аха ега зургьы смашьына дҭамлеит. Иуцәызӡом, маҳагьак сиеиԥшны схы збо сҟалҵеит.
– Сыԥшәма ԥҳәыс умашьына дышԥаҭамлои, сҩыза гәакьа, аха сыҟамзаара иақәыршәаны џьоукы жәа бааԥсык ҳабжьарҳәазар акәхап. Аха умццакын, уажәыҵәҟьа аҩны ҳнеиуеит, уаҟа еилҳаргап уаргьы саргьы ҳзыхҟьаз.
Абри ала уи атема амҩан иаанаҳкылеит. Нас иаҳҳәашаз маҷхызма, ааигәа еибамбацыз аиҩызцәа.
Алик иҩны ҳахьааиз, ҿык-бзык иазымҳәо астол рхианы, лхаҵа иаара дазыԥшын Белла. Алик аҩны ааҩналаха иаӡаанӡа иаразнак иԥҳәыс длызҵааит, амҩан ҳазлацәажәоз аус аҵыхәала.
– Аа, уи аума хьаас иумоу, –  лҳәан, дааччеит Белла. – Уҩыза саҭеимҵааит, уи имацара иакәӡам уара уҟамзаара иалагӡаны «згәы нсырхаз» уҩызцәа. Алик, уара ҽыхәшәтәра уахьынӡаҟаз ухәыҷқәеи сареи ҳамацара аҩны ҳахын. Ахәыҷқәа абаҳчахь ргара-раагара сара сзы имариаӡамызт, арахь сусурахьгьы сцар амзи. Аха аӡәгьы имашьына сҭаломызт, сынкаҳауа сшааԥсазгьы. Избан акәзар, уара аҩны уҟаӡамызт. Уара уҩызцәа иахьа аӡә дсықәшәан сааигеит, уаҵәы – даҽаӡәы. Урҭ зегьы уара ишуҩызцәоу угәылацәа ирдыруама? Ишԥарҳәарыз зыбз иафо адәы иқәу ауаа. Лхаҵа дышцаз, ахацәа машьынала аҩныҟа даарго иалагеит ҳгәыла ҳәа ргәы иаанамгоз. Сара исҭахуп, ега гәаҟра сҭагылазаргьы уара уаҳаҭыр, сара саҳаҭыр, ҳхәыҷқәа раҳаҭыр хьчазарц. Уажәшьҭа нахыс уҩызцәа сывымсааит, саргьы сгәырӷьаҵәа урҭ рмашьынақәа сырҭаланы саалоит.
Аиҩызцәа ҳааиҿаԥшит. Иаҳҳәара ҳҿашәомызт.
Алик ихаҿы насыԥ лашак ықәын.














МАИАНА

Аԥхын мшқәа руак азы акәын. Сыԥшәма ԥҳәыси сареи ҳаицны ҳнеит сҩыза Анатоли Лагәлаа иҟны.
Ҳааидтәалеит.
Аԥсуа ҩнаҭа бзиа иааӡаз Алина иаразнак афатәҟаҵарҭа дныҩналеит. Сара мап-чап ҳәа саламгеит. Уи лчеиџьыка иахьа избазма. Амала, сеиқәыцәо аӡба сакуан.
– Маиана! – Сыбжьы налықәсыргеит, зан лыцхраара иаҿыз, Анатоли иԥҳа Маиана. – Ӡык сзаага, сбыҳәоит.
– Уажәыҵәҟьа! _ афатәҟаҵарҭахьтә лыбжьы аалыргеит Маиана.
Уажәыҵәҟьа зҳәаз Маиана аӡы сзаагара дадхалеит. Сара сыԥхашьаны ҩынтә лызҿысымҭӡеит. Арахь леилҟьашьагьы здыруеит. Уи еиҵахо ԥҳәызбаӡам. Издыруада аӡрыжәтә нкыланы ирымамзар ҳәагьы агәаанагара соун, иахьынӡазалшо саатәап ҳәа сыӡбеит. Аха иабаздыруаз уи слыршанхарц дшыҟаз.
Ҳахьтәаз асасааирҭа ашә даахыҵит Маиана. Ларма напы иакуп аҩы зҭарҭәо аҳаԥшьалых-аирыӡ, ларӷьа напы иқәгылоуп ҵәыцак азна аҩы асаан ианыргыланы.
Исҳәо сҿамшәо саанхеит.
Ари аҩыза ахҭыс аҳәамҭақәа рҟны исаҳахьан, аҩымҭақәа рҿы саԥхьахьан, аха лаԥшҿаба исымбацызт.
– Быԥсынҵры дуӡӡахааит, Маиана. Абас бзааӡаз бани баби анцәа илԥха рымазааит! – Маиана дныҳәаны, саҵәца нҭасыркәкәеит.









ЏЬУЛЕТТА

Аибашьра хлымӡаах анцоз акәын. Аԥсны мрагыларахьтәи ахәҭа ақыҭа ауааԥсыра ашәарҭа бааԥсы иҭагыланы иҟан. Ақырҭуа фашистцәа, аибашьцәа рнаҩсгьы, ақыҭақәа ирыланхоз ауааԥсырагьы ндырҵәарц абомбақәеи аснариадқәеи ҵыхәаԥҵәарада ирыларыжьуан. Еиқәырхатәын ахәыҷқәа, аҳәса, аҭаҳмадцәа, аҭакәажәцәа. Алшара хәҷык зауз руа-рҭынха ахьынхоз ахәҵақәа рахь идәықәырҵон, аԥсеиқәырхага аверталиотқәа ирыхьӡаз мраҭашәаратәи ахәҭахьы иаарышьҭуан.
Кәтол ақыҭан, сҩыза Рауль Лашәриеи уи иԥшәма ԥҳәыс Џьулеттеи, хҩык асабицәеи, зықәра зиааихьаз раб ахымхәеи иаарыдхалеит. Зегьы ахьынҵәо ҳаргьы иаҳразҟхароуп ҳәа рҭагылазаашьа рҽандраалеит.
– Ҳара ара ҳаҟагәышьоуп, аха бара Абзыԥан бахьцаша бҭаацәа ыҟоуп, ахәыҷқәа аашьҭыхны бцар, иауеи, –  ҳәа Џьулетта илазҳәақәаз ҟалеит, дрыцҳашьаны.
– Сара сҭацаны Кәтол саанагеит, схәыҷқәа ара иит. Ишәарҭахеит, аҽыҵәахырҭагьы сымоуп ҳәа схәыҷқәа раб иҭаҳмадеи иареи еизныжьны сышԥацои. Кәтолаа ишәыхьуа саргьы исыхьып, –  лҳәеит Џьулетта Смыр-ԥҳа.
















ЛИЛ

Лил Шьоуа-ԥҳа Акәасқьа ақыҭан ҳаҭыр ду зқәыз ԥҳәысны дыԥхьаӡан. Лыхшара, лмаҭацәа, аныҳәаҩ бзиа ихы лыдиныҳәалартә дыҟан. Иара убасгьы Лил дыԥхьаӡан зыхшыҩ еилфаҷаз, ажәа ҟәыш аԥшааразы зџьыба иҭамлацыз ԥҳәысны. Ллафқәа ракәзар ихаан, ианаҭаххозгьы ирхәыцган, иааӡаган.
Ламысла иааӡаз ажәытә ҳәсақәа зегьы реиԥш, Лил ианылгәамԥхоз рацәан иахьатәи ҳҿар реилаҳәашьақәаки рхымҩаԥгашьақәаки, аха илымчыз. Аиаҳарк уи ибаны дықәгыломызт аҭыԥҳацәа рыҵкқәа ркьаҿӡаны ирышәҵаны ианныҟәоз.
Аамҭа шәынтә еиҭасуеит. Иаалырҟьаны аҵкы аркьаҿра ахаҭыԥан ароура модахеит. Ари Лил лылаԥшҵар иҵамшәо иауҟахыз, аха узеигәырӷьацәо умпыҵаӡыр шалшоз дырны, ҿымҭӡакәа лгәырӷьара ҭаҵәахны илыман.
Ҽнак зны, Лил лмоҭацәа аӡӷабцәеи лареи ашҭаҿы ашәшьыра иҵатәаны ишцәажәоз, реилаҳәашьа уааигәырӷьаратә, икахәхәа-кахәхәа, ӡӷабцәақәак ргәашә илсны, адәыӷба аанҿасырҭахь ицоз инархьԥшит.
– Иббома, нана, бгәы иаламзи, аӡӷабцәа рҽыхтны иныҟәоит ҳәа, арҭ рыҵкқәа шаҟа иауу, –  лҳәеит, лмаҭацәа руаӡәк, лылақәа ыргазмалны ланду дналҿаԥшын.
– Изымбои, ишԥазымбо, нан. Амала знык ихутыз, нас ихуҩеит ҳәа акраанагоума, –  налаҭалкит уи.










ЕҬЫР

Сашьа Рауф иҷкәын Еҭыр ачарахь дрыманы ицеит. Ачара змазгьы ҳаҳәшьа Мзиа лакәын. Еҭыр хәыҷы иқәлацәа дрыцын. Дыхәмаруан. Ихәыҷра иага ииааиуазаргьы, иахьынӡауаз, иҭаацәа рылаԥш иҽацәирӡуамызт, ргәы шҭынчымхоз идыруан.
Ачара анеилга ашьҭахь, Еҭыр иаб иашьа Ражден имашьынаҿы рҽанеизырга, дрышьҭит Еҭыр Ражден дааиԥхьарц. Акраамҭа урҭ аҩыџьагьы рхабар ыҟамызт. Нас дааит Еҭыр.
– Уабаҟаз, дузымԥшааӡеи, Ражден? – азҵаарақәа наирҭеит.
– Дышԥасзымԥшааи. Дсыԥшааит, аха санааидгыла, хаҵаки иареи еицәажәон, аиҳабацәа ражәа иалгаанӡа саарзыԥшыр акәымзи, рцәажәара ааныскылозма, –  иҳәеит Еҭыр хәыҷы, дҟәыбҷаӡа.
– Уи бзианы иҟоумҵеи, Еҭыр ахаҵа, –  лҳәеит, лгәы иахәаны, иаб иаҳәшьа Римма.



















САН ЛЫЛАӶЫРӠҚӘА

Аибашьра анцоз аамҭазоуп. Ҳзыԥсахраны иҟаз аҷкәынцәа апозициахь ианҩеи, урҭ ҩазгаз амашьына ҳара ҳалбаанагеит.
Шьыбжьышьҭахь ҟалахьан. Аҩны сахьааиз, ԥсы зхоу аӡәгьы ашҭа дықәсымбааит. Снаԥшы-ааԥшуа сышгылаз, амхырҭа шыҟаз ахәыҷқәа рыхәмарбжьқәа саҳаит. Издырит амхырҭаҿы уск ишаҿыз. Хыма-ԥсыма акы снацҳан, амхырҭахьы сцеит. Сахьнеиз, сани лҭацацәеи аҟәыдхақәа ылхны аҟәыдшьапқәа рыварсра иаҿын.
Ашырҳәа сан илкыз акылҵәага аалымсхын, адгьыл акылҵәара сналагеит. Ларгьы дааԥсаны дыҟамзи, днаскьаны дҳахәаԥшуа длатәеит. Аиаша акәзар, хәыҷҵас саргьы дыгәхьааганы сыҟан аҟнытә, уажәы-уажәы сынцәыҵԥшны сналыхәаԥшлон. Ус, даҽа знык лара лахь снаԥшызар, лылаӷырӡқәа еишьҭаланы лӡамҩақәа ирҿибаҳәа илеиуеит.
– Сан, иҟалазеи, ибыхьзеи? – слазҵааит сара.
– Акымзарак смыхьӡеит, ҽааны зымбаша сара, –  лҳәан, лылаӷырӡқәа аалрыцқьеит. Сара уаҳа лылаҿысымҭӡеит.
Аибашьра еилгеит. Ҽнак аҭаацәа ҳаилатәаны ҳшеицәажәоз иаасгәалашәеит сан лылаӷырӡқәа. Сеиҭалазҵааит, усҟан бзырҵәуааз ҳәа.
– Исыхьуаз, аха акылҵәага кны аусура уахьаҿыз, аибашьцәа ишәхыжәгахьоу сазнархәыцит, иҭахахьаз сгәаланаршәеит. Насгьы, уара сахьухәаԥшуаз сгәы иаанагоз удыруоу, усҟан сшәаны исызҳәомызт акәымзар. Абри ахаҵа игәы иаруны аус дызлаҿуи, мышқәак роуп, еиҭа аибашьра мца дналагылахуеит ҳәа ан лшьа саргәаҭеиуан.






ҬАМАЗ

Уамашәа ишоу хаҵоуп Ҭамаз Цахнакиа. Уи аибашьра ашьҭахь ихаҵареи, иуҩреи, игәыҭбаареи ирызкны синопаа рыҷкәынцәа ирҳәамҭаны иӡбахә саҳахьан, аха хаҭала дсыздыруамызт. Иааигәаны ҳанеибадыр, дџьасшьон сара, уи ахаҵа. Ахаҵареи агәымшәареи ихьынҳәҳәала иҟәынҵаны, ҩ-протезк дышрықәгылазгьы, иара иаҳа адгылара шиҭахызгьы, иуа-иҭынха, иҩызцәа, дҳашьҭан, иҟаиҵоз ацхыраарақәа маҷымзт. Аха зегьы ирыцкны избоз, аибашьра абриаҟара дшаргәамҵуазгьы, сара уи ахаҵа ихаҵарақәа дрылацәажәо, ма иҭагылазаашьа ихы иаирхәарц џьара дымҩахыҵуа зымбеит.
– Ҭамаз, –  сҳәеит сара, –  аибашьра рхы иархәаны, џьоукы, амхәыцқәак ирықәнагам аусқәа ирышьҭоуп, уара «Агәымшәараз» амедалҵәҟьа урымҭеит, изықәнагоу аусҳәарҭахь еиҭаҳәатәзар?
– Сара исымоуп, –  насаҭикит иара,- зегьы иреиҳау аҳамҭа, сыԥсадгьыл ахы иақәиҭуп. Сара сыҩны счамҩахә ыҟоуп. Амала, еиҭаҳәатәу, иаҳхаҳмыршҭыша, иҳацәҭахаз аҵеицәа роуп. Убарҭ ирықәнагоу ажәа шәызҳәар, шәара ажурналистцәа, ашәҟәыҩҩцәа, усҟан ҳара аибашьцәа зегьы ҳзы инасыԥ дууп.
Сара ацәажәара иҵегьы  иацсҵар сҭахын, аха иблақәа, ахаҵа ацәажәара мыцхәы шиаҭәам сырдыруа, скылкаа исыхәаԥшуан аҟнытә сааныркылеит.












АЏЬАБАА БАША

Ари ажәабжь саҳаижьҭеи акыр ҵуеит. Усҟан сыҷкәынаӡан. Ҳаибадырит аҭоурыхдырыҩ, аҵарауаҩ Вианор Ԥачлиеи сареи. Лассы-лассы икабинет ахь снеилон, игәалашәарақәа сырзыӡырҩлон. Акыс иара убас дажәабжьҳәаҩ бзиан, еиҭеиҳәоз зегьы рыԥсы рхан.
– Усҟан, абри уара уеиԥш сыҷкәынан, –  дналагеит ҽнак, игәалашәарак сеиҳәарц саниҳәа. – Аԥсны дааит ақырҭуа ҵарауаҩ, афальсификатор Ԥауле Ингәараҟәа. Уи, иуаҳахьазар акәхап, аԥсуаа ақырҭцәоуп ҳәа иҳәон, ишьақәирӷәӷәарцгьы ихы иаимырхәоз ҳәа акгьы ыҟамызт. Ишысҳәаз еиԥш, Аԥсны дахьынӡаҟаз аамҭа иалагӡаны Лыхнытәи ашкол ахь дцаны ибарц, арҵаҩцәа дрыҿцәажәарц иҭаххан, уахь иныҟәараан сара сицырҵеит. Мап кышьа сымамызт, сицны сцеит. Ӡынран. Ашкол ашҭа ҳаақәсны, аҩналарҭа ҳнадгылон еиԥш, аҵәҵәа ааҟалан, хәыҷ гәарҭак аӡхыҵреиԥш иааҳажәлеит. Аха, аиҳабацәа ашә ҳшылагылаз анырба, рхылԥақәа аархырхын, рҽыриашаны иаагылеит ахәыҷқәа. Ингәараҟәа ҿымҭӡакәа акраамҭа урҭ дрыхәаԥшуа дгылан, нас – уаала, ҳахьааз ҳцоит, –  иҳәан, даагьежьит. Сара иҟалаз сзеилымкаакәа, исызимҭаз азҵаара сыбла ихыҳәҳәыла снеизыԥшит.
– Сара баша схы сыргәаҟуеит. Арҭ қырҭцәаӡам. Иқырҭцәазҭгьы иааҳажәланы ҳкарыжьуан, –  иҳәеит, игәы каҳаӡаны.











МЕСУҬ

Месуҭ Ажьиба иабдуцәа Аԥснынтәи Ҭырқәтәыла иагеит. Ҭырқәтәылантәи Месуҭ ФРГ днанагеит. Ааигәа, уи, Аԥсны иашьцәа даҳҭан. Уи шыҟалазгьы ус ауп: круиз ҳасабла Шәача дыҟан. Аԥсныҟа аҭел дасит, Ажьиаа рахьынтә сназацәажәаша аӡәыр дыжәдыруазар ҳәа. Сашьа Рауф Ажьибеи иареи еимардан, ахьышәҭҳәа дцаны, ҩымш уи Шәача иҟазаара ихы иархәаны, дааигеит Аԥсныҟа. Иабдуцәа рыдгьылқәа, рыԥсҭазаашьақәа иирбеит. Ахәылбаҽха, иара Рауф иҩнаҿы иҟаҵаз ачеиџьыкаҿы Месуҭ иҳаиҳәеит, ФРГ аус ахьиуа дзықәшәаз хҭыск: – Сныҩнаргалеит аудиториак. Астудентцәа ҳәа итәоу зегьы ҭыԥҳацәоуп, арԥыск дрылаӡам. Исарҳәеит урҭ зҭоу афакультет иахьӡу: «Аҭыԥҳа ииашаны  лааӡара, ахымҩаԥгашьа, ҳаҭыр зқәу ауаа рԥылашьа, рацәажәашьа дақәшәо лазыҟаҵара». Ахьӡ абасшәа иҟоуп. Иддырҵақәоз цқьа ианеилыскаа, аччара салагеит. Аҵараиурҭа аиҳабы иҟалаз изеилымкааит, узырччозеи ҳәа дсазҵааит. Сара иасҳәеит, Аԥсны ҳәа аԥсадгьыл шсымоу. Уаҟатәи аҭыԥҳацәа ашкол ахь аныҟәара иалагаанӡагьы, араҟа хәышықәса иддырҵо дара ишырдырхьоу. Аҵараиурҭа аиҳабы, иага изеиҭасҳәазаргьы, ахаҵара ицәыуадаҩын аҵабырг шиасҳәаз, аха иҟоу ыҟоуп, ҳара аԥсуаа даҽа милаҭк аламҩашьо уаауп.












САРА САԤСУОУП

1989 шықәсазы, Аҟәа инхоз ақырҭуа жәлари ҳареи ҳанааидыххылаз аамҭа азоуп ари ахҭыс аныҟалаз. Усҟан иҟаз ахҭысқәа ззымдыруада.
Мгәыӡырхәаҟа сцоит ҳәа смашьына агараж иааҭызган, сахьынхоз, Аҳабла жәытә аҟнытә саахаҵәин, Гәдоуҭаҟа схы рханы сҿынасхеит. Ақәа кыдхаҽа иауан. Амҩа уаҩԥсыкгьы данымызт. Ус, дахьаанагаз сымбаӡо, ақәа дацәшәаны џьара дцәыҵагылазар акәхарын, 30-ҟа шықәса зхыҵуа хаҵак инапы ҟьо амҩа дааныххылеит. Амшцәгьаха, дрыцҳашьаны амашьына ааныскылеит. Иара ашырҳәа дынҭаԥалан, иижәхьаз шиаԥысуаз иныԥшуа, еилаҟәаҟәа урыс бызшәала иҭабуп ҳәа сеиҳәан: – Уара ма уаԥсуоуп, ма ушәануоуп, –  иҳәеит.
– Сара саԥсуоуп. Амала, сшәануоушәа угәы иазырбаз ауп исзеилымкааз, –   сҳәеит.
– Изымдыри ушаԥсуаз. Ари иҟалаз аидыслара ашьҭахь, уагыруазар, ма уақырҭуазар, ушәаны уаагылаӡомызт, иузымдыруа ауаҩы дышьҭухӡомызт, –  иҳәеит иара, ихаҿы гәыбзыӷ-ҿыхаарак ықәҵаны.
– Уара узмилаҭда? – сҵааит саргьы, иара ихала ихы ансылеигала.
– Сара сшәануоуп.
– Ҳаидыслараҿы, шәара ашәанцәагьы шәхы ҽеимкәа иаашәырԥшит.
– Урҭи сареи ҳаидумкылан, аҩыза. Сара аԥсуаа срымаҳәуп. Схәыҷқәа раншьцәа бзиа ианызымба, нас сара сышьхауҩума?
«Иуҳәо ахьынӡаиашоу здыруада, аха уанышьҭысхх, сахьынӡацо узгап», –  ҳәа сгәы иааҭысҳәааит, схала сҽызқәсыршәаз сҽанрааланы.


