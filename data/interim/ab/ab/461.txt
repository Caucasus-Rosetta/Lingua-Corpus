Саида  Ҳаџьымҧҳа 

Аминиатиурақәа
Аӡыни ааҧни реилыҵымҭаз
Дарбаныз адунеи аҿы абыржәы, лыбла ихымлакәа мҩахәасҭа-маӡала зылаҕырӡ згәахьы ицоз дзырҭынчша ажәа зҳәашаз?.. Дарбаныз, иара ида?..
Аӡын-ҵааршәыраха амцашоура здақәа ашьа рҭанарбоз…
Лшьапы лыҵаҵан асқам дахьнықәтәаз (лхәыҷра иалылгаз аҟазшьа), шаҟа аамҭа цаз здырхуада, лшьапы лара илтәымызшәа идысхьан…
Каҵәарак дықәгылан длакҩакуа, аӡыни ааҧни реилыҵымҭаз аҧхарра агәрагара иаҧсоу иаҧсаму ззымдыруа аҳәасаҵлеиҧш…
Иахьа ӡынран… 
Иахьа иҿыцыз шықәсын…
Ахыҧхьаӡара зхәыцызи, нас уи агәра згази рзы…
Ауаҩы цәаныррада дзымшаз Анцәа дизгәааны, лнапсыргәыҵала лыблақәа хҩаны дтәан аҭыҧҳа, иацтәи ахәыҷы…
Зегь реиҳа ихааны ллымҳа иҭаҩуаз, зегь реиҳа иҕәҕәаны дызхәуаз абжьы гәхьааго итәаз лхәыцрақәа ашьхараҿ амҩахәасҭа иацәыхҟьаз ирҩызан, еиқәҿырҭуан, аха изеибаҧшаауамызт. 
Ааигәа зны «Ишьацәхныслаз аӡҕаб уаҩыс дсыҧхьаӡом» зҳәоз аҭыҧҳа… 
«Аӡәы итәы баламцәажәан…» – лан лажәақәа аалгәалашәеит. 
Аҵлагьы аҩара ианалаго, махәҭак акәзаап иалҩаауа… 


Асду знык акәӡам ианауы…
(Д. Гәлиа изхәыцра…)

Маҟҿаҳәара асы дылагылан шеишықәса, аха ашьа иҟанамҵо иҟои?.. Асгьы арӡыҭуеит, ашьа зырныҟәо агәаҵәоуп умҳәозар…
Аӡә дызнымсыцыз, аха ишымҩаз гәынхәҵысҭала еилукаартә иҟаз амҩа данылан дцон, далсны дцон, ишьҭагьы анылон…
Цәашьык зыҩны амырлашоз ақыҭа агәҭаны дадырсызшәа дгылан… Дыззеилымкаауаз шырацәаз идыруан, ишырацәахоз идыруан, деилызкаашаз рыгәра игон…
Уаҵәы ишараны иҟан… Уаҵәы ииуан амш… Уаҵәы иҧсуан аҵх, ацәеи аҧхыӡи реиуа ззалымхуаз, дхәыцуанаҵы руак ицәцон…
Уи еиҕьзаргьы здыруадаз…
Амра иацҭашәаз аҧсы Ҳазшаз иахь ианынаӡа, аӡә дҵааит:
– Дыҧсу дыҧсыҵәҟьоу?
– Дыҧсит, – рҳәеит…
– Џьанаҭ гыларҭас иоуааит…
Еилаҩеиласуа иццакуаз амш аҧхьа игылан инеиуаз «Рхаҵкы ақалақьуаа» дрылаҧшуан аӡәы дшанханы…
Иара иакәӡамызт…
Ихаҭагьы ибон иара шиакәмыз… Џьоукгьы ирбон иара шиакәмыз, аха иара иакәзар акәын, ус ирҭаххеит…
Дааҟәымҵӡакәа дадгьежьылон, уахгьы-ҽынгьы, зегьы ззеиҧшыз аӡәы иҩыра иҵәаҕәон…
Аҳҭнықалақь агәҭа игылан Дырмит Гәлиа ибаҟа…

Сыҧсықәра
Ҳауадароуп… 
Ашәаҧыџьаҧ рыбҕьы инарыҵасыша аҳауа сцәыбналеит, уара уахь еихеит. Сшухыбаауа дырны, иуваҽырбоит, иувахәмаруеит… 
Убжьы – гәеисыбжьхеит, адунеи алаҧш џьбара аамхарц сыҩныҵҟа иҭаҵәахуп. 
Жәҩанынтә илбаарышьҭыз ахьтәы гара ианиаалоуп ҳанасыҧ… Уареи сареи ҳазбаз, аха «Ҳара» иаҳхьымӡаз ҳабацәа уи агара рыхьчоит, здоуҳа кәалӡны иаҳшәу ҳанацәа иара дырҵысуеит…
Аҭауадцәа ршьа иалымҵыз аҳкәажәк леиҧш снапы уҽнадукылоит…
Аҧсабара ҳаибабарц анаҭахха аҽны, аҩсҭаа илацәа хҩан…
Убара иахыццакуа, сухӡыӡааны сшәоит…
Амш аҳамҭа…
Аҵх аҭынчра…
Ашықәсқәа рыхаара…
Ҳазшаз имаалықь – ужәҩа сыҽныҵаскуеит…



Аҧсаатә раамҭа
Аибашьҩы Валера Делба игәалашәара иазкуп

Аиха ахьанҭара иацлабуаз аҧсҭазаара капангак иақәгылан.
Зшәақь мазеины абна илаз ашәарыцаҩ ихыҧраауаз аҧсаатә ирдыруан аимгеимцара захьӡыз. Уи адырра мҵәыжәҩаны аҳауа еиҩнаҵәон. Хыхь шаҳаҭра иуан  Злыҧха ҳаура. Ииӡбашаз иӡбахьазшәа илаҧш хьшәашәан… Напыла анышә зфоз ан лҿаҭахьа ашьҭахь – ҧшран, зыҧшран, гәыҕран, ҽырҕәҕәаран, гәрагаран…
Иацы ииз изы – цәаҭаӡыӡаран…
Уаҵәы иишаз изы – гәаҕьран…
Зыбла ҭраа агәашә иазыҧшуаз аҷараҳәа игашаз бжьык лгәылалахьан… Уаҵә иаашар ихәлаӡомызт, асааҭқәа гьырак рыцраҳәан, еиҭаҵӡомызт. Аҧсҭазаара зегьы ҧшран: ажәылара иазыҧшызи ижәылоз изыҧшызи рзы…
Зыжәҩан – зхыбраз, зыдгьыл – зиараз, дара жәҩани дгьыли рхы ахьеидыркыло аҭыҧ еиҧш ицәыхаран иҩны. Мҩас ибжьазгьы чҳаран, шьаҿала узынаӡомызт. Ахаҵа иаамҭан. Иҧыруа аҧсаатә ираамҭан.
Аҩнатә ҧсаатәқәагьы ирычҳашаз рычҳауан. Рҵакыра рымҵәыжәҩақәа иргәылакны ана-ара ицәыҵатәан ҟәарҭқәак. Абжьааҧны иҭчаа иҟаз ргәышҧқәа маҷк идахьан. Млагараҵәҟьамызт, аха чгьахьаран…
Ааҧсаран… Гәышҧыла ахы иагәыдлоз изы ааҧсаран, аха ианамуӡозгьы, зцәаныррақәа аҳәызба аҧынҵеиҧш иҵархахьаз рлакҭа дышҭаҧшуаз акәын дышхьаҵуаз, ихьаҵра шаамҭанытәу дирдырырц, зызқәа икыдзырҧшылаша шрылам еилыркаарц.
Гәхьаагаран…
Абзиабара кәалӡны зцәа иадыз – дыхьчан. Ахы амч зықәхоз ацәеижь акәын, уи еиҳаз акы ақәаӡеиҧш игәыҳәны иҟаз адгьыл иажәуан. Иара иатәыз – иара иагон…
Згәеисра зыҧсадгьыл аҧсыҧ иахьагьы илазга-ҩазго уаҵә ииуа игәра игон… Дыззеибашьыша шыҟаз идыруан…
Уаҵә иишаз ҳәа зыгәра игоз иахьа Анцәа диҳәон: Ҳазшаз, иугәаумырҧхан, аха, ҳақәшәаӡаргьы, сыззеибашьыша мыӡуандаз…


                             Ухьышьаргәыҵа…
                                (Анцәа иажәа)

 – Исшаз дынсыжьрым, –	
Унапы аасуркуеит…
– Узқәымшәо егьыҟам, –
Шьаҿак снаскьауеит.

– Зны ишароуп, зны ихәлароуп, –
Гәырҕәҕәагак уҳәауеит…
–Амш сшақәымгәыҕӡо 
Ихәлар ҳәа сшәауеит…

–Даҟьак анҵәамҭаҿ
Ҽа даҟьак аатуеит.
–Абҕьыц ҿыц аатаанӡа
Сахьымӡар ауеит…

– Сшаҳаҭҩуп, издыруеит,
Быбла ҭраа бысзыҧшуеит.
– Сыҧсы злоу ансцәуго, –
Дак насылҩаа ицауеит…

–Зегь раамҭа рзалхуп,
Асыҧсагь ӡыҭуеит…
– Уҧсҭазаара абаҳчаҿ
Шьоук рынасыҧ шәҭуеит…

– Адунеи ду зегь шҳамушәа
Зны бгәы бажьауеит.
Бызқәымгәыҕӡо аамҭак азы
Гәилк набсыркуеит…


