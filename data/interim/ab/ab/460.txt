Саида Ҳаџьымԥҳа

Нарҭдырреи адәынтәи афольклорҭҵаареи рцентр
Аҧсуаа рфольклор аизгареи аҭҵаареи рус хацыркуижьҭеи имаҷымкәа аамҭа шыбжьысхьоугьы, иахьа уажәраанӡа иҟоуп иҭҵаам, амаӡа-цәа зыҟәну ахырхарҭақәа. Ҳәарада, акыр шықәса раҧхьа иҟаҵаз анҵамҭақәа иахьа аҧсуа фольклор иахьтәы фондны иҟоуп, раҧхьатәи аҭҵаамҭақәа ҳаамҭазтәиқәа шьаҭас ирымоуп. Аха крызҵазкуа акакәны иҟоуп ицәырҵуа атеориақәеи агәаанагара ҿыцқәеи хшыҩзышьҭра рыҭаны аҭҵааратә ус амҩаҧгара, атехникатә хархәага  ҿыцқәа рыла аматериал анҵара, аҵәахра. 
Абас еиҧш иҟоу ахықәкқәа нанагӡоит Аҧснытәи аҳәынҭқарратә университет аҿы еиҿкаау Нарҭдырреи адәынтәи афольклорҭҵаареи рцентр. Ацентр аартра алыршахеит ауниверситет аректор иҟаиҵаз ақәҵара (29.06.2011) инақәыршәаны. НААР ҭҵаарадырратә шьаҭас иаиуит: аҧсуа нарҭтә епос томрацәала аҭыжьра азырхиаразы еизгаз атекстқәеи, ААУ афилологиатә факультет астудентцәа ранҵамҭақәеи, Ҭырқәтәыла инхо аҧсуаа рҿы еизгаз аматериалқәеи.
Ацентр шьақәгылоуп быжьҩык аусзуҩцәа рыла: Ацентр аиҿкаара аҧшьызгаз, директорс иамоу З.Џь. Џьапуа (афилологиатә ҭҵаарадыррақәа рдоктор, ААУ апрофессор, ААР академик), адиректор ихаҭыҧуаҩ А.П. Какоба (Аҧсуа литература акафедра адоцент), аҭҵаарадырратә усзуҩ еиҳабы С.З.Ҭарба (аҭоурыхтә ҭҵаарадыррақәа ркандидат, адоцент), аҭҵаарадырратә усзуҩцәа: Н.С. Барцыц, Е.В. Ҭодуа, С.О. Ҳаџьым (Аҧсуаҭҵааратә институт Афольклор аҟәша аспирант), алаборант еиҳабы М.Ф. Ҧлиа (Аҧсуаҭҵааратә институт Афольклор аҟәша аспирант).
Нарҭдырра ацентр анапхгара ахықәкы хадақәа иреиуоуп изызҳауа аҿар рыҩныҵҟа аҧсуа фольклор апрестиж ашьҭыхра, аинтерес дыркра, заҧхьаҟа афольклорист, мамзаргьы аетнограф изанааҭ ала аҵара иацызҵарц зҭаху аҿар ралҧшаара, урҭ Ацентр аусура радҧхьалара, иааизакны иуҳәозар, аҧсуа фольклорҭҵааҩцәа рабиҧара аихаҳара. 
Ацентр аусмҩаҧгатәқәа рхыҧхьаӡараҿы иҟоуп еиуеиҧшым астол гьежьқәа, аконференциақәа рымҩаҧгара. Урҭ рахь еснагь ааҧхьара рымоуп астудентцәа. Иара убасгьы Зураб  Џьапуа дзыҧхьо атекстологиа амаҭәар ала алекциақәа лассы-лассы имҩаҧысуеит Ацентр аҩныҵҟа. Убриаан астудентцәа ироуеит апрактикатә ҧышәа афольклортә текст ахҩылаараҿы, ажәабжьҳәаҩ инысмҩа ашьақәыргылараҿы уҳәа уб. иҵ. 
Аус азҟазацәа реиҵааӡара Ацентр аҿы ишхадароу атәы шаҳаҭра ауеит уи аусзуҩцәа рхыҧхьаӡара еиҳаракгьы афольклорист-ҿарацәа рыла иахьышьақәгылоу. Хшыҩзышьҭра ду аҭан урҭ доусы ирзалху атемақәа рымҩақәҵарагьы: «Амагиеи амагиатә ҵасқәеи» (Сима Ҭарба); «Аҧсуа фырхаҵара-ҭоурыхтә епос (Атекстқәа реихшареи реилыркаареи)» (Наала Барцыц); «Аҧсуа ҿаҧыцтә мифологиатә жәабжьқәа» (Есма Ҭодуа); «Аныҳәарақәеи ашәирақәеи аҧсуа фольклор аҿы» (Саида Ҳаџьым); «Аҧсуа нашанатә лакә амаҭәартә дунеи» (Мадонна Ҧлиа).         
Нарҭдырра ацентр аусураҿы ихымҧадатәины иҟоуп Аҧсны анҭыҵ имҩаҧысуа аконференциақәа аҽрылархәра. Аҳәаанырцәтәи аҭҵаарадырратә процесс абара аҵак ду амоуп еиҳараӡак ацентр аусзуҩцәа ҿарацәа рзы. Убас Ацентр аҵарауаа рхы рыладырхәуеит Аҧсни Аҧсны анҭыҵ еиуеиҧшым ақалақьқәа рҿи имҩаҧысуа аҭҵаарадырратә форумқәа, ақалақь Москва имҩаҧысуа Аҧхынтәи афольклористцәа рышкола. Ара афольклористцәа ҿарацәа еибадыруеит аҵарауаа хатәрақәеи дареи идырҳауеит аҩызцәа. Русумҭақәа рҿы зыда ҧсыхәа ыҟам аиҿырҧшратә анализ аҟаҵаразы ацхыраара бзиа роуеит. Урҭ аныҟәарақәа раан Аҧсны аҩныҵҟа иумоуа алитература ахәҳаразы алшара роуеит. 
Иҳәатәуп Ацентр аҩныҵҟагьы ишазҧхьагәаҭоу ахатәы библиотека аиҿкаара. Ишьақәырҕәҕәоуп аҧсышәалеи урысшәалеи иҟоу асериақәа хҧа рҭыжьра: «Афольклортә культура адунеи», «Ажәабжьҳәаҩи уи итексти», «Аҧсуаҭҵааҩцәа нагақәа». 
НААР иамоу макьана акьыҧхь зымбац аматериалқәа шырацәоугьы, еиҧмырҟьаӡакәа имҩаҧысуеит афольклор аизгаразы аекспедициақәа. Аҧсны аҩныҵҟа урҭ амобилтә ҟазшьа рымоуп. Насгьы ААУ афилологиатә факультет аҧсуа литература азанааҭ астудентцәа рзы есҧхынра еиҿыркаауа апрактика аҵыхәтәантәи ҩышықәса рзы имҩақәырҵоит, апрактикатә усура иацу азҵаарақәа ртәы реилдыркаауеит, атекст анҵашьеи анаҩстәи ахҩылаашьеи рзы амастер-классқәа мҩаҧыргоит (иара Ацентр аҿы) НААР адиректори уи ихаҭыҧуаҩи. Крызҵазкуа хҭысны иҟоуп 2009 шықәса инаркны, Зураб Џьапуа иаҧшьигаз апроект аҳәаақәа ирҭагӡаны, Ҭырқәтәыла имҩаҧысуа афольклор-етнографиатә експедициақәа. Арҭ ашықәсқәа ирылагӡаны еизгаз аматериал аус адулара хацыркуп. Урҭ анҵамҭақәа жанрла еихшаны, томла рҭыжьра азгәаҭоуп. 2013 шықәса иалагӡаны еиқәыршәан актәи ашәҟәы. Уи азкуп аҧсуа нарҭтә епос, ус хьӡыс иагьамоуп: «Нарҭаа». Иара ҭыҵуеит «Афольклортә культура адунеи» асериа ала. Мшын-нырцә инхо аҧсуаа рфольклор анҵареи аҭҵаареи рҭоурых (раҧхьаӡатәи анҵамҭақәа инадыркны ҳаамҭазтәиқәа рҟынӡа) инарҭбаан иаарҧшуп ашәҟәы аазыртуа Зураб Џьапуа иаҧхьажәаҿы. 
Ацентр аусура иалҵшәаны аҧсуа фольклорҭҵаараҿы ицәырҵуеит ахырхарҭа ҿыцқәа. Убас Нарҭдырра ацентр аҿы нап дыркуп иахьа уажәраанӡа зыҭҵаара, уимоу, системала зеизгара иаламгацыз Аҧсны Аџьынџьтәылатә еибашьра иарҿиаз аҿаҧыцтә ҧҵамҭақәа. Аиааира 20 шықәса ахыҵра инамаданы Зураб Џьапуа иредакциала, Ацентр аҭҵаарадырратә усзуҩцәа Наала Барцыци Саида Ҳаџьыми акьыҧхь иаздырхиеит 1995 шықәсазы Зураб Џьапуа аинрал Гиви Агрба иҿынтә иҟаиҵаз абжьынҵамҭа тематикала изықәшәо ажанр ахьӡ иара ашәҟәы ахаҭагьы иахьӡны: «Аибашьра ахроникат: Аинрал Гиви Агрба иҿаҧыцтә гәалашәарақәа». Аибашьра афольклор иамоу аҷыдарақәа, уи аҭҵаараан хшыҩзышьҭра зҭатәу, хаҭала иара ашәҟәы аус адулараан ицәырҵуаз азҵаарақәеи урҭ ҳасабшьас ирыҭази ртәы иазааҭгылоуп «Ахроникат» злаатуа Зураб Џьапуа иаҧхьажәаҿы. 
Имаҷымкәа Ацентр аусзуҩцәа рыстатиақәа акьыҧхь рбоит Аҧсны анҭыҵ иҭыҵуа (Москва, Воронеж, Ереван, Владикавказ, Нальчик, Маикоп уҳәа) аизгақәа рҿы. 
2013 шықәсазы Ацентр адиректори аҭҵаарадырратә усзуҩ Есма Ҭодуеи еиқәдыршәеит академик Ш.Хь. Салаҟаиа 80 шықәса ихыҵра иазку афольклори алитературеи рзы аҭҵаарадырратә статиақәа реизга. Уи иагәылалеит 50 инарзынаҧшуа зыҩаӡара ҳараку аҵарауаа русумҭақәа. Ашәҟәы ҭыҵуеит «Аҧсуаҭҵааҩцәа нагақәа» захьӡу асериа ала.
Ацентр аиҿкаара аханатәгьы уасхырс иазышьҭан, иахьанӡагьы ауснагӡатәқәа ираҧхьатәины иҟоуп Зураб Џьапуа иредакциала аҧсуа нарҭтә ҳәамҭақәа аҭыжьра разырхиара: «Нарҭаа: Аҧсуа фырхаҵаратә епос ф-томкны». Уи аус уажәшьҭа ахыркәшарахь инеиуеит. Атомқәа реизга аҧсуа нарҭтә ҳәамҭақәа ҭызҵаауеи гәахәарыла иаҧхьои рзы хәызмам ҳамҭахоит. Шәҟәыцыҧхьаӡа ирыцло атекстқәа рыбжьынҵамҭақәа зну адискқәа еиқәиршәеит Адгәыр Какоба. Аҧхьаҩ атекст дадрыҧхьалоит уи сахьаркырала ихазырҭәаауа Баҭал Џьапуа иҟаиҵаз аиллиустрациақәа. Имаҷымкәа аҧшаарақәа мҩаҧган ажәабжьҳәаҩцәа рфотосахьақәа реизгаразы, урҭ доусы еиҭарҳәаз атекстқәа ирықәшәо иргылоуп. Ажәакала, 30 шықәса рҟынӡа ицоз аизгаратә, аидкыларатә, аҧшааратә усура  иалҵшәаны иаарласны аҧхьаҩ иҟынӡа инагахоит ҳаамҭазтәи атекстологиатә ҩаӡара иақәшәо аҧсуа нарҭтә ҳәамҭақәа реизгақәа.
Ахыркәшарахь инеиуеит Г.Ф. Чурсин ишәҟәы «Аҧсны аетнографиазы аматериалқәа» аиҭаҭыжьра. Уи аус хаҭала лнапы иануп Сима Ҭарба. 
Иазгәаҭатәуп, Ацентр аҩныҵҟа иааҧмырҟьаӡакәа ишцо еиқәханы иҟоу ажәытәтәи акассетақәа (еиҳарак ААУ филологиатә факультет астудентцәа ранҵамҭақәа) адискқәа рахь риагара (оцифровка). Уи аус ҩаӡара ҳаракыла инаигӡоит Адгәыр Какоба, иара убас Ацентр аусзуҩцәа ҿарацәа рзы имҩаҧигоит аматериалқәа ацифрахь риагашьа иазкны аҽазыҟаҵарақәа. 
XXI ашәышықәсазы адунеи зегьы азы еигәныҩга хаданы иҟоу аинтернет алшарақәа дырны, НААР аҧшьгара амш инаркны иаартуп ахатәы саит.
Иааидкыланы иуҳәозар, НААР аҿы хырхарҭа рацәала иҭырҵаауеит аҧсуа фольклор ажәашықәсақәа раҧхьа иҟаҵаз анҵамҭақәа инадыркны ҳаамҭазтәиқәа рҟынӡа. Аҭҵааратә ус инаваргыланы, имҩаҧысуеит афольклористцәа ҿарацәа рабиҧара аиҵааӡара.
Нарҭаа ирызку ажәытә фырхаҵаратә епос аҭҵаара шьаҭас изауз НААР хара имгакәа аҧсуа фольклори аетнографиеи хырхарҭа рацәала иҭызҵаауа, ҳаамҭа иақәшәо аҧсуа фольклористцәа ишрышколахо агәра угартә иҟоуп.   

