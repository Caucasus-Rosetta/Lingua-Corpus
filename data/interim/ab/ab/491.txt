ЛЕОНАРДО ДА ВИНЧИ иҩымҭақәа рҟнытә.













                                          Еиҭалгеит:
Ҭаниаԥҳа Сусанна.



Анхаҩи аӡахәеи. (ад-57)
Аӡахәа агәырӷьара ҳәаа амамызт, ааԥынраз анхаҩы дахӡыӡаауа, гәцаракрыла, иԥшқоу адацқәа мҟәаҟәакәа иакәыршаз адгьыл ибаҳауазшәа анаба, иара уи гәыблыла дахылаԥшуан, иҿаиҳәон, иӷәӷәоу аҵыргәақәа аиҭон, қьафшақә иазҳаларц азы. Ауаҩы абырсҟак дахьахӡыӡаауаз азы, аӡахәа иаӡбеит ихаау зыфҩы лаҳа – лаҳауа ажьымжәақәа ихьнагӡарц.
Жьҭаарамзазы, аӡахәа ахы инаркны аҵыхәанӡа ихьыссы иҿалеит. Аԥшәма урҭ акакала иҿахыҵәҵәо, деиҷаҳаны акаҵкәыр иҭаиҵон. Нас дназхәыцын, аҵәқәеи аҵыргәақәеи ааҵхны мҿыс иҟаиҵеит.
Абас аӡахәа рыцҳахәха изыхҟьаз азымдыруа алӡынрак адәы хьшәашәа инықәхеит. Аха иааиз ашықәсан, анхаҩ иԥсыцәгьараз уи аҽаҩра беиагьы инамҭеит, убри алагьы хара имхәыцраз ихәҭаз дақәнаршәеит.

Абга. (ад – 82).

Абга ауасақәа рыфҩы анаҳа, ҭынч игәрамго инцәыҵыҵит абна агәанытә. Аҽӡо, ашьаҿақәа ԥшьаала еихго ахьча – ла амырҿыхарцаз ҷыт – бжьык мыргакәа, дара- дара рыхқәа еидкыло ауаса ԥсылақәа рыҭра иахьҭагылаз иазааигәахеит. 
Аҿаҵахәы зынӡа иааигәаӡан. Урҭ рыфҩы убысҟак иӷәӷәаны аԥынҵа иҭасуан, имлакуаз абга амгәа еиланарҩынтуан, аблахаҵ аргьежьуан. Ус аԥсыказ иаагаз – ҽазын ахаҳә иахҟьашеит. 
Убасҟан хьырхәраҵас, ахара здылаз ашьапы аашьҭнахын аҟаҿыҳәа иҩацҳаит.

Аашьаҩи амреи. (ад – 111).

- Угыларауазеи уажәшьҭа, ацәаушь! – абас анхаҩ игәы иааҭииҳәааит иԥа изы. – Амра гылеижьҭеи уажәоума. Иԥхаумшьаӡои абырсҟаамҭа ацәарҭанхалара? Ах уара, аашьаҟәыр!
-  Уааҟәыҵӡакәа, абри азы аҽыԥныҳәа шԥасыуҭо?! – уамашәа ибон арԥыс ахәхәа дҿырҳасуа дахьышьҭаз. – Амра лаша аусқәа рацәоуп, ҽнактәи амҩагьы хараӡоуп. Убри азоуп шаанӡагьы изгыло. Сара сымҩа акәзар, усҟак ихарам, убри азы даҩа сааҭкгьы сыцәар егьаурым.





Ахәыԥҵыси ажәҵыси. (ад 64 – 65)

Аказарма ахыбра акәакьҭаҽ иаҵатәан ахәылԥҵыс, иӷәаӷәыркыу амҵәыжәҩақәа рыла амра ашәахәақәа рҽырцәыхьчо. Абас ишыҟаз амшгьы нҭыкәкәа ицеит.
Амра анҭашәа, ахәлара анааи, ахыӷәра ахы аацәыҵнарҳәҳәан, гәҽанызаарыла иаанаԥшы – ааԥшит.
- Анцәа еиџьшьоуп, ицәеит абри алашара ҿаасҭа! – аҳәеит иара. Ах, ишԥадыси сшьап рыцҳақәа. Аха уажәшьҭа урҭгьы неиҵысхып, сызхарагьы алашьцараҿы сԥырлап. 
Убри аамҭазы амш аҩнуҵҟатәи аусқәа идырааԥсаз ажәҵыс аҩныҟа ихынҳәуан. Уи аԥсык агхеит маӡала ахыӷәра иаҵпрааз ахәылԥцыс иаҿаҳарц. 
- Ах, агәы иқәхаша! – иааҟәындҟәындит ажәҵыс. – Гәаартылеи ԥсыцҟьарылеи ахаан узынхом. Уҿымҭ зҩаны ушԥаҟоу!
Убра ажәҵыс иашан. Ақьиара ахы аҵәахӡом, аӡәгьы ицәшәаӡом, избанзар зегь аԥхарреи агәырӷьареи рынаҭоит, амш лаша еиԥш. Ахәылԥҵыс акәзар, алашәра иацәшәаны иацәхьаҵуеит, иагьацәыбналоит алашара – амц аиаша ишацәшәо еиԥш.

Абеиеи аӷари. (ад – 114)

Дынхон – дынҵуан иӷарыз напҟазак, ԥытраамҭак иҟазарҭаҿ аус анииулак, иналаршә – ҩаларшәшәа ааигәа инхоз синьиорк иҟынӡа дцалон.
Уа анапҟаза даннеилак, ашә днасны беиарала ирхиаз ауада дныҩнашыланы ауаҩ – нага иҿаԥхьа ихылԥа ааихыхны деихырхәон.
Иуҭахузеи сашьа, сара сҟнытә – диазҵааит зны аԥшәма. Избоит уааҟәымҵӡакәа субарц ушаауа, нас уаасеихырхәан ҿымҭ ушцо! Акы уаргәаҟуазар, уԥхамшьакәа иҳәа!
- Иҭабуп, шәыхьхь згеит! – ҳаҭыр дула аҭак ҟаиҵеит анапҟаза! - Сара шәара сышәҭаалоит сгәы сыԥсахырц ауаҩ беиа дшынхо сбарц. Уи зхы иаҭәазшьартә иҟоу ҳара егьызмам ҳауп. Ихьаазгоу акоуп, шәара ҳаҭыр зқәу асиньиорцәа шәгәы шәзыԥсахуам, уи аҩыза аҭагылазаашьа шәалыхәдаауп. Избанзар, иаашәыкәыршан иҟоу са сҩыза ананамгацәа роуп.

Алыми аҭсыси. (ад – 73)

Ҽнак алым млашьуа аихац иахьҭакыз зыԥсы ҭаз аҭсыс амҵадыршәит. Аԥшқа убысҟак агәрагареи аҳалалреи алан, убри иахҟьаны зынӡа агәы мҭрысит аԥстәқәа раҳ анаба. Аин акәыз џьшьа иахымхәыцкәа иазааигәахеит аԥстәы хәбаба леишәацәгьа, игәыбзыӷӡа, аҳәатәхаҵареи агәахәареи иҳәаадоу бзиабаралеи рыла иҭәыз, иааихымсыӷьуаз абла ҭбаа шамшамқәа рыла инаҿаԥшит.
Алым хнахит ари аҩыза агәрагара, иаҭахымхеит уи аҭсыс аимыжәжәара. Агәы иамыхәакәа игәамҵуа, уи аҽны ишымлашьуаз ицәеит.

Амаамыни аҵыс ԥшқеи. (ад – 84)

Махәык аҟынтә махәык ахь иԥо амаамын қәыԥш шнеиуаз, иабеит аҵысҭра аҵыс ԥшқақәа зҭатәаз. Иаразнакы анапы лҭанаҵеит, аха аҵыс ԥшқакәа хара – бӷьара ицеит. Изқәымҿиагәышьаз акы заҵәык акәхеит, зегь реиҳа имҽыдаз, аԥырра макьана иззымдыруаз.
Гәырӷьарыла ашьапқәа аҵԥраауа, амаамын хынҳәит аҩныҟа аҵыс ԥшҟа аманы. Иара аҵыс убысҟак ианагәаԥха иалагеит аиԥхьышьшьаара, арбзара, агәыӡра, анааҿы икны ирҵысуа, нас ирӷәӷәаӡаны агәыдырӷәӷәалара.
Ан игәырԥшаагаха аԥҳа иҟанаҵоз иазыԥшуан, аха ахәмарра ихнаԥааз џьнашьон.
- Сан, арахь бааԥши, иббо шаҟа ихаау, ҭынчу! – игәырӷьаҵәа иҳәҳәон амаамын. – Ах, бзиа ишԥазбо.
Амаамын аҵыс ԥшқа агәыдырӷәӷәалареи агәыӡреи изаҟәымҵит ихәаҽны иашьаанӡа.
ԥыҭҩык аҭаацәа шәазхәыцыр ахәҭоуп, излымшо ианаамҭоу шәыхшара раанкылара, мыцхәы рырқьанцыцра, ирҳәо зегь аҟаҵара, ижәдыруаз, ԥхьаҟа бзиара дук шалымҵуа.

Апеликан. (ад – 98)

Апеликан афатә ԥшаара ҳәа ианааҵыҵ, иаразнак зыҽӡан итәаз амаҭаԥшь дықәлеит уи аҭрахьы.
Ибыбышӡа иҟаз аҵара ԥшқақәа ҭынчӡа ицәан.  Амаҭ урҭ зынӡа ирзааигәахеит. Аблақәа ракәзар, гәаӷшақә иаацырцырын – ашьоура иналагеит. 
Изцәнымхоз ашҳам ҭынч ицәаз аҵара ԥшқақәа ианрылаҽ, излаз ацәагьы уаҳа изалымҵгәышьеит.
Ацәгьаршҩы ахы иақәгәырӷьо, иҳәазо аҽыԥхьанакит, уахьынтәи агәазхьара иабарц аԥсаатә агәырҩа.
Дук – мырҵыкәа ашәарыцарахьтә иааит апеликан. Уи аҵара ԥшқақәа ирыхьыз зеиԥш ҟамлац агыгшәыгра анаба, иазымычҳакәа иқьыз- қьызуа аҵәыуара иалагит, абнаҿы ари заҳаз зегьы рҷыт – быжь гомызт, уи ахлымӡаах ргәы иалсны.
- Шәыда ԥсҭазаара сымам! – игәырҩон аб рыцҳа, зыԥсы зхыҵхьаз ахшара ирыхәаԥшуа. – Ус анакәха ҳаицыԥсыроуп!
Иаалаган агәы иазааигәаз ажьы ԥынҵала аҭжәара иалагеит. Иҭжәаз ахәра иалҵуаз ашьа ԥхеи - ԥхеи рҩашҵас зыԥсы зхыҵхьаз аҵарақәа ирықәҭәон.
Аҵыхәтәантәи амчқәа аналӡаауаз, иԥсхыҵуаз апеликан лаԥшыла иԥсыз аҵарақәа рыҭра инахәаԥшит. Ус агәы аҽанӡамкәа иааҭрысит.
Абар, ассир! Иара иалҵыз ашьа ҟәандеи иалаз абзиабареи иархынхәит аҵарақәа рыԥсҭазаара, аԥсра анаԥхыцқәа ирымнажәеит. Усҟан, насыԥ аман иара аԥсы аахыҵит.  

Атамаҵла. (ад-49).

Баҳчак аҿы арасақәа рзааигәаны иазҳауан тамацлак. Уи есымша ааигәара игылаз, араса хьыссы изҿаз аҵла иаҵашьыцуан. 
- Абри еснагь ихьыссы ишԥаҿалои, сара сакәзар, схьахьхьала сыҟоуп? – агәамҵра иаҟәыҵуамызт аҵла хҭыԥшша. – Нас ииашоума абри? Сымахәқәагь ирҿалааит абырсҟак атама! Сызлеицәозеи сара?
- Аӡәы итәы уамеилаҳан! – аҳәеит инахарамкәа изызҳауаз иажәхьаз абҳәасаҵла. – Иумбаӡои араса агәыцә шаҟа иӷәӷәоу, амахәқәагь тартаруа ишыҟоу? Уааҟәымҵӡакәа агәамҵреи ашьыцреи аасҭа, уҽазышәа ибзиоу ашәыр хаақәа уҿаларц аҟаҵара.
Аха ашьыцра иарлашәыз атамаҵла, ҩба зламыз абҳәаса абжьгарақәа ирзымӡырҩит. Адацқәа ирыднаҵеит иахьынӡазалшо адгьыл иҵаланы иазеиӷьу аӡы хаақәеи ацәаакыреи алнацәцәаарц. Амахәқәа ирыднаҵеит рҽеиуыжь ирызҳарц, ашәҭқәа ракәзар, ишәырмацараха иҟаларц.
Ашәҭра аамҭа аниас, аҵла ахы инаркны ашьапаҟынӡа зыҟалара иаҿыз ашәырқәа рыла иҩычан.
Ахаара аналала атамақәа еиҳа - еиҳа ихьанҭахон, амахәқәа ракәзар, урҭ рынкылара рцәыцәгьан.
 Убас ҽнак зны, аҵла иазымычҳан иаагәынқьит, агәыцә аҿах хәа иааԥҵәан, иҟалахьаз атамақәа акакала адгьыл инықәҳаит, урҭ еицакрада игылаз арасақәа ршьапаҿы инышьҭабаа ицеит.

Акәара. (ад-48).

Кәара хыҭкәеик иахаштуа иалагеит, уи аԥсҭазаара зыҿҳәароу ақәа шакәу. Ақәыршаҩы ӷәӷәа ашьҭахь амч ҭалан ахы – агәы ахашҭны аҽарԥагьеит.
Аӡыршьҭра арҭбаарц азы уи ахаҳәқәа еилажьуа, адгьыл ықәыӡәӡәаауа – аӡхықә ҵнашәаауа иалагеит. Аха аԥша аԥҭақәа анԥханаҵа амра цеи – цеи анаакылыԥха. Агәаҽанӡамкәа иԥандоу акәара иҟанаҵаз ахырӷәӷәарҭа иагәылахеит. Иӡытҟәамхарцаз, ма ашоураха иҭамбарц азы, хара – бӷьара икажьыз ахаҳәқәа ишрыбжьац ирыбжьан, иара ԥсабарала изтәыз арха иаԥну аӡиас ашҟа илбаартә аҭагылазаашьа аиуаанӡа.

Атәыҩазаҵә. (ад – 106)

Ашәарыцаҩцәа гьамала ашәшьыра рҽаҭаны иргәаладыршәон зны - зынла ашәарыцараан узықәшәар зылшо уаҩ иимбац ахҭысқәа. Убас иаацәырыргеит маӡашәк зыдҳәалоу атәыҩазаҵә аӡбахә. 
- Мап, уи шәарахым, - инауруп! – ҿааиҭит руаӡәк.
Ииашаҵәҟьаны, иаазқәылаз ахагәҭан атәыҩа ау змоу аҽҵыс ада ааигәа – сиигәа уаҳа ҳәатәы ыҟамызт. Аӡәырҩы анцәа инықәуан ишырбахьоу ала, аха уи иџьашьахәу ашәарах аӡәгьы иҿаҵахәымхацызт.
- Иҟалар алшоит, уи џьаҳанымынтә иааз ԥсы мыцқьазар ҳара агәнаҳа ҟаҵаҩцәа иаҳхылаԥшларц азы? - дҵааит ашәарыцаҩцәа руаӡәк.
- Ус акәхарым. Атәыҩазаҵә мыцхәы иԥшӡоуп, цәгьара алам – иааимаикит даҽаӡәы. – Аха уи укырц азы иҷыдоу аҟәыӷареи аласреи улазароуп.
Урҭ дырцәыхарамкәа ҭыԥҳак дықәҵо дтәан. Уи лгәы дҭаччон, избанзар еилылкааит ражәабжь зызкыз атәы. Лара ибзианы илдыруан атәыҩазаҵә аҟазшьа, избан акәзар иареи лареи еиҩызҵәан, аха уи аӡәгьы изгәамҭацызт. Уи зыхҟьаз абри ауп, амҽеиреи ацәгьареи ирцәыхараз зыкра мариамыз атәыҩазацә, иқьиаз аҭыԥҳацәа ирзааигәан.
Ашәарыцаҩцәа анеимп, абаҳча анҭацәы атәыҩазаҵә ашьшьыҳәа амахәқәа иаарывҵыҵит. Уи ԥшьаала изҩызаз илзааигәахеит, нас лаԥхьа инкаиан аԥышә лшьамхқәа инарықәнаҵан, азгәыкра зхыҳәҳәоз аблақәа рыла аҭыԥҳа иналҿаԥшит. Уи алаԥш аҿы аԥшқареи ашанхареи еилаҵәан.
Атәыҩазаҵә акрааҵуеит ари зыбаҩ иацәымаашьоз аҭыԥҳа илышьцылеижьҭеи, иагәаԥхон аусура иазыласыз лнацәкьарақәа ирыхәаԥшуа ҭынч аамҭа ахгара. Атыԥҳагьы урҭ реиҩызара ҳаҭыр ақәылҵон, лыԥсы иаҵаҵәахын дара рымыӡа.
Аха амаӡагьы наунагӡа иузыҵәахуам, ауҳәан – сҳәан амшын ацәқәырԥақәа ирҩызоуп, зегь аҿықә иҿықәнажьлоит.
Абас уи маӡала аҩыза лышҟа ишцоз атәы ашәарыцаҩцәа ианеилыркаа, иахаҩан иркит аҭыԥҳацәа рыԥшӡара иаҿынҵәаауаз атәыҩазаҵә.




Василиск (ад 103 -104).

Иҳаҩсыз аамҭақәа рзы аҩадатәи Африка ибыбышӡа ирызҳауан абнақәа, шәарахлеи ԥсаатәлеи еинҭәылаз, ихышхыҵәоз аӡиасқәа ракәзар, меигӡарахда ԥсыӡла иҭәын. Аха зны абарҭ аҭыԥқә рҿы ицәырҵит иҿаасҭоу ацәыршәага: зыбжа ԥсаатәыз - зыбжа маҭыз, Василиск ҳәа хьӡыс измаз. Иҿаасҭоу ахацәа иахыҳәҳәаны имаӷышкыз арӷыӡ игәардны абӷа иқәланы аҵыхәанынӡа инаӡон. Иагьаман аҵӷәытә мҵәыжәҩақәа ахәылԥҵыс еиԥш.
Аԥстәқәа зегьы хәыҷгьы – дугьы ргәыла амбатә рыхҭнагон, избанзар иара иахылҵуаз алаԥш шҳаммацараха иҟан.
Василиск аалаган аслан, ма ахьшь инахәаԥшызтгьы, урҭ иаразнакы рыԥсы аарылшәшәон, ашҳам рылаҽны.
Абас аԥстәқәа рыбжьара асамарлықь цәырҵит.
Зыԥсы еиқәхаз аԥстәқәеи аԥсаатәқәеи ирыӡбеит аҭыԥ мҵурақәа ааныжьны, хьаҳәрада ибналарц. Ахәлара рхы иархәаны, иаразнакала иаанрыжьит ирызгәакьаз аҭыҩрақәеи аҵысҭрақәеи.
Ашьыжьымҭан Василиск шәарыцара идықәлеит. Даарагь абнаҿы еимдеит, аха ԥсы зхоу ҳәа акагьы амбеит. Убасҟан зыԥсахы еибакыз амамыршәага иҭархагаз алакҭала аҵлақәа ирыхәаԥшит, али – аԥси рыбжьара аҵлақәа ыҵҩааит. Анаҩс, Василиск гәыԥжәарала адгьыли ахаҳәқәеи ианрыхәаԥш, ашьац зегь ықәыблааит, ахаҳәқәа ракәзар иԥслымӡхеит. Алаԥш анаршә аӡиасқәа рышҟа, урҭ иаразнак рыҽдырҭынчит. Абас зны ишәҭы – какаҷны иҟаз атәылаҿацә, уаҩ имыхәо иԥсыдоу цәҳәырахеит.

Ахәац. (ад – 19).

Абӷьыц иадтәала, ахәац зҿлымҳарыла ирыхәаԥшуан амаҵақәа ашәа ахьырҳәоз, иахьыԥоз, аҩраҿ иахьеиԥхныҩлоз, иахьыԥыруаз… Иаакәыршан иҟаз зегьы – иааиԥмырҟьаӡоз еикәагьежьран. Рыцҳа, иара заҵәык акәын ашәаҳәараз бжьы зхамыз, аԥарагьы – аԥыррагьы иалыхәдааз. 
Иалшоз аҳәазарагьы даараӡа иацәыцәгьан. Ахәац шьшьылаҳауа бӷьыцк аҟынӡа инаӡаанӡа, адунеи еикәшошәа агәы иабон. 
Убас ишыҟазгьы алахьынҵа иақәыӡбомызт, аӡәгьы иҵашьыцуамызт, еилнакаауан, досу иара иус даҿызар шакәу.
Убас иаргьы ахәацгьы, иаҵар акәын абырфын рахәыц пақәа рысра, нас убри иалхны лхазы иҟанаҵарц иӷәӷәаҟацоу абагәа.
Мыцхәы имырхьаакәа, ахәац гәцаракрыла аусура иалагеит, аусура иалагеит, ианаамҭазгьы, ахы инаркны ашьапаҟынӡа абагәы ԥха акәнаршеит. 
- Иҟасҵозеи уажәшьҭа? – ахы иназҵааит, акәша- мыкәша акгьамбо аҽыԥхьакны иахьҭатәаз.
- Зегь иара ианаамҭоу иҟалоит! – аҭакс иаҳаит. – Иаачҳа, нас ак ҟалап.
Аамҭа анааи, иара анааԥш, иабаҟахыз ԥахьа иҟаз ахәац. Али – аԥси рыбжьара абагәа ианааҭыҵ, оумашәа иабеит, меигӡарахда ԥштәы рацәала иҩычаз, иласыз амҵәыжәҩақәа ахьаанахәаз.
Игәырӷьаҵәа, амҵәыжәҩақәа анаҟьа, абыбыц еиԥш абӷьы иҩықәԥраан, ажәҩан иаҵәа еиԥшыз аԥсҭҳәа ҵаӷа иналаӡит.

Макли. (ад – 100).

Ажәытәӡа зны ихараӡоу Скандинавиа иҟан Макли захьӡыз иџьашьахәыз ашәарах.
	Ҭеиҭыԥшла аҽы еиԥшын, аха уи аасҭа иаажәпаны, еиҳаракны, ахәда ҭыхәхәа алымҳаҵәқәа кьакьаӡа иҟан. Макли иафоз ҳаскьынын. Аха адәҳәыԥш аҿы ианҳәуаз шьҭахьҟа ицон. Иара хыхьтәи аԥышә еиҳа инеиҵыхын, егьырҭ иҳәуа реиԥш, ԥхьаҟа инаскьозтгьы аҳаскьын аԥышә хнаҩон.
Иара иаман иауз, имҟәуаз ашьапқәа. Убри иахҟьаны ацәа анақәҳалак ишгыло имыцәар ада ԥсыхәа ыҟамызт.
Макли иалшон ашьапы ауқәа ԥхьаҟа иршәуа аԥша иаԥхныҩлар. Ашәарыцаҩцәа ирылымшацызт уи еиԥш иҟоу ашәарах акра. Акырынтә еиуеԥшым аҽыҩ ццышәқәа ирықәтәан иахьӡарц иалагахьан, иахьыҳәуаз аҭыԥқәа ирхаҩон, аха урҭ аҽазышәарақәа лҵшәадан. Уи ашәарах уаҩ изымкуа акы акәны иҟан. 
Аха ҽнак, аҵх мзазы Макли шыцәаз ашәарыцаҩцәа ахҭыгәлеит. Иџьаршьеит, уи аҵла ахы адҵаны, игыланы иахьыцәаз. Ашәарах – ӡыӡымк дмыршәарцаз, бжьы мыргаӡакәа рҽырӡеит, маанала иркырц азы.
Ашьыжьымҭан ашәарыцаҩцәа иазыхынҳәит уи аҭыԥ, иаалаган џьарак – ҩыџьара уи аҵла агәыцә ҵаԥырҟеит, нас аилышәшәамҭаз, инахарамкәа амахәқәа рҟны рҽыҵәах иахаҩаны иаатәеит.
Амра анҭашәа, Макли аацәырҵит аҵла амҵан, ишыҟанацалац еиԥш иагьнадиаалеит ҭынч ицәарц. Убасҟан, ахьанҭара зызнымкылаз иҵаԥырҟаз аҵла ашьапы ԥҵәан, илхьыдышьшьын икаҳаит, ашәарахгьы аманы. Абасала, ашәарыцаҩцәа рыгәҭакы нарыгӡеит.





Аихымцеи ашьанҵеи. (ад-9).

Зны ашьанца аихымца ӷәӷәала ианааха, уи аацәажәеит аҽхыршәаа:
- Узысгәыдлоузеи, уара абас? Суздырам усыздыруам. Иамуеи суцәҩашьазар. Сӡывасра уааҟәыҵны, схала сааныжь. Сара уаҩы сиԥырхагам.
- Уымгәамҵын сҩыза баша – маша! – иԥышәарччо аҭак ҟанаҵеит ашьанҵа. – Маҷк иааучҳар, иаарласны иубоит, иарбан шаноу уара иугәылсхуа.
Ари заҳаз аихымца ҭынч, ҿымҭӡо ашьанҵа аӡывасрақәа аҽҳауан. Аҵыхәтәан, уи иагәылҵит амца, еиуеиԥшым анашанақәа зырҿиоз. Абас, аихымца ахачҳара алҵшәа аиуит.
Ари алакә, аҵара аԥхьа згәы ҭрысуа ирызҳәоуп. Аха ахачҳареи агәцаракреи узаарԥшыр, илауҵаз аҵарадырра агәаӷьқәа, хымԥада аҽаҩра урҭоит.
Аҵара адац ашаҩынҵәоуп, аха иахылҿиаауа ашәыр хааӡоуп.

Ашәшь. (ад – 16).

Аанда ҳаракы амҵан ашьапы инаркны амахәқәа рҟынӡа ашәшь алаҟҵәымаӷ иакәшахьан. Аха зны уи ахыцәқәа аҟынӡа ианнаӡа, акәша – мыкәша ианыԥшы, иабеит егьи амҩа аганахь ишыҟаз даҩа аандак. 
- Абнаанӡа снаган сыҟандаз! – ҿаанаҭит ашәшь. Шәышықәсала ҭыԥк аҿы стәазаауама!
Егьа умҳәан, агәылацәа раанда еиҳа иагьыԥшӡоуп, иагьыҳаракуп.
Убри нахыс, ишьыцуаз аҵиаа зынӡа аҭынчра ацәыӡит. Уи маҷ - маҷ ашьаҟьарқәа еиҵыхуа ес – ҽны агәҭакы иазааигәахон. Абар уи ззыԥшыз аимгеимцара! Знык аҽазышәар, ашәшь иалшон агәыларатәи аанда иазааигәаз амахә аҽаҿарԥаны, ӷәӷәала аҽакәыршара. Уи иагаз аиааира еигәырӷьон, аҽырԥагьа.
	Ус ишыҟаз хәылԥазык амҩаҿ даацәырҵит мҩасҩык. Имҩа иаԥырхагаз ашәшь рыԥх иаҵәа ааԥиҵәан, уаҩы иахьимыхәоз аҟнытә иршәны ажра илҭаижьит. 
