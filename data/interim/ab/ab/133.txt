Еицырдыруаз шәҟәыҩҩык иазҵааит абас: «Абаҩхатәра ушԥахәаԥшуеи, ишԥаудукыло уара?»
«Абаҩхатәра, – иҳәеит иара аҭакс, – ҳцәеижь анҭыҵынтә, ҳалаԥш ахьзымнаӡо аҟнытә игыланы иҳахәаԥшуеит, нас иҳазгәамҭаӡакәа ҳцәеижь иалалоит, уи ҳаҭыр ззақәҵаз ихьӡ ҭнагоит, изызныҟәымгаз, дыбжам-ҽамны, дзеиуоу изымдыруа дықәнархоит».
Абарҭ ажәақәа рыхшыҩҵак сгәаҵаҟынӡа инаӡеит, саргәаҭеит, аԥсуа поет гәеицамк Шалуа Ҵәыџьба ибиографиатә мҩеихысырҭақәа ҿыцымҭала санырхыс. Сқәыԥшратә хдырра иадҳәалоуп уи ихьӡ. Уаанӡагьы сырмыԥхьацкәа, мамзаргьы идоуҳатә ԥсҭазаара иацәамкәа-иажьымкәа иадҷаблаз азалымдарақәа сзымдыруа сыҟамызт. Аха уи адырра хыхь-хыхьлатәи дырразаарын, аганахьтә ҿымҭ игылан иҳахәаԥшуаз абаҩхатәра амч ӷәӷәаӡазаарын.
Аганахьтә игыланы иҳахәаԥшуа, иаҳамбо Шалуа Ҵәыџьба игәеисыбжь аԥсы, ҳара ҳаԥсуара доуҳа иацрымшәо иацуп. Уи адагьы ԥсыхәак ыҟаӡам.
Иҳаҩсыз ашәышықәса ҩажәижәабатәи ашықәсқәа рзы аамҭа ҟиар иацраҳәаз аидара хьанҭа еицаҵан аԥсуа
шәҟәыҩҩцәа зегьы: иҟалап аӡәы икапан иаҳа ихьанҭаны, ма даҽаӡәы имч-илшара иаҳа иласны. Араҟа доусу ихьанҭареи иласреи ахьынӡаҟаз акәым аус злоу, зегьы ахьгылаз рҭыԥ аҿы ирылшоз ҟарҵазар, Саҭанеи Гәашьа лдоуҳамч еиҷаҳазар, жәҩантә дунеиеибаркыра аеҵәақәа рҟынӡа Нарҭ Сасрыҟәа ихҿа наӡазар, иахьа ҳахьааихьоу ҳҭыԥаҿы ҳгылазар, ҳхы ҳдырроуп, ҳаԥсуа ԥсҭазаара аҽеиԥшьырҭаҿы ҳҽеиԥаҳшьыроуп. Ҳаԥсуа литература ахьтәы мҳәыр зыхьӡ анызҵарц зҭаху рацәаҩӡоуп, ианызҵашагьы маҷҩым, аха рыцҳарас иҟоу, аганахьтә иавамақьасуа ыҟоуп. Иуҭахы-иуҭахым алитературатә ԥсҭазаараҿы ус иҟамлар ада ԥсыхәак ыҟаӡам.
Ҳаԥсуа литература хьӡырҳәагатәны иҟазҵашаз иакәын, иагьыҟазҵаз дреиуоуп Шалуа Ҵәыџьба. Уи иахьа уажәраанӡагьы деицнеибаго дшыҟаз даанхеит. Иара деилфаҷан, дласын, дуаҩы цқьан, убри иоуп шамахамзар ԥсыуак ишьапаргыламҭа иахьаҵанамкуа хараӡа џьара ицареи, нас ахынҳәреи илзыршазгьы, деикәарҳәымкәа даанзырхазгьы.
Шалуа Ҵәыџьба иԥсҭазааратә мҩа иаҳбац мҩак еиԥшым, иазхәыцтәуп, ихаҭа аԥсҭазаара аихац дышкылнахыз, ирҿиаратә еихац ҵар шаҟа дҟәаҟәа-чаҟәаны дықәнаҵаз ҳхаҿы иааганы.
Шаҟаџьара еинҟьа-еиныррала иҭәузеи Шалуа Ҵәыџьба иԥсҭазааратә мҩа.
1912 шықәса, декабр мзазы Тамшь ақыҭан, Леуарсан Ҵәыџьба иҭаацәараҿы диит заԥхьаҟа ипоетхараны иҟалашаз аҵеи. Уи шаҟа дхәыҷы еилыҷҷаз еицгәарҭеит ашкол ахь данца инаркны. Аҭыԥантәи ашкол даналга, аҷкәын хәыҷ иҵара иациҵарц иҭаххеит, аха иаб убас еиԥш иҟаз алшара имамызт. Ирԥшқаны иаҳҳәозар, маҷк «згәыжәла цәгьаз» аҷкәын, имаҭәа хәыҷқәа ааилаҳәаны, Аҟәаҟа ихы
рханы амҩа дықәлеит ихы здикылаша ҵараиурҭак иԥшаарц. Аха иҟазаарын разҟык. Ҭоумышь ацҳа даақәсны Кәыдры днаӡаанӡа, ихьӡаз машьынак аанҿасит. Уа иҭатәазаарын Самсон Ҷанбеи Андреи Ҷоҷуеи. Усҟан урҭ Аԥсны аҵара-дырразы акомиссариат еиҳабацәас иаман.
Ахәыҷы ихьаа-гәыҵхақәа еилыркааит, Гагратәи аԥсуа школ-интернат даанахәартә иҟарҵеит. Абраҟа бжь-класск дрылгеит. 1928 шықәсазы, А. Ҷоҷуа ибзоурала, Шалуа Ҵәыџьба дназлаз гәыԥҩык аҵаҩцәа ииасит уажәы, Н. Лакоба ихьӡ зху Аҟәатәи аԥсуа школ ахь. Иҽазҵәылхны алитературатә усура даҿын, уи амҽхак заҵааира иҭбаахон.
Аха аамҭа аӡыблара иахәланагалоз рацәан. Ус акәымзар ҳазхәыцпи абри афакт заҵәык: 1930 шықәсазы, 18 шықәса заҵәык зхыҵуаз арԥыс ҟата, Аԥснытәи аҳәынҭқарратә шәҟәҭыжьырҭаҿы аус шиуаз, даахьарҵәины дыздәықәҵатәыз асовнхара «Мықә» ахь акомҿар иачеика амаӡаныҟәгаҩыс? Араҟагьы инапы ианырҵаз аус иҽаҵамырхакәа, илитературатә дунеи лаԥшҳәаа ирҭбаауан, игәҭакы хырхарҭа ацәхьаҵра амалахазгьы игәы иҭаӡамызт. 1932 шықәсазы Нхыҵ-Уаԥстәылаҟа дцаны арҵаҩратә институт дҭалеит. Усҟан иҩхьан апоемақәа. Урҭ рыхьӡқәа нас еиҭеикит: «Аҟама» – «Анасыԥ ду», «Аҭаца» – «Ашьаԥа ахьгылаз». Ажәеинраалақәа рыцҵаны урҭ хаз шәҟәны иҭыжьын 1934 шықәсазы. Уаанӡа 1932 шықәсазы иҭыҵхьан иажәеинраалоу иповест «Амаҭ зыбӷа ԥҵәоу».
Заҵааира мшызҳа изызҳауаз апоет гәнаҳарала, 1935 шықәсазы ддырбаандаҩит, харада-барада амыҟәмабарақәа дрықәдыршәеит, ҩажәа шықәса наҟьак ҳлитература дацәдырӡит, ихьчара зылшозгьы дҟамлеит, дҟалаӡаргьы иҭыԥ дықәырҵозар акәхарын.
1954 шықәса рзы, Аԥсныҟа даныхынҳә инаркны иԥсҭазаара далҵаанӡа (1987 ш.) ҩаԥхьа иҽазҵәылхны иҽазикит илитературатә усура ацҵара.
Шалуа Ҵәыџьба иқәыԥшра аамҭазтәи аидеологиа ӷәӷәала иӡывасит. Уи рныԥшуеит ипоема «Ашьаԥа ахьгылаз» злахиркәшо ацәаҳәақәагьы:
Ҳаицыбжьыкны ҿаҳҭроуп зегьы:
Иқәыблаа ицааит, иҳамбааит уаҳа,
Аҳауа иналаӡааит иццышәха,
Ашьаԥа – иҳамоу, иҳахӡу зго,
Ажәытә цәынха зыфҩы го.
Ҟәышра згымыз автор қәыԥш ипоема жәа-жьымдырла ихиркәшеит, аха уи иара ижьымдыр акәӡам, ихаҭа дызлиааз аидеологиа ажьымдыр ауп.
Ҳазну аҩажәиактәи ашәышықәса азгьы ҳшаҿыц ҳаҿуп ачара дуқәеи, амшҩынҩажәақәеи, аԥсхәрақәеи ҳарҿагыланы ақәԥара. Аха, рыцҳарас иҟалаз, иахьа уажәраанӡагьы ишылҵшәадац илҵшәадоуп, аиҳабыратә усҳәарҭақәа ирҳәац рҳәоит, мхалдызк иакушәа ажәлар иҟарҵац ҟарҵоит.
Абри апоема автор қәыԥш зыӷәра зҿакымкәа ииҩуа адәеиужь еишьыл иқәыз аҽыҩ деиԥшын. Ибзиеи ицәгьеи зегьы еилеигӡон, еилаирҭәахуан. Идунеи еилыҷҷан, аха џьоукы рзы иеилыҷҷара џьоукы рзы еилыҷҷарахацәеит акәымзар.
Шалуа Ҵәыџьба аханатә инаркны ибла ҭҳацаӡа идунеи ду аԥсабара дықәыԥшуан, дызҭагылаз иаамҭа иацыз ахьаа иаргьы ихьаан, ус дыҟамзаргьы ԥсыхәа имамызт. Иҟалап, ҳара абарҭ аҵас-қьабзқәа хҭакцәаны ҳархыччозар, ус акәымкәа иаачҳаны, ҳагага ҳашзахымԥо дырны, ҳҵас-қьабзқәа аамсҭашәала, ҳрыхӡыӡааны рыӡбахә ҳҳәалар, уи иаҳа ҟәыш мҩак ахь ҳкылызго мчызар? Аамҭа ахаҭа иаванажьыр, аганахь иаргылар алшоит аамҭа еилаҩынтра, аха
зегь акоуп ҳҵас-ҳқьабз иацәам-иажьым аҟәнылеит, зынӡа мариала иаҟәнышәшәоит ҩнуҵҟалатәи ҳҽеиҿкара ҳхы иаҳзархәар.
Ҳара ҳажәлар марӷьаԥалшәа изыԥхьаӡо џьоук ыҟазаргьы, урҭ рыԥсабаратә ҟәышра иахьауажәраанӡагьы ԥхьаҟа иагоит, аринахысгьы иагалоит, избанзар рыԥсы аҩҭкаареиԥш бзиа ирбоит рдаракәац, иагьа еинҟьа-еинырра ҟаларгьы рыбла аҷыц еиԥш ирыхьчалоит.
Ажәытәи аҿатәи, аԥасеи акьасеи реилыргарҭаҿы аихыццакра ҟалом. Здоуҳатә гәаҟҵәаҟрыла еихьыԥшу ауаа урҭ ртәы хазӡоуп. Изхысхьоу рхамыршҭыкәа, ржәытәи рҿатәи ргәаларшәо, уаҵәтәи амш рхамыршҭкәа иргәаларшәо рҿынархароуп, мамзар урҭ иреиҷаҳауа, ирыхӡыӡо ҳәа иҟалаша Анцәа иоуп издыруа.
Акоммунисттәцәа зхубаауа, уи апропагандатә ҵакы змоу апоема злахиркәшо ацәаҳәақәа абас иҟоуп:
Ашьаԥа – иҳамоу, иҳахӡу зго,
Ажәытә цәынха зыфҩы го.
Трафаретла ус ҳхәыцуа ҳаауеит акәымзар, иарбан жәытә цәынхоу зыфҩы го ҳара иҳамоу, ажәытә цәынхақәа ҳрылаԥах ҳаркызҭгьы, «зыфҩы го жәытә ҵасла» ҳарчачатызҭгьы, уи ада лахьеиҵыхрак ҳамбо ҳаҟазҭгьы, Аԥсны иахьа иамоу ахьыԥшымратә ҩаӡара аҟынӡа изхалаӡомызт.
Абарҭ азеиԥш гәҭахәыцрақәеи урҭ ирыцыз ауадаҩрақәеи хаҵаҵас аҭак рыҭара иҽазишәон Шалуа Ҵәыџьба. Мап, уи дзықәшәалакгьы, дзыниалакгьы џьарамзар џьара иҽимырԥсыҽит
Лакҩакрада, епикатә ԥҵамҭоуп ҳәа азуҳәартә иҟоуп Ш. Ҵәыџьба ирҿиамҭа «Анасыԥ ду». Уи жанрла зны
иажәеинраалоу повеступ ҳәа азырҳәоит, даҽазных, апоема ҳәа иашьҭоуп. Аус злоу уи жанрс изеиуоу ашьақәыргылара акәӡам, изеигәырӷьатәу автор қәыԥш абас еиԥш иҟаз аҩымҭа ду аԥҵара ахьилшаз ауп 1934 шықәсеи 1956 шықәсеи рҳәаақәа ирҭагӡаны. Автор ихаҭа иеиԥшҵәҟьа ипоема афырхацәагьы усҟантәи аамҭа еилаҩынтра иахылҵит. Ҿыц аамҭак иақәгәыӷуеит, рхы-ргәы, рыԥсы азышьҭны уаҵәтәи амш иаҳзаанагарызеи ҳәа иазыԥшуп. Ари аҩымҭаҿы алыра зегьы зхагьежьуа жәохә шықәса ирҭагылоу, «Жәҩангәы иаҵәа хыбрас измоу, Ауапцәа кьаҿ хызас изқәу», дшыхәыҷӡаз шьхеи каҵәареи ирышьцылахьоу ахьча иаҭым Шьаруан иоуп. Уи гәыжьжьагас имоу иҿарпын ауп. Абжьы хараӡа инаӡоит:
Рыԥсы ӡаны еиқәышьшьы иӡырҩуеит,
Агәгәаҳәа еилашуа арҩашқәа,
Еиԥхеибаҵа идырӡыӡуеит хазы,
Аҟәаԥа-ҿаԥа, аиҩхаа дуқәа,
Абжьы наскьаргоит хараны.
Шьаруан иҿарпын абжьы даршанхоит аԥсуа шьхақәа ирыҵаҵәахыу амаӡақәа ҭызҵаарц иааз Степан Светлов. Аԥшыхәҩы Светлови Шьаруани реибадырра, реигәныҩра, реицәажәара гәыкрак аҵоуп, аха зегь акоуп, ашьхауаҩи Светлови реибадырра, ирԥшқаны иаҳҳәап нас, реизааигәахара гәреибамгарак аҵоуп.
Шьаруан ибжьы иргоит:
– Рреит – рреит, арахь, арахь, – иргоит ибжьы,
Аԥшыхәҩы игәы дҭахәыцуеит,
«Уамақәак урымпыҵакны уркуп,
Хымԥада изакә уаау еилыргатәуп».
«Хымԥада изакә уаау аԥсуаа реилыргара» адунеи амилаҭқәа ашьҭоижьҭеи акрааҵуеит. Аха уи усҵәҟьа имариоу усым. Степан Светлов имоуп иара ихатәы дунеи, Шьаруани иареи реибадырра, реицәажәашьа ахьынӡаҟоу Анцәа иоуп издыруа. Михеи Омари Бганаа, џьма цыркьқәак ирхырҟьаны Шьаруан дҭадырхаразы иҟарҵо зҳәо адаҟьақәа аԥхьаҩ рыгәра изымгошәа збоит. Аԥсуа ԥсҭазаараҿ усҵәҟьа ҟалашьа амамызт, иеиҭымха адәы иқәыз ахбыџь хәыҷы чнырс дыздызкылаз аҭаацәара иагьа игәымбылџьбарақәазаргьы, усҵәҟьа изныҟәомызт, нас зжьаҳәа ԥынҵа ҵарқәа нцәыҵакшо амаден зыԥшаауаз Степан Светлов иҩызеи иареи дахьеиқәдырхо аԥхьаҩ игәы адкылара ацәыцәгьоуп. Иаахтны иҳәатәуп: Шалуа Ҵәыџьба дышқәыԥшӡаз инаркны зынӡа ихарамыз, ихаҭагьы ииҭахымыз аидеологиатә рыҭәа дыбжьакын. Иҽацәихьчарц дшаҿызгьы дзацәцомызт. «Анасыԥ ду» аҟны ицәыргоу, ицәыҵаҵәахыу азҵаарақәа: ҩажәижәаҩык аԥшыхәцәа Аԥсныҟа раара, урҭ нап зларкыз амаден аԥшаара, уи аԥсуа нхаҩыжәлар шаҟа гәҭынчымра рнаҭаз автор қәыԥш омашәа дақәшәаны иааирԥшуеит. Аԥсны амаденҵхра напаркра, уи ацәшәаӡыӡара, ҳашьха ԥшӡақәа ҵыршәаар ҳәа ишәаны иаадырԥшуа агәҭынчымра, иҟәашкакараӡа имҩасуа аӡиас лбааҽақәа рыԥштәы еицакыр ҳәа ишәаны, ажәлар еизаны акы рҳәазар, гәыбӷан зларуҭарызеи. Автор абарҭ азҵаара хадақәа рҿы дымлакҩаккәа иаԥсуа уаҩытәыҩсаратә позициа ааникылоит
Шалуа Ҵәыџьба дызлагылаз аамҭа шаҟа даргәаҭеиуаз, шаҟа ԥсгаха инамҭоз, нас, даныҩеидас, Нхыҵ-Кавказ аҵара аниҵоз ихьӡаз, дагьзықәдырӡыз ацәаҳәақәа рывсшьа ыҟам.
Апоема афырхацәа руаӡәк, ажәлар дрылагыланы, ибжьы ҭыганы абас иҳәоит:
– Џьара ҳцо-ҳаауа ҳәа ҳзыҟалом,
Шьҭарнахыс уи ҳалшаӡом: ҳҵаркуеит…
Дадраа, иаарлас аамҭа цәгьа ҟалоит!
Ҳарҭоит акомхоз зегь ҳаизцаны,
Акомхоз, рахәык еиԥш ҳахә шьаны.
Ҩыџьа ахьгылаз иааигәаны,
Уи рцәымӷын, инеицдыргеит рыбжьы:
– Ишԥа? Арахә ҳаиԥшызтәуада,
Изакәызеи иуҳәо? Ҳҵазкуада?
Ауаҩ-абаа даҵахом, дааԥсом:
– Ҳапатуи ҳанамыси акы нхом
Наныра дуӡӡак ҳныҵарцалоит,
Нас ҳәсеи хацәеи ҳнеиларианы,
Цәамҭхаа шәоуааит ҳәа инҳақәырҵоит
Хызак – саџьанҩажәа инреиҳаны,
Абри ауп акомхоз захьӡу,
Апартиаа иаҳзыҟарҵарц ргәы иҭоу.
Аҩажәатәи ашәышықәса ҩажәижәабатәи ашықәсқәа рылагамҭазы абри «акомхоз» азҵаарақәа згәы дмырҭынчуаз рацәаҩӡан, усҟантәи аамҭазы иҟаз аиҳабыра рхаҭақәагьы нарылаҵаны. Аха рымч хомызт. Шалуа Ҵәыџьба ихаҭагьы иԥынгылаз ауадҩарақәа рацәан. 1934 шықәсазы нап зиркыз, 1956 шықәсазы ихсыркәшеит ҳәа инапы зҵаҩу аҩымҭа шаҟа еиҭакреи ԥсахреи алеигалаз атәы автор ихаҭа заҵәык иоуп издыруа. Асоциалисттә идеологиа аполитика дацымныҟәар ада ԥсыхәа имамызт апоет, уи иацымшәаҳәар ҟаломызт ифырхацәагьы. Знык шьапҿаршә ззырухьоу даҽазныкгьы аиҭашьапҿаршә иқәшәар дышԥаҟаларыз?
Иҩнуҵҟатә доуҳатә дунеи иҽагәылаиҵәахит, зеилкаара дууз, адунеитә литература ахаҩаӡара аҟынӡа дҩеирц
азы инаԥшааԥшуаз, аха ихьыржәаз апоет, абас уҳәар ауазар, идоуҳатә ҩныҵҟатә ԥсҭазаара иҽҭеигӡо, иаахтны, ауаажәларратә ҟазшьа змоу ахаҿсахьақәа иҽырцәихьчо далагеит. Ажәакала, дамҽханакит афилософиатә гәҭахәыцра. Уи рыдумбаларц залшом ипоемақәа «Ацәқәырԥақәеи» «Абнеи». Абарҭ апоемақәа рыҩбагьы рҟны Шалуа Ҵәыџьба иҽырҟасаны иааирԥшуа дзықәшәаз, ихҭигаз арыцҳара ауп. «Ацәқәырԥақәа» рҿы аӡыжь иӡааҳалаз амшынҳәа, уи иахәаҽауа, аҟәара аҽықәыжьны ахы ахьчарц аҭахуп. Апоема «Абна» захьӡу аҿы зыхқәа еидкыланы зҽыҟазҵаз ҩ-ҵлак: рыхьӡқәа шԥабзиоу. Разни Иаҵәеи роуп дара. Ҩ-ҵлак еибахәыруаз зны армарахь, – зны арӷьарахь еихон. «Уажәы-уажәы аҿҿа рыхгон, Иахьеибарххоз урҭ, Еиҟәыдды-еиҟәшьа, Ицон ирылҩрны Ашьа…» Егьырҭ абнаеиужьраҿы хара-хара изызҳауа аҵлақәа ишәыр-шшәырӡа ирызҳауеит. Ус анакәха, аҽааигәатәҵәарагьы аҽыхаратәрацәагьы аҭахым. Доусы шәахьгылоу шәҭыԥ аҿы шәхы дырны шәгылаз ҳәа ауп апоет ифилософиатә хшыҩҵак иҳанаҳәо. Амшынцәқәырԥа иалԥааны ӡмыжьк иҭанажьыз амшынҳәагьы алахьынҵа еидарас изҵоу, иԥсы ҭаны дыҟазҭгьы Шалуа Ҵәыџьба иаҟара уи здыррыдаз.
Аԥсҭазаара ҵыхәаԥҵәара змам: ӡеибафараны ишыҟоу, еиҳа зымчу аиааира аниго, зымч ԥсыҽхаз дхьагәгәа шьҭахьҟа дышцо, амшынду аҵаҟа иҽиҵәахыргьы, дыӷәӷәамхар шамуа атәы ауп Шалуа Ҵәыџьба ипоема «Ахәыҷи адуи» зызку.
Шалуа Ҵәыџьба анкьатәи ицәаҩақәа – ажәеиҵыхрақәа – ихы рцәыхьчаны, ари ипоемаҿы ицәыригоит аԥсыӡ ссақәа инадыркны акашелотқәеи, акитқәеи, аӷламқәеи рҟынӡа зқьышықәсала реицыԥсҭазаашьа, мшынкаҿ реицынхашьа. Апоет иҟаиҵо афилософиатә хшыҩзцара аԥхьаҩ даара дархәыцыртә иҟоуп:
Акада иамам егьи ԥсыхәа;
Аӷлам иԥсит ауп – иԥсӡа,
Аӷлам аныҟамла,
Аԥсыӡӡссақәагь уа иӡсоит.
Аԥсҭазаараҿы хәыҷи дуи еснагь еицыҟан, аринахысгьы еицыҟазаауеит, зны-зынла еимакқәак, еиҿыхарақәак рымазаргьы. Апоет хшыҩҵакыс дзызкылсуа акы заҵәык ауп: – Иаҭахуп аҽааирбра, анибачҳара, аицҿиара, убри азы аԥсабара амч-лшарақәа зегьы ҳанаҭоит. Убри амч-лшарақәа иҳанаҭо зегьы ҳакәа-ҳмаӷра иҭаршәны иҵәахызароуп.
Ш. Ҵәыџьба ирҿиамҭаҿы иаҳԥылоит данқәыԥшыз дзызхьаауаз агәҭыхақәа. Иаҳҳәап, ипоема «Дырҩегьых ҳаиниоит». Омашәа иубартә иҟоуп арҿиаҩы шаҟа игәы цыхцыхыз. Данқәыԥшӡаз еиԥш, абысҟатәи мыҟәмабара ихганы иқәрахь даннеигьы, иуаажәлар рыԥсҭазаараҿы иҟалоз ҿыцлагаламҭак илымҳа иавшәарц иҭахымызт. «Дырҩегьых ҳаиниоит» аҿы апоет патуқәҵара дула иааирԥшуеит шәышықәса ирҭысхьоу, Сиҭ аҽыбӷа ҟаза, иҷкәынцәа Кәасҭеи Расҭеи раҳаҭыр еиқәҵара дуӡӡа. Шәи-ҩажәа шықәса ирҭагылоу Сиҭ абысҟак ақәра ду ахьниҵыз маӡас иаҵоу ҭырҵаарц иҭаауеит аҳәаанырцәынтәи асасцәа. Арахь Сиҭ иҽи-икәадыри шеиқәыц еиқәуп, цәгьеи-бзиеи рҿы унеишь-уааишь ҳәа шиарҳәац иарҳәоит, аус шиуц иуеит. Асасцәа иреиуаз аҵарауаа руаӡәк азҵаара ииҭо аҭакс абас иҳәоит:
– Уск анууа иузеиӷьзар акәхап?
Диазҵаауеит даҽа сасык.
– Анышә ажуанаҵ абаҳа,
Дад, ижьакцаӡом бзанҵык.
Уи иԥсҭазаара ҭиҵаарц аҳәаанырцәынтәи иааз Зденек Пиша азҵаара ииҭоит Сиҭ: уҷкәын аиҳабы ихыҵуазеи ҳәа:
– Дад уи ихыҵуам омаӡак,
Ԥшьынҩажәа рацәак дреиҳам.
Автор дақәманшәаланы, сахьаркырала ирҵабыргны иааирԥшуеит Сиҭ дназлоу аԥсуа быргцәа рыкәашаратә ансамбль Венгриаҟа рцара, уаҟа иргаз аиааира иацыз агәырӷьара. Ажәакала, абарҭ абыргцәа лакә-шанаҵас ибаны ишҭырҵаац иҭырҵаауеит аҵарауаа, џьашьахәыс ишрымац ирымоуп. Апоет аҵыхәтәаны ипоема убысҟак дазҟазаны ихиркәшоит, аԥхьаҩ игәаҵаҟынӡа инаӡартә:
Аҵарауаа акыр ихәыцит,
Аџьабаа ду рбеит акыр,
Неитрон бомба урҭ ирхәыцит,
Хыс ирыманы акы:
Ԥсы зхоу зегьы рнырҵәара,
Адунеи ахьыгӡара.
Ҽа ҵарауаак акыр еилыркааит,
Аџьабаа ду рбоит акыр,
иаалоит-ицалоит Аԥсныҟа,
Хыс ирыманы акы:
Аԥсуаа ирымоу ақәра-нҵра
Адунеи ахьыгӡара.
Амцхә апафос ҳҽамҭацәакәа иаҳҳәарц ҳалшоит: аԥсуа идоуҳатә ԥсҭазаареи, ибеиареи, иҵасқьабзқәеи, жәытәнатә аахыс имоу иламыси иԥсы ахьынӡаҭоу еицакрада еицуп.
Аԥсуа литературадырраҿы рацәаӡак иадҳәаҵаланы аӡбахә рымҳәацт, акритикцәагьы аламцәажәацт Шалуа
Ҵәыџьба инеиҵыху ипоема «Ашәҟәҭаӡ». Ари аҩымҭаҿгьы, апоет данқәыԥшыз инаркны, ишиҟазшьаз еиԥш, ирҭбаарц дашьҭоуп ҭахак изымҭо иепикатә мҽхакы аҵаулара аԥхьаҩ иҟынӡа анагара. «Ашәҟәҭаӡ» афырхацәа: Едгьы Шамба, Лиубов Милованова, Кирик акаиур, Иура Власов уҳәа Таига абнаршәыраҿы ахьы зыԥшаауа, агеологиатә ԥшыхәрақәа ирылахәу егьырҭгьы реихӡыӡаарақәеи ргәаҟҵәаҟрақәеи аԥхьаҩ агәра игартә ҟазарыла дақәшәаны иааирԥшуеит. Ҵабыргуп, апоет егьырҭ ипоема еиҵыхқәа ишырцәаҩоу еиԥш, абри апоемаҿгьы иубарҭоуп адедективтә ҟазшьа змоу асиужеттә хырхарҭақәа. Изџьашьатәузеи. «Ашәҟәҭаӡ» аҟны аԥсуа рԥыс еибага ԥшыхәра, таигаҟа (аҳәынҭқарра арбеиаразы) ицо дрылахәызар, уахь идәықәламҭаз Мышьа зыхьӡыз иҩыза, ԥҳәызбак лфотосахьа иирбеит Едгьы Шамба. Дигәалаиршәеит аибашьра адәаҿы дыхәны данышьҭаз деиқәзырхаз Лиуба Милованова. Уи лыбла аҭаԥшра дазхьаауеит Едгьы Шамба, агеологиатә ԥшаарақәа рахь амҩа дахьықәлоз иман дцоит лфотосахьа. Аха уи ҳаԥыҩланы иаҳҳәоит: Шалуа Ҵәыџьба аԥсуа литератураҿы зынӡа иҿыцны иалеигалоит Таигатәи абнаршәыраҿы агеологиатә ԥшаарақәа ирылахәхараны иҟоу Едгьы Шамба ихаҿсахьа. Жәынгьы-ҿангьы аԥсуаа, усгьы аихац икылхны акәын џьара, рыгәра ганы ишырышьҭуаз:
Зегьы рыблақәа наидхалеит,
Дагьааџьаршьеит: икахәхәа
Аҷкәын ҟата раԥхьа игылаз,
Деилҟьа-еилӷәыцәын, деилыхха.
Иҭоурых аацәырга днаԥхьеит
Акадрқәа реиҳабы:
«Хышықәсоуп аус иуеижьҭеи,
Диит, дааӡеит уи Аԥсны»...
– Аԥсны, – ҿааиҭит аполковник
Аҷкәын ишҟа ихы нарха. –
«Ашьха дуқәа ирышьцылоу,
Ихәы ҭахома нас абра!»
Апоема «Ашәҟәҭаӡ» иамоуп асиужеттә хаҵәирсҭақәа рацәаны.
Урҭ рахьтә имаҷым аԥхьаҩ игәаԥханы идикылаша, дзызҿлымҳахаша, маҷ-саҷқәак, сахьаркырала ирҵабыргым, ирццакцәоу хҭысқәак шыҟоугьы. Аха зегь акоуп, аԥсуа литература акритикатә бла иҵамшәац (ус еиԥш шаҟа хкы ыҟоу Анцәа иоуп издыруа) аԥсуа поема ажанр арҿиараҿы лагаламҭа ҿыцуп. Изыԥсоузеи Таига иаланхо аҭыԥантәи ауаа – акаиурцәеи урҭ рџьанахқәеи ахьы рыԥшаарц иахьцо рымҩақәлашьеи, гәыԥ-гәыԥла ахьы зыԥшаауа рахьтә Едгьы Шамба урҭ ираԥигарц ихҭиго агәаҟҵәаҟрақәеи уҳәа ахҭысқәа жәпакы.
Аҵыхәтәаны, апоема анҵәашьа, маҷк индиатәи афильмқәа рмажортә ҟазшьа угәаланаршәоит. Ахьы аазго адашра разҟны ирԥыхьашәоит Едгьы иԥшыхәцәеи иареи. Абри ашьҭахь, уи хәымз аԥсшьарамшы иоуз ихы иархәаны Москваҟа дцоит, афотосахьаҿы игәаԥхаз аԥҳәызба Лиуба Милованова дибарц азы. Арахь, афронт аҟны ихәны ишьҭаз Едгьы иашьа Милованова ԥҳәысс дигахьазаарын. Араҟа уеизгьы-уеизгьы ихьаагатәу ҳәа акгьы ыҟаӡам. Апоема зҵоу аидара аҵыхәтәаны маҷк ирласцәазаргьы, цәгьеи-бзиеи ирылыԥшны избаз аԥсуа ҷкәынцәа рџьынџь еибга-еизҩда иахылоит, уи ԥхьаҟа идырҿиалоит.
Шалуа Ҵәыџьба зырҿиаратә диапазон кырӡа иҭбаау, абысҟатәи хынҭа-ҩынҭара дшақәшәазгьы здоуҳатә лахьынҵа хьанҭа иаиааины аԥсуа литератураҿы аӷьараҳәа зыбжьы зыргаз поетуп. Абар, ҳаԥсуа критик ду, алитератураҭҵааҩ, аҵарауаҩ Хәыхәыт Бӷажәба уи дышихцәажәо:
«Иԥсҭазараҿы ауадаҩрақәа ихигаз апоет гәыла-ԥсыла дрыӡрыжәит, агәкаҳара изнырмыжьит, избан акәзар, аԥсҭазаара абзиабара зегьы ириааиуеит, ауаҩы амч ҷыда инаҭоит, игәы карыжьуам, ԥхьаҟа дагоит. Абри азы акәхап аԥсҭазаара дзанымыӡбогьы. Уи иара изы аамҭала икаџьбеин, абзабаа далхәдааны дҟанаҵеит:
Аха, егьа ус акәзаргьы, сара сразуп:
Ҳәаа змам сыбзиабара есқьынгьы иузкуп.
Аԥхӡы каҭәо снеиуеит, иаасрыхуа сҽаҩра,
Ишеибакәу саҿуп уца аҭаԥсара.
Гәыҩбарак зҵам абзиабара, аҩызара арӷәӷәоит, анархагьы анаҭоит».
Шалуа Ҵәыџьба ишәҟәы «Иалкаау»  аҟны Хәыхәыт Бӷажәба даҽа ҭыԥк аҿгьы иазгәеиҭоит:
«Шалуа Ҵәыџьба илирикатә поезиаҿы иалукаартә иҟоуп ажәеинраала ссақәа знылаз, «Маҿа-маҿа» ҳәа хыс измоу ашәҟәы. Уи ажанр ҿыц – апоетикатә миниатиура иеиуоу ажәеинраалақәа ааба-ааба цәаҳәа рымоуп. Араҟа иаҳԥылоит ауаҩы икәша-мыкәшатәи аԥсҭазаара иазхәыцуа, аҟәышра, аҵаулара уҳәа ртәы зҳәо, џьарак аанымҿасра, ԥхьаҟа ацара угәазырԥхо аидеиа бзиақәа».
Ашәҟәы «Маҿа-маҿа»  аредактор А. Гогәуа иациҵаз аннотациаҿы ҳаԥхьоит: «Абри ашәҟәы иану, инеибеиԥшны аа-цәаҳәакны еибыҭоу ажәеинраалақәа рыла, апоет Шалуа Ҵәыџьба иаԥхьаҩцәа шьарда реиҳәоит, шьарда дирҵоит, аԥсабара асахьа ҭихуаз, ибааԥсу, аԥсҭазаара зырхәашьуа ауаа аҿаԥиҽуаз, ауаҩытәыҩса имчхара дахцәажәоз – зегьынџьара ианыԥшуеит апоет шаҟа игәра иго ауаҩытәыҩса, шаҟа агәра иго уи ихшыҩ, игәыбылра, ибзиабара.
Апоет иҽацәихьчоит ажәа мыцхәы. Уи иҭахуп амцхә мҳәакәа, дзыхцәажәо аҵакы, аҵаулара аарԥшра, ацәыргара».
Шалуа Ҵәыџьба зеиӷьыҟам ишәҟәы «Маҿа-маҿа» ахәшьара аҭаразы уи аредактор Алықьса Гогәуа иааркьаҿӡаны иеиҭаз ахәшьара анаҩс акы ацҵаны аҳәара уадаҩуп. Аха убас иагьа иҟазаргьы ашәҟәы иагәылоу ажәеинраалақәа рыкапан злахьанҭоу ала урҭ ажәақәак рыхҳәаамзар ауам. Ахьа цәҟәыншьеиԥш иԥхеиԥхеиуа игәылышәшәо апоет ицәаҳәақәа ҩныҵҟала лахьеиқәҵаратә гәаҭеирак рыҵазаргьы, дәныҟала лашарак рыҵубаауеит, игәеисра иацу аԥхарра ауеиа бааԥс ахаҭаҵәҟьагьы арԥсаҳәоит.
Даараӡа изеигәырӷьатәу усуп, аԥсуа литературазгьы дыхьӡырҳәагоуп абас еиԥш иҟаз апоет гәеибага
иԥсадгьыл ахь ахынҳәра ахьилшаз. Ҳхаҿы иааҳгапи иажәеинраала ссир «Ишәҭуазааит ахаҭа»:
Ахьӡ сзымдырит абри аҵла,
Иџьоушьаратә еиԥш избауеит:
Еилыҷҷа-еилыҷҷо шьхак амҵан,
Иблахкыгаха ишәҭуеит.
Уи харантәгьы иумбо аума,
Иныхгылоит улакҭа.
Ахьӡ сзымдырт ҳәа иусума –
Ишәҭлааит ахаҭа.
Шалуа Ҵәыџьба абарҭ ицәаҳәақәа рҿы шаҟа еилеигӡоузеи! Иаԥсуара, иара дызхылҵыз адац-ԥашә, ажәакала, зегьрыла инҭырҷҷааны еиликаарц иҭахуп. Шаҟа ихазыноузеи иажәеинраала аҵыхәтәантәи ацәаҳәақәа рыхшыҩҵак:
Ахьӡ сзымдырт ҳәа иусума –
Ишәҭлааит ахаҭа.
Абас еиԥш иҟоу, гәыбылрала иҭәу ацәаҳәақәа рцәарҭа бымбыл улаианы узыцәозар, Анцәа иџьшьоуп.
Аизга «Маҿа-маҿа» иагәыласоу ажәеинраала ҟаимаҭқәа рацәоуп: «Нарҭ Сасрыҟәа» захьӡу ажәеинраала шаҟа ирхәыцгоузеи:
Нарҭаа ныҟәара иахьцаз
Аҵаацәгьа рықәшәан ианлаҳәуаз,
Аеҵәа кыдԥаан иурԥхеит уара.
Убас алакә аҟны ирҳәоит,
Уи ргәы иахәоит, ргәы ҟанаҵоит.
иахьагьы атәылақәарҿ жәлара,
Иҟами, мшәан, илаҳәуа,
Умца аԥхарра иазхьуа.
Иҟоуп, иҟаҵәҟьоуп амца аԥхарраҿы илаҳәуа. Араҟа апоет изы адгьылҿынԥшыларатә хҭысқәа рымацара ракәӡам аус злоу. Шалуа Ҵәыџьба иажәеинраала ахшыҩҵак иаҵызбаауа акызаҵәык: ҳаицыз, аҷкәынцәа, ҳаинеибачҳап, ҳаԥсабареи ҳареи ҳаицышәҭлап, Нарҭ Сасрыҟәа имца аԥхарра иазхьуа азхьлааит, аха ҳаргьы урҭ рхылаԥшра ҳалшалааит.
Иԥсҭазаараҿы ддуун Шалуа Ҵәыџьба. Уи дахаҳбаарым. Иажәеинраалақәа реизгақәа руак наҟ-ааҟ аиҟәшамҭа – «Автор иҟнытә» иаазгарц сҭахуп цәаҳәақәак:
«Аҵх алашьцара аҽалакны аҿыҩанахеит аӷба «Џьурма», Владивостоконтәи ладаҟа ахы нарха»… «Уаҩы игәы иахәаша комфорт амамызт ари аӷба, еихаргыла-еихаргыла ацәарҭаӷәқәа кҿаҟаҵан. Хызеи гәабани ҳәа акгьы убомызт. Ауаа еилараа аӷәы ҟьантаз иқәиан, палтеи-кьаҿи дасу имаз наиқәыршәны». Даҽаџьарагьы автор блаҵарыла иҭихуеит
еилацаланы, рахәҵас иргоз ауаа рсахьа: «Идәықәлеит «Џьурма». Аҟарулцәа рформа рышәҵаны, рырмаҭәа рышәҵаны иӷьазӷьазуа, еиқәыбџьарха, абаандаҩцәа иаарылалт».
«Иҳаракны гәыҟажагас ирыман дара апоезиа, амузыка, асахьаркыратә ҟазара. Аокеан дхыԥшыло, аӡәы Аивазовски иҟаҵамҭа сахьақәак игәалаиршәон. Аӡә Баирон иажәеинраалақәа иҳәон. Аӡәы Ленски иариа аацәыригон, аӡәы – Герман иариа. Инапқәа рхахо, аоркестр иаԥхьа итәазшәа, Бетховен и-9-тәи ацыԥҵәахақәа дшәышәны ауаа ирылзырҩуазгьы дубарын».
Изакәытә хлымӡаах гәыҭшьаагоузеи абарҭ реиԥш зкультура ҳаракыз ауаа рцәеижь мацара алахәмарра акәымкәа, рдоуҳатә беиара алахәмарра. Абри ашәҟәы аиҩшамҭаҿы, «Автор иҟнытә» ҳәа захьӡу анҵамҭа романк ацәа иҭанагӡаша ҭанагӡартә иҟоуп. Имыцхәхап ҳәа ҳгәы иаанагом абри ашәҟәы абжьаргыламҭа аҟнытәи иналк-аалкны цәаҳәақәак ааҳгар. «Абаандаҩцәа зықәшәаз арыцҳара» – уи ҩныҵҟатәи усуп, уаҩы ириашаша акоуп ҳәа ирыԥхьаӡон дара. Урҭ гәыӷуан рус еиҭахәаԥшып ҳәа, ахара шрыдым еилкааны, иаарласны рхы иақәиҭыртәуеит ҳәа. Урҭ аиҳараҩӡак ӷәӷәала игәра ргон Сталин. Аӷба аҟнытәи шаҟа гәыԥшаага-рзаҳал изырҩызеи «аб гәакьа». Аха, ишдыру еиԥш, урҭ зегьы гәыӷра еижьагақәан.
Шалуа Ҵәыџьба иажәа-уаз ахыркәшара аламҭалазшәа иҳәоит:
«Ицон аӷба, амши аҵхи рҿеиҭнырԥсахлон. Аҩада шаҟа инаскьацыԥхьаӡа, есааира ихьҭахон. Ҟәара змаӡамыз Охотское ҳәа изышьҭоу амшын, идырҭәаз атса еиԥш, ицәиқәара еишьылӡа иҭажьын». Уаҳа еиӷьны ҳәашьа амаӡам аӷба шәиқәара иагоз ауаа шәикәагәқәа рлахьынҵа ҷышә аарԥшразы. Нанҳәа 7, 1936 шықәсазы дгьыл хараӡакаҿ аӷба инанагаз дрылан Шалуа Ҵәыџьбагьы.
Амалахазгьы апоет зынӡа ус баша игәаҵа иҭымҵӡеит абарҭ ацәаҳәақәа:
– Ухьҭаклааит! – абас ала
Ишәиуа џьоукы ҳамами.
– Унасыԥдазааит! Уагааит амла! –
Абас зҳәогьы ҳалами.
Сшәиуеит саргьы. Уамырӷьацааит,
Сышәи реицәоуп хымԥада:
– Уск уманы уаднагалааит
«Ежоваа» русбарҭа.
Иџьоушьаша, абысҟак ахамышҭыхә зхызгаз арҿиаҩы «сышәи зегьы иреицәоуп» ҳәа шиҳәогьы, иҳәарц далагар аҳәатәы рацәаӡаны ишимоугьы, уи ихы иаҭәеишьом, ашәи-ԥшьира, иаҳҳәап, «шәықәынҵәааит», «адунеи шәаныӡааит», «шәыԥсцәа еиҭажәгааит» уҳәа реиԥш иҟоу ажәақәа рҳәара. Шаҟа ҟәышра рыҵубаауазеи, жәа-кьаҿла еидҳәалоузеи, ҭоурыхла иазыҟаҵоу изы шаҟа трагизмла еибаркузеи абарҭ ацәаҳәақәа:
– Уск уманы уаднагалааит
«Ежоваа» русбарҭа.
Игәыҿкаагоуп Шалуа Ҵәыџьба ишәҟәы иагәылоу ажәеинраалақәа, урҭ реиҿкаашьа, реибыҭашьа акалашәа иҟоуп: автор иҟалап зны-зынла аԥхьаҩ аидара даҵеиҵацәозар, ихы имагәыхьха дҟаиҵозар: «Арельс хьанҭа» иаҵахо, ртәы уҳәару, «иаҳхарам акгьы» ҳәа зыӷьаҵәыӷьаҵәбжьы го ртәы уҳәару, «Сеиҭаҳәа абааԥсы» ҳәа иԥсымҭаз зҩыза идӷьаҵәыӷьаҵәло итәы уҳәару, рхнышьнаҵас еиқәжьакца шаҟа гәаҟ-ҵәаҟра узеиҟәымҭхо еиԥшьузеи.
Илахьеиқәҵагоуп, иагьгәырԥшаагоуп ажәеинраала «Ицон аӷба» иаҵубаауа амыҟәмабара:
Аӷба ықәҳа Магаданҟа ицон.
Арымӡаа аҩызцәа сыцны сҭан.
Амызгәыҭқәа аҿҿа-ҿҿа рыхгон,
Океанду цәқәырԥон, еисуан.
Аӷба Магадантәи шьҭахьҟа ицон.
Иабаҟоу сҩызцәа? Са сзаҵәны сҭан…
Амазгәыҭқәа аҿҿа-ҿҿа рыхгон.
Океан ду цәқәырԥон, еисиуан.
Ҵабыргыҵәҟьаны, упоетҵәҟьазароуп, цәаҳәақәак рыла абас еиԥш иҟоу ахьаагәырҩа ааурԥшырц азы: «Океан ду цәқәырԥоит», «Аӷба Магаданнтәи шьҭахьҟа ицоит», иҟам иҩызцәа, апоет дзаҵәуп, аӷба «Амазгәыҭқәа аҿҿа-ҿҿа рыхгоит», рыцҳарас иҟалаз, Океан ду ацәқәырԥақәа ирылыҩны аӷба амазгәыҭқәа рыбжьы гозар, ауаатәыҩса ԥхьаҟатәи рԥеиԥш шыҟалаша Анцәа иоуп издыруа, аха рхы рыхьчароуп, рҽеидыркылароуп, хшыҩла ихәыцуа зегьы неибамычҳар ада ԥсыхәа ыҟам.
Апоет акымзарак даныӡбом. Ус шакәу агәра ҳнаргоит иажәеинраала кьаҿӡа:
Имрагылараз, имраҭашәараз,
Иладаз, иҩадаз,
Икаршәра-дәеиужьраз, икаҵәараз,
Ицәҳәыраз, ибнараз,
Иагькосмосыз (иҳалымшеи уахьгьы
Аиааирақәа ргара) –
Иҭабуп сыԥсадгьыл, иахьабалакгьы
Амҩа сзылухит уара!
Ажәеинраала аҵыхәтәантәи ацәаҳәақәа:
«Иҭабуп сыԥсадгьыл, иахьабалакгьы, Амҩа сзылухит уар». Арҭ ажәақәа рыкапан хьанҭаӡоуп. Автор урҭ ҽырбашақә ииҳәо ажәақәаӡам.
Апоет иагьа ҟыба-ӡыбеи залымдареи ихигазаргьы, иԥсадгьыл аҿаԥхьа ҭабуп ҳәа иҳәоит, иахьцалакгьы, иџьынџь разҟы мҩак, мшаԥшареиԥш, изылбааԥшыртә дахьыҟанаҵаз азы.
Даараӡа изызхәыцтәу акы акәны иҟазар ҟалап, Шалуа Ҵәыџьба ҿааҳәыра имоуа дахьахыгаз аҭыԥ аҟнытәи Аԥсынҟа даныгьежь, дҿыцҳаҳараӡа, ахәыҷқәа, ирызку иажәеинраалақәа рыла дахьцәырҵыз. Издыруада ихҭигаз арыцҳара анаҩс, данқәыԥшӡаз аҩымҭа еиҵыхқәа зымпыҵыҵуаз адуцәа рдунеи иҽалеигалар, изгәамҭаӡакәа аполитикатә зҵаарақәа рахь дианагар иҭахымхазар?
Иван Папасқьыр редакторс дызмаз, 1955 шықәсазы иҭыҵыз Шалуа Ҵәыџьба ишәҟәы «Аԥшәма хәыҷы» иахьагьы аԥсымчхара шамац иамоуп. Иагәылоу ажәеинраалақәа аԥсуара ргәылыжжуеит, ихшыҩрҵагоуп. Аха рыцҳарас иҟалаз, арҵага шәҟәқәа реиқәыршәаҩцәа џьоукы-џьоук урҭ рымбаӡакәа ирывсны ицоит, ахәыҷтәы жәеинраалақәа ҳамаӡам, ахәыҷ баҳчақәа рҿы идҳарҵо ҳамаӡам ҳәа иҟыу-ҵәыуоит. Аха аусқәа рҭагылазаашьа усҵәҟьа иҟам. Иҳамоуп зеӷьыҟам ахәыҷтәы литература, аха уи азы аус утәуп, нбан-нбанла, цәаҳәа-цәаҳәала ажәеинраалақәа еилыԥшаалатәуп.
Аизгаҿы иаҳԥылоит «Аԥшәма хәыҷы», «Ан лгәы иахәо», «Иуҵоит ашәыр еихаҳашьа», «Леиуан дыӷбаҟаҵаҩуп», «Амаакыра» уҳәа реиԥш иҟақәоу, аԥхьаҩцәа хәыҷқәа иргәаԥханы ирыдыркылаша ажәеинраалақәа.
Аԥсуа-цәа аҟәныҳәҳәыла иҟоуп автор иажәеинраала ҟаимаҭқәа руак злахиркәшо акуплет. Зхылԥарч зхаршьшьы, уапа дук зышәны, ашҭа анҭыҵ зҽы ӡыӡымк иақәтәаны игылаз асас дызбаз аԥшәма хәыҷы ус иҳәоит:
«Дии бабеи шьыжьӡа
Џьара ицеит,
Аха… Са сыҟами
Шәааи аҩныҟа».
Ажәа ԥсҿыхга, ажәа гәырҭәыга, аԥсеиқәырхага иатәу, гәыӷрала иҭәу сахьаркыратә жәа нагӡала ихыркәшоуп ажәеинраала. Аинтернеттә еилаҩеиласреи, аиҟабыцрақәеи, акаҳуеиқәаҵәақәа рыжәреи раамҭазы, хаҵаҵас «уааи аҩныҟа» ҳәа зҳәаз аԥшәма хәыҷы дыҟанаҵы, еиқәхоит ҳаԥсуара.
Хәыхәыт Бӷажәба омашәа ираамсҭашәаны далацәажәоит Шалуа Ҵәыџьба ирҿиамҭа. Шаҟа ҟәышрала иҳәоузеи абарҭ ажәақәа: «Шалуа Ҵәыџьба аԥсуа литература иалеигалеит аԥсабареи аԥстәқәеи бзиа иузырбо, урҭ рыхьчара угәазырԥхо ажәабжь ҟаимаҭқәа. Аԥсаатә, ашәарах, агыгшәыг – урҭ ирымоуп жәытәнатә аахыс изхьыԥшу, дара ирцәаҩоу ашьцыларақәа, ақьабзқәа, зны-зынла урҭ ирцәыласуеит ҟәыӷарала ахымҩаԥгашьа…» «Ш. Ҵәыџьба ибиографиа иадҳәалоуп ҩадахьтәи аԥсабара фонс иамоу ажәабжьқәа: «Ахьча-ла Вулкан», «Аԥшӡа», «Амшә», «Хоран аԥшаҳәа». Автор ибзианы идыруеит уаҟатәи адгьыл, уаҩы иимбац ибеиоу аԥсабара – имаденыз, ишәаԥыџьаԥыз, иӡиаз, иӡымҩасыз, ишәарахыз, иԥсаатәыз – зегь рзы. Аԥсны ианааԥынроу, амра кажжы ианыԥхо, уаҟа асы мҟәыл шьҭоуп еиқәыцәашь, аӡиасқәа, аӡиақәа ижәпаҳаҳараӡа ирыхҵаалоуп… Автор ифырхацәа
– агеологцәа, ахьыԥшааҩцәа, шамахамзар, ауаҩы ишьапы ахьықәимыргылац адгьылқәа рҿы имҩасуеит». Хәыхәыт Бӷажәба ҳпоет иажәабжьқәа ргәеисра иаиҭаз ахәшьара еиҳаны ҳәашьа амаӡам.
Абас хкы-хкыла, маҿа-маҿала, ипоемақәа рыла акәыз, иажәеинраалақәеи иажәабжьқәеи рыла акәыз, ус дааидкылан ихаҭарала акәыз, Шалуа Ҵәыџьба аԥсуа литератураҿы даанхоит заҵааира зыхьӡ шьҭыҵуа поет хатәра дуны.
Абаҳча сыҵаланы снеиуеит,
Абаҳча иҭынчӡа еилачӡа.
Ишәҭуеит аҵлақәа, сԥынҵа иҭасуеит
Ирхылҵуа ацха фҩы хааӡа.
Алакациа, аҷандара,
Апальма – рацәаӡоуп убра;
Аҭәаҵла, игылоу урҭ рыбжьара,
Зегьы иреиӷьасшьоит сара.
Атәаҵла ду ацәыҵлашьцараҿ,
Зынӡаскгьы змахәҭақәа наҟәыз,
Амҵан ами сылашара
Зны лӡамҩа са сахьагәӡыз!
Уажә аабыкьа ассир сыхьит:
Бзиа избо сышлызхәыцуаз,
Аҵх ҵхыбжьонгьы инахысит,
Са сызмыцәо сшыгәаҭеиуаз.
Ԥхыӡ дсымбеи уи, нас сызмыцәеит,
Сышлызхәыцуаз аҵыхәтәаны,
Сиарҭа снылҟьан са сындәықәлеит –
Сымцеи сышиашаҵәҟьаз лыҩны!
Скылԥшит, лԥенџьыр ааигәа снеины,
Дыцәоуп. Уи сылгәхьааӡам зынӡа.
Схынҳәит шьҭахьҟа схы сазгәааны,
Нап зласкыз ссиршәа иԥхьаӡа –
Ларгьы ус сара дсызхәыцуа,
(Сышԥаҟалаз, мшәан, сзырцәиккыз!)
Дмыцәо, сара сеиԥш дгәаҭеиуа,
Луаҭах дыҩноуп ҳәа сыҟамыз!
(Амҳаџьырцәа ирыхҳәааны)
Дгәаҟуеит аҭаҳмада, дычмазаҩуп,
Иԥсахәага аарла иҭоуп.
Уи дышьҭоуп иԥсадгьыл дахганы,
Даҽа дгьылкаҿ, даара дхараны.
Иҷкәынцәа, игәырҩо, иџьабо ихатәаз,
Днарылаԥшын, инеиҳәеит убас:
«Дадраа сыҷкәынцәа, уамоуп ҳзыниаз:
Ҳахыргеит ҳадгьыл ҳара ҳзааӡаз.
Идырны ишәымаз: шәарҭ абра шәӷьацом,
Шәыԥсуара иаҵанакуа нхаӡом.
Ишәымун! Тәыс шәҟамлан шәара.
Атәра аҵкыс еиӷьуп аԥсра!
Ишәхашәмыршҭын, ишәымаз еилкааны:
Енагь аурысгәыҭбаа инап аҟны,
Ишмыӡуа ҳара ҳмилаҭ иатәу,
Ҳауаажәлар иргәакьоу, ирхатәу.
Иагьа гәаҟра шәхыжәгаргьы ԥхьаҟа..
Аԥсны шәхашәмыршҭын, шәхынҳәы шьҭахьҟа!
Са сыԥсырц ислахьынҵан абра.
Сыԥсуеит, аха иҭашәҵа абри сдамра...» –
Игәаҟуа, илаӷырӡышо зажәахә зҳәаз,
Инаҵихын аиарҭа дызлаиаз,
Еилаҳәарак иҷкәынцәа идиркит,
Иаалырҟьан иаргьы уа дыԥсит.
Изакә еилаҳәараз уи имаз иҵәахны,
Адамра иҭеигаларцаз ирхианы?
Уи чабран, уаԥсҵәык анышә злаҳәаз, –
Аԥснытәи аҭаҳмада иааигаз.
Бзиа избо сылашара.
Дызбарц аасгәаԥхан иахьа,
Ахәылԥазтәи ахьшәашәара
Сҽалак сҿыҩасхеит сара.
Сцоит лыҩныҟа.
Иагьа дгәырӷьап
Дҿаԥҳа-ҿаччо днасҿаԥшып.
Лашәа хаақәа сырзыӡырҩлап,
Даара бзиа сгәы ҟарҵап.
Снеит лыҩны, аха сзықәшәазеи!
Ассир, аиҭаҳәатә саниеит:
Сылашара дузырбозеи! –
Уи иахаҵәҟьа хаҵа дцеит.
Изџьасшьозеи! Имырзаӡакәа,
Ишысзымдырӡоз саргьы,
Сымацара сҿы дмаанҿаскәа,
Дылгәаԥхазаап даҽаӡәгьы.
Ашырҳәа шьҭахьҟа снеиҭаԥеит,
Сҽысшьуа џьышәымшьааит шәара!
Даҽаџьара схы назыскит,
Даҽа ҩнык ахь сцоит сара.
Сықәҳа снеиуеит сгәы камыжькәа! –
Аҩны здыруан уаанӡагьы...
Саргьы, аӡәы лҿы смааԥшыкәа,
Бзиа дсымбоз даҽаӡәгьы.
Игәыҭшьаагоуп сара сашәақәа,
Игәыҭшьаагоуп есқьынгьы:
Сгәы ԥнажәартә еиԥш ишԥаҟабҵеи
Са сыԥсҭазара зегьы.
Игәыҭшьаагоуп сара сашәақәа,
Игәыҭшьаагоуп есқьынгьы:
Сгәы иҭыхо амаҭқәа рацәоуп –
Бырзацымлеи уажәшьҭа баргьы.
Ԥхыӡрыла сқьыз-қьызуа сҵәыуон:
Бара бысцәыԥсызшәа збон,
Санҿыхагьы сылаӷырӡқәа
Сӡамҩа иаҿкьаса икаҭәон...
Ԥхыӡрыла сқьыз-қьызуа сҵәыуон:
Скажьны бысԥырҵызшәа збон.
Санҿыхагьы даара краамҭа
Слаӷырӡышон, са сгәырҩон.
Ԥхыӡрыла, сқьыз-қьызуа сҵәыуон:
Бареи сареи ҳшеицу збон,
Санҿыхагьы сҽысзеиқәымкуа,
Сҵәыуон, сҵәыуон, сеиҵақьуан.
«Рҽырҭынчӡаны ицәоуп дгьыли жәҩани,
Амза аеҵәақәа акәаӷӷа илашоит.
Еихсыӷьрада ҟармаҵыси рдәынеи,
Адунеи рыбжьы ахырҵәо ашәа рҳәоит.
Изакә насыԥыз уажәраанӡа исымаз,
Сгәы шԥазыҳәоз абри ажәҩан иаҵәаӡа,
Дцәажәо сгәацаԥха дансывагылаз,
Лхы-лҿы лхаччо, лыбла ҭшашақәа хааӡа...
Абас митәык саниап ҳәа сыҟазма,
Слымԥсахи, лхы лмырхеи зымҩа лара!
Диццеит даҿаӡәы. Уи сзычҳауама?
Мап, исзычҳауам, исзычҳауам сара!
Узылашозеи, амза? Улашара
Ԥыхьеиԥш сазыргәырӷьашам сара.
Исцәымыӷхеит адунеи, аԥсабара,
Акгьы иаԥсам сыԥсҭазара уажәшьҭа...» –
Ихы икәажь аҷкәын абас дгәырҩо дгылоуп,
Зҽиныздо аԥша ласгьы убас аҳәоит:
«Уҽумшьын, агаӡа макьана уқәыԥшуп,
Дырҩегьых бзиа иубаша дҟалоит».
(Илыхьӡнызҩылоит сан Минушьа)
Ан дычмазаҩын, хәышәтәырҭакаҿ дышьҭан,
Абар шьҭа мчыбжьык аиҳагьы.
Лыуеи-лҭахи уа инеилон, дырбауан,
Лԥа иакәзар – дцон есымшагьы.
Гәыла ԥҳәыск чмазаҩбара ҳәа зны,
Ахәшәтәырҭаҿ дыҟан днеины.
Уи ан илалҳәеит: лԥа дышзымаауаз аҽны,
Игәы шыбзиам, еимҳәак ихьын.
Адырҩаҽны аусқәа рҽеиҭаркит.
Закә хьааузеи ан илызҵысы!..
Нан, нан, енагь ҳара бҳахӡыӡаауеит,
Енагь иҳазкуп бхы-быԥсы.
Еицны аҳақьымцәа ан лахь инеихеит,
Инлыдгылеит лыԥҟара рҽазкы.
Днаҭрыст ан, лыԥштәы лхыгга днеилаԥсеит,
Ихьу-хьууа лгәы иныҵалеит акы.
Дшәазар акәхап, узцәымшәашагь акәӡам:
Даара ишәарҭоуп лчымазара.
Ангьы бзиа илдыруеит лусқәа шҽеиӡам,
Шаҟа игәрагам лыԥсҭазара.
Аха... Мап! Лхы лыгәхьааӡам ан уажәгьы.
Лхы акәӡам, лхы акәӡам, хымԥада...
«Дышԥаҟоушь сыҷкәын? Дзымааит иахьагьы.
Дышьҭахазар, издырхуада?»
Иац еиԥш дырҩегьых иахьагьы
Аӡыжь ду, ацҳа зху,
Снырҟьеит ашырҳәа, сыбҭааит
Схәыцра иалоу, исгәыблу.
Исҭахуп сара быстәызарц,
Даара бзиа бызбауеит.
Иахьа-уаҵәы ҳәа сыргәыӷуа,
Сахьбыргәаҟуа сгәы ԥнажәоит.
Ас мацара уажәшьҭа сзахәом,
Уаҳа сылшо сыҟаӡам.
Еилыргак иахьа исаҳароуп,
Уаҳа ԥсыхәа сымаӡам.
Сҳәатәы хаҵа, ҿа сымҭауа,
Уаанӡеиԥш ус санынбыжь, –
Схынҳәны ацҳаҿы саннеилакь,
Нырцәҟа сзыршам уи аӡыжь!
Енагь схәыцра уалоуп – амра ашәахәақәа
Амшын ианхыҷҷало,
Иандырлашо амза цәырҟьа-цәырас ахаҿқәа
Раӡынҵас акәараҷҷа.
Ухы-уҿы асахьа саԥхьа иҟоушәа избоит,
Санықәыԥшлакь адәы;
Уахынла лассы-ласс сцәырҳаны сааԥшлоит,
Ак ухьыз џьышьаны.
Имшыныз, иӡиасыз – ианыцәқәырԥо исаҳауеит
Ихааӡа уара убжьы;
Уажәа ҟәышқәа рзыӡырҩра арха ԥшӡахь сцалоит,
Ҭынч ианыцәоу еиқәшьшьы.
Енагь суцуп, сылаԥш уацәыхаразаргьы,
Суцрыҵшама џьара!
Аҽаҵәахт амра, ицәырҵит аеҵәақәагьы...
Уабаҟоу нас уара?
Игәырӷьа-хәмаруа ааԥын шьжьымҭан ҳҿаччон,
Икәеи-цецуан ажәҩан иаҵәа инаҟәӡаны.
Ишәҭыз абаҳча иҵҩуа ҳлымҳа иҭасуан,
Ҳгәы ҳхазыршҭуаз аԥсаатә рацәа рыбжьы.
Ҳаицын баргьы саргьы, абаҳча ҳаҵан,
Ҳа ҳаиԥш насыԥ змоу дыҟамшәа ԥхьаӡо.
Ааԥын, ааԥын гәырӷьахә шәҭы-какаҷуан,
Ауразоуроу зегьы рыԥсы рхаҵо.
Снеиуан сара зынӡа сыбзааигәаны;
Ҳажәҩахырқәа анааидкьысла џьара,
Мцабзк насыхҟьеит, снеилашит иаалырҟьаны,
Аҵәахҳәа бӡамҩа снамхагәӡит убра.
Аԥсыӡ еиԥш бнасымпыҵҵәрааит аминуҭказ,
Бгәаан, бхы-бҿы ҟаԥшьӡа инеицрашәеит.
Игәныбгеит даараӡа џьоукы ҳахьырбаз,
Џьоукы ҳахьырбаз хьымӡӷыс ибыԥхьаӡеит.
Гәынҷыхьажәақәакгьы сабҳәеит, изӡатәузеи,
Урҭ ажәақәа са сзы игәыҭшьаагаӡоуп.
Сылашара, сара изсхарабтәуазеи?
Хара сыдӡам, уи зхароу – ааԥын ауп!
Ихәаа-заауа аӷба неит,
Амшын Еиқәа еимгәырҽҽо.
Абзиала, абзиала,
Сара – даара хара ицо!
Абзиала, абзиала!
Наӡаӡа ҳаиԥхоит ҳара.
Сгәы бызхьаауа снымхазаргь,
Хьаа цәгьак бԥышькламсааит бара.
Са схәыцрақәеи сцәаныррақәеи
Бара ибзеилымкааит акгьы.
Иарбанзаалак сыԥсҭазара
Бзиак бзадгалом уаҵәгьы.
Абзиала, абзиала!
Ибымаз агәабзиара.
Бара бҟынтә исхамышҭуа –
Быхьӡ заҵәык сзынхеит сара.
Бызласгәалашәаша ҳәа
Акгьы сызнымхеит уаҳа,
Бызгаз аӷба ашьҭамҭак
Амшын ианхалаз аиҳа.
Еснаҭ шәҟәыҩҩык ишәҟәы аахитын,
Днахәаԥшит уи ипатреҭ.
Нас ирҵаулан дынқәыԥсычҳан,
Абасгьы иара инеиҳәеит:
«Иубаргәузеи, иԥсыз уреиуам:
Шәҟәы дук рзынужьт жәлара;
Убас бзанҵык акгьы сызныжьуам –
Санԥсы – сыԥсӡеит сара!»
Еснаҭ, шәҟәы зҭынхаша шуакәымгьы,
Иаадыруеит, еилыргоуп
Аха гәалас уи ахьуоузгьы –
Убригь акыр иаԥсоуп.
Ҳара ҳанылеит аԥсабара,
Ҳамцабз ҿыцны, ҳамԥсӡо.
Иаҳхаагеит ҳгәаҟра, ҳалашьцара,
Уажәшьҭа уаҳа имхынҳәӡо.
Иахыҵит ҳадгьыл аԥҭа иқәчыз,
Ииаҵәаӡа ҳа ҳажәҩан агәы хтит.
Ицаҳәцаҳәуа амырхәаг ицәырҵыз,
Ҳарҭ гәышьамхыла ҳарӷәӷәаӡеит.
Ҳа ҳиааит, ҳус мацәысуеит
Ҳәынҭқаррас иҟоу зегь рыҟны.
Абринахысгьы ҳаиааиуеит, –
Ԥхьа ҳцоит, зегь рыла ҳаиқәшәаны.
Ҳара амшыни аокеани
Ирхаҳҵап ацҳа еихатәны.
Ниу-Иорки, Лондони, Берлини
Игәылацәа ааигәахап ҳа ҳзы.
Хыхь Марс аҿы ихаагалап
Ахан, ҟаԥшьыла ихҟьаны.
Ҳара уи «Ленин» хьӡыс иахаҳҵап –
Дунеи иазгылаз имраны.
Аус ӡра зқәымлаӡаша иашьҭоу,
Ҳара ҳаԥсуам, ҳара ҳҭахом,
Октиабр ду ала ҳамҩа илху,
Ҳазгәыкны ҳақәуп, ҳахҟьаӡом!
«Аҩыза» акамбашь! Ихьанҭоуп уеидара,
Уаргәаҟуеит, уарааԥсоит уи.
Избоит, енагь убжьоуп геи-шьхеи рыбжьара,
Иугоит аидареи ауааи.
Зны акәаҭан ду урҳәазоит уеихеигәо,
Зны ауардын, нас – даҽакы.
Аус ууеит енагь, ԥсшьаха умоуа,
Уахынла, ҽынла – есқьынгьы.
Ахаҳә, асаба, аҳәынҵәа – ак ԥымкуа,
Уныҟәоит, уизыӡырҩуа узтәу.
Ихьанҭоуп ауӷә ду ухәда иқәмӡаауа,
Ихьанҭоуп аидара ду узҵоу.
Аха умшәан, «аҩыза!» Угәы каумыжьын,
Агәыӷра умаз есқьынгьы.
Аидара сарааԥсеит ҳәа дук лахь ҳаумҭан,
Лассы ухы уақәиҭхоит уаргьы.
Ауӷә хьанҭа, узыргәаҟуа, умнахразы.
Иаауеит атрактор иццакны. Уӡырҩы!
Ҿнаҭуеит адырра унаҭаразы,
Иаауеит! Уԥшла агәра ганы.
Лыҷкәын дышьҭан, ихы дахәомызт,
Ашоура иман деибакуа,
Дҳәыҵәыҳәыҵәуа дызҭынчхомызт,
Ҿеихак имамкәа дӷызуа.
Аҳақьымцәа дыдмырбакәа,
Ихалҵоз амула дизцеит.
Ахьаҷаҷԥсагь, дмырцәажәакәа,
Илымхны иџьыбахь инаирххеит.
Уаҳа изыҟалом, изалшом,
Ашәҟәы хитуам ԥарада.
Ан лыҟәрышьқәа хьаас илымам –
Цхыраарак уи илоуанда!
Амула, аԥҳәыс иҭааз,
Иааигәара днаиртәан,
Иаахитит дзышьцылахьаз,
«Зегь здыруа» иҟәырҟан.
Нас аԥҳәысгьы лацәажәара
Далагеит абас иара:
– Ишәымоуп анхара ду, аҩнра.
– Мап, иӷару ҳауп ҳара.
– Хҩык ахшара бара ибымоуп,
Аиҳаб иоуп ичмазаҩу.
– Мамоу, ҩыџьа роуп исымоу,
Аиҵыб иоуп згәы бааԥсу.
– Бчымазаҩ дзыргәаҟуа гәыхьуп,
Хә-шықәса дреиҳам иара.
– Ас ахьԥоуҳәо! Имоу хыхьуп,
Ихыҵуеит жәа-шықәса ожәшьҭа. –
Ишәҟәы дырҩегь деиҭанаԥхьеит,
Амула ихшыҩ азкны,
Уи «ианаҳәаз» неиҭеиҳәеит,
Асас ԥҳәыс лахь ихы рханы:
– Ӡымҩас дук шәазааигәан шәыҟоуп,
Аӡы иҭоу дихылаԥшуп.
– Ҳааигәара иҟоу ҵеџьуп,
Аӡымҩас ҳацәыхароуп.
– Аҷкәын адин ицәеилажәгеит,
Дыԥсылманын, дзышәнаҭзеи?
– Мап, џьоушьҭ, уи аӡәгьы димнаҭӡеит,
Ас ашәҟәы изаҳәазеи? –
Ишәҟәы дырҩегь деиҭанаԥхьеит,
Амула ихшыҩ азкы...
Нан, аҩныҟа бца, бгәы ԥиҵәеит,
Ҵабырг азҳәаӡом ишәҟәы.
Цәгьа сгәы иалоуп бара ибыхьыз –
Башаӡа аџьабаа збаз,
Хьаҷаҷԥса ҳәа аԥара ибцәыӡыз,
Исымоуп иахьагьы гәырҩас.
Ақыҭан зегь лара дырдыруеит,
Акыр зхыҵуа ҭакәажәуп,
Ауаа рзы аҟәыд лырԥоит,
Дышзахәо амцҳәара даҿуп.
Кәана хәыҷы акыр дархәыцит,
Аҟәдырԥаҩы лҿаԥҽра,
Аҵыхәтәәны игәы инҭеикит
Жәлар рыгәҭаҵәҟьа, уи лыхтра.
Ақыҭан чмазаҩык дахьышьҭаз,
Днеин лҽеиқәырԥсаса дтәан.
Ачымазаҩбацәа, илыкәша игылаз,
Иҳаҳандаз илҳәо ҳәа иӡырҩуан.
Ачымазаҩ аҟәыд излырԥан,
Мзызуп имоу ҳәа лымҳәеи!
Усҟан Кәана дныҩнаԥалан,
Еилатәаз зегьы имыршәеи:
– Ҟазырхан, ара бзынхазеи,
Быжә ажра иҭаҳан иԥсуеит!
– Дида, дида хаас, сзықәшәазеи! –
Ҳҟәыдырԥаҩы днеилаԥсеит.
Ачымазаҩбацәа лышьҭаргыла,
Иахьлаҳаз аҭыԥ дазцеит...
Ҷкәына ҟадыџь ибзоурала
Ҳҭакәажә цәгьашәа дыԥхашьеит:
Зҽеимыртаӷа аҵла игылоу
Ашәшьыраҿы ҭынч иштәаз,
Иадымгылеи ажәӷра ԥсыла,
Аӷәапаҳәа ижаҳәауаз.
Аӷьеҩҳәа ицәқәырԥо, амшын анеисуа,
Ибылгьан ианаҿасуа аҟәара,
Ацәқәырԥақәа еимгәҳәо аӷба аннеиуа,
Сгәырӷьоит, сгәы хаҵахоит сара.
Бзиа избоит агәгәаҳәа арҩаш анеилашуа,
Иалсмыршои афымца станциа аԥҵара;
Ҵхы лашьцаказ аџьажәлар рбаҳча анарлашо
Сгәы ҭыԥраауеит, сгәы ҭыԥраауеит сара.
Бзиа избоит аԥсабара, насыԥ ду сымоуп,
Иара амчала еиҭаскуеит иара.
Ашәҭ зымшәҭыр, ишәҭыртә еиԥш саманшәалоуп,
Бзиа избоит аԥсабара, бзиа избоит сара.
Аӡын ццакуеит,
Амш хәарчаруеит.
Иԥсҭҳәеилачны
Аԥсаатә еиццоит.
Амра шәазшәа,
Аԥхара маҷхеит –
Ибарбал дуӡӡан
Заанаҵ иҭашәоит.
Уарҳал шкәакәала
Ахәқәа хиҟьо,
Дад ԥаҵашла
Дыҩуа даҳзаауеит,
Ԥша хьшәашәала
Адырра иҳаиҭо,
«Снеиуеит, снеиуеит,
Шәыҽшәырхиа!» – аҳәоит.
– Уааи уҭахызар,
Ҳарҭ ҳуцәшәашам! –
Анхацәа рыбжьы
Иҿацаӡа игоит.
Мшын ҭбааушәа,
Улаԥш закәшом
Амхы изхысыз,
Ирцәынхазгьы урҭ ахьӡоит.
Абри џьабаам
Аҭаацәа ду рзы.
Ҭагалара –
Ныҳәак еиԥш ирбоит.
Уааиргь, аҭаҳмада,
Уахыццакны, –
Анышә ҟьантаз
Бызла иурбзоит.
Аишьцәа иреиԥшу
Рус ргәы ахшәашам,
Иӷәӷәаӡа рыбжьы
Харантә игоит:
«Рыцкгьы
Ҭамгалакәа инҳажьшам
Рыцк азынгьы
Ҳара ҳақәԥоит!»
Кавказ аԥҳа, ашьхатәыла,
Арҩашқәа агәгәаҳәа иахьеилашуа,
Иҩычан ашьхақәа шәҭы-хкыла,
Еихык-еиҵыкны иахьеиҿаԥшуа;
Абахә ҳараки аԥҭа еилачи
Иахьеимардаз ргәыбылра,
Ишьҭыхны ахақәиҭреи амчи
Ушәҭуеит, Ауаԥстәыла, уара!
Аҟәаԥа-ҿаԥа, аҩхаа дуқәа,
Абзарбзанбжь ахьҭыҩуаз есқьынгьы,
Мчы ӷәӷәала иҿиоит аҿыц усқәа,
Игоит аки-сиҳәа аколнхацәа рбжьы.
Ахьча иҿырпын бжьыхәанчала.
Енагь агәырԥшаага шәақәа зҳәоз,
Ҿнаҭуеит иахьа гәырӷьа шәала,
Иазгәырӷьоит амырхәага икаҷҷаз.
Аҩхаа дуқәа, еиӷрыкка инашьҭу,
Аусуцәа рҵыркант бжьы рҭыҩуеит,
Адгьыл аҵа амазара иҵәаху,
Аџьажәлар ихыртын, рхы иадырхәоит.
О, Коста, ажәлар рзы ушәҟәыҩҩын,
Згәы ашьала ажәеинраала рзызҩуаз,
Уҭахеит цәгьала, аха амшын
Иӡсо уканџьа ӷәӷәа иххалаз,
Имыӡт, фырҭын цәгьа ахганы,
Иазнеит асқьала изыхьчашаз.
Имазароуп уи ирон изы:
Иханаршҭуам агәаҟра ихигаз.
Уҭахеит. Апоезиа, ухаан ихәаҽыз,
Иҿиоит иахьа амч ду азҭаны;
Утәылаҿ Октиабр ду зла хнатыз,
Еицгылт шәҟәыҩҩи поети рацәаҩны.
Ушәҭла, ушәҭла, убас, ашьхатәыла,
Шәнаӡа жәҩангәыԥшӡа «Кавцинк» атрубақәа!
Уцәқәрԥа, о, Гизельдон, мчы ӷәӷәала,
Ирлашала зехьынџьарагь аҩхаақәа!
Ибыхьӡнызҩылоит сажәеинраала,
Аԥҳәызба, аџьабаа ду збоз.
Енагь исгәалашәоит: шьыжьымҭанла
Еимаада ашкол ахь банцалоз.
Бшьапқәа, аҵааршә иаблыз, быхьуан,
Ишҭәасуазтьы урҭ ныҟәыбцон.
Иаршәуан аԥша бнапқәа иахьрысуаз,
Аха ашәҟәы камыжь иргон.
Агәкаҳара ҟамҵакәа инеиуаз,
Бгәахәтәы бшахьӡаз сара избоит:
Ибзыӡырҩырц аџьажәлар еизаз,
Бпианино абжьы ргәы ҟанаҵоит.
Изакә быжьқәоузеи бнапқәа ирыҵыҩуа!
Ирхәыцгоуп зны, ижьжьагоуп зны,
Зны акы иазнымкыло, еибарҩуа,
Игәырӷәӷәагахоит еразнакы!
Иарҳәа, аԥҳәызба, ус бҽазҵәылхны,
Идуӡӡаны иҭыргааит рыбжьы
Чаиковски, Глинка, Григ, Пуччини –
Насыԥ ду зчаԥо ҳџьажәлар рзы.
Ҳкәыльтура аиҵыхра зымч мшаҭа,
Гәык-ԥсыкала нап азыркыз –
Зегь раԥхьаӡагь сара сырҿиамҭа
Бара, бара ибызкыз...
Ахьӡ сзымдырит абри аҵла.
Иџьоушьартә еиԥш избауеит:
Еилыҷҷа-еилыҷҷо шьхак амҵан,
Иблахкыгаха ишәҭуеит.
Уи харантәгьы иумбо аума,
Иныхгылоит улакҭа...
Ахьӡ сзымдырт ҳәа иусума –
Ишәҭуазааит ахаҭа!
– Мыцхә арыжәтә ижәлон, уи акәзар?
– Аҭаҭынгьы дахон цәгьа иара...
– Дцомызт аӡҵәыҵәы, иахҟьазар
Иналырҟьаны Гач иԥсра? –
Аҭаҳмада, Гач дзыгәҭыхаз,
Изламцәажәаз ҳәа ҟалом,
Гач шәи жәаа шықәса дшырҭысхьаз,
Уи атәы аӡәгьы иҳәаӡом.
Икахәхәа-кахәхәа инеибеиԥшны,
Иубоит акипарисқәа абра.
Ԥхынгьы ӡынгьы нарзеиԥшны,
Ирхыргоит аамҭа дара.
Ус иаԥуп: иныҵҩаа ицаанӡа,
Ирыциз рыԥштәы рымазаарц.
Ишԥасҭахыз, са сыԥсаанӡа
Урҭ реиԥш сеицамкуа сыҟазаарц!
Тәылас иҟоу иреиӷьу ами
Сара стәыла Аԥсынра.
Кавказ акәа иҭаршәны иамоуп –
Ихәыҷӡоуп убас иара.
Салаҽхәоит, ихәыҷӡоу акәыз.
Бзиа избоит, иаӷроуп сыԥсы:
Абрскьыл абраҟа акәмыз
Амца ахьиԥшааз ауаа рзы!
Лаша мцаԥшьк Ҳаџьы дымҵԥаа ишнеиуаз
(Изнымкылт, ахы цәгьан иара),
Дыршәны икәадыргьы иаргьы шеимаз,
Дҩыланажьит афасара.
Иԥсахы ԥнажәон аҽыз бааԥсыла,
Аха нас игәы ирдеит Ҳаџьы:
Икәадыр ахькажьыз дҩахагылан,
Ашиҵәҳәа иҩахҟьеит аҟамчы.
Нарҭаа ныҟәара иахьцаз,
Аҵаацәгьа рықәшәан ианлаҳәуаз,
Аеҵәа кыдԥаан иурԥхеит уара.
Убас алакә аҟны ирҳәоит,
Уи ргәы иахәоит, ргәы ҟанаҵоит
Иахьагьы атәылақәа рҿы жәлара:
Иҟами, мшәан, илаҳәуа,
Умца аԥхара иазхьуа.
Аԥшәма ԥҳәыс, асасцәа анлызнеи,
Ҩ-кәтыкгьы лкит, убас лмыӡбеи:
«Акы сшьып, асасцәа исдыршьрым егьи.
Схы абзиара насыргап саргьы».
Иабаҟоу, изыҟамлеит лгәы иҭаз.
Аԥшәмаԥҳәыс длакҩакуашәа збаз,
Ус ҿааимҭи асасцәа руаӡәы:
«Нан, ак ҳазжәы, егьи ҳазӡы!»
Иарбан уара шәырхкыс узеилаҳа?
Баҳчак ус џьара иубарыма!
Амандарин, апатырқал, аҳа,
Аҵәа, амыҵмыџь, ахәырма –
Зегьы-зегь реидара хьанҭаӡа,
Иумҵаркуеит ршәыр, рнапқәа рхаха,
Аԥсуа ԥҳәыс, зчеиџьыка знапы ианҵа
Асасцәа ирԥыло илеиԥшха.
«Каамеҭ, каамеҭ ҟалоит!» –
Абас абжьыцәгьа гоит,
Зегьы ацәыршәо, рцәа иҭарӡыӡо.
Ахәац, уи амбарц аҭахны,
Иҭнамхи аблақәа ишәаны.
Уижьҭеи аамҭа цеит акырӡа.
Каамеҭ захьӡыз ҟамлеит,
Ахәац шлашәыз иаанхеит.
Нар дизгәааит сахьаҭыхҩык,
Дгәаартә еиԥшгьы иҟалеит:
Дырччархәха, дырмишәанха
Иҭимхи иара ипатреҭ!
Иашоуп, агра иман дыҟоуп –
Ихәда еицаҟьагәшьоуп Нар,
Аха ақьаадаҿ иҟамлоз нас
Уи нариашан иаирбар?
Ажра иахууаа ауаса анкаԥа,
Абӷа инықәҳаит иара акьаԥа.
Џьмак нахыччеит:
«Еи, уара зышьҭахь хту!»
Ауаса шанхеит, иамбеи ссиршәа:
«Ҳаи, џьушьҭ, исыхьит уи машәыршәа,
Иаҩимыжьрыз зхы иақәызҵо пату...
Уара уакәзар, иҳәатәуп:
Уаагылазар, ушьҭахь хтуп!»
«Ҳаазқәылаз адгьыл ҵыслоит лассы-лассы», –
Иҳәеит Бата цәгьа игәхьаагашәа.
Акы иаргәааны иҟаз Лад зназы
Иаҩижьт иҩыза ииҳәаз ажәа,
Аха нас игәаара иҩахҭынҟьаноуп
Ишдәықәиҵаз уи дааҭгылан:
«Ауаа рыцәгьа уиаҟара ихьанҭоуп,
Ожәшьҭа адгьылгь иазынкылом!»
«Сышәҟәы атираж акырӡа имаҷхеит,
Шә-нызқь сҭахын, иара зқьы акәхеит...» –
Автор дгәааны иҳәон, еиҭеиҳәон.
Аԥхьаҩ иакәзар, цәгьашәа иџьеишьон,
Даҿын гәанылагь аҳәара:
«Зықьҩык ауаа азумырхарцу?
Шә-нызқьҩыкгьы идурҳарцу
Ушбаҩхатәрадоу уара?!»
Жәпаҩык наикәшаны еизан,
Ирҭеит уи азҵаара:
– Аҩсҭаа, узлаҟалазеи, мшәан,
Уаҩысҭааны уара?
Аҩсҭаа, даҿамхаӡо акгьы,
Ираҭеикит убра:
– Шәара исзыжәуқәоз зегьы,
Иҟасымҵоз рцынхәра!
– Ажәабжь ҿыц, ажәабжь ҿыц! – ҿааиҭит Ҟасҭеи,–
Беслан дамырхт имаҵура...
– Ҳаи, ишԥа, џьушьҭ! – Жьац ссирс иааимыԥхьаӡеи,
Шаҟа дначальник дууз иара!
Ирзааигәаз ҵлак ахь инапы нархха,
Џьамалгьы иара итәы неиҳәеит:
– Идууп абри аҷандаргьы, аха
Шәырк ҿалан ҳәа иҳамбаӡеит.
Ашәыр ишақәнаго иҟалаанӡа,
Иахуп аӡафҩы есқьынгьы,
Ҵаралеи дырралеи иҳазҳаанӡа,
Уи ҳаиԥшны ҳаҟамыз ҳаргьы.
Ишԥацоз аамҭа – ишьҭхысаа имыҩуаз,
Аха ҳахьӡон, ҳус нагӡауа:
Ашәыр шшәуаз ҳара иҳамдыруаз,
Афҩы лаҳа-лаҳа ишьҭуа.
Аӷа дандәықәла, ҳашҟа ихы рханы,
Ҳара ҳаизеит аклубаҿ ҳаццакны.
Иаауша-иҟаҳҵаша ҳаӡбыр акәмыз...
Аӡә дцәажәон, зегь раасҭа иажәа нмырҵәаӡо –
Дазԥагьаха, уамак илшозшәа ԥхьаӡо.
Уи ахаҵа, аклуб ҭбааҭыцә ду иамкуаз,
Исгәалашәоит, ҳанеибашьуаз Санчара,
Жьак атәарҭа изирхеит иара.
Аԥсҭазара ацәқәырԥ дуқәа еимгәҳәаны,
Унеиуан, уацәымшәаӡо акгьы.
Ашәа уҳәон, иуҳәон угә аҵа инҭҳәааны,
Уи ашәа бзиа ирбон зегьы.
Ҳгәырӷьоит: «Хашҭра зқәым» азынужьит Аԥсынра,
Ҳагьҵәыуеит – ҳгәазхара уҳамбеит.
Шарԥы еҵәак еиԥш уҩыҵхахан уара,
Хәылԥы еҵәак еиԥш ункабеит.
Аизараҿы дцәажәоит уи дҭамамха.
Итәоуп аколнхацәа, еилақь иҿаԥхьа.
Амҵ ԥыруазар иуаҳап, бжьык гашам...
Изыӡырҩуа џьышәымшьааит, – рыхгьы азцашам!
Ажәа ииҳәо акәӡам усс ирымоу,
Игәы иҭоузеишь? – абриоуп изызҿлымҳау.
Игәы иҭоу мҳәаӡакәа, абақь даслоит.
Дрымдыруеи: ажә иақәкны, ацә деихслоит.
Адаӷь машәыршәа иналашәеит аӡӷьы.
Имадаӷь-мадашәоит, ишьапҟьоит.
Уи аџьабаа абоит имыцхәӡангьы,
Аха изамҵуам. Аа, ишьҭԥаа иагоит.
Аҩызцәа, рыхқәа нхырҳәҳәан аҟәара,
– Уабацои, мшәан? – азҵаара иаҿуп.
Иазԥагьашәа иранаҳәоит иара:
– Сцоит амшын ахь, уи иаҳа иҭбаауп.
Уи данбыргхагь (аԥсуаа ртәала,
Хынҩажәа шықәса данырҭыс),
Аԥсҭазара дадҳәаҵала
Бзиа ибон, дагьиоуит ахҭылҵ.
Аб дыҷкәынхеит. Изакә разҟузеи!
Ишԥеихаччо ихы-иҿы!
Шаҟа гәыхыҭхыҭла иҳәоузеи:
«Уажәра збааит, сԥа хәыҷы!»
Урҭ амшын ихуп, ифырхацәоуп,
Рыӷба аанҿасрак ҟанаҵом.
Рыкәша-мыкәша мшынуп, жәҩануп,
Уаҳа акгьы узбаӡом.
Аха ицоит урҭ, шәарҭа рымам:
Ирдыруеит хымԥада дара,
Адунеи зегь мшынха ишыҟам,
Ишыҟоу адгьылгьы џьара.
Ҳарҭ ашьхымза ҳааӡахьеит,
Аа, еиваӷӷа иахьҳазгылоу.
Ҳус шеиӷьҳтәышагь ҳаӡбахьеит,
Игәцаракны, ҳхы неидкыла.
Шәарҭ ишәыхьзеи, изышәмааӡеи?
Шәазхәыц! Шәазхәыц! Игәыгәҭажьтәума?
Уажә аҟара адунеи
Ацха аҭахны иҟалахьоума?
Ишшапаӡа игылаз аҵла ԥырҟон,
Ишԥаҭахыз аԥсы ҭазарц иара!
Аиха иаахацыԥхьаӡа иҭрыслон,
Бӷьи махәҭеи еилаҩҩуа еилан цәгьала.
Амч зегь ԥнашәеит, аиха иаҿагыла,
Аха аиха ҵар иара атәы иагеит;
Ихбыкьны акаҳарахь иандәықәла,
Аҵла, аҵлаҵәҟьагь арҵәаа ааҭнаргеит.
Ҳдунеи иахьабалак иахыҵәеит ажәа,
Иаргәырӷьеит, иарлахҿыхит уи заҳаз:
«Иахыкәшеит адгьыл амҩаныза-аӷба,
Иахыкәшеит ауаҩ еибга дышҭатәаз!»
Иҳамгеи аиааира дуӡӡаҵәҟьа ҳазықәԥан,
Убас иҟамларгьы ԥсыхәа змам акын,
Избанзар аӷба асовет уаа ирыӷбан,
Иҭаз ахаҵагьы – дсовет уаҩын.
Лшьамхы дықәырхәмаруа, ан ахәыҷы дылкын.
Аб иажәеинраалақәа рыԥхьара даҿын.
Далашыҩкны, уи ибжьы нҳареиклон зны,
Даҽазных ирмаҷӡахуан, иԥсы ӡаны.
Дрыԥхьан далгеит, нас илиҭеит азҵаара:
«Иреиӷьабшьозеи саԥҵамҭақәа бара?»
Ҿаалҭит, ан, лхы ақәцәанӡа дышьҭых аӡҟы:
«Абри иоуп – уара уаԥҵамҭақәа рыцкы!»
Амшын еиҵҳәа санху, са сыӡсауа,
Мамзаргьы аҳауа саналоу сԥыруа,
Сгәы зҭынчхаӡом, сгәы зҭынчхаӡом, са сшәоит
О, Адгьыл, сузнеиндаз ҳәа сгәы иаҳәоит.
Сшьапы ӷәӷәаӡа иануқәсыргыл уара,
Иаразнак инасыхҟьа имцои сшәара.
Ишԥазури, сабацари уажәшьҭа,
Уаншәарҭаха уара ухаҭа?
Ицәырҵт аԥарԥалыкь, аԥырра иаҿуп,
Иԥхаҵәаҵәарамхеи аамҭа.
Инҭыҩрын аҭра, аҽынеиҵҳәа ишьҭоуп
Маҭыкгьы амырхәаг аҽнаҭа.
О, адунеи, адунеи зегь злаӡауа,
Шаҟа бзиа уеиҿкаамзеи:
Аԥарԥалыкь ахьықәу иԥыр-ԥыруа,
Аҳәазажә уа иазнауазеи!
Ақды анақәҳа амшә аҟәаҟәа,
Ҿнамҭит, иахьтәазгьы имҵысӡеит.
Инашьҭархх хаҳәыкгьы наахеит уаҟа
Убасҟангь уи абжьы мгаӡеит.
Ус, амахәҭа инҿшәан, ишааиуаз,
Иара иагьнақәшәеит абӷьы,
Ишьҭыԥеит амшә, ихәааит ишалшоз
Адунеи иҩахнарҵәеит уи абжьы.
Еизеит ауаа аџь ду амҵан ирацәаҩны.
– Аӷа дҳақәлеит! – ҿааҭ, ишшәырӡа алабашьа кны,
Аҽыҩҳәа ианыҩаирс абырг, аиҳабы,
Иахаз аԥса ҵар налҵәрааит арԥыск ишьапы.
– Ҳтәыла ҳахьчап! – дцәажәон уи. –
Ҳгылап ҳҽырӷәӷәаны...
Дгәаҟуан арԥыс, дагон ахьаа игәы ҿкааны.
Игылан имқәацо зегьы.
Дгылан иаргьы,
Ихьаа чҳа, ажәахә нҵәаанӡа дымҵысит џьаргьы.
Акыр зҵазкуа уара уусқәа,
Уусқәа угәҭакқәа зегьы
Ирԥырхагахаран иҟоу,
Угәы кармыжьааит бзанҵгьы.
Зхы ладырхаз ацәымзеиԥш,
Уцәымза лашан уҟалааит,
Уара угәамч ду, амцабз еиԥшны,
Аԥырқьҳәа хыхь иҵҟьалааит!
Иҽикәабон. Иԥҳәыс ихьаалгон акы:
«Ишәарҭоуп, уаӷа духҭыгәлар иҽузкы».
Ҿааиҭит: «Дхаҵоуп аӷас исымоу сара.
Еилыхны иҟоу уи иаҭәеишьом ишьра!»
Аӷа аԥенџьыр дкылԥшуан, дхысырц иҭахны.
Ус аниаҳа, дааҭгылт. Дныҩналт нас аҩны.
«Сааит, – иҳәеит иара, – сунышәарц сҭахны.
Аиӷара ҳабжьамзааит иахьа инаркны».
Уи аӡҭачы акырӡа ибеиан ԥсыӡла,
Ипылы-пылуа иҭажьын, аҵа умбаӡо.
Аԥсыӡкцәа абраҟа уахынла, ҽынла
Иркуан аԥсыӡ, аџьабаа мыцхә мбаӡо.
Иаалон дара, иаалон мышкы бжьамыжькәа.
Ҽа ӡыкаҿ аԥсыӡ рызкуазма, ишыркуаз уа!
Изырымкуаз – царҭа рымамызт аԥсыӡқәа..
Ирацәан Қолыма уи еиԥшыз аӡҭачқәа.
Аӷба ыкәҳа Магаданҟа ицон.
Арымӡааҩ аҩызцәа сыцны сҭан.
Амызгәыҭқәа аҿҿа-ҿҿа рыхгон,
Океан Ду ицәқәрԥон, еисуан.
Аӷба Магадантәи шьҭахьҟа ицон.
Иабаҟоу сҩызцәа?
Са сзаҵәны сҭан.
Амызгәыҭқәа аҿҿа-ҿҿа рыхгон.
Океан Ду ицәқәрԥон, еисуан.
Игәы каршә дышнеиуаз уи,
Амҩа ду даныланы,
Иблахаҵ аагьежь-гьежьын,
Деизҟьа дкаҳаит днышьҭҟьаны.
Баша иблахаҵ мгьежьӡеит,
Баша дкамҳаит, хымԥада:
Ҩажәижәибжьтәи ашықәса
Игәалашәазаап, амыжда.
Кыр зхызгахьоу сакәуп.
Сҩызцәа рацәаҩуп,
Аха уара усгәакьоуп –
Иреиӷьасшьо уаҩуп.
Уреиӷьасшьоит, ҳәарада,
Иумаз ақәра-нҵра!
Колыматәи ахьҭа
Еицҳхаамгеи ҳара.
(Муса Џьалил иҟнытә)
Иархәеит иус шырыӡбаз иахьа:
Арԥыс иқәырҵеит ашьра.
Ожәраанӡа згәы ҭҵәыуаауаз иара
Лаӷырӡык иҿыкәкәом ожәшьҭа.
Иҭынчроуп иҟарсаҿы. Амза ҭааӡа,
Илахьеиқәҵагаха илашоит.
Ашьра зқәырҵаз ихьааигоит цәгьаӡа:
Ихәыҷы деиҭымха дынхоит.
Лхала дтәан абаҳчаҿ дҟәиҭӡа,
Лылахь еиқәышьшьы дгәырҩон,
Лылаӷырӡқәагь ипҟыш-пҟышӡа,
Лӡамҩа иаҿкьаса икаҭәон.
Крааҵуеит шьҭа, исхамышҭӡакәа,
Ихьухьууоуп са сгәы ишҭахаз:
Слыдгыланда, слывс сымцакәа,
Сажәа дажьжьар ҟамлауаз...
Ихырҟьеит ажәҩан аԥҭақәа.
Икылҟьан қәаршҩык ӷәӷәаӡа,
Икшеит уи, иапҟеит аҵлақәа,
Ибааӡажжыраӡа иҟаҵа.
Ихкәеит нас, нарха амамкәа.
Ишԥаԥхеи амра икажжы,
Аха рҽырзеиқәкӡом аҵлақәа –
Иҵәыуоит, алаӷырӡ рҿажжы.
Ицоит, ицоит авагонқәа еицырхәхәа,
Рыхқәа еилышь ирықәжьуп абзарбзанқәа.
Иргоит абџьар азауад ахь, еиларҭәа
Иалырхырц атрактор, акомбаинқәа.
Уи адәыӷба блала иубом, аха иҵәаауеит,
Абжьы адунеи зегьынџьара иалҩуа.
Макьана ишаназаргь, – илабҿабахоит:
Станциа-цыԥхьаӡа шьҭа инаргоит амҩа.
Ишуа, аҽырҭбаауа, ианацло,
Есааира иазҳауа, инхало
Ишнеиуаз ус, мышкгьы бжьамыжькәа,
Ҳдунеи аҳаԥшьа ду иазымкуа,
Иҩхыҽҽан, ицәқәырԥо агәгәаҳәа,
Акы иазнымкыло, ирҩашха,
Даҽа планетак ахьгьы имнаӡеи
Ауаҩытәыҩса имчхареи илшеи.
Агәы кыдгылт, иалшом уаҳа.
Алашьцара ахаԥан,
Аҭымҭшәара иҭан игәаҟха,
Ихәаҽуан уи, ихәаҽуан.
Аха ижәылеит, зегь аԥыхуа,
Мчрас ҳәа иамаз акгьы нмыжь,
Еиҟәжәжәа, акәтаӷьцәа ԥыххаа,
Иҩежьӡа иҩагәылт акәҷышь.
Аҵла дуқәа хоураӡа
Игылоуп иҽырбауа.
Ирылиааит ҵлак пиџьҳаӡа,
Есқьынагь итаруа.
Ԥшацәгьак насын абнара,
Кыр ҵла хжәеит убра.
Иашьцылахьоу атарра –
Иақәӡам ахжәара.
Схыст аҵықьҳәа, аԥсаатәгьы
Аҵла ишадтәалаз иаанхеит.
Исшьу, исзымшьу?
Иара усгьы
Снеин избапишь!
Мап, иԥсхьеит.
Аха ацгьы ашьапхыцгьы
Аҵла иаланарԥст иара...
Иуԥеиԥшыз, ианақәнакыхгьы,
Ус умкаҳакәа – аԥсра!
Аԥсаҵла агәырқәа аҿассы иҿалан,
Аҽеиҵҳәа акьоукьатра ажәҩан иалан.
Аҽеимыртаӷа анҷагь гылан уаҟа,
Абӷьқәа ҟьаҟьаӡа, анап дуқәа рхаха.
Ихачачаӡа рааигәа иубо – пальмоуп,
Аԥшандагақәа махәқәас уи иамоуп.
Урҭ гәырӷьоит: «Адгьыл, ҳуааӡоит гәыблыла,
Ҷыдарас иҳамақәоу ҳзынкыла».
Аибашьреи азалымдареи ирыхҟьаны,
Иҟалеит аԥсуаа хыԥхьаӡарала илаҟәны.
Насгьы еиҩшахеит, изеиҿцааӡом дара:
Џьоук аарцә инхеит, џьоук – наҟ амшын нырцә хара.
Адгьыл! Адгьыл! Ишԥаӷәӷәоу агәыбылра!
Рҽаларԥс иркуп. Ирҭахым уи аԥхара!
Игәыӷуеит: ҟәаракаҿ иҭахаргь, цәгьак ҵысны,
Рыжәла нхап ҳәа даҽа ҟәаракаҿ еибганы.
Бжьыс аԥсҭазара уахами!
Ес ииуа ирыциуа уами!
Уаабоит иахьагьы уԥсы ҭоушәа,
Уҳалагыланы уқәԥошәа.
Ҳаамҭа афырхаҵара, уи акәхап,
Изахылҟьо имцаԥшь қьоуқьадха,
Уԥсы ахаҵа, угәамч ду наҭа,
Иаԥуҵаз Аппассионата.
Дгәаҟуан Самсон, хәшәтәырҭакаҿ дышьҭан,
Ашоура дагон, дахан аҵәы.
Зхы изамыхәаӡоз, сакасала даарган,
Днышьҭарҵеит иҿаԥхьа даҽаӡәы.
Зынӡаск, зынӡаск иҽеиҭеикит шьжьымҭан,
Деиӷьхеит, дҭынчымхеи иаҳа Самсон.
Ихьаа хҽитоуп? Мап, уи шыӷәӷәац иӷәӷәан –
Иаҵкыс хараӡа еицәаз дибон.
Амшын ҭбааҭыцәӡа улаԥш зхьымӡо,
Ианызбо, сықәгыл аҟәара,
Исоуан хәыцырҭас акырӡа:
Нырцә иҟоу здыруандаз сара!
Шьҭа схәыцра даҽа џьара исыхоит,
Ианалша нырцә сцаны саара,
Сагьнаҵаԥшт, ажәҩан сгәы инҭыхоит:
Хыхь иҟоу здыруандаз сара!
Аскәыльптор иҟаиҵеит астатуиа
Аԥсы нахаҵа:
Ан дылгәыдыҳәҳәала лысаби,
Дгылоуп дгәырӷьаҵәа.
Сзымцеит, сзаҩымст астатуиа,
Садхалт сшанхашәа...
Ани ахәыҷи, ахаҳә шәшалхугьы –
Шәыбзиоуп омашәа!
Ҭаацәа-ҭаацәала еикәагылоуп
Аҵааҵлақәа еикәша.
Рыхқәа еидкыла акы иазхәыцуеит,
Ирымоуп гәалак есымша.
Ихәыҭхәыҭуеит, ихәыҭхәыҭуеит,
Акоуп ирҳәо есқьынгьы:
«Сергеи Есенин иҟамзаара
Иҳамоуп хьаас иахьагьы».
Ашәа ссирны ишԥоуҳәо, ушхәыҷӡоугьы!
Ухьӡ адунеи иахыҵәеит, еимнадеит,
Океан зыбжьоу Москвагьы Вашингтонгьы
Иуеигәырӷьан, еицҿакны уеицыргәаԥхеит.
Ашәа ссирны ишԥоуҳәо ушхәыҷӡоугьы!
Адунеиаҿ зегь ргәаҵа умнаӡеи.
Убжьы цқьа зынӡаск еицәыхараӡоугьы
Еизааигәазтәыша ак шрыбжьоу днамырбеи.
Хаҵеиԥҳәыси ҳәа ҿыц шәеиднагалеит,
Шәызну – иҟаҵам, иҭаҟәаҭаҿоу мҩоуп.
Ишәоулоит аимак. Шәаӷьлоит. Шәеизгәаалоит.
Ҳаимаҭәамзаап аншәгәахәлогьы рацәоуп.
Ихьаашәымган! Уи еиԥшқәа зхызгаз ҳами
Ҳарҭ, бзиа иаадыруеит, агәрагь шәҳаргауеит:
Шәымҩа аҭаҟәаҭаҿарақәа иамоу,
Аамҭа агреидер еиҟаранатәуеит.
Ашәышықәсақәа зхызгаз баашын,
Убас ауасхырқәа ӷәӷәан,
Џьаргьы шәарҭас иҟамҵакәа,
Иҩахарчаԥеит хыхь ахан.
Игылоуп илашо, иӷьазӷьазуа,
Ма иагьшԥаӷәӷәоу уи аҩны!
Жәытәи ҿатәи ахьеиларсу, –
Еизадамхеи еиԥшны.
Амцаԥшь қьоуқьад зхылҵуа музыкала
Бетховен умч ҩбеитәуеит, иуиргоит агәра:
Ацәгьа аҽаҟьаргьы шаҟа залшо,
Зегь акоуп – Абзиа иаԥнагоит хара.
Ленин дуӡӡа дхызхыз, дзыршанхалаз,
Уазхәыц шьҭа амч ҳәа имажьӡаз иара!
Иџьоушьаша, мшәан, излалшаӡазеи аџьал
Уи еиԥшыз адауаԥшь дуӡӡа игара?..
Снеиуеит амҩахәасҭа па санны,
Сҽавак абахә аҿыбгара.
Икакәкәа инҭалт аԥслаҳә рҳаны,
Ишабазҵәҟьа сара сцәаара.
Иашоуп, бџьарла сеибыҭоуп сара.
Схызаҵә ахарагь инеиуеит...
Умшәан, абааԥс, исҭахӡам ушьра:
Зыжәла маҷӡахаз уреиуоуп...
Аҵх Аҟәа инахатәеит. Амшын ахықәан,
Аҳауа ҟәанда рҽаҭа итәоуп ауаа.
Ҭынчроуп. Џьара иҵысуам акипарисқәа.
Џьара иҵысышам амшын ацәқәырԥа.
Аԥҭа шкәакәақәа ирыбжьаӡысоит амза,
Амшын ихылт уи ашәахәа хара,
Аҭырқәцәеи ҳареи иҳабжьаҳҵаша амҩа
Хырхарҭас иамоу ҳнарбошәа иара.
Шәтәыла аокеан ихыршәлоуп. Ихароуп,
Уи ахсаалаҿоуп иахьызбазгьы.
Исландиаа, ишәанасшьо акоуп:
Ишәымаз аҽхәаԥхьыӡ есқьынагьы –
Адунеиаҿ зегьы идшәырбоит шәара,
Зынӡаск имаҷӡоу ажәларгьы,
Аокеан цәқәырԥа ахьрыжәлогьы,
Рхала ишрылшо анхара-анҵра.
Уҳәынҭқарын, уажәа ӷәӷәан, игәыҟаҵаган.
Ожәы узхьысҳахазеи нас уара?
Уи еиҵеиҵеит абџьар ауаа рнырҵәага –
Иузазымуит иус еиҵаҟьара.
Уҟала дырҩегь ҳәынҭқарс! Иаԥҵа аҩымҭа.
Уи еиԥш аҩымҭа – иӷәӷәаӡа, иџьбара,
Абџьар еиҵазҵаз аҭырҟьаха имҭа,
Дхыхны, уи даҟәганы дагартә хара.
Имрагылараз, имраҭашәараз,
Иладаз, иҩадаз,
Икаршәра-дәеиужьраз, икаҵәараз,
Ицәҳәыраз, ибнараз,
Иагькосмосыз (иҳалымшеи уахьгьы
Аиааирақәа ргара!) –
Иҭабуп, Сыԥсадгьыл, иахьабалакгьы
Амҩа сзылухит уара!
Иҵаауан, адгьыл еиҩнажәап угәахәрын.
Урҭ, амца еиқәҵа, аҽырԥхара иаҿын.
Сықәхеит адәышкәаӷьаз, лаҳәран сара сзын:
Амцахь сзымнеиуа, атыша сымҩа акын.
Избон амца харантәи са снаԥшны.
Мап, самгеит ахьҭа, сеиқәхеит сеибганы:
Амца зҽаҭа, иаҿыз аҽырԥхара
Срылагылазшәа сгәы смыжьжьоз сара!
Сааԥсеит, ԥхьаҟа исылшом ацара.
Шаҟа ихьанҭоузеи абри амҩа!
Зны схалоит, сҭалоит нас агәаҩа.
Џьара баароуп, хаҳәроуп даҽаџьара.
Схынҳәит шьҭахьҟа! – ҩажәи хәба шықәсаҟа.
О, сқәыԥшра бзиахә! Аа, дахьсԥыла
Аҷкәын длахҿыхӡа, амч ӷәӷәа ила.
Инапгьы насиҭеит – сҿыҩасхеит ԥхьаҟа.
- Отдохнешь и ты.
- М. Лермонтов
Амшын Еиқәа рхәыцгоуп –
Иҭажьуп еиқәшьшьы.
Аԥсақәа гәырҭынчгоуп,
Игылоуп еихашьшьы.
Аҳауа аҩы иаҩызоуп
Иҿаца-иџьбара.
Иааԥсахьоу аҩыза,
Уԥсыушьап абра!
Аҵх ауапа неиҵҳәа ирыхнаҟьоит
Зыхқәа раҳан игылоу ашьхақәа.
Ицәеит адгьыл, еилашуа арҩашқәа
Уи иаԥсыԥ нага-ҩага бжьушәа игоит.
Илашьцеит убас, еицәҟьалар ҳәа ишәаны,
Аӷьӷьа-ӷьӷьаҳәа еиқәҿырҭуеит ашьхақәа.
Аҵлақәа ожәы-ожәы ицәырҳаны,
Еиԥхьибашьшьаауеит рнапқәа рхахауа.
Мап, суқәшаҳаҭхомызт сара –
Сықәԥон, суцәымшәо суҿагыл.
Икыднаршаауан омала
Уҟамчы цаҳә-цаҳә сыжәҩахыр.
Икыднаршаауан омала,
Аха саҿын анха-нҵра...
Снақәшаҳаҭханы сҟалар,
Уажәшьҭа сыԥсхьазаарын сара.
Аамҭа иарҩеижьыз фотографиак сымоуп.
Иануп кьаразаа.
Исызбом сгәазхара.
Авинтовкақәа рыла урҭ еибыҭоуп.
Аҟанҭаруазқәа рыкәыршоуп дара.
Рымаҭәа ԥыжәжәоуп.
Шьаҵа бзиа рымам.
Ржакьақәа саӡам.
Ирыгхашт фара-жәра.
Арҭ ахаҿқәа акгьы сара исыздырам,
Аха шаҟа исызгәакьоузеи дара!
Ақалақь, ҳара иҳазгәакьоу Аҟәа,
Иалаҳҳаит аҭәаҵлақәа рацәангьы.
Аҵлақәа акгьы ԥхасҭамхаӡакәа,
Ичашәу дгьылми, ршьапы акит зегьы!
Идауаԥшьқәахашт рыбӷьы џарџаруа.
Ҳарҭ ҳҟалом – инҵра кьаҿуп ауаҩԥсы!
Аха агәақьҳәа ианықәшуа аҭакар уа,
Урҭ хыҵакырҭас иҟалап шәа шәзы.
Ҵлак снаҵагылт,
Сгәы иамуит смаангылар:
Сҿаԥхьа иссиру,
Игәазырҳагоу мхуп.
Злапҟьақәа еилышь
Аџьықәреи игылоу –
Амшын еиԥш
Ҳәаа амаӡамкәа инашьҭуп.
Аҵла сызҵагылоу
Иқәтәеит ахьажь.
Иқәԥа-қәсуеит уи,
Иҟыжуеит, иҳәацәоит...
Са сеиԥш игәырӷьан
Иаҳәозар акәхап:
«Ари зегьы иҳазхоит,
Зегьы иҳазхоит!»
Асасааирҭа «Аҳамҭа»
Анасҭхашәа стәан хазы.
Ажәҩан иаларсу ахан ду
Ашҭаҿ дгылан ауаҩԥсы.
Сахьихәаԥшуаз, аҩн ду аасҭа?
Аҭәиц хәыҷӡа даҟаран.
Сыбла нхызҩар – иара иаасҭа
Ҭәицк иаҟарахон ахан.
Ажәлар рԥышәа схы иасырхәеит –
Аамҭа ауадаҩра зҩит.
Урҭ сара акыр исыхәеит –
Гәыӷра дуӡӡак сгәаҿы иит.
Ааи, урҭ сыхәеит убасҟак –
Рыбзоурала ԥхьаҟа сцоит...
Ираноуршәар иарсу ҩ-шьаҟак,
Ахԥатәи аҭыԥгьы убоит.
Аҟәа, изазо евкалипт дук амҵан,
Стәаны сшаԥхьоз ҿыц исоуз агазеҭ,
Астатиақәа руак мцабзк еиԥш инасыцралан,
Схы инаркны сшьап аҟынӡа снеимнадеит:
«Иҵааршәха иҟоу аокеан азааигәара,
Аӡиас Ирион аԥшаҳәа аҟны,
Хьӡыс иахьамоу Ибнаку Арчеидара,
Ишьақәгылеит ргылара дук ҿыц ихтны.
Аҩны ԥшӡақәа еихаргыланы
Афымца лаша рыҩнаҷҷо иҟаҵоуп;
Амашьына ҿыцқәа рхы иархәаны,
Аусуцәа арацәаҵхра иаҿуп».
Уи сеигәырӷьоит, издыруеит ибзианы,
Сымҭа алами аргылара ихтыз:
Ааи, издыруеит, аԥшыхәцәа гәыԥҩык срылахәны,
Саргьы зны рацәаԥшаарамыз уа сызҿыз.
Амш еилгеит икаххаа.
Амра хыхь ихалоит.
Еилыџьџьо ацәыкәбарқәа
Амахә иахьынҳалоуп.
Еиваӷӷа еидтәалоуп,
Ирҿаҷҷоит урҭ амра.
Алмас еиԥш ицқьоу роуп,
Рыблақәа камкамуа.
Ацәыкәбарқәа гәалак
Ааи, агәала рымоуп:
Иԥарц адгьыл ашҟа
Иашьҭоуп, аха ирылшом.
Амахә шааҵыслак еиԥш,
Иҵыззоит, рҽазыркуеит,
Нас, ирзымгәаӷьыкәа,
Рышьҭахьҟа иҭрысуеит.
Ихароуп ҵаҟанӡа.
Ихароуп, уаҩ дахәом!..
Ус, иаӷьшәа ԥшак насын,
Иаатарит уи амахә.
Иааилаҭәан, еразнак
Иаалшәшәеит ацәыкәбарқәа,
Икакәкәа, инҭалеит
Адгьыл ахь ихәмаруа.
Ргәы иазҳәом, игәырӷьоит
Амҩа урҭ ахьықәу...
Аилаҭәара акәзаап
Адунеи мчыс иқәу!
- (Шандор Петефи иҟнытә)
Амҩа сықәнаҵ са схәыцуан:
«Шьҭа исызлаҳәарызеи сан,
Зжьы-зцәа салҵыз дсымбеижьҭеи
Ирацәан ашықәсқәа цахьан?
Раԥхьа жәас исҿашәарызеи,
Данысԥылалакь лара, –
Лацәеихьшь ҟамҵа ес-уаха
Иаҿыз сгара арҵысра?»
Сыззымхәыцыз ҳәа ҟалома,
Даара ирацәан сыгәҭакқәа!
Исҳәаша еихыԥхьаӡало,
Снеиуан ҽыла сыццакуа.
Аҩны сныҩналт. Сан данызба,
Жәак аасзымҳәеит снеилаԥсан,
Змахәҭа гәакьа иҿоу ашәыр еиԥш,
Лыхәда снахьынҳалеит сан.
Инеиуан, аокеан ҭбааҭыцә ихылан,
Аканџьа аԥра шкәакәа шәыршәыруа.
Аҵәаҟьеиԥш, уи иалахәмаруа ирыман
Игәааны еилашуаз ацәқәырԥақәа.
Ихчылаз аԥҭа иалаӡуа, нас иалсуа,
Икәаталеиуа аокеан ихын.
Абар-абар, ацәқәырԥа дуқәа насны,
Арыцҳа рыхәлабгоит ҳәа угәахәрын.
Ицон ус аамҭақәа, ицеит акырӡа,
Ашәышықәсақәа мҩасит ирацәангьы.
Иҭынчым аокеан ду, улаԥш зхьымӡо,
Игәрымуеит, ицәқәырԥоит ус иахьагьы.
Ацәқәырԥақәа ирыжәлауа, ирҿасуа,
Еигәыдҵауа, иԥыххаа, еиҩырсса,
Илашаӡа, ахан еиԥш иӷьазӷьазуа,
Инеиуеит аӷба, атом-ӷба шьҭызза.
Акы иацәшәартә еиԥш иҟоума! Иныҟәоит.
Уи еимнадашт атәылақәа жәпакы...
Иԥагьаз аҭаххар, аха иануп уи –
Зны аԥра шкәакәа илнахыз мҩакы.
Саргәаҟуан уск. Уи сшашьҭаз сыҩуа,
Сааҭгылт еразнак сеиқәышьшьы:
Иаартыз аԥенџьырқәа ирдәылҩуан
Сгәы ҭызшьаауаз роиальк абжьы.
Исхашҭит сыццакуа сзышьҭаз уа,
Акгьы сҭахӡамызшәа сҟалеит.
Бжьык саҩшәар ҳәа сацәшәо, сеиҭамҵуа,
Икыдҵан слымҳақәа сӡырҩуеит.
Сабацари? Сыхшыҩгьы азнеиуам
Сгәы зырхыҭхыҭша ус џьара:
Ҳдунеи аҟны Бетховен иеиӷьу
Исԥыларц иҟада сара!
Хырбӷьар иҭиаауеит аԥсҭа –
Досу ахьақәнакыз игылоуп,
Наҟ акаҵәара ахаҭа
Иазааигәахаз – ҽакала иҟоуп:
Урҭ аҵлақәа зынӡа рҽырӷәӷәа,
Кыӡӷы ҭакнаҳак рҽаҿахала
Игылоуп, рымахәқәа, рдақәа
Еилышь, хәба-хәба, жәаба-жәабала.
Хырбӷьар ирылшом ацара –
Ҭаацәа-ҭаацәала еилагылоуп,
Ирыбжьоуп аҭаацәа ргәыбылра,
Аҭаацәа реицхыраара рылоуп.
Алеишәа омашәа ибааԥсуп
Уи акаҵәара, урҭ зҿагылоу:
Ихьанҭаӡа уи иқәжьу – суп,
Иагьықәслоит афарҭын бааԥсыла.
Асыԥса хыхь ибгоит џьара,
Урҭ аҵлақәа ианрыжәло,
Иаанибакылауеит дара,
Ишашьцылац, еибыҭа рыжәҩа.
«Адгьылаҿ азҩа ҵысын,
Ирылалеит ауаа ныхуа.
Аанкылагас иаразын
Мчык ҟамлеит, иамоуит ԥсыхәа.
Аӡәи-аӡәи ргәы еицәцеит,
Еицәымӷнатәит иахьымчыдаз.
Ахандеираҵәҟьа иацәхҟьеит:
Азҩа рыкәшоуп – изҭахыда!
Уи азҩацәгьа иахҟьаны
Иӡит аламыс, агәыӷра...
Иқәхеит рхы-ргәы ахшәаны,
Уаҵәтәи амш урҭ ақәымгәыӷуа.
Аҳәынҭқарцәа еизгәышуан,
Рычҳара зынӡаск имаҷӡан;
Еиӷацәак реиԥш еихәаԥшуан:
Ажәа ирыбжьаз ашҳам аҵан.
Ацәгьоуцәа ирызҳауан.
Игәеибаҭомызт хәыҷи дуи ҳәа.
Иаарҭаххаз ҟарҵон ауаа:
Зегь акоуп каамеҭ ҳзыԥшуп ҳәа.
Ажәларқәа аҵыхәтәаны
Хәшәыс уи иамаз еилдыргазаап:
Ҽа дунеик ахь ицаны,
Ахш-хәышәтәыга аагатәызаап.
Ахш-хәшәтәыга аагатәын,
Ирлас, ачыргә ԥхарра шамаз.
Адгьылаа рыхшыҩ азкын –
Иадхандеилеит уи ашана.
Ажәҩан иалалт икакәкәа,
Амца зҿыдды ицоз арашьқәа:
Амҩа иқәылт иццакуа
Ахш ааргарц ауаа еиҿамсқәа.
Аџьабаа ду рбеит дара.
Имаҷума иҭахозгьы!
Ҽа дунеик ахь ацара
Иҟамлеи нас изылшазгьы.
Уаантәи ахш ааргеит дара,
Уи азҩацәгьагь наҟ иаԥырххеит.
Уинахыс анхара-нҵра
Адгьылаҿ зынӡа инасыԥхеит.
Баҳча шәҭышха иҟамлеи
Адгьыл – иқәынхо зегь рзыҳәан.
Ауаа зегьы меишьцәахеи,
Ҩынҩықәра нҵрас ирыма.
Уа имаангылакәа жәлара...
Аԥсҭазара ргәы шԥазыҳәоз!
Ҩынҩықәра рызмырха дара,
Гәыӷәӷәала хынҩықәра иазықәԥон». –
Аԥсуа лакә абас аҳәоит...
О, алакә, иаԥыҩлаз аамҭа!
Иахьагьы сгәы ҟанаҵоит:
Уи агәыӷра дуӡӡа снаҭоит.
Амца рҿыдды, икәалаауа,
Аихатә рашьқәа ажәҩан иалоуп.
Амзаҿ имнаӡеи ауаа!
О, абзиарахь еихеит ауп!
Адгьылаҿ инхо рразҟы
Еиӷьхоит, еиӷьхоит шьҭа ҳәарада,
Аӡәи-аӡәи еизгәыкы
Еибабалап гәынҷыхь ажәада.
Аӷбақәа зынӡа иласхап,
Еиԥшхоит урҭ арашь-ашана:
Ҽа дунеик аҟынтә иааргап...
Ахшгьы ачыргә ԥхарра шамоу!
Иазԥагьаха иҟьо аҵыхәа,
Атәыҩа дуқәа ахаргыл,
Инылҵын абна, илахҿыхха,
Инеины амҩа инангылт.
Уи иаҭахын ианысырц амҩа,
Жракы иахыԥан ацара.
Аха иҭҟьа машьынак шааиуаз,
Атахҳәа инанҟьеит убра.
Иҭрысуан, иқыџьқыџьуа игәаҟуан,
Еизҟьа иахькажьыз акамбашь.
Уи адауаԥшь иаҩызаз акәын,
Ишԥамаз лахьынҵас абас!
Ишԥаниеи ас, са соуп ҳәа иҟаз,
Зхы ҳаракны, иҭгаз згәышԥы?
Ишԥаҟалеи иара иаиааишаз,
Инықәнаҟьартә еиԥш ашьапы?
Иналырҟьан ахы иааҩахеит
Аԥстәы аҟәада аҿашы,
Еразнак аблақәа ааҭхахеит –
Наҟ амашьынахь ианԥшы.
Иааҭхахеит аблақәа аԥсымҭаз,
Иаулакь игәанамҭеи иара,
Иаҿасыз амашьына шԥыххааз,
Иҟәыбаса ишцаз убра.
Абна – илакәушьаша акәын:
Еилачӡа, аԥштәы цәгьаха,
Ҵыхәаԥҵәара амаӡамкәан,
Мшынк еиԥш инашьҭын еиҵҳәа.
Ажәҩан агәы иаҵакьысуан
Адауаԥшь ҵлақәа еиваӷӷа.
Илга игаз еихыс-еивысуан
Амҩахәасҭақәа убра.
Илхо илаз абна тоура,
Аӡәырҩы са исымбахьаз.
Иԥымкӡакәа ахьҭа, ашоура,
Ныҟәаран дара зыҿӡаз...
Мап, агәкаҳара ҳәа соуа,
Сҟьалартә сыҟаӡам сара:
Илга игоуп уи абна тоура
Сымҩахәасҭакгьы џьара.
Аԥшеи ацәқәырԥа дуқәеи,
Аӷба шьҭырхит,
Иагәҭасуа ирыман
Ацара иаҿуп.
Иргоит урҭ
Ацаҟьа амшын иахьҭыҳәҳәо,
Аԥсцәаҳа ицқәа хуа
Уа дазԥшуп.
Игәжәажәауа, игәаҟуа
Ажәлар ықәхеит:
Мшәан, ацаҟьа
Инадԥыххаал имцои.
Иамыхәеит амашьына,
Амч азымхеит,
Иазнымкылт аӷба –
Аурҭ иканацоит.
Иазымхеит амашьына,
Амч азымхеит;
Аурҭ уи аҵкыс
Ианӷәӷәаха хара,
Убасҟан аӷьӷьа-гәгәа
Аԥырсал иахылгеит,
Аҽынҭажь,
Аҵанӡа инаӡеит иара.
Иагьнеит аҵан,
Ашьаԥхыцқәа наларԥс,
Иџыџӡа аӷба
Ааннакылт џьара.
Иҭынчхеит ажәлар,
Рыблақәа ҭырхаха,
Игәкы-ҵәыкуа
Инеихәаԥшит дара.
Шьҭа шәарҭа ыҟаӡам,
Аԥшацәгьа аслааит.
Амшынгьы цәқәрԥалааит
Ишагәаԥхо...
Иуқәыз нагӡара, аԥырсал!
Иуқәзааит –
Ианаамҭоу ҳаанкылан, ҳаиқәзырхо!
Сгәы иснаҭоит: сухәаԥшланда,
Узбаланда сгәазхара.
Уӡысо амшын уанхыло,
Ссиршәа уеиҿкаауп уара.
Зны ухагало, зны улбаагало,
Иуахәмаруеит ацәқәырԥа.
Исмаҳацт уи уаанарҳәит ҳәа –
Ус ишԥаҟало, ишԥа!
Уашьцылоуп ухи-уҵыхәеи
Амызгәыҭқәа реиԥш акра...
Аӷбаҟаҵаҩ дуҿыԥшит ауп
Иӷба изеиҭазгьы уԥшра.
Абаҳчаҿ ма абнаҿ шәара ижәбалоит:
Аӡыркәи уахынла, акәиц еиԥш, илашоит.
Иааџьасшьан аӡыркәи, зны сназҵааит сара:
«Абас аҵх лашәы азы илашо, уара,
Ҽынла уабаҟоу, уҽуӡома, узбаӡом,
Ианылашо амра, уара улашаӡом?»
Аӡыркәи аарлаҳәа инҭганы абжьы,
Абри еиԥш аҭак ажәа аҳәеит сара сзы:
«Сҽызӡом, ианылашо амра – саргьы слашоит,
Аха са сылашара уи инаҵарӡ иагоит».
«Уи дгьыл бааԥсуп, ишырҳәо ала,
Ицан иаауа ҳәа рацәаҩӡам.
Разҟыс изуоурыз уи, макьана
Иқәыԥшӡоу, ԥышәа ҳәа змаӡам!» –
Абас хьаас иҟаҵа исоуҳәеит
Сара сандәықәлашаз аҽны.
Уџьыбагь инҭганы исуҭеит
Шәҟәык, уажәеинраалақәа анны.
Сагеит сара наҟ, адгьыл аҵа,
Убжьӡы бзанҵык исмаҳауа.
Исыкәшон, сабылуан зны амца,
Аҵаа зны сгәаҵәахы акуан.
Ашәҟәҭаӡ еиԥш иҵәахноуп ишсымаз,
Ушәҟәы акырӡа зыгәра згоз.
Гәышьамхыла уӷәӷәаз есқьынагь,
Нас аамҭа уцныҟәоит ҳәа зҳәоз.
Сықәԥон сара, сықәԥон: «Қәԥарами
Цәгьа-мыцәгьас иҟоу зегь зго,
Агәхьаа ухазыршҭуа уи ами,
Амҵәыжәҩа уҭа ԥхьа узго».
Исыцнеины уа иҟаз сҩызцәа,
Еилнашьаауан са сеиԥш ушәҟәы.
Иҟанаҵон урҭ еилҟьа-еилӷәыцәӡа,
Рымч ҭанаҵон, иарӷәӷәон урҭ ргәы.
Убас кыр ҵит, ушәҟәы бӷьыцқәа
Ирныԥшит – аҩежьхарахь еихеит.
Аҩежьхарахь, аха акәицқәа
Ицаҳәцаҳәо ҳагәқәа ирзынхеит.
Гәкаҳара ҟамҵакәа ҳшықәԥоз,
О, уи ушԥацхраауаз уара!
Иаатит жәҩангәашәԥхьара ҳа ҳзыҳәоз,
Ҳаихеит шьҭа ҳашьҭахьҟа ҳара.
Сышиашаз сдәықәлеит ушҟа сықәҳа,
Исҳәарц: сеибгоуп, сацәцеит аурҭ,
Иҟалеит са сеиԥшгьы иҵегь еиқәхаз,
Иузаарҭиит асалам ҳәа урҭ.
Сгәы аӡаӡ еиԥш иналҵәрааит уаҟа
Исарҳәаз ажәа – сеилаԥсеит...
«Мшәан, Егише Чаренц дабаҟаз,
Ианбыкәу, крааҵуеит, уи дыԥсхьеит».
Схы сыкәанажьит агәырҩацәгьа.
Дыԥсит, апоет ду дыԥсит!
Сгәы далсит, далсит уи цәгьалаҵәҟьа,
Аха исылшооз, исыӡбит:
Избап инышәынҭра, сгәы сҟычып,
Инықәсҵап шәҭқәакгьы уа,
Сгәы иамбари инаимысхызшәа
Ицаҳәцахәо иразу инапқәа.
Аха иабаҟоу, уахь сызгода?
Сара сџьаршьеит, сџьаршьеит аӡәырҩы:
Инышәынҭра уара иузырбода –
Ҩажәи жәибжь иаблыз ауаҩы!
...Џьоук ҳамҭас адунеи иазынрыжьуеит
Анышәынҭрақәа, бзиа ихкаа,
Џьоук нышәынҭрада уи иаԥырҵуеит,
Аха иазнрыжьуеит рхаҭақәа.
Иаԥаҳҵарц ажәеинраала шьахәқәа,
Ирықәнагоу ацәа рхаҵа,
Атоникатә система ҳахәоит –
Ианаалоит ҳабызшәа цәгьаӡа.
Ожәраанӡагьы ҳара иаадырхьан,
Уахь ҳамҩа ҟьаҟьаӡа ишхаз.
Уи аӡәырҩы хаха иазнеихьан,
Ишьҭарҵеит ауасхыр иахәҭаз.
Ожәшьҭарнахыс ҳарҭ ҳамч-ҳалшара
Ԥхьаҟа уи аиҵыхра иазктәуп,
Иҳахәом ауасхыр мацара –
Уи ахаргылагь аҭахуп.
Ҳдунеи еиқәшәоуп, еиҿкаауп акала,
Закәанк-закәанк рзаԥуп зегьы.
Ишааҳҭаххаз ҳаҩуеит макьана,
Закәан ҳәа иаҳзыԥҵәам акгьы.
Аҵааи аҵааи еилаагоит,
Ианаҳҵом урҭ ишәа-изаны.
Аԥа ҳәаны, зны аԥа наагоит
Ирҿыжуа азлымҳак ианкны.
Ача, ача ҳәа шаҳҳәо, ача
Иахьаҭахӡам инаҳарбоит.
Ацәа ҳшахцәажәо ирлас ацәа
Амҵәыжәҩа ҳнаҵакны ҳагоит.
Абжьықәыӷәӷәара ҳажәа иацуп,
Ишақәнаго иуҩыр, иуҳәар:
Рҭыԥ еилкаахоит ацеи нас ацеи,
Аԥареи, аԥареи мамзар.
Зегьы ирдыруеит, иҳәатәума,
Ашәага змам аҩра мариоуп.
Ҳпоетцәа амариа иазкума?
Ишьҭырхырц ахьанҭа рыхәҭоуп!
Аритм аакажь арифма ҳашьҭоуп,
Арифма бзиақәа рыҩра.
Аритм аныҟамла, нас башоуп –
Иаҳзымҩит жәеинраалак ҳара.
Измам аритм, аҩымҭа дадоуп,
Мчык амам, еимыттоит лассы.
Аритм еиҿкаагоуп, ихраӡагоуп,
Аритм хырҭәагоуп ҳара ҳзы.
Иаԥаҳҵап ажәеинраала ҿыцӡа,
Ахызаҵә еиԥш иҭҟьартә иара.
Ахызаҵә ахырҭәага иҭыҵт ауп
Изнеиуагь аҿывҳәа хара.
Аҩызцәа, апоетцәа, сшәыҳәоит
Шәыхшыҩ азышәышьҭырц шәара,
Атоникатә системахь сшәыԥхьоит –
Уи ала иаамҭоуп шьҭа аҩра.
Иаҿасуан ацәқәырԥақәа жәылан
Диоскуриа аҟәара.
Икшон амшын агыгцәа ргыла.
Икшон.
Ус инҭыҩрит аҭра...
Наҟ уарла-шәарла, амшын иагәылган
Иубарҭоуп хаҳәқәак хараӡа,
Амшын иахьҭыҳәҳәо бахәқәоу џьушьап,
Ицәҩажә-цәҩажәӡа,
Еиқәаҵәаӡа.
Урҭ баша хаҳәқәам – ҩын ԥыҽҽыхоуп,
Ажәытәра иашьҭамҭоуп дара.
Уа ақалақь
Амшын ахыҵәоуп –
Иҭажьуп,
Аҵаҟа џьара.
Аԥҽыхақәа, амшын иҭыҳәҳәо,
Ашәы рхьыкәкәа,
Иџьабошәа убоит,
Омак ҳа ҳадгьыл ишахҭысхьоу –
Урҭ арҵәаа-сырҵәааҳәа иҳәҳәоит.
Ишәаџьҳәацәаноуп уаҟа ишықәхаз,
Зқьы шықәсала ишьақәхаз,
Ирҳәоит урҭ
Диоскуриа шықәӡааз,
Амшын
Инахәлабга ишцаз.
Иаҿасуеит ацәқәырԥақәа халан,
Иаҿасуеит
Аҟәа ихьанҭаӡа.
Сгәы нҭыԥсаауеит, иахьызбо ахаҳәқәа,
Ицәҩажә-цәҩажәӡа,
Еиқәаҵәаӡа...
Сытҟәа сугон сара санқәыԥшыз.
Инцәасшьоз уакәын. Угәра згон.
Еснагь – илабҿабаз, иԥхыӡыз –
Иԥагьаӡа ухаҿсахьа збон.
Зны с-Чаильд-Гарольдын, зны с-Корсарын,
Зны с-Манфредын, зны – Дон-Жуан.
Аныҟәара саҿын са сахан.
Џьара сызтәозма, сеилашуан.
Атәылақәа еимдо са срылан,
Згәы хыҭхыҭуа иааз сасны: .
Зны Бырзентәыла, зны – Ҭырқәтәыла,
Испаниа, Италиа – ҽазны.
Елладаа хьаазгон зегь раасҭа:
Атәымуаа рхаԥаны иркын.
Самеигӡо сымч, рхақәиҭра сашьҭан –
Сықәԥон, аҭырқәцәа сырҿагыл.
Убас са схәыцрақәа зегь рныԥшуан,
Зегьы срылаҟазшәа сыԥхьаӡон.
О, Баирон, сыҷкәынра, са сқәыԥшра
Акы иазымҳәынҷо иуааӡон.
Уԥсышьаҵәҟьа ссиршәа ишԥаҟаз...
Зны арҵәаагь ааҭсмыргеи сара:
«Ианааиуа аџьал, са сыԥсуандаз
Ус Миссолонгк аҟны џьара!»
Урҭ ҩыџьа ракәын, зны ишцоз еицны,
Иҩахагылт хәырџьан дук хьыла иҭәны.
Еразнак амцаԥшь нарыхҟьеит дара:
Иҭаххеит дасу ахьы зегь агара.
Еижәылт, иҵибакааит урҭ рыхәдацәа –
Иналырҟьан иҟамлеи, мшәан, еиӷацәас!
Еиқәԥон, ааибышьак рымамкәан еиқәԥон:
Ахьы, рхы иҭагьежьуаз, иеиланагон.
Аҵыхәтәан, раҳәызбақәа рҟьеит, ирҟьеит,
Дара аҩыџьагь рыӷрақәа ҭдырбгеит.
Ари ҟалеижьҭеи крааҵуан еиԥш, ҽнак зны
Уи амҩала ишнеиуаз хҩык еицны,
Иҩахагылт иҩежьӡа уи ахьы.
Еижәылт, иҵибакааит урҭгьы рыхәдацәа,
Иналырҟьан иҟамлеи, мшәаи, еиӷацәас! –
Ахьы, ахьы аҭыԥ иқәнаҟьеит урҭ рхы.
Урҭ иахьагьы изҿу еисроуп, қәԥароуп,
Дасу дзышьҭоу ахьы зегь агароуп –
Еихсыӷьрак рымамкәа раӷьбжьы мгалои.
Ахьы рызгом, иауам аӡәгьы иҭахара:
Урҭ хҩык роуп, ҩыџьа ракәӡам, хҩуп дара,
Ҩыџьа ахьеижәыло, бжьагылас аӡә дҟамлои.
Амҩа ду
Ҳабжьара инагоуп,
Ҳаваӷӷа
Наҟ-ааҟ ҳанхоит ҳара.
Ишԥахьааго ҳарҭ иҳагу –
Ҳзеибабом
Ианаамҭоу ҳгәазхара.
Амашьынақәа еивасны,
Ихыкәлааха
Аҽыв-сывҳәа ицоит,
Уаабжьажьеит –
Атахҳәа иуцәхасны,
Ҳаӷеиҭа, быжьра-быжьҵәа ургоит.
Ҳарҭ бзанҵык
Иаҳхашҭуа аума:
Амашәыр
Ҳгәы ҿнакаахьеит цәгьаӡа,
Ашофиорцәа
Зегь еиԥшума –
Дыҟами
Ахага, агаӡа...
Мап, шьҭа иҳалшом,
Уск ҳҽазаҳкроуп.
Наҟгьы-ааҟгьы
Ҳнеицхыраан ҳара,
Ҳа ҳзыхьчаша
Ак ҟаҳҵароуп –
Ма ҳазхысуа,
Ма ҳазҵысуа убра.
Амашьынақәа, есышықәса
Рхыԥхьаӡара
Иацло, ирацәахоит...
О, ҩажәатәи ашәышықәса,
Убарбалқәа
Ҳрыҵахар ҳәа сшәоит.
Ихьӡнызҩылоит Аџьынџьтәылатәи
еибашьраан иҭахаз апоет гәлымҵәах Леуарса Кәыҵниа
Ари уареи сареи иаҳтәуп ҳәа ҳашьҭан,
Ари секвоиа – аҵла ҳарак ду,
Ҳаиԥылон амҵа, агәацԥыҳәара ҳаман
Ҳара, еишьцәак реиԥш еибабоз еизгәдууз.
Абраҟа ажәеинраалақәа ҳаицрыԥхьон,
Еимаҳкуан, еилҳаргон, иаҳшәон, иаазон.
Абраҟа ҳарҭ шаҳаҭра ҳзырурц ҳрыԥхьон
Зны Пушкин, Баирон, зны Бодлер, Назон.
Шаҟантә аҩымҭақәа ҳсеквоиа амҵан,
Шаҟантә, шаҟантә иаԥаҳҵахьааз ҳара!
Ҭабуп шаҟантә иазаҳҳәахьааз уи аҵла,
Аҩымҭа зҿаҳхуаз акәзшәа иара.
Ҳгәы ҳацԥыҳәо, аԥсҭазаара ҳазгәырӷьо,
Ҳашнеиуаз ҳааԥынра ҳҭагыл ҳара,
Иналырҟьан ҳаицәыӡит ҳшақәымгәыӷуаз –
Ҩадаҟа хараӡа сагеит сара...
Ҩада, асымҟәыл мӡыҭӡо иахьықәжьыз,
Аҵаа агәы ҿкаа адгьыл ахьакыз.
Сара закә гәаҟра дуузеи уа исхызгаз,
Санбахынҳәуеи ҳәа сышьҭахьҟа сшыԥшыз.
Уара, аҿыц иазышәаҳәо иазгылаз,
Ушықәԥоз апоезиаз уҽкынҵа,
Ашәарҭа ду Аԥсадгьыл анҭагыла,
Ишьҭухит абџьар, укалам шьҭаҵа.
Уҩалагылт ушиашаз амцашыра,
Иахьшәарҭаз усгьы иурхон ухы.
Аӷа хәымга ишицәухьчоз ҳа ҳтәыла,
Уеиӷрыблаа уамгеи
Иҭирҟьаз ахы.
Омацәгьа сыхганы, сааит Аԥсныҟа,
Асымҟәыл схы иаланарҳәҳәит асы.
Сааит, сара баҩԥҵәаҳәа сылан сыҟам,
Аха аарлаҳәа еиҩго сыԥсы.
Стәоуп схала, сгәы ԥшаауа ҳсеквоиа амҵа,
Ишаабац, аиаҵәара ахьныссы,
Игылоуп ҳаҵла
Икахәхәа,
Аҽырхаҵа –
Макьана иннаҵып егьа шықәсы...
Акырӡа нызҵуа, зиаҵәара змырӡуа,
Есқьынагь ҩызара зулоз ҳа ҳзы,
Исазҵаауашәа збоит: «Дабаҟоу уҩыза?
Избан, мшәан,
Умала узааз уажәы?»
Сгәырҩоит. Игәыҟаҵагаха ԥшак шнықәсуагь,
Аҳауа сызхом,
Исыхәлачуеит сыԥсы...
Сара сҭахеит,
Уара уеиқәхеит ҳәа ныӡбак.
Исмоуааит, Леуарса,
Абааԥсы!
Ҳаиԥымхар, ҳаибашьуазаарын ҳаидгылан
Ԥсык еицызхаз,
Еицрымшәаӡоз џьара,
Аӷа хәмгагь гәышԥыла ҳаиҿагылон.
Иҟалап, ахызаҵә ҳаицагаргь убра.
Са сабацәа
Ақыҭаноуп иахьиз,
Инхон, инҵуан
Енагь убра.
Сара исоуит
Ақалақь разҟыс –
Сагеит уахь, –
Сахнагеит нхара.
Ақыҭан
Ҳмазарақәа ирыцкыз –
Ақәаҵа акәын,
Аӡахәа.
Сгәы иамукәан,
Иныҵысхын акы,
Изгеит сыҩныҟа
Сазгәыкуа.
Еиҭасҳаит уи
Сынхарҭа ҿыц аҟны,
Аҭӡамц азааигәара џьара.
Сахылаԥшуан енагь
Игәцаракны,
Зны хәшәык,
Зны ӡык
Наҵасҭәон сара.
Иазҳаит сӡахәа,
Ицеит итәӷәрԥсаны,
Аҽҭҳәа,
Ақыҭаҿ еиԥш зынӡа.
Инҭалаҳа,
Иахыҵәаӡеит сыҩны,
Ииаҵәҟаҟараӡа иҟаҵа.
О, сабацәа!
Сынхозаргь сшәыҟәганы,
Бзанҵык
Шәысзалх’уам сгәы-сыԥсы!..
Игылоуп
Ақалақь агәҭа
Сыҩны,
Ажьымжәа дуқәа ахьныссы
Еилақь итәоуп ачамҳа амҵан,
Итәоуп ҳәсеи хацәеи рацәаҩны.
Ирыцроуп агәырҩа цәгьа амца –
Ирҵәыуеит аԥсцәа ҩыџьа аҽны.
Џьоук рхы иасуеит, џьоук ргәы иҭасуеит,
Илаӷырӡышоит уа зегьы.
Ахәыҷқәаҵәҟьагьы кьаасуеит –
Ирҵәыуоит ангьы аԥагьы.
Дыԥсит, дыԥсгәышьеит ан аҭакәажә,
Кыр нызҵыз, аџьабаа ду збаз.
Наҳарбеи – лԥа – дышқәыԥшӡаз дҭамхеи,
Имцаԥшьха зтәылаз ибылуаз.
Машьынала, шьапыла, ҽыла
Харантәгьы иаауан ауаа, еизон.
Наҳарбеи иншьан дахагылан
Илабашьа иҽанҵа Иасон.
Урҭ ирыхьчон рыԥсадгьыл гәакьа,
Аӷа дыԥхарс шьҭахьҟа дыргон.
Иԥжәон абомбақәа агәгәаҳәа,
Атанкқәа аӷьӷьа-ӷьӷьа рыхгон.
Аҳауа былуан, еилаҩынтуан,
Еихеи хаҳәи зегь амца ркын.
Еидгыл инеиуан урҭ аҩыџьа –
Еснагь еицрымшәаӡоз џьоукын.
Излаз зегь реиԥш хықәкыс ирыман
Лассы анемсаа рахцара.
Убарҭ аҩыџьа аԥсуа ҷкәынцәан,
Насгьы қыҭак иааӡахьан дара.
Инырт аӡиас, шьхак инхыҵит,
Абар иагьнылалт бнак уажәы,
Убасҟан афашист ихызаҵә
Дагеит деиӷрыблаа урҭ руаӡәы.
Днеихаххит иҩыза уаҟа,
Дышьҭихит, димангьы днаскьеит.
Аха аԥсеизгара иаҿыз, игәаҟуаз,
Хара дизгомызт, днаириеит.
Иԥсымҭаз уи ибжьы ааҭигеит,
Дынҩықәтәашәа иун убра,
Ишиақәԥоз аџьал, уи иацәигеит
Абарҭ ажәақәа рҳәара:
«Сашьа, уеибга узнеир Аԥснынӡа,
Исзынагӡа абри уара:
Сыҩны цәгьарак ҟалаанӡа иумырзан,
Иумырзан, абааԥс, сҭахара!
Ԥсрак ҟалар, уара убасҟан
Инадуҳәалап уи са стәгьы.
Ҩынтә ирхыргар аҵкыс ҩ-гәаҟрак,
Ирхыргааит зныкҟьара ҩбагьы!»
Адгьыл рҵысуа, ацәа иҭарӡыӡо,
Аӷьӷьа рыхга атанкқәа цон.
Иҭахаз аибашьҩы Наҳарбеи ихьӡын,
Изгәаҟуа идгылаз – Иасон.
Ҩажәеи быжьба шықәса ирҭысхьеит
Иҟалеижьҭеи уи ахҭыс бааԥсы.
Иасон иҩыза бзиа игәҭыха
Икын инаҵаҵан иԥсы.
Даалон, дцалон, уи иани, иаби,
Нас иашьцәа, иаҳәшьцәа ибалон.
– Дыбжьаӡт Наҳарбеи, – реиҳәон ами, –
Абжьаӡ дхынҳәуеитҳәагь ргәы ҟаиҵон.
Ихы икәаҽ, иҽанҵа илабашьа,
Дгәырҩоит Иасон, дгәырҩоит уажәы,
Иҩыза бзиа, иҩыза иаша
Дизхәыцуа, дахәаԥшуеит икәымжәы.
Иааигеит имырӡӡакәа уи иажәа
Иахьа уажәраанӡа ичҳаны,
Ишихәҭаз еиԥш аибашьҩы иаша,
Ар рымаӡа еиԥш иҵәахны.
Уажәы, данԥсгәышьа ан аҭакәажә,
Ирылеиҳәеит иара зегьы...
«Ҩынтә ирхыргар аҵкыс ҩ-гәаҟрак,
Ирхыргааит зныкҟьара ҩбагьы!»
Сузыӡырҩцыԥхьаӡа сара
Акакала избоит аҿыцқәа,
Исымоуп урҭ рыгәрагара –
Схы сзаанымкыло сцоит сышрыцу.
Абар уажәгьы умчала исымбеи
Иналырҟьаны ҿыцк ацәырҵра:
Уи акәзаап избзиахәу ҳдунеи –
Ҵҩа змам ахьамоу аиуеиԥшымра.
Ицәаакыраз аҭаххар,
Идгьылҩараз аҭаххар,
Зегь аками
Иаразы:
Ашәыр ҿалоит
Иаҿассы.
Уа мацара инхаӡом,
Ауадаҩра уа инҵәаӡом,
Уимоу, ацаҟьа
Неиҩжәангьы,
Иналиаауеит иара зынгьы.
Ма изакәызеи уи ашәыр!
Иунарҳәоит агьама укыр:
«Ус ихаау
Зыҟалом џьаргьы:
Ацха цхоуп,
Ицхоуп иаргьы».
Алаҳа иџьашьахәтәу,
Амч ду уманы «уимшеи»:
Џьаргьы иурӡӡом
Уара утәы! –
Ахаа ауҭоит адунеи.
Ҳашәа, акеҩҳәа хыхь ухала,
Иҳаргылоит ҳарҭ аҩны.
Уи ҟалоит иԥшӡа, иманшәала,
Аҩнқәа реиҳа илашаны.
Агыдра ҳараҳкт акыргьы,
Ишьҭаҳхӡароуп уи лассы...
Ҳаит, амарџьа, хаҵагь ԥҳәысгьы,
Шәадибацал, абааԥсы!
Амаҭәахә ҳәа иаҭаххаша:
Ақьармыт, аӷәы, ацамет –
Иадаагалахьеит иазхаша,
Иҳархиеит, зегь еиқәҳаршәеит.
Ҳус хьанҭазааит, ҳамч ҳашԥеигӡо,
Иаҳҿашызааит аԥхӡгьы,
Нап аналаҳк зегь иреиӷьӡоу,
Иԥаҳкуа ҳаҟаӡам акгьы.
Ҳашәа, акеҩҳәа хыхь ухала,
Иҳаргылоит ҳарҭ аҩны.
Уи ҟалоит иԥшӡа, иманшәала,
Аҩнқәа реиҳа илашаны.
Асаса, мап, иауам, иауам,
Изышьцылаз иаҿуп:
Егьа хьы ҭарыԥсаргь, иҭәуам –
Уи ҭыкка иаатуп.
Хықәкыс ирымоу зегь акуп –
Ахьы аҭаԥсара.
Даргьы уахгьы-ҽынгьы иаҿуп
Абаҳа аҟьара.
Ианеилдырга хәшәыс иамоу знык,
Иахдмырҵит урҭ ашәит:
Инҭарԥсеит анышә уаԥсҵәык,
Асасагь неихашәит.
Днасԥырҵын дцеит
Саб, аӷба сынҭартәа.
Ишԥа? Мшәан, дсыццоз
Џьысымшьоз иара.
Схәыҷуп, исхыҵуеит
Жәа-шықәса сынтәа.
Хлаԥшыда
Исылшо
Гагранӡа ацара?
Насгьы избахьоу
Уи Гагра ҳәа сгәы иҭоу?
Акызаҵәыкоуп
Издыруа сара:
Уа ашкол-интернат ҳәа
Изышьҭоу
Саанахәеит ауп,
Исҵартә еиԥш аҵара.
Идәықәлеит аӷба,
Идәықәлеит ихәаауа.
Имшыныз, ижәҩаныз –
Илашьцаӡа еиԥшын…
Саб, саб, бзиа субонеи
Усызгәыкуа,
Ишԥоугәаӷьи нас,
Сзоуҭазеи амшын!
Ауха сзыцәозма:
Аӷба ахьҵысуаз,
Ожәы-ожәы сыҭрысуан,
Сгәы ҭҟьаны.
Са сҽаларԥсны искын
Аҟәардә сзықәтәаз,
Аҽура сақәтәазшәа,
Аԥырцәқәа кны.
Иабаҟоу Гагра?
Шәкы бжьоуп ҳәа саҳахьан.
Са сзын –
Дгьылҵыхәакаҿ иҟаз акын.
Зны сыӷба ӷбак иасуазшәа
Сшәон, сеиџьуан,
Зынгьых –
Уи хаҵҵалозшәа збаларын.
Санықәгыл адгьыл,
Сҭынчхашәа сҟалеит,
Иаасрыцқьеит
Сылаӷырӡгьы сыԥхашьаны.
Шьҭа схы самыхәар
Ԥсыхәа шсымам збеит.
Сҵааит.
Сшаҟьеит.
Снеит ашколгьы ԥшааны.
Абас еиԥш
Салагеит нас аҵара.
Аинтернат
Зегь рыла сеиқәнаршәон.
Саноурышьҭлак,
Саалон аҩны ԥсшьара,
Ҽа мҩак абаҟаз –
Мшынла саалон...
Ԥсаҭа шкәакәа саб!
Сгәы уҭоуп енагь уара:
Исзууз шԥасыхәеи
Сара ԥхьаҟа –
Зқьы километрқәа
Ансықәшәа ныҟәара,
Санԥыршәоз
Океан ацәқәырԥақәа!
Иацралан амца,
Абылра иаҿын иҩны,
Аха деиламԥсеит,
Игәы каимыжьт
Аерманы.
Уи дашьҭамлеит
Шәҵатәыкгьы ҳәа,
Шьаҵатәык убас,
Ихьыз, ибырлашыз –
Иҟаимҵеит гәырҩас.
Урҭқәа ракәым, афатәгьы
Неихаиршҭын зынӡа,
Иҟәаҟәа иқәижьит
Еидарак хьанҭаӡа.
Абри заҵәыкоуп
Амца иалигаз иара –
Уи аидара,
Зегь реиҳа
Изиҭоз хәшьара.
Ишәымкәа, ишьамкәа,
Иҭаҿаҳәа иӷра,
Зқьы шықәсала
Даҵан, иааигон иара.
Ихьҭаз, ишоураз
Уи иԥикуамызт акгьы,
Дахӡыӡаауа ихьчон,
Ихьчон уахгьы ҽынгьы –
Иахьа уареи сареи
Ҳазлаҽхәо,
Ҳабжьқәа шьҭых –
Ашәҟәы –
Ҳабацәа рфырхаҵашьа
Аҭоурых.
Адырра риҭарц дҵас уи иман
Нырцә иҟоу архәҭа дыццакны,
Аҭыԥқәа бзиа издыруаз иакәын
Дагьдәықәлеит,
Амҩа неихҵәаны.
Ахызаҵә еиԥш дышнеиуаз дыҩуа,
Дагьынхықәгылт арҩаш,
Иҿашы аԥхӡы,
Уи иҽизнымкыл дыԥеит дууа,
Ихыз ацҳа –
Иагахьан аӡы.
Дахыԥеит арҩаш,
Днаӡеит архәҭаҿ,
Инап ианызгьы наигӡеит,
Даныхынҳә ишьҭахьҟа,
Уи арҩаш
Аԥаҩаҿ
Дшанханы даанхеит.
Инеиуан арҩаш ихышхыҵәан,
Ахаҳәқәа ԥыххаа еижәнаҵон.
Закәызеи, мшәан?
Абри дахыԥарц
Дахьхыԥшылозгь,
Инҭыԥсаа игәы цон.
Ихеиҵом.
Иблақәа аш рхылоу?
Иџьеишьон, ссиршәа иԥхьаӡон.
Сааҭбжак
Ожә аԥхьа уи дшахыԥаз,
Агәра изымгартә ихы ибон...
Агәыхьцәгьа изҵысит.
Аҟәардә изааигәаз
Днеин днықәтәеит аарла,
Ихыгга иԥштәы.
Иԥсыԥ ишиҭаху
Изнага-аагом:
Еидара хьанҭак
Нақәҳазшәа игәышԥы.
Аҩны
Иара ихаҭа заҵәык иоуп иҟоу,
Ацхырааразгьы
Ҭелк днасырц иҭахуп,
Аха егьи ауадахь
Днеиртә еиԥш дыҟам, –
Ҵәымӷк наларҵазшәа
Игәы кылкааны дакуп.
Ахьаа изҵысыз
Дагозшәа ибон ауп,
Даҳәынҷон, ашәаӡыӡа ихаԥаз.
Ус ашырҳәа, ашә неимԥаа,
Дныҩналоит иҩызак –
Уи аҽны Москвантәи иааз.
– Агәырӷьаҿҳәаша! –
Ҿааиҭит уи еразнак,
Дагьнықәсуеит
Аҟәардә иқәтәоу ижәҩахыр. –
Агәырӷьаҿҳәаша!
Уҩымҭа
Абри амзаз
Ишеибакәу ианылоит
«Новыи мир!»
Иҩыза данцагьы,
Иара длахҿыхӡа,
Днеи-ҩеиуан,
Ма ишԥацқьаз илакҭа!
Абасоуп
Адунеи ҿыц
Метод ҿыцла
Агәыхьгьы шахәышәтәуа ожәшьҭа.
- (Л. Уланд иҟнытә)
Ажәытәан ҩыџьа аигәылацәа нхон,
Руаӡәк – шьыцҩык иакәын, игәы ԥнажәон:
Егьи иҵԥраауа ҽызк дахьақәтәалоз,
Дзыхьчаша кәалӡык ахьныҟәигалоз.
Димшьи игәыла илашьцаз ҵхык азы,
Аухаҵәҟьа днаган дагьеиҭеит аӡы.
Нас иҭеирхаз икәалӡы ишәҵаны,
Иҽыз дугьы днақәтәан, иҿынеихеит дыццакны.
Днықәсырц абагьыр аӡиас ихыз,
Аха ашақә иасит, ихымхәыцит аҽыз.
Иҟамчы нахиҟьеит, иааирхеит имаҳмыз –
Изгәааны аӡы дынҭанажьит аҽыз.
Дыӡсоит, уи дамҵырц иҭахуп аӡы,
Аха дынӡаакәкәала дамгеи акәалӡы.
Ишәҭуеит абгыӡра, атама,
Ишәҭуеит аҳа ибыбышӡа –
Апрель лахҿыхӡа имааи,
Иҿаԥха-ҿаччо, игәырӷьахәӡа...
Мап, иҟам уи еиӷьу акгьы:
Ак амацара акәымкәа,
Ианеицышәҭуа зегьы-зегьы –
Аҩежь, аҟаԥшь, ашкәакәа!
Аибашьра адәаҿы иеиҿахыст дара –
Еибахәт Алиаси Франци еизгәышны.
Алиас убра дмаанҿаскәа, иҽрыӷәӷәа,
Дигеит, дигеит иаӷацәгьа дытҟәаны.
Аҩыџьагьы аҟәада иаганы,
Ишьҭарҵеит хәшәтәырҭакаҿ еиҟәганы.
Урҭ еиӷацәазаргьы, рыԥсы анҭаха,
Уалс аҳақьымцәа ирымамыз рыхәышәтәра.
Иагьырхәышәтәуан, ирыгмыжьуа акгьы,
Еилыхра ҳәа ҟамҵаӡо бзанҵгьы.
Алиас ихәра шыцәгьазгьы иаҳа,
Ишкылжәазгьы уи изнапык цәгьашәа,
Иӷьеит Франц ихәра аҵкыс иласны,
Дҭыҵт ахәшәтәырҭагь, ихы игәы ахны.
Уи ҩыџьа аҳақьымцәа дырхәышәтәуан,
Аӡә иаҵкыс аӡә деиӷьны ихагьежьуа ихан.
Аӡәы – Ахәшәтәырҭантәи захьӡыз уаҩын,
Егьи – Аиааира ҳәа хьӡыс ихын.
Иҵаауеит. Анаҟәа жәпаӡа
Ихчылт иуамаха, иӡмыжьха.
Уи аҵәахит зегьы зынӡа,
Ишьхаз, ирхаз акгьы аанмыжькәа.
Аԥсаатәҵәҟьа зыԥыруам – ишәоит,
Итәоуп абардра-ачықьра рҽаҭа.
Аҟәақ-сақ аҵлақәа еиҟәыжәжәоит.
Аԥсыԥ азнага-ҩагом адгьыл.
Иҭынчуп адунеи ууаӡа,
Ԥсы зхоу зегь нықәӡаазшәоуп ишыҟоу.
Инықәҩуеит азаҵә ишьаҿа –
Дцоит абна дылалан аныҟәаҩ.
Уи днеиуеит ихәлачы иԥсы,
Мҩахәасҭак ахәанга ицәмырӡуа,
Еиқәцәашь еиқәжьыз асы,
Зны днылашыпуа зынӡа, зны – днылҵуа.
Иузымбо ихаҿы ҭаҳәҳәоуп,
Аарла иблақәа аахитуеит.
Иԥсыԥ аҵааршәхара иаҿуп,
Ишьашьалха ицламҳәа иаҿыҳәҳәоит.
Дааԥсоуп, аха дызтәом џьаргьы:
Минуҭк дааҭгылт – деиқәшәит еразнак,
Имҩаныфа хаҳәхахьеит зегьы –
Иц залалома, дымлашьӡазаргь.
Дыԥшыхәҩуп, имоуп уи адҵа:
Обиектк аҟынтә обиектк ахь дцароуп.
Иаргьы, солдаҭк иеиԥш иҽкынҵа,
Инап ианырҵаз ашәҟәы игароуп...
Аха абар... Анцәа иџьшьоуп,
Иаацәырҵит, аџьаргәалҩны цәырҵит,
Ари ԥсеиқәырхагами, разҟуп.
Аԥшыхәҩгьы игәы зынӡаск иааҿыцхеит.
Уи ԥхьарҭа ҩныс ирыԥхьаӡон,
Аԥшыхәцәа идыргылт убраҟа.
Аҵх назықәшәаз – убра дыԥхьон:
Аобиектқәа узрыхьӡом мышкала.
Иҩнызаҵәуп, дахӡам аӡәгьы.
Инеиз – ихы амаҵ иара иуеитоуп.
Уа ԥечкгьы гылоуп ирхианы,
Астолгьы ацәарҭаӷәгьы мазеиуп.
Еиқәиҵеит амца дыццакны.
Крифеит, крижәит аԥшыхәҩы уаҟа.
Аха илаҳәхьоу имыцхәӡаны,
Ишьара дзықәлозма макьана.
Аҩны шыԥхоугьы, дааскьаны
Аԥеч дадтәалеит игәы ҭырхаха.
Ифоит, ижәуеит дазгәшьӡаны,
Убри иахылҵ ицо аԥхарра.
Дазхәыцуеит уи, оумас иба,
Иҭахәлак-ҵааршәха амш ихигаз...
О, ахьҭа, ахьҭа, ууамаха
Избан ауаҩы узиԥылаз?!
Уи ԥхыӡ ибон даныцәагьы
Асымҟәыл, анаҟәа жәпа цәышӡа.
Игәы иаақәыҩлон зынгьы
Аҵлақәа реиҟәжәжәара абжьыцәгьа.
Аҵх наихга дындәылҵт аҩны,
Егьи обиект ахь днеишт ихәлаанӡа:
Дызнысыз амҩа иеиҵаны
Инхеит ожәшьҭа иара убраанӡа.
Иҭынчуп адунеи ууаӡа,
Ԥсызхоу зегь нықәӡаазшәоуп ишыҟоу,
Инықәыҩуеит азаҵә ишьаҿа,
Дцоит абна дылалан аныҟәаҩ.
Уи днаскьахьеит такәгьы, аха
Абар, иналырҟьан даахьаҳәит,
Деихан дагьындәықәлеит шьҭахьҟа,
Дахыццак, ашаца-шацаҳәа.
Аҩнызаҵә дныҩнашылт иара,
Астолгьы днадыххылт ожәыҵәҟьа.
Иџьыба иааҭганы убра
Иагьнықәиҵеит кәалаԥк асԥычка.
Игәы ирҭынчит абыржәы...
Асԥычка!.. иарбан еиӷьу ҩызас!
Уа иааиран иҟоу ауаҩы
Издыруада мца змам аӡәызар?!
Рымҵәыжәҩа дуқәа
Ажыжә-жыжәҳәа ирҟьон,
Астраусқәеи
Аҟызқәеи еилаҩынтуа:
Жәҩангәынтә инылбаан,
Аҳәсҭа иҭатәон,
Акрыфареи аԥсшьареи
Ргәы азыҳәо.
Аҳәсҭа ду иҭбааҭыцә,
Еиҵхәа ишьҭан.
Фатә хкыс ҳәа
Иарбан иҟамыз убраҟа!
Иԥрит аҟызқәа,
Рыԥсы ршьан, крырфан,
Астраусқәа аанхеит
Џьаргьы имцакәа.
Урҭ рыблақәа хнакит,
Аҳәсҭа ихнакит –
Абеиара ахьыҟаз меигӡарахда.
Ҽакы иазымхәыц,
Рҽаларԥсны иркит:
Уи еиԥш насыԥ
Абаҟоу,
Избахьада?
Иҭан аҳәсҭа
Ишырҭахыз дара.
Ԥырхагак?..
Ԥхыӡлагьы мамзар ирбозма!
Ишԥамариаз
Ахныҟәгара убра:
Ԥхынгьы-ӡынгьы
Ак рыгхан ҳәа иҟалозма!
Еикәшон ашықәсқәа,
Ҽынкылашьа змам.
Изыԥхьаӡодаз
Шаҟа нызқь мҩасыз!
Еснагь иҭәы-иԥха
Ичон, иҳәуан
Астраусқәа –
Зхы иакәиҭыз,
Згәы каршәыз.
Аҳауа рзеиӷьхеит,
Ирызҳаит дара:
Акы – жәа-ҟызк
Неиқәужьыргь, инархыҳәҳәон.
Иаҟәыҵт,
Ирхашҭит
Аԥырра ожәшьҭа –
Рымҵәыжәҩақәаҵәҟьагь
Наҟ зынӡа иаԥырххеит.
Аҽқәа реиԥш,
Аҳәсҭа ду иҭоуп,
Иҳәуеит.
Аҟызқәа, апҟақәа
Ҿыҭуа ианырхысуа,
Џьашьатәыс иба
Инарзыԥшуеит:
Ирымоузеи, мшәан,
Ажәҩан ахь урҭ усс ҳәа?
Бзанҵгьы иааиӡом урҭ рхахьы,
Бзанҵгьы
Аныҟәара мацаразын ишшамыз,
Зынӡакгьы ирхашҭхьеит:
Рхылҵшьҭра ус зынгьы
Иԥыруа
Хыхь жәҩангәы иаҵәара ишалаз.
Иусума усзымдырыргь хаҭала,
Мшәан, издыруа зегь
Драҩымсуеи са сзы,
Ҳаԥсадгьыл гәырӷьо
Ааԥынра ианҭала,
Иазызҳәаз ашәа,
Игәыкӡа ибжьы.
Аԥсадгьыл ааԥынра,
Асы макьана
Акырџьара ианықәжьыз
Имӡыҭуа...
Уи усс измадаз!
Ашәҭқәа, ашәҭқәа шанан,
Зехьынџьара иагәылҵәраауан ишәҭуа.
Аԥсадгьыл ааԥынра,
Зегь рхы ианҩаха,
Ианышьҭыҵ,
Уаҩы ишимбац адунеи,
Убжьы ҳа ҳтәыла ду иабжьызшәа
Ихалон,
Игон:
«Весна стучится в дверь ко мне!»
Иргылараз, институтыз, изауадыз,
Ижәҩаныз,
Ма амшын ацәқәырԥақәа –
Иахьабалакгьы
Уашәа ссирқәа ҳацын,
Ҳарҭ еиҵагылаз
Ҩызара ҳазуа.
Аибашьра бааԥс,
Агәаҟрақәа зегь аман,
Ианахаԥа
Ҩни гәареи омала,
Уи ааԥынтәи аԥхарра
Ҳалан ами –
Аурҭгьы, аҵаагьы
Зхьааҳамгоз ҳара.
Аԥсадгьыл ааԥынра иагон агәқәа
Ишьҭнахуан ашәаҳәацәа
Аӡәырҩы!
Аха утенор
Ахаҭаҵәҟьа иахылҵуан
Иара аԥхарра,
Иара афҩы.
Иаасыргьежьлоит
Аелектрохәмарга исымоу;
Убри инҭыҩ иансаҳалак убжьы,
Игәыҟаҵагаха
Сара исныруеит
Уи ааԥыитәи
Аԥхарра иахьагьы.
Ааи, иахьагьы, иахьа, –
Аӡәгьы ҳамшаҭо,
Хаха ианҳгәыдла
Аӡын аҽырӷәӷәаны...
Уара – ҳарҭ аӡынгь
Аааԥын ԥхарра ҳазҭо,
Иузыскит сҩымҭа,
Сгәаҵа инҭкааны.
Ашьац ҟәымшәышәраҿ, ашьац татаҿ
Иаҿуп маҭ дук аҳәазара:
Уи шәарацоит иара атәала –
Аԥсаҭатә аԥшаауеит убра.
Еразнаказ ахы иааҩахан,
Асаса раҳан иаанаԥшит,
Уеилазго асаркьатә блақәа ҭхаха,
Даӷьык ҩышьҭагәа иркит.
Итҟәа иркит уи адаӷь уаҟа:
Иҿыжуеит, акәу-кәу иҳәҳәоит,
Ҽынкылашьак ҳәа амаӡамкәа,
Еихан нас амаҭ ахь ицоит.
Ицоит, зны ихәцәырххоит, зны икаԥоит,
Зынгьы иҳәазоит иара мгәацәха.
Асаса раҳа ус инҭалоит
Ишҿыжуа, абжьы уамаха.
Абасоуп адаӷь зқьы шықәсала
Ахала ишазцо аԥсра...
Изыҟамлеитеи аԥсабараҿ
Уи нызкылаша мчык џьара!
Зны иҵхы лашьцоуп,
Зны имшы лашоуп зынӡа,
Зны ихьҭа бааԥсуп,
Зны имца ԥхарроуп ихааӡа.
Инеимаҭәа, еиҵақьуа,
Зны иҵәыуоит агәы ԥжәаны,
Нас иалагоит
Агәырӷьара инеихҵаны.
Цәгьеи бзиеи ус еиҭныԥсахло
Иаауеит иара,
Урҭ аханатә аахыс
Еишьҭами, мшәан, цәгьала.
Смуза, ҭабуп ҳәа сҳәоит:
Сгәы камыжьуа бзанҵгьы,
Ацәгьа бзиала
Иахьсзуԥсахуа есқьынгьы.
Иналыгӡон уи аҳ идҵа:
Аӡҟы длааӡон уи лыҽкынҵа,
Ак игмыжьуа, дыгәцаракны,
Ихала уадакаҿ дҵәахны.
Ашә аҷараҳәа иаалыртуан,
Ожәы-ожәы днеины дылбауан:
Дыӡәӡәа-дкәаба, иржә-иҿаҵа
Днеиԥырҵны дцон уи, жәак мҳәаӡа.
Илыдын ӷәӷәала дҵас акы:
Димацәажәо длааӡарц аӡҟы.
Дырбеит ахәыҷы ҽнак ианизҳа,
Ацәажәарахь ихы андырха,
Аҷҷаҳәа далагеит иара... .
Ашә еиԥш ҷыжь-ҷыжьҳәа аҳәара.
Ицон, еиқәҿырҭуан,
Еицрыхәхәа еицны.
Ицон иҳаракӡа
Дара жәҩангәыла.
Акакала еиԥыҩло,
Иццакны,
Ианаамҭаз
Ирыԥсахлон раԥхьагыла.
Закәытә џьабааузеи ирбахьоу,
Иузҳәом,
Закәытә мҩа дуузеи уи!
Шаҟа мышныҟәа!
Аҵыхәа ахьԥҵәо ҳәа
Џьаргьы иубаӡом –
Ҩадантә ицоит урҭ
Ацәҳәырақәа рышҟа.
Аԥшацәгьа,
Аԥҭеилач,
Ақәаршҩы,
Мшәан, иарбан, иарбан
Ирԥырхагам амҩан!
Уахынла икараха,
Цәгьа иааԥсаны,
Ихтәалон зны амшын,
Зынгьы – аӡаҩа.
Аха, абар, абар
Иаацәырҵт иара,
Уи адгьыл –
Бзиа ирбоз гәыла-ԥсыла...
Имҟьал-имыӡ
Изынаӡаз дара –
Ианаамҭаз
Ирыԥсахлон раԥхьагыла.
Аибашьра егьааҵысит, уара
Уалагылт еразнак амцашыра:
Гәкаҳара ҟамҵакәа уеибашьуа,
Уиҿагылт аӷа хәымга гәышԥыла.
Ашықәсқәа еикәшон, акыргьы цеит,
Амцаԥшь ықәгьежьуан, аӡәгьы дымшаҭо.
Мшы заҵәыкгьы баша иумышьҭӡеит,
Бџьарк угәыдырӷәӷәал ианумкыз аамҭа.
Ахьҭа, амла иԥымкӡакәа акгьы,
Унаӡеит Берлинынӡа ушиашаз.
Лабҿаба иумбеи, сашьа, уаргьы
Афашизм иԥыххааса ишыбӷалаз...
Угәабзиара зегьы-зегьы
Неизыркәкәа иазкын утәыла – иаҭан...
Даҽакала узыҟамло бзанҵгьы,
Уи аламыс ухьчон, солдаҭк ишиаҭәаз.
Ҳамҭала угәы ҩычаӡам, мамоу,
Аха умбылӡакәа уалсит амца.
Иҟоума нас уџьабаа иаԥсоу
Ҳамҭак, ҳамҭак адунеиаҿ мамзар!
Амаҭ уарбзеит азхара,
Умати ацәцәеит ашьхыц неины.
Мшәан, излеилоугӡеи уара
Ацхагь ашҳамгь инеибеиԥшны?
Ашәҭыц бзиахә, згәы разу,
Уа иааӡырнагеит агәала:
«Цхоуп исымоу, аха дасу
Ихы иаирхәоит иара итәала».
Уиаҵәҟаҟараӡа, ӡынгьы-ԥхынгьы ззеиԥшу,
Секвоиаҵла, суҭааит дырҩегь сара.
Џьанаҭк, уара абзиахә умҵан еиӷьу,
Иабаҟоу адунеиаҿ ҽаџьара!
Иукәыршан иахьабалакгьы ҭынчроуп.
Игылоуп аҵла дуқәа еикәаӷӷа.
Уҿаԥхьа ааигәаӡа аӡышьҭа иҭыҩлоит
Иныҵак кәара-ҷҷак абжьы хааӡа.
Абра имыцәаӡо апоезиа амца
Наунагӡа ҳәа исыцралт сара.
Абра, абри аԥагьа кахәхәа амҵан,
Исмоуи са сҩызцәа ргәыбылра.
О, адауаԥшь, зҽырԥагьаӡан игылоу,
Зқьы шықәсала излахьынҵоу анҵра.
Егьараан урҭи ԥшеи уара иугәыдларгь,
Бзанҵык иуқәым хьынаара, хжәара.
Лассы-лассы угәхьааган ушҟа саақәлоит,
Сузхьаауа салагеит иаҳа сара.
Издыруада ожәшьҭа сахьажәуа акәзар?
Сгәы ахьыԥшаауа иахҟьозар, нас, иара?
Ааи, сыӡынра ааскьеит, аха абраҟа,
Абри аҭыԥ ԥшьаҿ сааиуанаҵ сара,
Избоит зынӡаск аҽшаԥсахло сызлаҟоу,
Ҽакала ишалаго сгәы аҵысра.
Уара иумоу амч ду сылоуҵазшәа,
Исаноушьазшәа уқәра ду, унҵра,
Схы сгәалаҟаны,
Дырҩегь сыҷкәынахазшәа,
Лахҿыхрак сзаацәырҵлоит еснагь абра.
Уареи сареи аимак ҳамоуп,
Иҳабжьоуп ацҭәа есқьынгьы,
Ҳаизгәышуа ҳара ҳаидтәалоуп,
Ҳнеидыххылалоит зынгьы.
Иҳахьзеи, абааԥс, ҳзеиҿагылои?
Шьҭа иаадыррацы қәнагоуп:
Адгьыл ду ҳара ҳзықәгылоу,
Уи уаргьы саргьы иҳазхоуп.
Избеит уаҩ иимбац аԥсаатә сара,
Сшанхан сааҭгылеит абна агәҭаны.
Ҵлак амахә иқәтәан имшәаӡо иара,
Ашәыга ссирқәа рыла ирхианы.
Мацәа-мацәа еилаԥсан уи иӷраӡа:
Џьара мца уаркалеиха еибакын,
Џьара икадифа еиқәаҵәан зынӡа,
Џьара аҳаскьын, џьара ижәҩан ԥштәын.
Исзымбо сызхара ахәаԥшра сшаҿыз,
Ус аԥсаатә еразнак ааҿнаҭит.
Ҳаи, анаџьалбеит, мшәан, иахаз уи бжьыс!
«Иҿнамҭыр иабыргәыз!» ҳәагьы, – аасгәахәит.
Агәкыдхга бжьыцәгьа, хаарак ҳәа зҵаӡам,
Ишәмаҳахьеи, мшәан, даӷь-ҟәаҿҟәаҿра бжьык,
Даӷьбжьык, игәаҩа-ҭахәаҽӡа зынӡа.
Сгәы ааилахәарцгьы, иаасыгымхеит аԥсык.
Аиаша сҳәап, иааџьасшьеит уи зназы:
Еицҭибагарак шԥаҟамлеи абра?
Аԥсаатә ауԥшәыл изамамзеи абжьы,
Иақәнагахартә еиԥш иамоу уи аԥшра?
Мап, аԥсабара ҟәыӷоуп есқьынгьы,
Акгьы агәы ннархашам баша ус:
Аԥсаатә ԥшӡа ианоу абжьы хаагьы,
Убасҟан иазынхооз аҟармаҵыс?!
Аԥсҭазаара, уара умараҳәрақәа, са сеиԥш,
Иҟалап, даҽаӡәы имоуцзаргьы ус ԥеиԥшс.
Сызлаҟам сыхҭынҟьа, усныӡбо, усызгәышлон,
Зынгьы сызқәымгәыӷӡоз ԥырхагак уԥшаалон.
Укын цәгьашәаҵәҟьа, укаџьбеин есқьынгьы,
Убзиарақәа рылхәдаара сызкын мыцхәгьы.
Ма оумаӡак зҭахыз аӡәызар – ак ҳҳәарын...
Мап, жәа хаа мацаракгьы кыр иззаԥсаз уаҩын.
Ааи, ажәа хаа гәыҟаҵагамыз са сзын,
Убригь сахубаауан – инҭаршәны иҵәахын.
Аха, егьа ус акәзҭгьы, сара сразуп:
Ҳәаа змам сыбзиабара есқьынгьы иузкуп.
Аԥхӡы каҭәо схандеиуеит, иаасрыхуа сҽаҩра,
Ишеибакәу саҿуп уца аҭаԥсара.
Ушәах мацараха
Уанеилашуа уара,
Уцәқәырԥақәа шьхаҵас
Ианышьҭыззо рыҽҭҳәа,
Агәақьҳәа иас
Иандырхыџхыџуа аҟәара,
Сгәы ҭгәырӷьаауеит,
Сымч ҭалоит,
Исыцлоит саҟара.
Цәгьа-мыцәгьас избахьоу...
Мап, иҟаӡам акгьы!
Иргәыдҵа умч ду,
Инсыхҳәа иугоит зегьы.
Уанҭынчу,
Уцәқәырԥа анымқәацо зынӡа,
Угәы каршәӡаны
Уаналоу ацәа хааӡа,
Усыхан сышьҭахьҟа
Акырӡа сго хара,
Гәырҩеи лахьеиқәҵареи
Сызурҵысуеит уара.
Иаацәырҵуеит ашьхақәа
Иҭахәлакӡа рхаҿқәа.
Аҵаа гәыҿкаагаха,
Имцаԥшьха узбылуа...
Амшын, амшын,
Ишԥасҭахыз сара,
Есымша иулшозар
Ацәқәырԥара!
Иҟаԥшьӡа ишәыз
Тамак ныҿшәеит,
Иналшәан аҵла,
Акәаԥҳәа инкашәеит.
Инеимыттеит,
Иԥыххаа ицеит иара,
Игәылшәаз гәаӷь заҵәык
Аанхеит убра.
Аха агәаӷь
Ахала ианынхагьы,
Иазцәырҵит
Гәаҟрас иҟақәоу зегьы.
Иацәхас инарблаҟьеит
Зымҩа шьапык,
Ишааиуаз,
Инаӷраԥалеит рахәык.
Ус, қәаршҩык ҵысын,
Инықәӡәӡәаа иагеит,
Иқәԥақәсуа, ирблаҟьо,
Ӡиаск иазнагеит.
Ацәқәырԥа хагақәа рҿы
Знык ианнеи,
Еигәыдҵо ирыманы
Дара меихеи.
Зны иаха идәықәырҵеит
Иара хагәха,
Уа кыр иаанхеит,
Хаҳәқәак инрыбжьаха.
Нас урҭ инрымжәа,
Иҩхаргалеит иара,
Нас иршә,
Инықәдыршәит аҟәара.
Аҟәараҿы
Уи гәаҩарак абеит,
Иаргьы убраҟа
Аҽынҭаршә,
Аԥсы аӡеит.
Имҩасуан
Ашықәсқәа еишьҭагыл,
Акы иазнымкыло,
Џьара имаангыл.
Иаӷьлон аӡиас,
Иазԥагьаха, аҽҭҳәа,
Излысуаз абна ду
Агәҭа еимгәҳәа.
Уахгьы-ҽынгьы
Ирзыӡырҩуан иара
Аџь, ажа, ал,
Ахәар, афасара.
Зегьы инрылкь,
Иазааигәаха аҟәара,
Ҵлак гылан
Иқәыԥшӡа, икашәкаҷо иара.
Ихьыхәон амахәқәа.
Ҵаҟа инаҟәӡа,
Ирҿажьын урҭ
Ашәыр рацәа ҟаԥшьӡа.
Егьа икыдырҟьазаргьы
Цәгьала,
Аӡы аҵа
Идәықәырҵазаргь
Омала,
Агәаӷь иҟанаҵеит
Иара атәы ожәшьҭа:
Уи аԥсабара –
Ианаҭеит ахәҭа.
Пусть доблестные тени
Героев и вождей
Увидят возрожденье
Эллады прежних дней.
Байрон
«Еисуеит амшын, еисуеит.
Аҭра иҭагылом,
Ацәқәырԥа дуқәа
Ирҿачны ашәаҟьа.
Инеиуеит аарлаҳәа
Уи аӷба хылан,
Зны ихаззало,
Зны иӡаашьшьыло ҵаҟа.
Зынгьых уи ихбыкьны
Ганха идәықәлоит.
Абар-абар,
Ихаҵҵалоит уҳәап.
Ацәқәырԥақәа
Ишырҭаху иазныҟәоит,
Ирымоума
Ҽынкылашьа ҳәаак.
Уа егьаҩы
Амшын рԥырхагахан,
Игәаҟуеит.
Аблахаҵгьежьреи
Агәеиласреи еицуп...
Аҩызцәа, о, аҩызцәа
Даараӡа
Шәыгәхьааскуеит:
Са сзын
Шәарҭ шәызҭагылоу
Бзиа еилкаауп.
Саргьы уи аӷба скыднаҟьахьеит,
Сшьара сзықәлом,
Аполковник шьажәцәа
Сҭадыргәаҟт цәгьала.
Уиоуп аԥаҩ аҿгьы сызҭынчым,
Хьаас шәызсымоу,
Сыбла ҭырхаха,
Уи агәымха сзазыԥшуа.
Ицоит, иаауеит,
Иагоит есқьынагь
Хаҵеи ԥҳәыси,
Иуамажә еиқәаҵәаха,
Ашәаҟьа аҿашы...
Избан изыҟала
Ибахҭаха ҳа ҳзыҳәан
Ҳадгьыл кәамҟьақәа –
Ихыршәлахаз амшын.
Зцәа иҭыҵыз «алаҳәақәа»
Ҳажәлар еиҵацал ирымоуп,
Згәы иҭоу назҿыҵҟьаз
Наҟ днахго ихаҭа...
Мап, мап! Хәаҽтәыс
Наунагӡа
Ҳаԥсадгьыл рыҭам. –
Ирыхьчоит уи
Архимед ду иԥацәа.
Лахҭымла адгьыл шьҭиҳәон,
Уи иоур шьапқәыӷәӷәарҭак.
Мшәан, шьапқәыӷәӷәарҭами
Зегьы ирыцку...
Еллада, уара узы
Са сымч бзанҵык исшаҭом –
Уара уами
Схы-сыԥсы зегьы зызку.
Ирдырт, ирбеит уҵеицәа
Изҿыԥшыша атәыла –
Иаҿырҵааит урҭ
Ишықәԥатәу жәлар рзы.
Уи аҿырԥштәы
Шьапқәыӷәӷәарҭа дус иаанкыла,
Иагәҭас уеидара,
Иуқәырҳәоит лассы».
Иҵит шықәсыбжак.
Архимед ихьырԥар гылеит,
Дара ҟалеит
Убас ирацәангьы,
Ашьажәҩы аполковникцәа
Ишеибакәу инеидкыла,
Лахҭымк нарыҵажь,
Иҩхадырҵҵалт зегьы.
Урҭ афырхацәа
Ҳа ҳпатриотгьы дрылагылан.
Дықәԥон,
Дыхиан уи ԥхьаҟагь дықәԥаларц,
Шьҭа аӷбақәа иҭәны
Жәлар ргәаҟреи ргәырҩеи рыла
Уаҳа адгьылбжьахақәа рахь
Имцаларц.
Ауаҩы иуаҩра
Иқәыџьмара иаԥигарц,
Игәыразра
Ԥхьагылара ауларц...
Апатриот деиҵасуа
Игәаҵанӡа иааҭигон,
Изқәашьхаз есқьынагьы
Иара иҳәаларц:
«Еллада, ихьаазгауа,
Сгәы иҭыхо уахынла, ҽынла:
Уара,
Акәльтура ҳзызыԥшааз зҽазҵәылх,
Урҭ «аиқәаҵәақәа» рыҟазаара...
Исгәакьоу стәыла,
Иазынхоит
Ишәыта еиқәаҵәан
Уҭоурых!»
Иҭынчуп аурыс ибна-ккара,
Убас иҭынчуп икаууа,
Машәыршәа ҵлак џьара инкаҳаргь,
Ашысламшәа иарӡуеит ашьҭыбжь уа.
Идәеиужь каршәра ҭбаа уанықәыԥш,
Угәы ааҭынчхеитоуп ӡынӡа:
Ашәарҭа шыҟам акәша-мыкәша –
Иубарҭоуп даара хараӡа.
Иӡқәа, мышцәгьа рԥырхагаӡамкәа,
Ишьшьуп, иҭынчуп есқьынгьы.
Абарҭ зегь рҭынчра иахҟьан акәхап,
Аурысгьы дҭынчӡа дзыҟоу ихаҭагьы.
(Ихьӡнызҩылоит Баграт Шьынқәба)
Иҟамлаӡацт ҳдунеи аҿы џьаргьы
Ишшапаӡа, алар еиԥш, иҟоу амҩа:
Аԥсаатәҵәҟьагь шиашоу изыԥырӡом бзанҵгьы
Џьара имкәараҵар, уигь ԥсыхәа амам.
Мшәан, изҳәатәузеи, иаҭахӡам мыцхәы,
Ҳдунеи еизадара мацарак иеиуам:
Иҳамбои, ҳзықәгылоу адгьылҵәҟьа закәу –
Акаршәреи аҟәаԥа-ҿаԥареи ишырзеилоу.
Уи ззеилымкааз, иатәазымбаз мамзар,
Дҭахеит, дҭахеитоуп уи насыԥдарыла...
Аублаа рыцҳа рыӡбахә аараҳар,
Изаҳаз зегь рхәы-ржьы қақаӡоуп ишгыло.
Инҵәеит, ианыӡааит адунеи зынӡа.
Шьҭа рбызшәа гәакьа ртәыла инықәҩырц акәым
Аӡә дыԥсыргьы, ихьааргоит цәгьаӡа,
Жәларык шеибакәу рықәӡаара акәым.
Ихьааигеит апоет урҭ оумала,
Аҵәымӷ еиԥш иҵарӡоуп иара игәы ишалал:
«Избан, избан изшәзеилымкаа шәара,
Шәыԥсҭазара мҩа ахаҵәирҭақәа шамаз?
Избан, шәара шәымхьаҵуа, шәымхынҳәуа,
Хаха шәзагәыдлаз ацаҟьа гәышԥыла?..
Мшәан, уи абӷабҵәҟьа наҩс ицоит зымҩа,
Иоумаха џьара ианаԥынгыла.
Аидара шәықәжьын, шәеиҵацал шәакын.
Шәагәҭасны ахҳәара шәҽазышәкит мчыла...
Ахаҳә хьанҭыџь ду зқәыжьу аҳаскьын,
Инақәҵәиашаноуп, ихахаӡа ишгылоу.»
Аублаа хьаас измаз иахьа-уаха,
Аҵыхәтәан апоет иӡбит гәаныла,
Ианыӡааз рзы иҟаиҵарц уи абаҟа,
Иныҟәо абаҟа уахынла, ҽынла.
Дшаҟьеит, деимдеит уи анахь-арахь,
Ахаҳә, аиха, аҩны-гәара – зегь ирцәажәеит.
Диԥшааит аҵыхәтәаны ацынҵәарах,
Дилаҵәеит уи гәыла-ԥсыла, ажәала.
«Ацынҵәарах» захьӡитәыз абаҟа,
Абар иныҟәоит, қалақь-қыҭа нмыжьуа.
Ицәажәоит уи: «Умчыдан уанынха,
Иӷәӷәоу уҽидкыл, ухатәы камыжьуа».
Урцәымӷын, Португалиа, уцәа бааԥсын,
Иаргәаауан уӡбахә ахара изаҳазгьы.
Иуҭаауаз – рылаԥш тәамбашақә иухын:
Атәылақәа ирылубаауаз акын,
Аҳәыҳәқәа икьацәӡа ирылахаз лаҳәазшәа.
Уҩнуҵҟеи иумпыҵахалаз ҽаџьареи
Иургәаҟуан ажәларқәа, аӡәгьы дымшаҭо.
Зегьынџьара цәгьала иахьеи уахеи
Аӷьӷьа рыхгон, иардагәон хацәеи ҳәсеи
Убахҭақәа ирҿажьыз асапатқәа.
Еичурчон шкәакәеи еиқәаҵәеи уара,
Дгаӡазаргь удиктатор иажәа ҩбамтәкәа.
Жәлар рымҩақәа рыркьаҿра, рыхҵәара
Уаҿӡан, аҵыхәтәаны зынӡаск раркра...
Мшәан, Магеллан дыззықәԥоз раартра акәын.
Ҳа ҳшәышықәса аҩажәатәи ахаҿра
Досу иааиҭаху ҟаиҵарц азин инаҭом:
Иауамзаап мчыла ажәларқәа ршьақәкра –
Ҽа Португалиакгьы ыҟазаап убра,
Салазаражә и-Португалиа адагь.
Кальдерони Комоенси рԥацәа
Ҳдунеи ҿыцк адмырбакәа рычҳауазма:
Диктатори тирани – аӷацәа,
Ирхажьыз ихәыруа шықәсы рацәа,
Улаханы иахуҳәаргьы ауазаап!
Апатырқалқәа ртәыла ԥхьаҟагьы
Иманшәалазааит уусқәа иаҳагьы!..
Абна, Вориа-Богородтәи абна,
Аӡиақәа ахьыҟоу ииаҵәаӡа,
Икеи-кеиуа ажәҩан,
Урҭ рыԥштәхәы аман,
Адгьыл иахьазааигәахаз зынӡа,
Рыԥсы ӡа, зегь ахьӡырҩуа, иахьҭынчу,
Абӷьы еихьысбыжь ада бжьы умаҳауа,
Сааԥсаха, акыр исылӡаа сымчқәа,
Ушҟа сааит,
Аԥсшьара са сазхьуа.
Санаториоуп ҳәа смааит хара тәылантә,
Уҟаӡам уи иалаҟоу акны.
Иванов иҩны сара саангылеит,
Абнахьшьцәа иреиуаз аӡә иҟны.
Бзиа ибон уи, дылан абнаршәыра,
Аҵла, уаҩҵас, деиҷаҳа иааӡон,
Руак џьара инхынааргьы машәыршәа,
Давс дызцозма, –
Уаҟа иҵиргәон.
Зыҽҭҳәа игылаз аҵлақәа ахьибоз,
Дгәырӷьон уи,
Игәы ҟарҵон цәгьала:
«Убас, убас, афырхацәа, ахьырԥар,
Ишәызҳала, абааԥс, ишәызҳала!»
Хԥа рҿы итәоу иԥҳа Алиона лакәзар,
Узлалыхәозеи мамзар лара,
Рыхьӡқәа аҷҷаҳәа илҳәон даҿамхаӡакәа
Аҵла хкқәа, исзымдырӡоз сара.
Ашәарах, аԥсаатә зыхкы уҭахузеи!
Илами итәҩасуа аҽацәқәа уа,
Абнатә шәишәи дуқәа ирыбаргузеи –
Рыкәҷарақәеи дареи еиқәҿыҭуа.
Аԥхынра аанҵәаанӡа уаҟа сыҟан,
Ишԥацеи аамҭа иԥырны.
Аԥсабара ссир ихнамки сыбла,
Самгеи, самгеи са сытҟәаны.
Мшынха иҟаз абна, ҳәаа змаӡамкәа,
Исныԥшит убасҟак схаҭа,
Иарбанзаалак хьаак сԥырхагаӡамкәа,
Снервқәа ҭынчхеит, Сыцәагьы ҭынчхеит шьҭа.
Саалоит, саалоит Иванов иахь саха:
Ибна, иара иеиԥшҵәҟьа,
Бзиа избоит,
Аҵлақәа еиваӷӷа,
Рнапқәа рхаха,
Аурыс, бзиа ишԥоубои аԥсабара!..
Ассир, ивановаа, шәа ишәырҿиеит:
Сибра еиԥшҵәҟьа абна, абна-ккара –
Москва амҵангь ишәааӡеит.
Аԥацха хәыҷы, есырла ихыбыз,
Еиқәҷаб хәажә быцала ишышыз,
Сара сахьиз убраҟа ами,
Убраҟоуп сыҷкәынра ахьшәҭыз.
Иабаҟоу уи аԥацха, иқәӡааит,
Инымхеит ашьҭамҭак џьара,
Аҩнеихагыла иӷьаз-ӷьазуа,
Аҽҭҳәа иҩышьҭыҵит убра.
Сыҩноуп саргьы убри ахан ду,
Сыҩноуп ҳәа аума, аа ожәшьҭа,
Убраҟа ииз сара сыхшара,
Исаҟароуп сара схаҭа.
Аха сԥацха хәыҷы, есырла ихыбыз,
Исгәалашәоит, ԥхыӡ избоит зынгьы –
Ҩ-аамҭак реиԥшьырҭа сшагәылиааз,
Сара иснымԥшуеи иахьагьы.
Ишлеит, ишлеит иҟәашӡа са схахәы,
Схаҿгьы акҷырақәа идырӷӷеит мыцхәы.
О, ажәра, мшәан, усзааима ууамаха?..
Мап, мап! Уҩашьеит, умҩахҟьеит.
Суныӡбоит: Макьана Пушкин сиԥхьоит дысгәарԥха,
Сизыӡырҩуеит Бетховен сцәа сҭаӡыӡо.
– Леандр Геллеспонт дырит дыӡсаны.
– Уи лакәуп, насгьы дӡааҟәрылт аҵыхәтәаны.
– Аха Баирон? Дарданелл дахымси еиҩҵәаны?
– Знызаҵәык. Дычмазаҩхеит нас уи дахҟьаны.
Алакәи аҭоурыхи урылаланы уцеит,
Ҳа ҳхаантәи ӡсаҩыкгьы иӡбахә умҳәаӡеит.
Урҭ дреиуоуп иҳалагылоу ахьыԥшааҩ Ҳазараҭ,
Дагьӡаамҟәрылеит уи, иагьизымҵыст чмазарак.
Иаҳхысыз аибашьраан, иаҳа ҳангәаҟуаз зны,
Ианаҳаԥхьаӡоз граммк ахьгьы кыр иаԥсаны...
Мшәан, Дарданелли Геллеспонти иреиԥшума? –
Ҩажәантә еиҩиҵәеит уи аӡиас Колыма!
Ацәқәырԥақәа еиҩыхуа
Инеиуа аӷба сҭоуп сара.
Ахәыцра бааԥс сыцрыхо,
Ӡаӡҵас сгәы кылнаҵәоит цәгьала.
Аха хара имгакәа,
Абар инасыхҟьан ицоит...
Мшәан, аӷба «Џьурма» акәӡам –
«Россиа!» «Россиа» сагоит!
Уара умаӡан, улакәын ауаа рзы,
Урхәыцга гәырхыҭхыҭган есқьынгьы,
Уарҳалла ажәҩан далоуҵон аӡәы,
Арашь ццышә дақәуртәалон даҽаӡәгьы.
Ҭынчреи бзиабаралеи иҭәын зынӡа
Ҳдунеи игәыбзыӷҟәмшәышәутәыз уара.
Аԥҳәызбеи арԥызбеи ԥсык еицырхаҵа,
Ихнахуан ушәахәақәа ркаҷҷара.
Иԥсыҽхон ацәгьа ма зынӡа еиқәтәон,
Иагон улакәншьара иблахкны.
Зны абрагьҵәҟьагь игәы нхьаԥссашәа дҟалон,
Ицон игәыжәлацәгьара ихыԥсааны.
Ушана мычлаҵаган зегьы рзы,
Иреиӷьӡоу удырҳәалон ауаагьы:
«Имзеитәуан исоната» ссир азы,
Имзеитәуан даҽаӡә «Иԥшаҳәагьы».
Абар иуҭааит аҵыхәтәаны ауаагьы.
Снеилууеит – ргәыхыҭхыҭрақәа еиқәтәоит...
Мап, мап, усҟак иутәутәхьеит – есқьаангьы
Ушымаӡоу, ушлакәу урзынхоит.
Ҳәаа змам таига аҽеиҵҳәаӡан ишьҭоуп,
Џьаргьы ԥсы зхоу ҳәа умбаӡо иҭацәӡа.
Сааԥсаха, скара-ԥсараха мҩакы сануп.
Иаасыкәыршан бнатоуроуп иууаӡа.
Аҭынчра уҳәеит ҳәа, аԥшаҵәҟьа аԥсы аӡеит.
Икашәом машәыршәа бӷьыцкгьы ныҿшәаны.
Аҭынчра мшынха абна иахаԥеит.
Ҳаи, сахәаҽуеит ааугәахәрын уацәшәаны.
Абӷьыц мҵысӡо, шьҭыбжьык џьаргьы имгаӡо,
Ишыцәаз аԥсабара еиқәшьшьы,
Иналырҟьан зынӡаскгьы ааигәаӡа,
Ԥсаатәк ныҿнаҭит иҵрыхәҵәаӡа абжьы.
Аҭынчра нкылнацҟьааит, са схаҭагьы
Схы инаркны сшьапқәа рҟынӡа снеимнадеит,
Исыкәшаз абна тоура лашьцагьы,
Иаразнак иааҳәыцымцызшәа збеит.
Таига, таига, лахьеимарџахә таига,
Удагәаӡами ушыҟоу есқьынгьы!..
Ԥсы зхоу акы, ԥсаатәзаргь абжьы анга,
Избазшәа сҩызак, сыуак ихәанга,
Саарлахҿыхит, иаасырццакт сшьаҿагьы.
Абахҭа дҭадыргәаҟт,
Нас дхырҵеит:
Ицәҳәыраха иаацәырҵт
Досон абар.
Уи азмырха,
Зынӡаск иахдырҟьеит –
«Упартиа мап ацәкы,
Уаҳшьит мамзар!»
Мап, дкамҳаит уи,
Ахаҵа иусуп.
Дацәымшәеит
Адунеиаҿ акгьы.
«Са скоммунистын.
Скоммуниступ.
Сышкоммунисту
Саанхоит ԥхьаҟагьы!»
Ибжьы ҵар
Адунеи иахыҩит,
Иршәо, рҭыԥ иқәҟьо
Иаӷацәа зегьы.
Иҩызцәа, еигәырӷьаны еигәныҩит:
«Ахаҵаҵәҟьа
Ицәшәоит ауп аԥсрагьы!»
Аҩыза, Корвалан, исыцлеит,
Ухаҵара
Сархаҵоит схаҭагьы,
Есааирагьы
Са сгәыӷра шьҭыҵуеит,
Ицәырҵуеит ҳәа,
Ахацәа цәырҵуеит
Ҳа ҳшәышықәса
Аҩбатәи ахәҭазгьы!
Зегь реиҳа бзиа ирбоз рҩызцәа
Ирцәыӡит,
Аибашьра ирцәагеит,
Дара,
Ача ҿаҵа еиҩызшоз,
Алими иҩызеи –
Рыԥсы ҭахеит.
Еиҟәган.
Афронт бааԥсқәа еиҩыршан,
Урҭ ыҟан
Хаз-хазы хара,
Ианеилга аибашьра, аҩыџьагь
Аус рҽазыркит
Хацәнмырха.
Абрагь изеиқәшәомызт:
Ҩадаҟа
Руаӡәк дахьыҟаз,
Цәгьа ихаран,
Егьи,
Ишьҭкәыцә иагаз Ладаҟа,
Ельбрус ду амҵа
Аус иуан.
Ицон ус ашықәсқәа
Ишзахәоз,
Ицеит
Ҩажәихәба инреиҳаны.
Алими иҩызеи,
Ишақәымгәыӷуаз,
Еиқәшәеит ҽнак, аҵыхәтәаны.
Иагьеиқәшәеит,
Рҽынеигәыдрыҳәҳәалеит,
Аха ирызҭымкааит
Жәакгьы уа.
Ҩ-ҵлак еилиааз реиԥш,
Инеилаҵәеит,
Инеикәырша дара рнапқәа.
Еиҵасуан аҟәара,
Иқыџь-қыџьуан;
Имҩасхьоу хнымҳәи
Еиханы.
Зынӡаск еилаҵәаӡеит аҩыџьа,
Изеиԥырымҵуа еибакны.
Избоз,
Еидхалаӡеит ҳәа иџьазшьоз,
Ирзеилкаауазма, мшәан, дара, –
Алими иҩызеи
Ишыргәыдрыҳәҳәалоз...
Ирцәыӡхьаз
Рҩызцәагьы убра.
Ацәажәара иҽаназик Ҳақы,
Жьац дҩаҵҟьан, днаҿаххит уи игәҭакы.
Жәак шааиҳәалак Ҳақы, иҳәон егьи
Инеихаргыл иаразнак жәабагьы.
Ҳақы дынҭгыл-ааҭгыло, дымццакӡо,
Дрызхәыцуан иажәақәа ишәо-ираӡо.
Иҿы иааҭашәоз, инеилагәа зегьы,
Иӡхыҵраха индәықәиҵон егьи.
Ҳақы ашьшьыҳәа ацәажәарахь деихеит,
Уи ала иҩызагь днеихьыԥшып ҟаиҵеит.
Мамзар дазхәыцуазма – Жьац иаҳагьы
Дымбыжки, иаԥызгеит ҳәа иҽырӷьӡангьы,
Жәак ацынхәрас ҩажәа ҭирҟьон ожәы,
Ма изакәызеи ихылҩыруаз абжьы.
Абжьы – инҭаҩыр ҩажәа зкуа аҳаԥшьа,
Иагон иаразнак еиҟәжәжәа-еиҟәшьшьа.
Акызаҵәык, акоуп дзышьҭоу Ҳақы:
Инагӡаны изҳәандаз игәҭакы.
Анаҩстәи усума, мшәан, егьаурым,
Аӡәы игәы иахәап, даҽаӡәы игәаԥхарым.
Иабаҟоу, Жьац ихарззала ибыжь ду
Аҳәаха еимраӡеит Ҳақы игәы иҭоу.
Агәала иманы, ихы ҭууа,
Диԥырҵит Ҳақы, жәак уаҳа имҳәауа...
Уаангыл, уаангыл, усзыӡырҩы, Ҳақы,
Иуасҳәоит Саади иҳәамҭақәа руакы;
Убри ихаангьы иҟазаарын ауаа,
Ауу-ууҳәа агәҭакқәа зхәаҽуа:
«Аҟәыӷа уаҳа илымшо дҟаҵа,
Ажәала дихәаҽуазар агаӡа,
Иџьашьатәым, иԥхьаӡатәым омас,
Хаҳәла иԥуҽыргьы ҟалоит алмас».
Мап, иҟамызт абас мацара.
Ҳдунеи аҽаԥсахт, зегь злаӡоз.
Иабаҟоу, мшәан, амегацарос,
Хԥа-хԥа метр зтәыҩақәа наӡоз?
Еласмотериақәа абаҟоу?
Амшә дуӡӡа аҳаԥқәа ирҭам.
Урҭ рышьҭамҭа анышәаҿ ада
Џьарамзар-џьаргьы шьҭа ианӡам.
Атоурақәа еимгәҳәо ирылаз,
Иӷәӷәаз, имырҳауаз, имшәоз,
Адуреи адауаԥшьреи рыла
Иԥагьаӡа ҳдунеи ҟазҵоз –
Ианыӡааит. Раамҭа аан – ицеит ҳәа,
Ҟалап изҳәаша аӡәырҩы.
Аха урҭ рықәӡаара зегь реиҳа
Уаҩуп изхароу, ауаҩы.
Иҽеибыҭа абџьарла дрыжәлон,
Ак рыцҳамшьакәа инирҵәон,
Ҿыц бџьарк ҟаиҵацыԥхьаӡа, рыжәла
Есааира инаҟәуа, иазҵон.
Кьоушәоуқәак роуп ожәшьҭа инхазгьы,
Абар аныӡаара иаҿуп:
Абӷабгьы, шьхакаԥкаԥгьы, слангьы –
Еиқәырхатәуп, еиқәырхатәуп!
Ихьаазгоит цәгьа ҳдунеи еиҭымхоит,
Аҵабыссарахь еихеит –
Аԥстәқәеи аԥсаатә дуқәеи зегь рҭыԥан,
Ҳәнаԥи баӷыри рацәахеит.
Адәышкәаӷьаз иахьабалакгьы.
Ҩнык ацәаара убом ааигәа.
Иреизарҭан ауаа еснагьгьы –
Иаангылон автобусқәа уа.
Ианықәшуаз аҭакар аакылҟьан,
Икыдҵәа ианауаз ақәа,
Адәышкәаӷьазаҿ еилагылан,
Дасу имашьына дазыԥшуа.
Иааџьаршьеит ҽнак ауаа ахьааизаз,
Иагьшԥарлахҿыхи зегь неиԥшны:
Адәышкәаӷьазаҿ, амҩа азааигәа
Қәацәк гылан, ҿыц иҟаҵаны.
Ақәацә ҳәа ззуҳәашаҵәҟьа акәын,
Иадырсын ашьаҟақәа ԥшьба,
Ашифер еивҵаԥса хыхь иақәын,
Ҵаҟа – асқамқәа гылан ҩба.
Зегьы ирбарҭахеит харантәгьы.
Иаргәырӷьон, иаднаԥхьалон ауаа.
Џьоукы, автобус иазыԥшӡамгьы,
Зынгьы рыԥсы неиҭарклон уа.
Ақәацә хәыҷӡа, џьабаас ҳәа иадуи –
Шьыбжьоннӡа ҩыџьа иҟарымҵеи...
Амҩа аганахьшәа иҳәуан,
Агәы каршәӡан ажәӷра,
Унавсны уцаргь ауан,
Ус имуит ҳәа Ахра.
Имашьына иҭартәаны,
Ахы ихьымӡо Ахра,
Ауаа игон, аҩы дашьны,
Нас дабавсрыз ажәӷра.
Уи днацәхасит ирӷәӷәангьы
«Жигулила» Ахра,
Аҽазнымкыла аԥстәгьы,
Инеины инҭаҳаит ажра.
Иааныркылан «Жигули»,
Днарыгәҭылак Ахра,
Инеицхырааны зегьы,
Ажра инҭыргеит ажәӷра.
Ахырқьиара иҭахны,
Ус неиҳәахит Ахра:
«Ҳамҩа иаԥырахан аԥстәы...
Ҳаи, афасааит ажәӷра!»
Апассаџьырцәа руаӡәы.
Ҿааиҭит игәы иҩыҵалан:
«Дәныҟала иӷроуп аԥстәы,
Ауаҩы – ҩныҵҟала!»
Гагра, Гагра, сшыхәыҷӡаз сзышьцылаз,
Уаҟа интернат-школа сҭан.
Сыблақәа еснагь амшын рыхгылан.
Сышьҭахь – баҳча дук еиҵҳәа ишьҭан.
Кәараҷҷак ашкол иазааигәа инеиуан.
Уи ахаҳәқәа ирықәхәмаруа ицон.
Аԥхын, аӡын – зегь иара иазеиԥшын,
Иагәаԥхоз ашәак еснагь иаҳәон.
Мап, сара бзанҵык исхашҭуа сыҟам:
Скәараҷҷа, амшын, абаҳча, ашкол.
Пушкин, Баирон, Лермонтов, шықәсыла
Ҩызара сызуа, сыргон, сааргон.
Снызкыло ҟалозма, са саиааиуан,
Есқьынгьы сара сгәыхәтәы наӡон:
Сажәеинралақәа аҷҷаҳәа ицәажәон,
Сыԥхьарца – акаҩҳәа ашәа аҳәон...
Са сзыхцәажәо ианбатәиу, – крааҵуеит,
Ҩынҩажәижәаба шықәса!
Имцеи хара!
Сгәалашәарақәа, ҭабуп ҳәа шәасҳәоит:
Сыбла ихгылоушәа избеит схәыҷра.
Аха нас? Анаҩстәи сусқәа шԥаҟаз?
Сымчқәа сыԥсаҟьазар уи анаҩс?
– Настәи?
Иааудгылеит уажәра шааиуаз,
– Ҳаи џьушьҭ, сшыхәыҷӡаз сажәырцу нас?
– Ааи, урҭ амҩа иашаҵәҟьа рыбжьазаап.
– Сыҷкәынра? Ажәакгьы азҳәаӡам.
– Уҷкәынра уалацәажәартә иҟамзаап:
Иалнаршаз зынӡаскгьы ирацәаӡам.
– Ус аума!
Сӡышра, суеигәырӷьоит уахьсҭааз!
Саҳәоит: иумаз ақәра ду анҵра:
Сыҷкәынра иазыҟамҵакәа иаанхаз –
Иуанамхеи шьҭа нагӡатәыс уара.
Ус ҭынчроуп, бжьык џьаргьы игаӡом –
Икара-ԥсароу мшуп.
Махәҭак машәыршәагь иҵысӡом –
Аԥшаҵәҟьагь цәалашьшьуп.
Ԥсы зхоу акы ыҟаӡамшәа убоит,
Еиқәтәеит зегь еиқәшьшьы.
Агәаҩаҿ ԥсаатәзаҵәык ҳәацәоит –
Иҵәаауа игоит абжьы.
Аԥсаатә, иухьзеи, уҵәаауеит?
Уацәшәозар уахьзаҵәу?
Мамзаргьы ицәоу адунеи
Сырҿыхоит ҳәа уаҿу?
Шьҭа сара сзын
иԥсхьоу аӡәы усызиеиԥшуп,
Усымоуп кәыба хәыҷык уҭаҵаны.
Уахьымеицакша ҭыԥк
Уара иузыԥшаауп,
Саргьы
снаухылаԥшлоит угәцаракны.
Усрыцқьоит, иуқәсыршәуам
џьара бабыцкгьы,
Анышәынҭрагь
дымрыцқьалои џьара.
Уаашьҭысхлоит зынгьы,
ухьаагаӡан сузхәыцуа.
Избан?
Аԥсы шьҭа дысзырбзома,
Мшәан, сара.
Уареи сареи
закәытә аамҭоузеи иҳаҩсыз!
Сыҷкәынамыз,
сымч ҭамыз иӷәӷәаӡа.
Иссирха урахәыцқәа
ирыҵыҩ икамыҩуаз,
Чаиковски ибаркарола ҿацаӡа.
Снацәкьарақәа
угриф ишԥақәхәмаруаз,
Вениавски
имазурка: анасырҳәоз!
О, сҩыза бзиа,
сыԥхьарца икаҩуаз,
Шаҟа насыԥ,
Гәадура сзааугалоз!
Уажәы?
Акы усзаԥсаӡамкәа уқәуп.
Уԥсыхьшәашәаха укәыба уҭоуп.
Саргьы, сгәырҩо,
схы сыкәажь сухагылоуп,
Цнапыкла уеиԥхьышьшьаауа,
Егьи – ҿахҵәоуп.
Егьи ҿахҵәоуп!
Уи аибашьра исымнахт.
Исымнахт аибашьра,
сара снапы.
Сзыԥсоузеи шьҭа сара?
Исымоуи ԥсыхәас?
Исцәыӡт нцәахәыс ҳәа
иҟаз сара сзы!
Уԥсуп уара.
Уԥсуп уажәшьҭа са сзыҳәа.
Исзынхаз акоуп:
имыӡуа,
имԥсуа
Мазуркеи баркаролеи
Иҭаҩлоит слымҳа,
Исгәаларшәо
Са сқәыԥшра шықәсқәа.
Иангәаҳҭа акәша-мыкәша шьҭа зегьы,
Ҳааҭгылт ҳарҭ ӡиак аҟәараҟны.
Аӡиа уҳәеит ҳәа иџьашьатәын иаргьы –
Еиҵҳәа иҭажьын мшынк иаҟараны.
Еразнак Хараӡа уи агәҭаны,
Инақәшәеит ҳалаԥш
дгьыл ҽыҭк еиқәаҵәаӡа.
Иаҳзычҳауазма, тыҩк аарыхианы,
Аӡәи сареи ҳагьдәықәлеит ҳаҿҟьаса.
Иарҿиаз закәызеи аԥсабара уа!
Ҳагеит ҳара еразнак ҳаҭҟәаны.
Аӡы иҭыҳәҳәон ацаҟьа ҳаракӡа,
Иџьашьатәӡаз, иџьашьатәӡаз акны.
Адаш дуқәа уи иалан еиҩырсса,
Дара зегь ҩеижьӡа хьыла еикәаԥхон.
Жьаҳәала ҳрысцыԥхьаӡа урҭ ҳара,
Ахьы, ҳәасарҭк еиԥш, иҿышәшәа икаԥсон.
Еилаарцыруан иблахкыгаха зынӡа,
Мраха ихыҷҷалон ацаҟьа аӡы...
Уи еиԥш ашана, ассир, ҽаџьара
Ибахьоума адунеиаҿы аӡәы!
Ауха ԥхыӡлагьы избеит сара,
Избеит уи иаҳагьы иџьашьатәны:
Игылан Аҟәа икаҷҷо иара,
Игылан Ленин иашҭа агәҭаны.
Ииаҵәҟаҟараӡа
ажәҩан ахагылоуп.
Амшыни ашьха дуқәеи
ирыбжьакуп.
Уи тәыла хәыҷуп,
аха тәыла ссируп.
Иршеижьҭеи адунеи,
Уи аԥсуаа иртәуп,
Зегьынџьара:
идгьылыз, ижәҩаныз, имшыныз, –
Ԥшшәык рхоуп –
Ииаҵәҟаҟараӡа еикәаԥхоит.
Ауааҵәҟьагьы,
убасҟак уи иарлахҿыхыз,
Рхаҿқәагьы
иаҵәахазшәа унарбоит.
Ахан дуқәа
иӷьазӷьазуа еивагылоуп,
Аԥсшьара ҳәа
сасцәас иаауа ирызкны.
Убарҭ аханқәагьы
аиаҵәара рхыҩуп.
Ишоуп зегьы –
Ԥштәы иаҵәала ишәны.
Уа рыгәқәа ҭгоуп зегьы –
агәырӷьа ишьҭнахуеит:
Мыч ҷыдоуп уаҟа
ирылашуа ауаа.
Уԥшишь, иубома,
шәышықәса зхыҵуа аԥсуаа,
Еизԥагьаха, ишдырхәмаруа аҽқәа.
Урҭ хшыҩеицакрак
рымаӡамкәа иааиуеит.
Иҟәыӷоуп, ражәақәа –
зынӡа ихәшәуп,
Убарҭгьы еилаҳәоуп кәымжәы иаҵәала –
Уагьы аиаҵәа – аԥштәқәа ирыцку акуп.
Атәыла иаҵәа,
еицырдыруа тәылоуп.
Аԥсны ҳәа
ахьӡ цахьеит уи харагьы.
Саргьы убра сынхоит,
қәрадуаа среиуоуп,
Зегь шыҟоу аиԥш,
ссасдкылаҩуп саргьы.
Исымоу иреиӷьу
иара изыҳәан исымоуп.
Иреиӷьу афатә,
иреиӷьӡоу аҩгьы.
Аԥҳәызба сас лзы?..
Нарҭ Сасрыҟәа дҽыжәуп,
Иҽыхәа-иаҵәа
шьацәхныслом бзанҵгьы.
Усҭаа!
Уаргьы суԥылоит.
Улахҿыххап.
Иубап қәрадуаа.
Рмаана еилургап.
Хьаа-баақәак умазаргьы,
икажь-иԥыххаа,
Ахәыцра иаҵәҟаҟарақәа
ума уцап.
Шәареи сареи ҳаиԥырҵуеит. Сгәы шәышҭыхо,
Шәышхьаазго сцоит хара – убас сразҟын.
Ҳдунеи зегь гәысакарахангьы сықәхааит,
Зегьы акоуп – шәоазисуп са сзын.
Ашоура, аҭакар цәгьа анкацеиуа,
Санӡышо, сымч насылӡаа сааԥсаха,
Сымҟьалакәа – шәоазис са сазнеиуеит
Ихьшәашәаӡа иахьсдыржәша ӡык сара.
Ииашоуп, ҳамҩаду ҭбаауп,
Ԥсароуп наҟ-ааҟгьы еихашьшьы.
Машьынас иҟоу зегьы ануп,
Еихьыс-еиԥысуа еицхрашьшьы.
Ааи, ииашоуп, ҳамҩаду ҭбаауп,
Ихҟьоуп каҭранла еиҟара.
Избан, нас, амашәыр рацәоуп, –
Лассы-ласс иҟалоит убра.
Машьынақәак зны имҩахҟьоит,
Еиҿаслоит урҭ даҽазынгьы.
Ауаа рнапқәа, ршьапқәа ԥҵәалоит,
Иҭахахьеит убас џьоукгьы.
Ирхароуп ашофиорцәа рҳәоит,
Иржәуеит арыжәтә ирацәангьы.
ГАИ – ҽакӡоуп ҳәа иԥхьаӡоит,
Иагьиҳәеит зны иаарыӷәӷәангьы:
«Зегьынџьара ԥсароуп, ԥсароуп!
Уасҟак урҭ игәыԥҵәагоу роуп...
О, анеибеиԥш еизадара
Шаҟа иухҟьоузеи ацәгьара!..».
Еилыҵит хаҵеи ԥҳәыси.
Урҭ еиԥырҵит.
Ахаҵа дцеит, дцеит
Ҭыԥк зымҩа иԥшааны.
Еиӷацәахеит.
Ацгәы еиқәаҵәа рыбжьысит.
Дгәырҩоит рхәыҷы,
Аҩыџьегь дрызгәыкны.
Ихьааигоит цәгьа
Разан хәыҷы.
Ихьааигоит,
Дцалоит уи иаб иахь,
Ибжьамыжь мышкгьы.
Агәылацәагьы, рҽазҵәылх,
Убра иабжьалоит,
Еиндыршәарц инҭакы
Рыхгьы, рыгәгьы.
Иусханы,
Уи ӡбырҭакаҿ ианнеигьы,
Еинрааларан
Уи аӡбарагь
Зызкыз.
Аҭаацәа рыхьчара
Аусқәа иреиӷьу –
Акоуп ҳәа ами
Зегьы ргәы ишҭакыз.
Аҵыхәтәаны еинаалеит
Хаҵеи ԥҳәыси.
Уи ӡбырҭеи гәылацәеи
Рыда иҟаҵан.
Зынӡаск имчыдан
Урҭ абри аусаҿ.
Зегь зылшаз иоуп
Разан хәыҷы,
Разан.
Сара ашәарҭа ду сҭагылан,
Сеиҵыхны снықәырҵеит астол.
Иаасыкәыршан, иеиваӷӷа иаагылеит
Схирургцәа –
сыԥҟара згәы иҭоу.
Унасхагылт ускальпель шукыз,
Убасҟан ихааӡа исмаҳаи
Убжьы, игәыҟаҵаган иҟаз:
«Акы уацәымшәан, аҳаҳаи!»
Анаҩстәи сгәалашәо ҳәа сыҟам.
Акгьы схьаам, акгьы сгәы иҭам.
Шаҟа аамҭа сырҩышьыз сыздырам.
Санааԥш –
спалатаҿы сышьҭан.
Са сшыбарџьеиуаз, цәгьа сышгәаҟуаз,
Дырҩегьых ихааӡа исмаҳаи...
О, шаҟа игәыҟаҵаган иҟаз!
«Акы уацәымшәааит, аҳаҳаи!»
Шьҭа краамҭа ҵит. Исхашҭит схьаақәа.
Сшьапқәа сагьрықәгылт са сҽырӷәӷәа.
Аха сгәы уҭоуп, Халаҭа шкәакәа,
Еснагь, еснагь сгәы уҭоуп уара.
Ԥырхагак, гәеиҵахарак, мамзаргьы
Са сышҟа ус хьанҭак анааи,
Исгәалашәоит сара иахьанӡагьы,
«Акы уацәымшәааит, аҳаҳаи!»
1. Ахш ахәыҷқәа рзы
Шьыжьӡа идәықәлаз амашьына,
Ишиашоу араион иазцоит,
Иагоит уи ахш цистернак азна,
Ахәыҷқәа рбаҳчазы иагоит.
Иаными ауаагьы уи амҩа,
Машьынақәакгьы аӷьӷьа рыхга.
Имцои зегь чаиҿыхра, иахыццак –
«Ашәаԥшь» иалоу аколнхацәа.
Издыруада убри зыхҟьахыз,
Изгәарымҭаз уи ианахәҭаз,
Икаҭәон ахәхәаҳәа иааҟәымҵӡакәа,
Ахш ацистерна иҭаҭәаз.
Ицәаҳәа шкәакәаха ианылон
Уи амҩа ҩыџьара еиҩшаны,
Иахьиашарҭаз, иахьхаҵәирҭаз –
Зегьынџьара еибарганы.
Ишзахәо иҩуеит амашьына,
Ианаамҭоу инеирами иара.
Ахш иагхоит, ес-минуҭгьы иагхоит,
Инхоит шьҭа хшыда ахәыҷқәа.
Ианымыз ауаагьы уи амҩа,
Машьынақәакгьы аӷьӷьа рыхга.
Аха аӡәызаҵәыкгьы дҟамлеитеи,
Икаҭәоит ҳәа ахш убра изҳәара.
2. Нада-аада амҩа ианхалаз аҵла
Иналырҟьан аԥшацәгьа насын,
Иҩыҵнаҳәаз ҵла дук еиҵҳәа,
Аколнхацәа зланыҟәоз амҩа
Иҩанымҳалеи наҟ-ааҟ еиҩша.
«Ашәаԥшьаа», убри инахыкәшан,
Имцеи мшәан, чаиҿыхра имцеи.
Дара ирышьҭалан иааиуазгьы,
Убарҭгьы убасҵәҟьа ҟарымҵеи.
Аколнхацәа рмашьынақәагь,
Инаҩсит аҵла, ус убра...
Убри нахыс уаагьы машьынагь,
Зымҩа идәықәлон ныҟәара.
Есқьынагьы аҵла ишынахыкәшоз,
Иҳәынҵәарамхеи уа зынӡа,
Аха уаагьы машьынагь нылхо,
Ицалахуан усс иҟамҵаӡа.
Уажәраанӡагь ишьҭахон уи аҵла,
Инылхон ауаагьы аҳәынҵәа,
Иҭҟьа раиком аҟнытә иааиуаз
Иныламхар машьынак уа...
3. Аӡытҟәа
Уи амҩаду иацәыхарамкәа,
Аӡытҟәа хәашьы аханшәа,
Аҽырӷаӷа ара ду ахьгылоу,
Иааидибагалт аколнхацәа.
«Ашәаԥшьаа» аизарақәа усҵәҟьа
Акыр игәцаразкуа уааӡам,
Ианаҿанакӡалакҵәҟьа ада,
Ус шамахамзар ирҭахӡам.
Абраҟагь убасҟак еидымхалт.
Ахантәаҩы иааркьаҿ иҳәеит: –
Аколнхара даара бзиа ишааиуа;
Аплан инацҵан инаиагӡеит.
Ахантәаҩы аԥышәа змоу иоуп:
«Ашәаԥшь» шықәсы ҩажәа икуп.
Анахь-арахь ҳәа зҽызҟьо иакәӡам –
Ачаи уи изы – ихадоу хықәкуп.
Егьырҭ зегьы изакәызаалакгьы,
Уа аҩбатә ус ҳәа ирыԥхьаӡоит,
Иналаҵаны арахә рфермагьы –
Зны араион ахь хшык ргалоит.
Ицәажәоит уаҟа гәата-бӷата,
Хә-гак рчаирҭа иацырҵарц рыӡбеит.
Аӡытҟәа адаӷьқәа уа аӷу
Ааҭдыргоит: иазымкуа иҭәит.
Урҭ убысҟак рыбжьы дырдулоит,
Рцәа иҭыҵӡеит убысҟак убра.
Уарлашәарла ианеизалоугьы,
Изеигәныҩӡом аколнхацәа.
Аӡытҟәаҿ адаӷьқәамоу, амаҭгьы
Аацәырҵлоит ишьқьыруа зынгьы...
Раиком аҟынтә ирарҳәар акәхеит
Ишҭарбатәу аӡы ҭабаагьы...
Уҽыхәа ссир ишьҭхыс ицоит,
Зегьы ирылаҟоуп иара:
Иныҟәоит зны, зны иӡсоит,
Зны ажәҩан иалоуп иԥыруа.
Еиҳау насыԥк ҟалом џьаргьы,
Иабаҟоу еиӷьу гәыхәтәхьӡара:
Идгьылыз, ижәҩаныз, иӡыз – зегьы
Умҽхакхеит, иумгеи уара!
Инеиуеит ажәлар,
Амҩа ҭырҭәааны,
Игәырӷьа-гәырӷьо,
Ишәаҳәо, икәашоит.
Хәыҷгьы-дугьы,
Насыԥс иԥхьаӡаны,
Аԥҳәызба-қәыԥш,
Аҭаца дааргоит.
Инеиуеит ажәлар,
Амҩа ҭырҭәааны,
Илаӷырӡышо,
Еиҵақьуа игәырҩоит:
Ихьааргоит хәыҷгьы-дугьы
Зегь неиԥшны –
Икәыба иаҵагыл,
Аԥсы дыргоит.
Абар еизааигәа
Инеиҿагылт дара.
Урҭ зеивысуам,
Ихьаҵроуп шьҭа џьоукгьы.
Рхаан ирымбац,
Рҭыԥ иқәнаҟьоит цәгьала,
Ус иаршанхоит,
Ирҿымшәо жәак аӡәгьы.
Иааҭынчрахеит усҟак –
Шьҭыбжьыкгьы гом.
Аԥсабарагьы аԥсы
Убас иаӡоит,
Еиқәтәоит аԥшалас,
Бӷьыц хәыҷыкгьы қәацом.
Аԥсаатә зымԥыруа,
Жәҩанаҿ ишьақәхоит.
Ус ашырҳәа
Аԥҳәысеиба днарылҵт,
Дышиашаз уи,
Илмыхьӡазшәа акгьы,
Ҩ-жәларык ахьеиҿагылаз
Днарыбжьыст...
Акәыба згозгьы –
Инлыцмҩахыҵт зегьы.
Атәылақәа ажәытәан еибашьлон,
Акы аҵахон, аиааира агон егьи.
Убас уи аханатә аахыс иаалон –
Еихыԥ-еиҵыԥалон урҭ есқьынгьы.
Ожәшьҭа аихыԥ-еиҵыԥара еиқәтәеит,
Уи аамҭа уаҳа изымхынҳәуа бзанҵгьы.
Атәылақәа убасҟак иҳаракхеит –
Акы ыԥаны, изахыԥауам егьи.
Деибашьуан Нар,
Амца-шыра далан,
Иԥсадгьыл дахӡыӡаауа,
Ихьчауа.
Исолдаҭцәа драԥхьагыла
Дааиуан,
Афашистцәа
Икаҟьҟьа ишьҭаҵауа.
Далахәын рхақәиҭра
Ориоли Курски.
Иԥхеиҵон
Мраҭашәарахь иаӷацәа.
Уахь днаскьацыԥхьаӡа,
Игәеисра иацлон.
Дбылуан,
Акы дазнымкыло дҟаҵа.
Аха иқәымҿиеит
Уи, жәыларакаҿ
Дырхәит:
Иҟьеит иҟама-ԥса аӷа,
Иԥнарӷӷеит иӡамҩа
Ицламҳәаҟынӡа.
Данкаҳа Нар,
Дытҟәа дыргеит, цәгьала.
Афашистцәа Нар
Акыр ддыргәаҟит.
Дҭахарц аԥсык
Ааигхеит уи убра,
Аха нас, ииулакгьы,
Уи дыбналеит...
Дагьаҵәахт
Абнаршәыра ду џьара.
Ишьапқәа иҵаҟәало,
Дрызнымкыло,
Дгарыгаҽо,
Уажәы-уажәы днатәо,
Иԥсахаара иқьышә иқәкны
Днеиуеит,
Нар ирхәҭаҿ,
Илабжыш аҳәҳәы икаҭәо.
Дгәырӷьон уи,
Иҩызцәа, иашьцәа ахьибоз.
Иԥсадгьыл аиааира иахьазцоз...
Дгәырӷьон.
Агәыԥжәара ду данақәшәагь,
Иц еихарӷәӷәа,
Имырзо имычҳалоз.
Агәыԥжәара цәгьаҵәҟьа
Дақәшәан дыҟан.
Деибашьҩымзар –
Изхымгоз, ичҳаны:
«Итҟәа иргаз уоуп уара!
Уԥсахҩуп!» ҳәа, –
Уи дхырымҵеи
Ҩадаҟа, иус ӡыбны.
Ихан лагерк
Дынҭарыжьт убраҟа.
Абаҳаи аҵырканти
Неидыркит.
Хыла-гәыла
Ацәгьоуцәа ахьеилаз,
Зны ӷәӷәалаҵәҟьа,
Ҳәызбала уи дырхәит.
Ацәгьоуҩ диқәҟааит:
«Ухаҿы еицаҟьан,
Уӡамҩақәа
Ак аҵкыс еиҳан егьи.
Иқәнагоуп:
Сара ҭабуп ҳәа соуҳәарц,
Шьҭа бзиа
Еиҟарасымтәи ҩбагьы!»
Хьаа дус имаз,
Даҽа хьаакгьы изацлеит.
Игәы зынӡаск,
Ӡынӡаск иҿнакааӡеит...
О, закәытә насыԥдарааз иԥеиԥшыз!
Иӡамҩа еибгагьы –
Алагер еиҩнарффеит.
Иџьабаа цәгьаз,
Залымдараз – урҭ зегь
Иц еихарӷәӷәа,
Ичҳа, ихҳәа игон.
Ԥсеиҩгарҭас
Акызаҵәык уи имаз:
Абар иаиааит
Иԥсадгьыл –
Игәы ҭнагон.
Иаарласӡан дагьгәанаҭеит
Аԥсадгьылгьы.
Еиҵнахт Нар ишҟа
Анапы ԥхаӡа,
Зынӡаск иҟәымшәышәӡа,
Ихааӡа.
Уажәык зынӡаск,
Зынӡаскгьы иразӡа.
Иашоуп, ихәрақәа
Зынгьы иааизцәырҵлоит,
Аха, иҽрымҭа,
Дааилоит ичҳаны.
Уи рҵаҩыс
Аус иуеит иқыҭан,
Аҿар иааӡоит,
Изаанхаз имч рызкны.
Ихахәи ижакьеи
Зегь еималеит,
Иҳәира еилачхеит
Нар ихаҿра.
Иблақәа заҵәык,
Уи алашьцараҿ
Иаҿуп ҩ-цәымзак реиԥш
Акаҷҷара.
Модам
Ахахәи ажакьеи роушьҭра,
Уи Нар изыҳәан
Хьаа бааԥсӡак иазкуп:
Аамҭа ашәахсҭақәа
Дырцәыԥхашьаны,
Урҭ рыла
Исзыхҩозар ҳәа даҿуп.
Залымдарала
Ҳтәыла иахнагаз,
Сара саргәаҟуеит,
Иахьагьы сарҭынчуам,
«Ахьаа цәгьа змырзаз,
Уи џьаргьы иззымҳәаз,
Дагеит ҳәа иан», –
Рҳәалон ажәытәан.
Мап, иҵәахтәым,
Ҳан илзеицәоу акгьы.
Ҳан!
Егьа сгәаҟхьазаргь,
Ба бзыҳәан,
Схы сеигӡартә
Сзыҟалом сара бзанҵгьы.
Еицәоу сзыԥшызааит...
Аха бсымаз!
Быжь-ӡиаск ҳрырны,
Быжь-шьхакы ҳархысны,
Нас, океан дук неимгәҳәаны,
Ԥсы зхоу дахьнанамгац,
Ҳаихьыс-еиԥысны,
Бнаршәырак ҳнылалт храцәаҩны.
Аӡәа-ӡәала
Абаҳаи аҵырканти
Абџьарс иаашьҭаҳхит ҳара...
Абра, абраҟа
Адунеи аҵыхәан –
Ахьы ҵәахызаарын абра...
Уи дмузыкантын, аха ддагәан –
Арыцҳарақәа иреицәаз акын.
Ихьааигон цәгьа Бетховен, дгәаҟуан,
Аха, иус камыжь, дшаҿыц даҿын.
Зегь илшозаап згәы камҳа иааиуа!
Уи дырбыжк даднацалозаап иара.
Идагәарагь уажәшьҭа даиааит,
Ианилша
«Ажәбатәигьы» аԥҵара.
Аԥсра иацәшәоит зегьы-зегьы.
Сацәшәоит цәгьашәа, сацәшәоит
саргьы:
Сыгәҭыха еилашуа ицәқәырԥоит,
Уи сзынамгӡар ҳәа са сацәшәоит...
Мшәан, аԥсуаа акыр нызҵуа уаауп,
Зегьы ирдыруеит – иҭҵаауп.
Издыруада, убри, убри
Са саҵанакыр ҟамлари!
Уара сасыс иаҳҭааз уакәын,
Ҳагьеибадырт абра ҳара.
Угәы иахәеит ҳақалақь ԥшӡа Аҟәа,
Ухнахт ишәҭышха акаҷҷара.
Уахыки-ҽнаки иреиҳамкәа
Ҳаицын, еилаҵәеит ҳгәы-ҳаԥсы...
Иџьашьатәума: хьаак иаргәаҟуа –
Еилибамкаауеи ус лассы.
Гомер ду дыбзахеит, ус сгәы иснаҭеит зны.
«Ишԥаҟашәҵеи шәдунеи иссирха иԥшӡаны:
Амшын ихышәҵеит аӷба дуқәа еицрыхәхәа,
Аҳауа шәалалеит аԥсаатәеиԥш шәа шәԥыруа.
Ианиба ҩынҩажәи актәи, дыҳәҳәеит абду: –
«Еҳ, анасыԥцәгьақәа! Закәзеи шәа шәызҿу?
Сара Троиантәи аибашьра сгәы ԥнаҵәахьан.
Шәара шьаҿакгьы шәзаҩымситеи уи иахьа!»
Нар ԥҳәыс даазгоит ҳәа иҽазыҟаиҵоит,
Ачара иурц ауп игәы иҭоу.
Ашьтәқәеи ачыси идигалоит,
Имаҷӡам арыжәтә ирхиахьоу.
Иҽыжәиҵаша иреиҳәахьеит,
Иуа-изла адырра роухьеит,
Дхара-дааигәа даанмыжь аӡәгьы,
Ачара иазыԥшуеит зегьы.
Ашьаԥа дуӡӡа еиҵҳәа игылоуп,
Нар имӡырха амҽхакӡаны,
Уи ирацәаны аҭыԥқәа амоуп, –
Иакышт уаа хәышәҩык иреиҳаны.
Аҵас абасоуп ишаҵанакуа:
Ачара зуп ҳәа згәы инҭазкуа,
Уи, хымԥада, имӡырхаҟны
Иргылоит шьаԥак неиҵҳәаны.
Уи жәытәнатә аахысгьы иаҳзаԥуп,
Абзиеи-ацәгьеи зегьы рзы.
(Наҟ иаҳҟәыблааз ацәгьа!) бзиароуп.
Ҳарҭ ҳазлацәажәо иахьазы.
Амаҵ зуша алхны иҟоуп
Еилҟьа-еилӷәцәу – ҷкәынцәоуп, ӡӷабцәоуп.
Абар, еивагьежьуа дара,
Иаҿуп ашьаԥа архиара.
Аҵх ҟәандаӡа адгьыл инахатәеит,
Аҭацагь ашҭа инҭалыргылт лшьапы.
Ауаа ргәырӷьара зынӡаск иазҳаит,
Хәыҷгьы дугьы рԥылоит ирацәаҩны.
Аҭаца, илыкәшо-илызӡатәуа,
Дныҩнаргалт лымҳара, ицырцыруа
Аҟама цҳақәа ашәваз аҟны
Ҩыџьа иахьеинырҟьоз еизԥшны.
Аҟама цҳақәа реинҟьарагьы
Кыр ҵуеит иаҳзаԥуижьҭеи ҳара,
«Ҳҭаца лыцәгьа-мыцәгьақәа зегьы
Иаршәоит, илыҟәнацоит иара»,
Убас анакәха, ихәарҭам зҳәода,
Аԥҳәызба қәыԥш илзеиӷьу зцәымӷда!
Лыцәгьа-мыцәгьақәа ҭахааит,
Аҟама цҳақәа еиҩдырффааит!
Знык ҳҭаца ҳаҩны даныҩнала,
Настәи аусқәа жәдыршт шәаргьы:
Иҭәуп ашьаԥа ду уаала,
Зхы-зҿы мыччо дубом аӡәгьы.
Харантә иаазгьы, ааигәатә иаазгьы,
Бзанҵык уахада еибамбацгьы,
Еиуацәоушәа, еигәыцхәушәа,
Гәык-ԥсыкала еибырҳәоит аԥсшәа.
Атолбашь акыр иаԥсоу уаҩуп,
Иаԥиҵаз аныҳәаҿақәа
Кыр зҵазкуа аус дуқәа ирызҳәоуп,
Иржәуеит зегьы, мап ацәымккәа.
Мамзаргьы мап ацәукра уҟоуп,
Уи иажәа ҟәышқәа амч ду рымоуп:
Ушырзыӡырҩуа зынӡа ушанхоит,
Ухыхны аҩыжәра угәадырԥхрит.
Аҩыжәцәа рҽадцалан арыжәтә ржәуеит,
Ирхагьежь ирхагылоуп аҳәса.
Аҵәцақәа лассы-лассы иҭацәуеит,
Аха дырҩегь иҭәыхуеит рықәцәанӡа.
Иччоит, ихәмаруеит зегь еизгәдуны,
Урҭ еибаныҳәоит аҵәца шьҭыхны.
Икәеикәеиуеит аҳардан ҩы ҟаԥшьӡа,
Агьама ҿацаӡа, иџьбараӡа.
Арыжәтә шырацәоу еиԥш, ирацәоуп
Ашьаԥаҿы афатә хаагьы;
Џьынџьыхәоуп, кәтыжьуп, кәацуп, шәыруп, Угәы наззыҳәаша зегьы
Аишәақәа рҿы имазеиуп.
Ауаа еикәаӷӷа еидтәалоуп,
Ажьа нарылаԥаларгьы,
Ацарҭа амоуратәы џьаргьы.
Ашьаԥа аханы ашәа рҳәоит,
Напеинҟьароуп, икәашоит џьоукгьы.
Урҭ ирымданы идыркьыкьуеит
Аҵыхәан итәоу ауаагьы.
Убраҟагь иасны рнапы еинырҟьоит,
Ишьҭхысаа ҩыџьа еицыкәашоит;
Ашьаԥа, мӡырхак зымҽхаку,
Ирызхом ҳәа мамзар иузҳәару!
Адырҩаҽны шьыбжь нхыҳәҳәаанӡа,
Ҩыжәран, шәаҳәаран, кәашаран –
Ауалыркәа зегь ҭацәаанӡа,
Еилақь ашьаԥаҿ еилатәан.
Ауаа рацәа, хәышә-ҩык иреиҳаз,
Меигӡарахда уаткеи ҩи зыжәхьаз,
Аууҳәа, цәгьашәа рыбжьы гон,
Аӡә ииҳәо аӡә изеилмырго.
Уахыки ҽнаки имыцәаӡакәа
Изхызгаз, ауаа мааԥсеи,
Ашьаԥа аҩныҵра иақәиҭымкәа,
Аҩы шыржәуаз рымч мцаӡеи.
Еибак-еибашьҭуа, аҵыхәтәаны,
Ашьаԥа индәылҵит еиманы.
Уаҳа рылымшо икараха,
Еимыҵт ихылда-ӡылдаха.
Нар имӡырха аҩ фҩы ықәшәшәоит,
Уԥынҵа инҭасуеит уи харантәгьы.
Ашьаԥа аҩнуҵҟа улаԥш нақәшәоит:
Ихыҳаҳаны, еиқәырҟәачны,
Шьамаҟеи ԥсаатәи рыбаҩқәа
Ҵҩа змам рықәжьуп аишәақәа.
Урҭ рықәхра аус ду аҭаххап,
Уардынк иазмырҵысыргь ҟалап.
Нар игәы иҭеикыз неимыгӡеи,
Ишиҭахыз еиԥш, уи дшазҿлымҳаз.
Еиҵҳәа ашьаԥа ду имырхиеи,
Иуа-изла зегь ирызхашаз.
Аҵас ус ами ишаҵанакуа;
Ачара зуп ҳәа згәы инҭазкуа,
Уи, хымԥада, имӡырхаҟны
Имыргылои шьаԥак неиҵҳәаны.
Ааи, Нар аҵас еиламга инаигӡеит,
Уи хәышә-ҩык ауаагьы ирдыруеит,
Аха... аха гәынамӡароуп рҳәалоит,
Ишгәынамӡароу ҳарҭгьы иаадыруеит.
Ишԥааури? –
Ҳаԥсҭазаараҿ зынгьы
Ҳаниалоит агәынамӡарагьы.
Аԥхьаҩ, сгәы иаанагоит: еилургеит
Закә усу ҳаҷкәын иԥышькласыз:
Нар дыцәҳәы-ҟьантазӡа даанхеит,
Имаз ачара иахьақәирӡыз.
Имаҷымкәа ауалқәа иқәхеит,
Аӡы зҵабаз аԥсыӡ еиԥш дықәхеит,
Изшәома иқәхаз уи ауал?
Иабаҟоу, изҭада амал?
Икәасқьа қәацәӡа дахаанхеит,
Аҩнуҵҟа иккаӡа иҭацәны.
Ирахә, иџьықәреи ачара иақәӡит,
Ашьаԥа иахәлабгеит зегьы.
Игха даара ирацәоуп, дархәыцуеит,
Ашьаԥа иафаз ожә даргәаҟуеит,
Аха иабаҟоу, имарианы.
Иузеингалом урҭ ԥшааны.
Аџьықәреи ҳәа Ныгә иҿы дызнеиуам,
Ҩынтә имиххьеит – дыԥхашьоит.
Шьыгә аҭаҳмада иахь дызцәырҵуам,
Диԥылар, сԥара ҳәа дикуеит.
Зтәы иқәу, дцәырҟьа-цәырасуа,
Иҽырцәиӡоит. Дхара-хаԥшуа,
Алашьцара иҽалакны,
Аҩныҟа дааилоит иҽӡаны.
Аха уахынлагь ҭаха иоуӡом:
Аԥшәма ҳәа ибжьы аагалоит аӡәы.
Дызусҭа? Изымдырӡо иакәӡам –
Хымԥада, зтәы зҭаххаз дааит ожәы.
Нар дышԥаԥхашьо, дышԥеиҵало,
«Сыԥсындаз!» – иҳәо дышԥаҟало;
Шаҳаҭцәас ԥси-бзеи зегь ҟаҵаны,
Ддәықәимҵои ҿҳәара ҿыцк изԥҵәаны.
Аха иамуит ус мацара.
Ҳаи, ишԥоуҳәо, иҟалома,
Ауаа ртәы рызмырхынҳәӡакәа,
Нас уаргь крымфа-крымжә узынхома!
Мап, мап, Нар уаҳа илшаӡом,
Абас мацара изычҳаӡом,
Ԥсыхәа имам – уск иҽазикроуп,
Ак ихәыцроуп, ак иӡбароуп.
Иҵит фы-мызҟа. Аԥсабара
Ссиршәа аҽеиҭанакт абра.
Имҩаст ааԥни-ԥхни рыԥхарра,
Иааит зынӡа леишәацәгьа ӡынрак.
Ахьҭа аҿоуп, еихсыӷь ҟамҵакәа,
Шәаԥыџьаԥ, хыбрак аанмыжькәа,
Зегь хыза шкәакәала иҭаҳәҳәоуп, –
Асы бымбылха ирыхҩоуп.
Иҭбааҭыцәӡа мӡырхак ҳанҭаԥшуеит,
Аганахьшәа хыбрак ҳбарҭоуп,
Уи инахәаԥшлак зегь еилдыргоит –
Аца – аџьықәреи зҭарԥсо хыброуп.
Цалаҟьакгьы аҿачаԥоуп иара,
Маҭәахәқәакгьы ықәгылоуп убра.
Ҵаҟа акәзар, – быцала иҵышшаауп,
Џьоук ҩноуп, ҩныс џьоук рзыҳәан иԥхьаӡоуп.
Амӡырха ҳарҭ иаабахьоу мӡырхоуп,
Аха ԥыхьа аасҭа уи иахьа
Иаҳа иҭбаа-ҭыцәӡаха ишьҭоуп,
Иаҳа адгьыл амҿхакуп иара.
Ааи, усоуп, усоуп, ус иҟамлеи:
Акәасқьа зықәгылазгьы нацымлеи.
Акәасқьа ахаҭа абаҟоу шәҳәар,
Имҭии, иԥсы алеиҩимгеи Нар.
Арԥыс уи иаҭнихыз ала
Ауалқәа иқәыз зегь имшәеи,
Уи акәасқьа абзоурала,
Дырҩегьых илшақәаз ҟамлеи –
Аус иуит ихшыҩ азышьҭны,
Ица аҵаҟа ишышит иааилышьны.
Нас аҟәыди аџьықәреии ихәҳаит,
Уи ҿамаҿак ҟалаанӡа дынхап.
Аҳәалыҳәа аура иаҿуп асы,
Иҟәашӡа иқәжьуп амӡырха.
Аԥша анасуа зны-зынла иаӷьны,
Иныҵачуеит иуамаха,
Амца аҵа алҩа еилачӡа,
Ихчылаз ԥсҭҳәакеиԥш илашьцаӡа,
Ҭаха унаҭом, цәгьа уаргәаҟуеит:
Ула ихылоит, уԥынҵа иҭалоит.
Кәакьҭакаҿ Нар дықәиоуп ацәарҭаӷәы,
Илахь еимарцца акы дазхәыцуеит.
Ԥхыӡк далоушәа дыҟоуп уи ожәы.
Абар ҭахык дизҵааит (игәы ус инаҭоит),
Аца аҵаҟа дныҵалоит иара,
Дизгәааны Нар иахь ҿааиҭит убра: –
Ҳаи, абааԥсы, ушыбзаз уԥсӡеит:
Аӡә итәарҭагь умамкәа уҟалеит!
Уԥҳәыс хәыҷы ахьҭа даургеит,
Укәаскьа умҭиир ҟамлоз?
Нар иаалырҟьаны аҭак ҟаиҵеит:
– Ауалқәа сықәмыз, исымшәоз.
– Ауал рацәа зуқәуҵазеи?
Ачара дуӡӡа заԥшьугазеи?
Изуҭаххазеи ашьаԥа ду,
Умӡырха абжа зымҽхаку?
Иҟамларыз ашьаԥа ацынхәрас
Уҩны азал иакыша уаарыԥхьар?
– Ааи, саргьы сазхәыцит зны убас,
Аха ҵасс иаҳзаԥу еилазгар...
Уи ус ами ишаҵанакуа:
Ачара зуп ҳәа згәы инҭазкуа,
Уи, хымԥада, имӡырхаҟны
Имыргылои шьаԥак неиҵҳәаны?
– Ҵасс иаҳзаԥу зегь мҩаԥугома?
Абзиеи ацәгьеи еилыргатәуп!
Ухзырҵәаша удукылома?
Иумбои ацаҵа уҵацал уакуп, –
Иумаз ақәырӡ, умӡырхаҟны
Иургылаз ашьаԥа неиҵҳәаны.
Уи ҵасс иаԥуп ҳәа игәцарактәызма,
Ԥҳәыс дзааугаз, ухҵәарц уҭахызма?!
Абзиеи ацәгьеи еилаганы,
Ҳҵасқәа иреиӷьу урӡуазаап.
Ҳазлардыруа ажәларқәа зегьы –
Асас идкылара – мап ацәукуазаап.
Избан, изуҭаххазеи уара абас –
Ҳажәлар зыхӡыӡаауаз зҭаурхаз?
Са ссасуп, сузааит уара,
Сабашьҭоуҵои нас абра?
Нар ихәыцра иаалырҟьан ихҟьеит,
Днеиҵас, нас дҩаҵҟьеит ашырҳәа:
Аца аҩныҵҟа рышьҭыбжь цәгьахеит
Аҳәынаԥқәа аӷьӷьа-гәгәаҳәа.
Усоуп урҭ, ламыск рымаӡамкәа,
Уахынла-ҽынла, еихсыӷь ҟамҵакәа,
Рхатә ус заҵәыкоуп изышьҭоу –
Еиԥхныҩло аҽқәа реиԥш еишьҭоуп.
Иԥҳәыс лышҟа днахьаԥшит Нар,
Деиџьыԥны амца дыҽҳәатәоуп.
– Ибыхьзеи, мшәан?.. (Дычмазаҩхар!)
Ибыхьзеи, ибыхьзеи: бхы бықәжь бтәоуп?
Иԥҳәыс аарла лыбжьы гоит,
Убри еиԥшгьы аҭак ҟалҵоит:
– Акгьы сыхьӡом.
Схы сызҩахом:
Алҩа сашьуеит.
Ҭаха снаҭом.
– Иҟамларыз ушьаԥа ацынхәрас
Уҩны азал иакышаз уаарыԥхьар?..
Иналакьакьеит Нар игәы ӡаӡҵас,
Дыԥсым-бзамха дҟаҵауа, арыцҳа,
– Иҟамларыз, иҟамларыз убас...–
Иҳәоит, еиҭеиҳәоит иаргьы жәақәас. –
Имцеи инсымӡаа исымаз-исыхӡыз..
Ашьаԥа шәиԥхьыӡ заҭахыз?
– Закәызеи, мшәан, узҿу.
Уҩашьазар? –
Диазҵаауеит иԥҳәыс лыбжьы ҭааӡа.
Аха дгәаҭеиуеит, дыгәжәажәоит Нар,
Ихгьы ожәы-ожә инаҵакшоит аца.
Уи иаҳагьы амца ицранаҵоит,
Игәыԥжәарақәа зынӡа ирызҳауеит.
Дзықәузеи, дзықәузеи адунеи;
Ахҩахарагь илымшо дҟамлеи!
Аҳәылыҳәа аура иаҿуп асы,
Амӡырха аҵәахӡеит зынӡа.
Аԥша анасуа зны-зынла иаӷьны,
Иныҵачуеит алҩа лашьцаӡа.
…………………………………………
«Иҟамларыз, нас, иҟамалрыз?
Ашьаԥа шәиԥхьыӡ заҭахыз?..»
Ишеибгоу ибзиоуп ҳәа ҳазҳәашам
Аԥсуа ҟазшьақәа ҳара,
Ахәарҭам иамоу ҳмырӡыр залшом:
Абзиагь аҟьашьуеит иара.
Абзиа зҟьашьыша ҳаман,
Ҳаԥсҭазаараҿ иаҳԥырхаган;
Исҳәеит убарҭ рыҟнытә акы,
Уазыӡырҩит, аԥхьаҩ, ухаҵкы.
Кыр ҵуеит иҟалеижьҭеи са сзыхцәажәаз,
Ҩажәи хәба шықәса иреиҳауп.
Абри аамҭала ҳтәыла иалшаз
Ақәҿиара дукәа шьардаӡоуп.
Иазҳаит, еиҵыҵит жәлар рынхара,
Иазҳаит ркәыльтура, рҵара-рдырра;
Аԥсҭазара ҿыц ҳара ҳтәылан,
Есааира иԥшӡахо, ишьақәгылап.
Аха уи аҵас макьана аԥсы ҭоуп,
Аҽааҳнардыруеит иахьагьы.
Аиаша ҳҳәап, уи ус хьанҭоуп,
Зҟәаҟәа иқәҳаз ауаҩгьы,
Аца дазыҵамцалозаргьы,
Ҩышықәса-хышықәса иара усгьы
Ишьара дзықәымло дҟалоит,
Имоу имкәкәааны иагоит.
Ажәлар цәзырҳәуа заҳҭахузеи,
Уи заабаӡозеи иахьагьы!
Ожәшьҭарнахыс, изӡатәузеи,
Ҳаицбжьыкны ҿаҳҭроуп ҳарҭ зегьы:
Иқәблаа ицааит, иҳамбааит уаҳа,
Аҳауа иналаӡааит иццышәха
Ашьаԥа – иҳамоу-иҳахӡу зго,
Ажәытә цәынха – зыфҩы го!
Иасуеит афырҭын цәгьа, иасуеит.
Иҭыҵны ицоит Амшын Еиқәа.
Ргыгцәа ргыла, ихагаха,
Еилашуеит ацәқәырԥақәа.
Ашьхақәа реиԥш еишьҭагыла,
Ишьҭызза-шьҭызза дара,
Иԥхеибаҵо, еибарбылгьо,
Инықәҳауеит аҟәара.
Иахьнықәҳауа, абзарбзан еиԥш,
Агәыз-гәызҳәа рыбжьқәа гоит.
Еилашуа нас ачча-ччаҳәа
Ихыҵны ахарагь ицоит.
Иԥагьаха ашьха ӡиас
Иахьналалоз амшын,
Ацәқәырԥ дуқәа уи иҩаҿаҵәон,
Иасны аҳәынҷара иаҿын.
Ихаззала, иаӷьны иааиуаз,
Амшын гәаа ацәқәырԥа,
Агәараҳәа иҩеи иҩҭаҳаит
Уи аӡиас ахаҭа.
Иагьыҩҭаҳаит – аӡиас ԥхарсны,
Хара иамгеи ацәқәырԥа,
Қдык еиԥш ицәышәшәӡа иҩышьҭԥаа,
Акгьы ҩаланарӡт агәҭа.
Ицәқәырԥон амшын ус ӷәӷәала,
Аҽазеиқәымкуа ицәқәырԥон.
Аха икарахазар акәхап,
Ашьыжь аихсыӷьрахь еихон.
Амшын иалалоз аӡиас,
Иахьаҿасуаз ацәқәырԥа,
Хаҳәла иашәаҳаит аҿышәҭа,
Иааннакылт аӡы мышьҭуа.
Амшынҳәақәа еибархәмарлон,
Ирацәаны дара еицын.
Уаҟа ашьхатәи аӡиас
Иахьыналалоз амшын,
Еибаршаҟьон, хьхь инхала,
Рыбӷа џьыҟәрақәа аарԥшуа.
Аԥыжә-сыжәҳәа дара мҵасуан,
Акы иашьҭан иԥшаауа.
Иууаӡа зны хыхь инҭыԥон,
Икакәкәа еиццон дара.
Даҽазных еихыԥа-еиҵыԥон,
Ма еидкьысларын џьара!
Аҟәара иазааигәа инеилон,
Иашьцыламыз – иаҿцаалон.
Уи аӡы цқьа, уаҟа инеиуаз,
Акгьы ахы нҭанаклон.
Ԥсыӡла ибеиан ашьха ӡиас,
Иахьыналалоз амшын.
Ԥхынгьы ӡынгьы иамҵәаӡомызт,
Ипылыпылуа иҭәын, –
Иаҳаракгьы атоԥра аамҭаз
Амшын ахьынтә имаалоз,
Убри акәын амшынҳәақәагь
Ус убраҟа изаҿцаалоз.
Аҭра иҭыҵны амшын анеисуаз,
Ианыцәқәырԥоз уамашәа,
Ишәарыцарц иқәнамгалаз
Мшынҳәақәак еибаргәытәшәа.
Руак аҟәара азааигәара
Инышьҭнахит ацәқәырԥа,
Ицәышәшәӡа уи қдык еиԥш иршәны,
Аӡиас иҩаланажьт агәҭа.
Игәыбзыӷха, игәыҟаҵаган
Иԥхоит ааԥын мра кажжы.
Ҭынчроуп акәша-мыкәша, ҭынчроуп,
Амшын ҭажьуп еиқәышьшьы.
Аҽырҭынчӡан иахәыҭхәыҭуеит
Ааигәа изҿасуаз аҟәара:
«Угәы уасыргеит, саҭоумҵан, абааԥс!
Исымоуп цәаҩас ус сара.»
Ашьхантәи иаауаз аӡиас
Иаԥсахит аԥштәы зынӡа.
Ӡытҟәак еиԥшны инҭачит уа.
Аҽарҭынчӡеит аԥсы ӡа.
Хыхьала иузгәаҭо иҟам –
Имшәаҟьеи, мшәан, уи цәгьала.
Хаҳәи ԥслымӡи ирылс ҵаҟала,
Ага иҩалалоит иара.
Иааилаҽҽа-ааилаҽҽеит аӡиас.
Абӷа џьыҟәӡа, иуамаха,
Аҽааҭнаҳәеит амшынҳәа уа,
Аха иҩӡаашьшьылеит ҩаԥхьа.
Иақәшәеит рыцҳарак, уи иақәшәеит,
Амшын ианҭанажь аӡы,
Иазҵысит ахьаа цәгьа, игәаҟит –
Иагьналышәшәеит уи аԥсы,
Иаанхеит уаҟа, ахы изамыхәо,
Иаанхеит иаашарккаанӡа уа.
Ианцәылаша, шьҭахьҟа идәықәлеит,
Аха изхәарҭахыз – ацәқәырԥа
Иашәаҳахьан аӡы аҿышәҭа.
Ааи, цәгьашәаҵәҟьа ишәаҳахеит.
Зны инцәырҵуа, иас инӡаало,
Амшынҳәа уаҟа иааҭахеит.
Иааҭахеит амшынҳәа уаҟа.
Афатә аман уи зназы,
Ԥсыӡла ибеиамыз аӡиас,
Аха иамымҵәеи лассы!
Иафоз афеит, иаанхаз ықәҵит,
Иқәҵит, рыԥсы ргеит џьара.
Ауамацәгьа урҭ ианырба,
Ԥсыӡк аанхозма нас убра –
Хыхь имцеи, имцеи аӷӷарахь,
Ииарц ахьзалымшоз иара.
Иқәхеит, иқәхеит афалина*,
Ирыцҳахәха, имлашьуа.
Ишаҟьоит џьара имаанҿасуа.
Ашәаҳарсҭа инаркны,
Уи азцоит аӷӷара ахьыҟоу,
Ихынҳәыхуеит даҽазны.
Иҟам, иҟам бжьыс иахамҳәа:
Иӷыӷуеит абжьы неиҵых,
Ишәышәуеит, иууеит, икьиуеит,
Иӷәыруеит ҳәак еиԥш уи зынгьых.
Иамам, иамам царҭа амшынҳәа.
Аџьал аблақәа хнатын,
Аҿаанахеит иара ашҟа,
Аха амшынҳәа иаҭахым
Аҽанаҭарц. Еиҵас иԥеит,
Иагьынҭууааит уи аӡы.
Аҽаԥсахит аԥсабара,
Ԥсеиҩгарамхеи иаразы:
Инхыԥшылт амшын казказуа.
Абри ауп, шьҭа абри ауп
Гәыҟаҵагас, жьжьагас иоуз –
Амшын, амшын ду ааигәаӡоуп.
Агәаҟ аԥсҭазара ҩбаҟа
Убри инацнаҵеит мышқәак.
Аамҭа цоит, иааскьоит есааира,
Акы иазнымкыло иааскьоит
Аџьал, аблақәа ҭырҟыҟны,
Ац хырџьаџьа еихакшоит.
Иааҳәыҵәыҳәыҵәит амшынҳәа.
Дырҩегь иԥарц аҭаххеит,
Иԥан амшын инхыԥшыларц,
Аха уи залымшо иаанхеит.
Иалӡааит амч, иԥарц иҟам.
Аарла инҭнаган ахы,
Иахьынаԥшыз иабеит ажәҩан,
Ажәҩан цқьаӡа, ԥсҭҳәа зхым,
Еиҵәҟаҟараӡа, ҳәаа змаӡамкәа,
Еиҵҳәа идууз, иҭбааз.
Агәы ааҟалеит амшынҳәа:
Амшын еиԥшу ахьабаз.
Агәаҟ аԥсҭазара ҩбаҟа
Убригь инацнаҵеит мышқәак.
Еизеит, еизеит амшынҳәақәа,
Урҭ ирацәаны еицын.
Ишԥагәаҟуеи, ишԥагәжәажәои,
Ишаҟьоит, иазкуам амшын!
Инаԥшуеит наҟ аӡҭач ашҟа,
Ӷәырроуп, ууроуп урҭ зыҿӡоу.
Рҩыза иахнаго агәаҟра
Дара ргәы аҵанӡа имнаӡои.
О, измада, о, измада
Ацәанырра дара реиԥш.
Ирурызеи, ашәаҳарсҭа
Еиҩнашоит цәгьашәа урҭ рԥеиԥш!
Аха еигәныҩуеит, бзиа еигәныҩуеит,
Еилибакаауеит харантәгьы.
Агәы дырӷәӷәоит агәаҟра иақәшәаз,
Ишықәԥо ранаҳәоит иаргьы.
Ирыбжьоуп урҭ рхатәы «радио»,
Мцык аҳәашам уи бзанҵгьы,
Еидгыланы еицәажәошәа
Инеигәныҩуеит рыбжьқәагьы.
Аӡы инҭагьежьит амшынҳәа:
Илахҿыхымхеи иаҳа,
Уи зыгәҭыхан ихьаазгоз
Аҩызцәа рыбжьы анаҳа.
Агәаҟ аԥсҭазара ҩбаҟа
Убригь инацнаҵеит мышқәак.
Еицәахеит зынӡа амшынҳәа,
Аԥсрахьы иархеит ахы.
Амч зегь неизнаган еихеит уи,
Еихеит наҟ аҟәарахьы:
Аӡсара залшо иҟам,
Инӡаакәкәала ицар ҟалоит.
Аа, инеины аҟәара азааигәа
Адгьыл аҟны инаиоит.
Иманшәалоуп ус иахьыҟоу,
Ахы нӡааҳәҳәалоит зынгьы.
Зынгьы уи аӡы наҿаҵәоит –
Иамоуп ҳауеи-ӡи зегьы.
Абар, абар аԥсы алышәшәоит,
Абар иҭынчхеит еиқәшьшьы.
Ус иналырҟьан иаҳаит уи
Ицәқәырԥоз амшын абжьы.
Ари закәзеи? Ари закәзеи?
Ԥхыӡзар? ԥхыӡрыла иаабеит?
Аха агәы неисит амшынҳәа,
Аҭҳара-ҭҳара наргеит.
Иԥарц ишԥаҭаху! Кыр ишԥаԥсо
Аӡсара иаразы!
Амшын блала иазымбозаргь,
Ацәеижьы иналсит уи абжьы.
Амшын аисбжьы шаҳалак еиԥш,
Иара агәеисрагьы ӷәӷәахон.
Амшын ами гәеисрас иамоу,
Амшын ами ԥсыс иахоу!
Агәаҟ аԥсҭазара ҩбаҟа
Убригь инацнаҵеит мышқәак.
Амшын иааӡаз ишазхәыцуаз,
Уи еснагь агәы иҭаӡан,
Аус еиҭауит аԥсабара
Хырԥашьа змам азакәан.
Иасуеит афырҭын цәгьа, иасуеит,
Иҭыҵны ицоит Амшын Еиқәа.
Ргыгцәа ргыла, ихагаха,
Еилашуеит ацәқәырԥақәа.
Ашьхақәа реиԥш еишьҭагыла,
Ишьҭызза-шьҭызза дара,
Иԥхеибаҵо, еибарбылгьо
Инықәҳауеит аҟәара.
Ацәқәырԥ дуқәа зҽыҭҳәа инеиуаз,
Згыгцәа ргыла уамала,
Ашәаҳарсҭа иҩеи иҩасын
Ицҟьашәҟьа инықәырҵеит дара.
Урҭ ирышьҭанеиуаз шиашаз
Иҩалаҳаит уи аӡы,
Ицәқәырԥо, амшынҳәа шьҭыхны,
Еихеит шьҭахьҟа аҽырӷьӡаны.
Идәықәлеит акгьы иазнымкыло,
Аҩызцәеи иареи ҩеилаҽҽеит.
Еибганы иазнеит амшынҳәа,
Амшын ҟьаҟьа ду иазнеит!
Еибархәмаруа, еихыԥа-еиҵыԥо
Инаԥылт аҩызцәа уа,
Еигәырӷьон амшынҳәа ахьеиқәхаз,
Иӷәыруан, ишәышәуан дара.
Иагрыжьуазма урҭ ирылшоз,
Рхы иауеигӡахуаз џьара!
О, измада урҭ раҟара
Гәеибаҭара, гәыбылра!
Иаваӷәӷәа наҟ-ааҟ иаагылеит,
Џьоук рԥышәқәагь наҵдыргәеит иара:
Цәгьа имшәоз, агәаҟ, иацәымшәоз
Иӡааҟәрылар ҳәа џьара!
Ирыцҳаршьон, игәцараркуан
Зыԥсахәага аарла иҭаз.
Иҟан аԥсыӡ зҿыҵак иаазгьы –
Ирымдыруаз ишымлашьуаз.
Амшынҳәақәа акы еибырҳәон,
Хәмарран, гәырӷьаран изҿӡаз.
Иҟалап нас ҳара ҳтәала
Ражәа иаанагозҭгьы абас:
Амшын иааӡаз ус ауп дшыҟоу,
Имоуп уи агәрагара,
Цәқәырԥак ашәаҳара алшаргь,
Цәқәырԥак ишалшо арбгара.
Игылоуп аҵлақәа кахәхәа-кахәхәа,
Еиҵых рымҵәыжәҩақәа, рыҽҭҳәа.
Акы агәҭаны иаҿуп аҽырбара,
Егьырҭ – аганқәа рахь џьара.
Акы аҽырӷаӷа ииасит ԥхьаҟа,
Егьи – ҭыԥс ианахеит шьҭахьҟа.
Акы – ашьха иаҿагылоуп, даҽакы –
Инылиааит аԥшаҳәа цәаакы.
Егьаџьара ирымҽхакуп дара,
Иаҿуп егьаџьара аҿиара.
Игәакьоу адгьыл еигӡаӡом акгьы –
Абзиара рызкуп зегьы.
Шаҟа ибзиои абна еихашьшьы!
Иҵыҩны игоит аԥсаатә рыбжьы.
Акәараҷҷа ҟәындшәындуа акы аҳәоит,
Издыруада уи, еилаҭәоит –
Аҭынчра еилагарҳәа ишәаны,
Иныҵак ауп ишго абжьы.
Иахьыҟаӡам ӷьалпал, еилахәара –
Шаҟа иԥсгарҭоузеи абра!
Иумазар агәала, агәырҩа,
Иноухыԥсаа ицап зымҩа.
Аха, сишь!.. абна, абна ҭынч аҿгьы
Иҭынчҵәҟьангь иҟамзаап зегьы.
Ҵлақәыԥшк ахамаԥагьаха иҽырбон,
Абӷьқәа разнушәа еилыџьџьон.
Аԥсҭазара иазӡышо иазҳауан,
Адацқәа ӷәӷәала иаҳауан.
Иқашәқашәон уи ааигәара зынӡа
Ҽа ҵлакгьы, абӷьқәа иаҵәаӡа.
Уи аҵлагь қәыԥшын, амч ӷәӷәаӡа иазҭан,
Иахьа-уаха уигь иазҳауан.
Ииаҵәаӡа иахьыҟаз урҭ руакы,
Иаҵәа ҳәа ахьӡаҳҵап ҳаргьы.
Разнушәа еилыџьџьозар нас егьи,
Разны ҳәа иамаз хьӡыс иаргьы.
Иаҵәеи Разни меихәеит, мап, имеихәеит.
Иаҵәеи Разни еиӷацәахеит.
– Исԥырахеит, исԥырахеит цәгьала! –
Игәааны игәнқьуан Иаҵәа. –
Ашәшьыра сыҵакны сакуп сара,
Исзымбо амра сгәазхара. –
Уи агәынқьра мацараҿгь инхаӡом.
Еихеит аус ахь, ишәаӡом:
Разны инақәҵәиашан иаагылт,
Уи аԥхьагылара ннакылт.
Аҽеиҵых, амра ца аҽнаҭ иара,
Иналагеит аҽырԥхара.
Аха иазычҳауазма уи Разны,
Хьаас иазҵысит, агәы ҿкааны:
– Исымнахт сымра, сымра сшәахәақәа,
Иара ашәшьыра насхарԥа! –
Разны, Иаҵәа ахьакәшахьаз аган,
Иаҳа иманшәалошәа абан,
Иаргьы убрахь инақәҵәиашан иаагылт,
Дырҩегь ԥхьагылара ннакылт.
Знык амрахәага ца зқәыҷҷаз Иаҵәа,
Абар дырҩегьых, аҽкынҵа,
Еихеит уи ашҟа: ахаара ихнахт,
Разны инақәҵәиашеит еиҭах.
Арҭ аҵлақәа ус еиқәҵәиашон, еикәшон,
Еиздаҭланы еисон, иқәԥон.
Иџьаршьон рыкәша игылақәаз зегьы,
Еиҟәырхырц рҭахханы џьоукгьы,
Ишрылшоз ала, рхалархәны дара,
Иаҿын рнапқәа урҭ рыбжьакра.
Аха ирылымшеит дара акгьы,
Урҭ ирыбжьаркыз рнапқәагьы,
Ҩ-ҵла гәыцәк ахьеидҳәылоз ирыбжьахон,
Убраҟа урҭ еилаԥыҵәҵәон.
Ус аамҭа иқәҳа ацара иаҿын,
Аԥсҭазара уи иахьыԥшын.
Еидшылан, иаҵамхо акгьы џьара,
Иқәԥон урҭ аҵлақәа цәгьала.
Аха адунеиаҿ ҵыхәаԥҵәара змам
Џьаргьы иҟалом, џьаргьы иаԥӡам.
Уи аикәҵәиашарагьы аҵыхәа ԥҵәеит –
Зда царҭа змамаҿ инаӡеит.
Ихьамҵӡо иқәԥоз аҵлақәа еидшыл,
Шьҭа рыкьышәкьышәрақәагь неидҳәылт.
Абра ҩба еивагылаз рцынхәрас,
Угәы иунаҭарын убас:
Ак ауп, ак ауп ҳәа иҟоу инханы,
Убригь – ссиршәа еикәаҳәны.
Абар, абар иахьрызҵысы уамак,
Бзанҵык ргәы ззымцаӡоз цәгьарак:
Урҭ аҵлақәа аанибакылт убра,
Ирылымшо џьаргьы ҵысра.
Еидҳәылан еибакит урҭ, еилаԥеит,
Аԥсҭазара рымамкәа инхеит.
Изацлом роура, рышәпара шьақәхеит,
Урҭ рымахәҭақәагь аӷахеит.
О, иабаргәыз ишыҟаз урҭ уаанӡа,
Еидгыл икала-калаӡа.
Ирыхьзеи мшәан? Изеидҳәылеи абас?
Уи иаҵаз зырзымдри цәгьарас!
О, аамҭа бзиахә, ԥхыӡушәа ирбоит.
Уи иахьазхәыцуа рыгәқәа ԥыжәжәоит.
– Шьҭахьҟа! –иналкьшәа иҳәҳәеит Разны
Ашәа иаго, агәы ҭҟьаны.
– Шьҭахьҟа! – убри инақәҿнаҭит Иаҵәа,
Абжьы гәырԥшаагаха икарҵәа.
Шьҭа аиӷара рыбжьам урҭ, ирыбжьам,
Аԥеиԥш ирзыҟалаз еиҩшам –
Игәеибаҭеит, еилибакааит дара,
Иангәаҟ, ианақәшәа агәырҩа.
– Шьҭахьҟа! – еилалт аҩбагьы рыбжьы,
Ирӡыӡо абна еихашьшьы.
Иазыркит мчыс ирымаз ҳәа дара
Еидыҵны хазы-хаз ацара.
Ишԥақәԥоз, о, ишԥақәԥоз хацәнмырха!
Зны хыхь иҭрысуан, зны ҵаҟа.
Зны армарахь, зны арӷьарахь еихон.
Уажәы-уажәы аҿҿа рыхгон.
Иахьеибарххоз, еиҟәдды-еиҟәшьшьа
Ицон ирылҩрны ашьа.
Еилаҵәахьан урҭ аҵлақәа усҟак,
Еидҳәыл-еилапахьан усҟак –
Изалымшеит урҭ реилыҵра уажәшьҭа,
Имчыдан уи азы рхаҭа.
Ирылымшо зҳазыӷьара-ҿиара,
Еибахәрит дара…
Игылоуп урҭ ицәыгга-цәыггаӡа,
Икәашымхеи уажәышьҭа зынӡа.
Иҩашьаӡом ишақәшәаз урҭ уамак,
Убраҟа ишҵысыз цәгьарак:
Дара ирзааигәаз аҵлақәа жәпакы
Ирныԥшуа иҟоуп уи акыр.
Ирныԥшуеит урҭ, абзиара зҽазкны,
Рнапқәа неиҵых ирыбжьакы,
Еиҟәырхырц иашьҭаз, урҭгьы хҩаа-ҿҩааны
Игылоуп, рылахь еиқәҵаны.
Наҟ, ахара, уа абна еизакны
Инашьҭуп, амшын еиԥш, еиҵҳәаны.
Амшын, амшын еиԥш иамҽхакуп зегьы.
Шаҟа игәыҭгагоузеи иаргьы!
Игылоуп аҵлақәа кахәхәа-кахәхәа,
Еиҵых рымҵәыжәҩақәа, рыҽҭҳәа.
Аԥсыӡқәа рҽеиҩша еилаҭыруеит,
Гәыԥ-гәыԥла иӡсо еишьҭоуп.
Еизгәыкны урҭ еихыԥа-еиҵыԥоит –
Иамеигәырӷьои рыԥсы ахьҭоу!
Иамеигәырӷьои амшын ҭбааҭыцәӡа,
Амшын ду, ԥсыс ирхоу дара:
Ицоит зны аҵаҟа акырӡа,
Зных хыхь инхалоит иццакуа.
Зны аҟәара иазааигәа иааиуеит,
Ицоит нас агәахьы хара.
Џьара иаанҿасырц рыжәла иақәӡам,
Мап, мап, иаанҿасшам урҭ џьара.
Ацәқәырԥақәа еимгәҳәо аттаҳәа,
Зны аҵа ицо,
Нас хыхь аҽҭҳәа.
Идәықәҵо аҽырҳәа афонтанқәа,
Игәҭҟьагаха,
Иуамаха,
Аԥсыӡ сса-мысса зҭоу иҭами
Амшыни аокеани раҳ.
Абар изҿу уи ӡсарами,
Асаса ду ҭыкка, ираҳ.
Ҟазшьас убасоуп уи ишамоу,
Асаса раҳауп есқьынгьы:
Џьара иааԥымкӡакәа иаҿӡами
Шәарыцара уахгьы-ҽынгьы.
Акашалот ццакы ишнеиуаз –
Акитқәа рыжәла уамакы,
Гәыԥк иалахәыз аԥсыӡқәа шеибгаз,
Инахәлабгоит убра зегьы.
Уи иагәаԥхоит аԥсыӡжьы даара,
Зегьы иреиӷьнашьаргь ҟалап..4
Изаҟароузеи аура-ҭбаара,
О, иагьа ԥсыӡ, уи иаӷрабгап!
Акит инашьҭархх иаацәырҵит,
Алаапк зыцҳаз еиԥш ишаҟьо,
Ахәархь иаҩызаха ахаԥыцқәа,
Аԥсыӡқәа еиҩырссо-иԥыҟҟо.
Иԥсымҭәуп, аблақәа камкамуа,
Иҟалом бзанҵыкгьы азхара:
Ишзахәо иҭанагәоит уи амгәа
Иамԥыхьашәаз зегь неилагәа.
Аӷлам ауп – ииаҵәаӡа уи азқәа,
Дуаҩызаргь иаҩымсуа џьара.
Аԥсы неиҭанакырц уи иақәӡам –
Иаҿуп аԥсыӡқәа рнырҵәара.
Акити ԥсы-қымқым аӷлами
Рыҟны мацара инҵәаӡом,
Аԥсыӡқәа рнырҵәара иаҿӡами
Егьырҭ цәгьоурыла зхы зааӡо –
Зынӡаск зхыԥхьаӡара маҷӡам.
Ак аҳәа еиԥш аԥышә ҵаруп,
Уи аҳәа-ԥсыӡ ҳәагь баша иахьӡӡам,
Имҩаннаҵар аԥышә – цәгьароуп:
Уи назықәшәаз уа иԥнарӷӷеит ауп,
Мамзаргь инкылнажәоит зынӡа.
Ахаҳә акәзаргь, иалалеит ауп,
Ааи, иалалеит ауп иҵарӡа.
Егьи бџьарс ахаԥыцқәа амоуп,
Зегь раасҭа зхаԥыцқәа ӷәӷәоу,
Уи абга-ԥсыӡ ҳәа ахьӡгьы аҭоуп,
Аԥсыӡ – бгак еиԥшҵәҟьа згәыжәла цәгьоу.
Уи ага аҵахьшәа ишәарыцоит,
Иазыманшәалашәа иабоит.
Инеихакшоит уи ахаԥыцқәа,
Амыдаӷьцәақәагь неиҟәнаршәшәоит,
Абар «Ахьтәы макрель» ахьыҟоу,
Мамзаргьы корифен захьӡу,
Иԥшӡаҟәаҟәараӡа иҟоу,
Аҵыхәа иақәырҭәоу хьӡуп,
Уаҩ иибахьоу акоуп, идуӡам,
Алеишәацәгьақәа ирыцәшәалоит,
Изхәарҭои аԥшӡара – иусӡам:
Убригь иара еиҵоу ннарҵәоит.
Амшын иҭоу ацгәы ухәарыма,
Нас иҟоуп ажьахәа захьӡу –
Абарҭ, абарҭ зегьы цәгьоурыла,
Цәгьоурылоуп анхара ишаҿу.
Амшыни аокеани рыҵа
Иҭынчроуп еиқәшьшьы ҳәа рҳәоит,
Ирҳәоит бжьык ҭыҩуам уа бзанҵык ҳәа,
Иҭоу бжьы рхамшәа ирыԥхьаӡоит.
Урҭ ажәақәа иаша рыҵам,
Иазааигәахартә еиԥш иҟам –
Мцуп:
Амшыни аокеани рыҵа
Иҭәуп ӷьалпал бжьыла, иҭәуп.
Аха иаҳмаҳаӡакәа иҳаҩсуеит:
Иҵарым ус ҳлымҳа, иацәцауеит;
Аԥсыӡқәа ҿырҭуеит,
Аршәаа иасуеит,
Игәрымуеит урҭ,
Зынгьы иӷызуеит.
Аԥсаатә реиԥш даҽазны иҷырҷыруеит,
Нас арҵәаа-арҵәаа рыхгоит.
Иуууеит,
Иқьызқьызуа иҵәыуоит,
Зны адаул абжьы дыргоит.
Инеилаҩҩит еизан аԥсыӡқәа,
Аԥыза ҿаанаҭит убра:
– О, сашьцәа, ицәгьаӡоуп ҳа ҳускәа –
Иаҿуп иҳажәлан ҳнырҵәара.
Аха агәкаҳара ҳәа ҳмыхькәа,
Ҳақәԥап ахыхьчара ҳҽазкы!
Рыбжьы неиларҵеит уа аԥсыӡқәа:
– Ҳхы ҳахәап, иҳаԥшаап мҩакы!
Зегьынџьара дара еигәныҩит,
Иацралт уи ажәа рыхгьы-рыгәгьы,
Мшыни океани ирҭыҩит,
Иахыҵәеит адунеи зегьы.
Ицон, ицон ус аамҭа ықәҳа,
Зқьы шықәсала еишьҭагыл.
Ахыхьчара иаҿын аԥсыӡқәа,
Уадаҩрас иҟоу ирҿагыл.
Еиҭакрахеит иахьабалакгьы,
Зқьы шықәсақәа ртәы ҟарҵеит:
Иҟалеит зынӡак ианыӡааӡазгьы,
Ҿыц иқәнагалазгьы ҟалеит.
Зынӡаскгьы зҽызыԥсахыз ыҟан,
Ҽанраала бзиашьа зылшаз
Аԥсыӡқәа иреиуан, ааи, иреиуан –
Зҽазҵәылх зыԥсҭазара зыхьчаз.
Урҭ аамҭа иалагӡан ирылшеит
Анышә ажышьа аҵара,
Амшыни аокеани рыҵа
Ихәыҵаланы аҽӡара.
Арыцҳара аныҟалашаз,
Аӷа дшаауаз хара ибаны,
Анышә ихәыҵалон ишиашаз,
Иаатәон убра рыԥсы ӡаны.
Алыкьи аԥслымӡи рыҽрыларӡ,
Ираҩжь идәықәырҵон раӷа.
Убас аԥсыӡ ссақәа ишрылшоз
Иаҿын ахыхьчара дара.
Аха рҽырҭынч ашьшьыҳәа итәамызт,
Аԥсы-қымқымқәагь шаҟьауан:
Убарҭгьы рҽазҵәылх изҿыз қәԥарамыз,
Рыԥсаҭатә аԥшаашьа рҵауан.
Иныҵасуан акы атахҳәа,
Анышә акылгәыгәра ртытуа,
Убра инҭҟьоз аԥсыӡ – инахан
Иааимланагәон, хара имышьҭуа.
Егьи инымҩаннаҵон аҳәа.
Ишԥаҵарыз уи – ицҳауан,
Иаацәыҵнагон аԥсыӡ уи ҩалҳәан.
Ишыԥаҭԥаҭуаз инҭанарԥԥуан.
Нас иҟамыз асаса раҳан,
Амшын иҭажьыз иббаӡа,
Убригь иаҵеит аԥсыӡқәа аҵан
Ишхәыҵатәоз убра рыҽӡа, –
Асаса иҭанагәон, уи иафон,
Анышәгьы аԥсыӡгьы неибарга...
Ирылымшеит шьҭа пражнеи лаффи
Анышә аҟынгьы аҽӡара.
Инеилаҩҩит еизан аԥсыӡқәа.
Аԥыза ҿаанаҭит убра:
– О, сашьцәа, ицәгьаӡоуп ҳа ҳусқәа –
Анышәгь ҳазеиқәырхом ҳара.
Аха агәкаҳара ҳәа ҳмыхькәа,
Ҳақәԥап ахыхьчара ҳҽазкы!
Рыбжьы неиларҵеит уа аԥсыӡқәа:
– Ҳхы ҳахәап, иҳаԥшаап мҩакы!
Ицон, ицон ус аамҭа ықәҳа,
Зқьы шықәсала еишьҭагыл.
Ахыхьчара иаҿын аԥсыӡқәа,
Уадаҩрас иҟоу ирҿагыл.
Урҭ аамҭа иалагӡан ирылшеит
Маҭәас ахаҳәқәа рышәҵара:
Амшыни аокеани рыҵан
Кәалӡыла рҽеиларҳәеит дара.
Кәалӡуп, аха шаҟа иӷәӷәоузеи,
Акы иазкылжәашам џьаргьы…
Ҳаи, иараби, шаҟа иԥшӡоузеи
Амалармат ахаҭагьы!
Иҟаԥшьшьӡоуп аҟәаҟәа шыҟоу,
Разныла амгәацәа чаԥоуп,
Аганқәа ракәзар иблахкыгоуп –
Ахьӡы иҩажьӡа ирхьыршоуп.
Еиқәшәаз кәылӡыла, хаҳәкгьы аҟәнызааит
Акгьы иаԥсам, зегь дара роуп:
Мшәан, иалшарызеи,
Иалшарызеи
Аԥсыӡ –
Аԥсыӡа
Иаҟароу!
...Ишзахәоз иҟырлышуаз
Аԥсы-қымқымқәа еиҵахом:
Еснагь рҽазыҟарҵон ишрылшоз –
Рыԥсаҭатә ишаиааишаз рҵон.
Ркәалӡгьы иазымыхьчеит аԥсыӡқәа,
Мап, мап, иазымыхьчеит:
Иԥыҽҽуан,
Аҿақҳәа еихакшо ахаԥыцқәа,
Амшын-бга уи ныхнаргәдуан.
Ихәаш-хәаша иагон, анаҩсан
Ихаау фатәыс илбаанадон.
Нас аҳәа змаз аԥсыӡ анакәха,
Еразнак акәалӡы ԥнаргон.
Акашалоти аӷлам ҩысҭааи
Имҟаҟаӡакәа иҭадырԥԥуан
Кәалӡыла еилаҳәаз аԥсыӡқәа.
Уи иахҟьаны даргьы ԥсуан.
Аха иԥсуаз акака ракәын,
Егьырҭ аԥсыӡссақәа нҵәаӡон.
Шәкы-шәкы, зқьы-зқьыла амгәа,
Абахҭа еиԥшыз, инҭанҵәон.
Инеилаҩҩит еизан аԥсыӡкәа,
Аԥыза ҿаанаҭит убра:
– О, сашьцәа, ицәгьаӡоуп ҳа ҳусқәа–
Ахаҳәгьы ҳазеиқәырхом ҳара.
Аха гәкаҳара ҳәа ҳмыхькәа,
Ҳақәԥап ахыхьчара ҳҽазкы!
Рыбжьы неиларҵеит уа аԥсыӡқәа:
– Ҳхы ҳахәап, иҳаԥшаап мҩакы!
Ицон, ицон ус аамҭа ықәҳа,
Зқьы шықәсала еишьҭагыл.
Ахыхьчара иаҿын аԥсыӡқәа,
Уадаҩрас иҟоу ирҿагыл.
Урҭ аамҭа иалагӡан ирылшеит
Аӡы инҭыԥан аԥырра.
Амшыни аокеани ирхыкны
Ишеицыз ахара ацара.
Урҭ рыӡсагақәа еиҵырхит,
Еиҵырхт мҵәыжәҩарагьы руа,
Атах-атахҳәа имҩанырҵон,
Ижәҵарақәоушәа иԥыруа.
Арыцҳара аныҟалашаз,
Аӷа дшааиуаз хара ибаны,
Дара амшын инҭҟьон ишиашаз,
Ицон нас ахара иԥырны.
Аха рҽырҭынч ашьшьыҳәа итәамызт,
Аԥсы-қымқымқәагь шаҟьауан:
Аҳауаҿгьы дара рацәамыз,
Аԥсыӡ убрагь индырҵәауан –
Ирыжәлеит урҭ, ираҳан рсасқәа,
Ирыжәлеит ахцәхәыц захьӡу
Аԥсаатәқәа – имлашьуа, игәаҟуа,
Зыцқәа ҵрыхәҵәаӡа иӡаӡу.
Атахҳәа урҭ аԥсыӡқәа ирысуан,
Ишрылшоз амцкласра иаҿын.
Аҟҿыҳәа ицҳауан, иҿыжуан,
Аԥсыӡқәа ԥаҭԥаҭуа ирҿакын.
Аԥсаатә, аԥсаатә
Закәытә уамоузеи!
Рымҵәыжәҩа ажыжәҳәа иҟьауа,
Иқәлоит
Ҷныши альбатроси,
Аԥсыӡқәа еимыжәжәа иркәкәуа.
Машәыршәа ԥсыӡк рымпыҵшәаӡаргьы
Ма абла ҭыххон, ма акьатеи...
О, егьа рыцҳара рбахьазҭгьы,
Уи акәхеит иреицәаӡоу адунеи!
Амшын рыҽҭарԥсеит аԥсыӡқәа.
Аӡы, ирызгәакьаӡоу аӡы,
Ишԥаҟалои уи ада ԥсыхәа –
Уиами, мшәан, дара рыԥсы!
Уиами ирымоу урҭ ԥсабарас,
Адунеиқәа ирыцку зегьы...
Мап, егьа гәаҟра урҭ ирбаргьы,
Уи ԥсахшьа рзаҭашам бзанҵгьы!
Ицеит наҟ аҵаҟа аԥсыӡқәа.
Еидгәыԥлан иааилагылт џьара.
Инрылҟьан ашырҳәа
Аԥыза,
Ишзахәоз иццакуа иара,
Аҩызцәа инархык инхалеит,
Зегьы инрылаԥшит абар,
Игәаҟхьоу роуп зқьы шықәсала,
Шьҭа уаҳа рылымшо иҟалар?
Аԥыза агәҭакы неилыркаан,
Инакәшеит адрухәа дара,
Уиала иаҭо уи адырра –
Бзанҵык ишрықәым ааԥсара.
Уаанӡа ишашьцылаз Аԥыза,
Абжьы нарықәнаргеит убра:
О, сашьцәа, ицәгьаӡоуп ҳа ҳусқәа:
Иаҿуп иҳажәлан ҳнырҵәара.
Аха...
Зегь акыу ааҭдыргеит убысҟан:
– Ҳақәԥап ахыхьчара ҳҽазкы!
Издыруеит: хымԥада, аԥсыӡқәа
Ирыԥшаауеит дырҩегь мҩакы.
Аепилог
Ахәыҷи Адуи мамзаргьы
Мчы змоуи Мчы змами рызҵаара,
Аӷлам дуқәеи аԥсыӡссеи рами
Иуамажәха иаазырԥшыз иара.
Мчы змоу Мчы змам
Енагь иаиааиуеит,
Уи убри ала аԥсы ҭоуп,
Аха Мчы змам,
Агәы камыжькәа иааиуеит –
Изҿугьы хыхьчара-қәԥароуп.
Еицуп урҭ аханатә аахысгьы –
Адуи Ахәыҷи есқьынгьы,
Ахәыҷы ада изыҟалом Адугьы,
Аду ҟамлар,
Изыҟалом Ахәыҷгьы.
Акада иамам егьи ԥсыхәа;
Аӷлам иԥсит ауп – иԥсӡа,
Аӷлам аныҟамла,
Аԥсыӡссагь
Иахашҭуеит ақәԥашьагь зынӡа.
Аԥсҭазара еихсыӷьшьа зақәӡам –
Хәыҷи Дуи
Аҽрыбжьакы иҿиоит.
Иҭагьежьлааит амшын аӷламқәа,
Зегь акоуп – Аԥсыӡссагь уа иӡсоит.
Уналагылт уара
Агәаҟра ашыра:
Ушхәыҷӡазгьы
Уԥсы ҭкаа уакит –
Уагеит мҳаџьырра,
Амышәкәан ушылаз,
Уан лкалт ушахьынҳалаз
Ухынҳәит.
Иудырит ушхәыҷӡаз
Аԥсадгьыл шшьаму,
Иуцәыӡыр аҵкыс
Ишеиӷьу аԥсра,
Иудырит ужәлар
Ргәала ҳәаак ҳәа шамам,
Амшын Еиқәа
Иахьеиҩнашаз дара.
Ааи, еиҩшахеит,
Абра инхеит урҭ рыбжа,
Рыбжа –
Рыдгьыл гәакьаҿ, изыҿҳәараз,
Абра, зны нарҭаа
Ахаҵарақәа ахьрылшоз,
Абрскьыл жәлар рзыҳәан
Амца ахьааигаз...
Изҳаит ахәыҷы,
Агәаҟра цәгьақәа ирылиааз,
Аԥснытәи амра
Даӡрыжәт дыӷәӷәаӡа,
Ицәа иалалеит уи
Амч ду нарҭаа ирылаз,
Игәы иҭашит
Абрскьыл-мца хәыжжаӡа.
Уи ижәлар дрыцхраарц
Иӡбит гәаныла,
Илашьцаз,
Хыԥхьаӡарала инаҟәхаз,
Аныӡаара иацәихьчарц итәыла,
Аха изла?
Уи иамоузеи шьаҭас…
– Усҭ, суа, алфавит,
Уҩла убызшәала, –
Деилызкааз
Аурыс гәыҭбаа ибжьы геит. –
Сҩыра иахьчоит абызшәа
Зқьы шықәсала,
Збызшәа еиқәхаз,
Уи ижәларгьы еиқәхеит.
Дышьҭырхт, дыргеит
Урҭ ажәақәа дышьҭкәыцәаа,
Мыч ҷыда ссирха
Илалеит иара,
Анаҩс уи амч ҷыда
Иажәа хьыршәыгәха
Ақьаад иҩанпыҟҟалт убра.
Иаԥиҵон
Ажәеинраала ссирқәа Гәлиа,
Иаԥиҵон
Хшыҩрҵагеи хьӡыртәрақәеи,
Қалақьи қыҭақәеи
Еимдо, дрызгәдуха,
Дырзаԥхьон урҭ
Адуи ахәыҷӡеи.
Иџьаршьон зехьынџьара,
Ссирс ирыман
Ақьаад аҷҷаҳәа
Ишцәажәо збаз жәлара.
Даҿын Дырмит,
Ихаҭаҵәҟьа ажәлар дрылан,
Аҩышьеи аԥхьашьеи
Урҭ дырҵара.
Адырреи аҵареи
Мчы дус ишыҟоу,
Ишрымоу
Лашарбагас ауаа,
Деиҵамхо, имч дамеигӡо,
Д-Абрыскьылха
Зехьынџьара
Уи идиргон агәра.
Даҟәымҵт иара,
Иус убра иааныжь, –
Уи амца раԥхьаӡа
Ихаҭа еиқәиҵеит,
Афархьҩа нақәҵа,
Агылҩақәа неиқәыжь.
Ихалт уи аҟара
Иахылҵыз амцабз –
Аԥсны зегьы
Иабарҭан иҟалеит,
Ақәацә еиқәыхьшәашәагь,
Ашьхақәа ирыбжьаӡхьаз,
Игәыҟаҵагаха иазнеит.
Аԥсны зехьынџьара
Дахыҵәеит Гәлиа
Зехьынџьара
Иаҿыз ихьӡ аҳәара,
Иныҳәа-ныԥхьон ус,
Изгәдуха, игәырӷьо:
«Анцәа насыԥс
Уҳаимҭеи уара!»
Ирдырит аԥсуаа
Аурыс гәыҭбаа иҳамҭа
Ишреиӷьу
Ҳамҭас иҟақәоу зегьы:
Рҽазыркт аҵара
Рхы-рыԥсы зегь наҭа –
Ишьҭкәыцәаа иамгеи
Амч ҷыда даргьы.
«Дыды-мацәыс имбацт
Уаҩы дунеи аҿы,
Убри амч ду
Дгьыли жәҩани
Арҵысуаны,
Аха «Аврора» ахысыбжь
Ӷәӷәан
Урҭ инреиҳаны», –
Иазиҳәон ашәа
Апоет ду Гәлиа
Ареволиуциа
Шәаԥшьха икаҷҷаз,
Ареволиуциа,
Ахақәиҭра гәырӷьахә
Атәыла ду
Аџьажәлар ирзаазгаз.
Ехыздаз
Ажьаҳәеи амаганеи ӷәӷәала,
Аџьа ахы иақәиҭыз,
Насыԥыз зҳәаз,
Ауаҩы имч-илша
Жәҩанынӡа ихалартә
Игәацԥыҳәареи
Игәыӷра дуи зчаԥаз,
Досу итәылаҿы
Дҟаларц аԥшәымас,
Ихәыҷӡоу
Ажәларқәа инадыркны,
Ирыбжьазаарц
Аешьара цқьа еилымшәо,
Еицынхаларц,
Рнапқәа неикәршаны.
Абарҭ зегь еилдыргеит,
Ирыԥхьеит аԥсуаа
Рхатәы бызшәала,
Бзиа еилдыргеит.
Уи аурыс нбанқәа,
Еилыхха, зегь раԥхьа
Игәырӷьаҿҳәаша
Духа ирзааргеит.
Игылт кьаразаа,
Игәра ргеит Агәыҭбаа,
Игылеит аурыс ишьҭарххы дара,
Абџьарла рҽеибыҭа,
Хаха иргәыдлеит
Ауӷә еиԥш
Рыхәда иқәжьыз
Раӷацәа.
Ҭауади-аамсҭеи
Аменшевикцәеи
Нархырҳәан,
Амчра ааргеит рнапаҟны,
Ахақәиҭра
Агәадура рыман,
Абираҟ ҟаԥшь
Ҩахадыргылт Аԥсны.
Ари ҟалеит
«Аврора» ахысыбжь ашьҭахь
Хара имгакәа –
Х-шықәса ааҵуаны.
Еидгылеит аԥсуа џьажәлар –
Ақәыԥши ашлеи –
Ишьҭкәыцәаа иамгеи
Амч ҷыда зегьы!
Иҽеиҿкаа, иҽыриаша
Дгылоуп Гәлиа
Мыцхәы изгәакьаз
Аҟәа агәҭаны.
Ишәыгәӡа иҟоу
Ацаҟьа дагәылиааит,
Уи еиԥш
Бзанҵык ԥсра иқәымло иаргьы...
О, ашла ҟәыӷа!
Ушәышықәса мҩаԥыргоит
Адугьы ахәыҷгьы,
Зегьы ргәы уҭаны.
Адугьы ахәыҷгьы
Еиԥшны иузгәырӷьоит –
Иноумгӡеи
Аҩыџьагьы ргәахәтәы!
Ухаан уара иаӡәыз –
Иуҵамгылеи
Абиԥара
Еиҵаҩҩы-еиваӷӷа,
Арыцқәа рыцк иахылҿиаауеит
Шәкы-шәкыла –
Еснагь
Убас иаԥыми, мшәан, иара.
Утәыла ԥшӡа Аԥсны
Иацәцеит агәаҟра.
Амҳаџьырра шәарҭас
Иоушам шьҭа бзанҵгьы!
Ҳсовет Еидгыла –
Ажәлар риашьара
Иагәылҷҷаауа
Иагәылами иаргьы.
Иахьҿио атәылақәа
Иссирха, илакәха,
Иабаҟоу ус
Ҳәынҭқаррак ҽаџьара?
Адугьы ахәыҷгьы
Еицырзеиԥшха
Иахьрынасыԥу
Аизҳара-аҿиара.
Алфавит, аурыс нбанқәа,
Раԥхьа ухала
Жәеинраалала
Зхаара дуркыз жәлара,
Инрылаҵәа ишԥацеи,
Ишԥаманшәалоу,
Ишԥацу
Агәацԥыҳәара,
Агәазҳара!
Бызшәас
Иазышьҭымхыша иҟоу иарбан,
Ишԥалшо
Зегьы рнаалашьа иара.
Зҵара мариам аԥсшәагь
(Шә-дыргак амаз!)
Зегь акоуп,
Икәаԥӡа инҭатәеит аҭра...
Закә мыч ҷыда ссирузеи
Уи иамоу –
Кәалӡыми абызшәазын
Иара зынӡа.
Гранит хаҳәыла
Убаҟа шыхьчоу ами,
Убригь ишахьчо .
Абызшәа иӷәӷәаӡа.
Ириҭоит Гәлиа
Гәыӷреи гәацԥыҳәареи иҭааз:
Дрымбои уи
Асасцәа харантәи иааны.
Ианыԥшуеит ибаҟа,
Иԥсы анҭаз еиԥш,
Ихаҵареи иҟәыӷареи
Еицны.
Ихьӡ, ԥсышәала
Ахаҳә-цәы ианпыҟҟалаз,
Агәыҭбаа иажәақәа
Рыгәра унаргоит:
«Сҩыра иахьчоит абызшәа
Зқьы шықәсала,
Збызшәа еиқәхаз –
Уи ижәларгьы еиқәхоит».
Ишԥарури аԥарԥалыкьқәа,
(Ирыхьӡуп урҭ аданаидқәа),
Игәыҭҟьа-ԥсыҭҟьаха еилоуп:
Ирыжәлаз раӷацәа рацәоуп.
Аԥсымҭә ԥсаатә ҟарлышқәа мҵарсуеит,
Рымҵәыжәҩақәа иадыргоит, имцкласуеит:
Ирылаҭхаџьуеит, индырҵәоит –
Урҭ хәаҷа-маҷала ичоит.
Ирхароузеи? Цәгьара ҟарҵома?
Игәырӷьаҵәа адунеи ианықәла,
Рӷьырак уи рбаанӡа ргәазхара,
Инеимыҵәҵәа иргоит дара.
Урҭ аԥсабара усгьы ирықәӡбеит:
Зегь рылымкаа иаркьаҿӡеит рықәра,
Ԥсҭазаарас мшқәак роуп ирзаԥу,
Инырҵындаз ргәы ишаҭаху!
«Агеликанқәа ирыбаргузеи:
Урҭ ирымоу закәытә разҟузеи!
Хәыҷӡак уи еиԥш амазаара
Нас уаҳа иаҳҭаххоз ҳара!»
Аданаидқәа руазырра
Инаҩт ҽа ԥарԥалыкьқәак рҟынӡа.
Ргәы иалст, ихьааргеит урҭ цәгьала,
Ирыцхраарцгь ақәыркит дара.
«Аданаидқәа гәнаҳауп даара:
Инхеит хлаԥшыда рымацара.
Имчымхақәоуп ҳәа аханатә,
Зегьы рылагӡо иаауеит аԥсаатә.
Абарҭ аԥсымҭәқәа рыбзоурала
Имаҷӡахеит урҭ рхыԥхьаӡара.
Ожәы ишыҟоу ианынха,
Ироуран иҟам урҭ нарха.
Ирхароузеи? Цәгьара ҟарҵома?
Мап, мап, уи еиԥш аӡәы иҳәахьоума!
Рус аханатә аахыс акын –
Зны шәҭык инақәтәон,
Зны – ҳаскьынк.
Ҳаԥшрым, ҳнапы иҳаркып ақьиа,
Ԥырхага злам аҩыза бзиа.
Изаныӡаарызеи адунеи,
Ԥсызхоу акыс иаргьы рымшеи?»
Мчызмоу роуп арҭ, агеликанқәа,
Еснагь рҽырхаҵа, ргәы еицамкуа,
Ирзеиԥшны еимдауа дәи-бнеи,
Зҽырԥагьан иқәу адунеи.
Ԥсаатәк урҭ ҿаҵахәыс ҳәа акәым,
Бзанҵыкгьы рылакьысра ақәым.
Иагьнықәыԥшит рхацәа, ишәоит:
Ирԥырҟьан ахара ицоит.
Еиқәшәоуп агеликанқәа бџьарла:
Иҭәуп урҭ роуразоуроу шҳамла.
Уи назҿашәаз аԥсаатә,
Изцом хара –
Иԥсит ауп, хымԥада, убра.
Иаанымгылт ажәаҿ ҳгеликанқәа,
Рҽазыркт аус, хара имгакәа:
Еразнак аҳәиҵәҳәа дара
Инрылалт данаид жәлара.
Еилыӷраарахеит, еилаҭыруеит,
Цәышәшәи шкәакәеи цқьа еибадыруеит,
Еицәажәоит гәык-ԥсыкала уа,
Рыгәра еибагауа...
Ҽакӡоуп агеликанқәа рыжәла:
Рымҵәыжәҩақәа, ргәышԥы, урҭ рыбӷа –
Зехьынџьара ицәышәшә-цәышәшәӡа,
Абаҳҭқәа рықәԥсоуп иԥшӡаӡа.
Ҽакӡоуп убас урҭ рхымҩаԥгашьагь:
Бзанҵык еилаҩ-еиласрак иашьҭам,
Пату рхы иақәҵа, ргәы каршә зынӡа,
Иԥыруеит
Ашьшьыҳәа, ихьанҭаӡа.
Ишкәакәақәоуп аданаидқәа.
Иахьубо урҭ аԥарԥалыкьқәа,
Угәы иаанамгои зназы –
Ас ԥаҟьақәа, аԥша зҵасыз.
Урҭ агеликанқәа раасҭа
(Агәыҭҟьа-ԥсыҭҟьара ирнаҭан
Агәҽанызаара-ццакра),
Асы еиԥш
Иласны иагьыԥыруеит дара.
– Ишәымоу абџьар ҳарҭгьы иҳашәҭашт?
– Мап, мап.
Уи шәоушам, ҳарҭ иҳамҭан!
– Избан? Ҳазлеиқәшәырхозеи нас?
– Уи ожәы иҟаҳҵарым гәырҩас.
Акыр ҳазхәыцхьеит шәшеиқәҳархаша.
Аус азаауп шәышҿиалашаҲа ҳабџьар
Шәарҭ шәзы имцхәцәоуп,
Ишәзышьҭымхыртә еиԥш ихьанҭоуп.
Убри анаҩсгьы уи шәарҭоуп даара.
Шәа шәеиԥш имаҷӡоу зхыԥхьаӡара
Машәыр рцәаур,
Иумҳәан Анцәа,
Имцои, аӡә днымха инеикәынҵәа!
Иԥхоит аҽыргәыбзыӷӡан амра,
Иахырҵәо адунеи аԥхарра,
Цәышәшәи шкәакәеи мшо хаз-хазы
Иԥхоит ирзеиԥшны зегьы рзы.
Игәылҵит ашәҭқәагь зегь рзыҳәан –
Аԥарԥалыкьқәа ирзеиԥшу ныҳәоуп,
Даргьы еилаԥыруа еилоуп:
Иҭхаџьроуп,
Рмазара рацәоуп.
Аха… о, аума! Аԥарԥалыкьқәа
Ирыжәлоит аԥсаатә ҟарлышқәа.
Еивыҟьоит аҿыв-сыв дара,
Икшоит, имцкласуеит урҭ цәгьала.
Ишԥарури аԥарԥалыкьқәа,
Аԥарԥалыкьқәа-данаидқәа?
Игәыҭҟьа-ԥсыҭҟьаха еилоуп –
Дырҩагьых изықәшәаз цәгьароуп.
Еихоит агеликанқәа рышҟа,
Иласызаргьы анеиха рылшом:
Иргоит ибжькәыцәаа аԥсаатә.
Иаҿыми ирбац аханатә.
Аданаидқәа иацлоит ргәаҟра,
Иазҵоит дырҩегьых рхыԥхьаӡара.
Рҭыԥ иқәым, ирыцҳахәха цәгьала
Еилаҩ-еиласуеит оумала.
Ԥырхага агеликанқәа ирымам,
Аԥсаатә ҟарлышқәа урҭ ирышьҭам.
Агеликанқәа зҿу ҽакӡоуп –
Анахь-арахь еснагь ԥшаароуп.
Ирықәԥыруеит адәы ҟаимаҭқәа,
Акакала еимырдоит ашәҭқәа,
Акы аҟынтә иазцоит ҽакы,
Еснагь иазхәыцуа рыгәҭакы,
Убас еикәшон ишзахәо аамҭа.
Ицон-иаауан аҭыԥ ахь ааԥын.
Ишәҭы-какаҷуан адунеи –
Игәазырҳагамхоз дәи-бнеи.
Аԥсабараҿ аҭынчра убомызт,
Еилагьежьреи қәԥареи нҵәаӡомызт,
Аԥсҭазаара азакәанқәа ҿион:
Џьоук жәылалон, џьоук рхы рыхьчон.
Ишкәакәақәаз аԥарԥалыкьқәа,
Урҭ хьӡыс измаз аданаидқәа,
Иабаҟоу, иабацеи, мшәан, дара –
Иубом акызаҵәыкгьы џьара?
Инарыгӡеит агеликанқәа
Изҿыз рҽырхаҵа, ргәы еицамкуа.
Мап, иԥшаауа, еимдо дәи-бнеи,
Урҭ баша иқәмызт адунеи!
Урҭ, ирыԥшааит уи еиԥш ашәыга,
Мра каццеигьы
Зыԥштәы азымго,
Иауларгь ақәа уахгьы-ҽынгьы,
Иазымго инықәӡәӡәаа бзанҵгьы.
Иршәит убри ашәыга ала
Аданаидқәа дара рхала:
Рымҵәыжәҩеи рыбӷеи неизакны,
Дара рхаҭаҵәҟьа ирыԥштәны.
Рыхқәа заҵәык аанрыжьт имшәыкәа
Урҭ ԥсаатә ирызгәаҭо иҟам,
Насгьы изышәтәузеи, иаҭахым:
Досу ихагылаз иара ихы.
Ԥсаатәк ҿаҵахәыс ҳәа акәым,
Бзанҵыкгьы рылакьысра ақәым –
Игеликанқәоу џьышьаны,
Ицоит ирԥырҟьа ишәаны.
Шьҭа шәарҭак, гәаҟрак иақәшәарц
Зынӡаск ишрымаӡамгьы ашҳам:
Уи змоу рхыԥша –
Ирхыми есымша.
Аныӡаара иацәшәо ишыҟаз,
Ирбеит урҭгьы анасыԥ ҳәа шрымаз:
Агеликанқәагьы даргьы
Иахыҵәами
Дәи-бнеи зегьы.
Еилфаҷа еилаҳәа еиԥшу маҭәала,
Иԥыруа досу иара атәала...
1. Аби аԥацәеи
Шьыжьӡа игылаз Сиҭ деибыҭоуп,
Амҩақәлара дазыԥшуа.
Араион ахь иахьа дцароуп:
Иҟоуп аизара ду уа.
Ажәлар иеицырдыруа ахаҵа,
Дагхом аизара бзанҵгьы.
Игәы хыҭхыҭуеит, уахь дымцакәа
Изычҳауама иахьагьы.
Ҽылоуп, уаҳа цашьа амам,
Иамоузеи нас уи цәгьарас?
Сиҭ аҽыбӷа иалиааз иами,
Дамышьцылеи дышхәыҷыз!
Ахҭылҵ рацәа иара имоуп,
Иҿыҵны инхоит хаз-хазы...
Кәасҭеи Расҭеи раб иҿы иҟоуп,
Амҩа дықәырҵоит уажәы.
Уи иҳәатәы дахымԥаӡакәа,
Мап ацәикхьазма бзанҵы! –
Кәасҭа, дук хара имгакәа,
Ирыцқьеит, икәадырт иҽы.
Зус маџьаноу ауаа дреиуам,
Нап назлеикыз, уи нагӡоуп.
Еилҟьа-еилӷәыцәк иоуп,
Митәыкгьы ихыҵуам –
Хынҩажәа заҵәык дырҭоуп.
Расҭагь митәӡа зхыҵуа иакәӡам –
Иаб ишиҳәаз жәаха зны –
Макьаназы иара ихыҵӡом
Ԥшьынҩажәа шықәса цқьаны...
Аиҵбы ахьышәҭҳәа иааникылт
Аҽы, аӷәра наҿакны.
Уи аамҭазы инеины инадгылт,
Иаби иеиҳаби еицны.
Сиҭ ишьапы анышьҭих дҽыжәларц,
Акәадыр махақәа кны,
Имахәар ааникылт дицхраарц,
Иԥеиҳаб Расҭа дааццакны.
Дажәӡеит, деилаҳаит ҳәа акәӡам,
Зхала иҽыжәлашагь аӡә иоуп,
Аха усгьы Сиҭ дагьмаҷӡам –
Шәи ҩажәа шықәса дырҭоуп!
2. Ашҭа ҭбаа аҟны
Ашҭа ҭбаа-ҭыцә шьацла иҩычоуп,
Унылаиап иугәарԥха.
Рымахәқәа еилышь еидгылоуп
Ара дуқәа, ргәышԥқәа ҭҳәа.
Ашымҳа ҵлақәа еицрыхәхәа –
Агәы ҭызго, изырԥшӡо ашҭа,
Ашәыр-ҵлақәа зегьы раасҭа,
Аԥыжәара зго иаҳа,
Зԥашә аханатә аахыс иаауа.
Кәасқьа ҳаракыкгьы уа иҭагылоуп
Аԥенџьыр ҭбаақәа лашаӡа.
Сиҭ даныҩеидас иргылаз ауп,
Мап, хаҳәтәы ҩынӡам иара.
Ахаҳәтә ҩнқәа иабгьы ицәымӷын,
Удырчмазыҩуеит иҳәон зынгьы.
Ахьа лыԥшаахуп излыхыз –
Иранахашт уи иԥацәагьы.
Сиҭ... Абар, иара ихаҭаҵәҟьа,
Аизарахьтә дааит дхынҳәны,
Амӡырха ҭбаа-ҭыцә дынҭалеит,
Днаҭрыст иибаз џьашьаны:
Амашьына ласқәа гылоуп,
Иқәшоит иимбаӡац ауаа.
Урҭ цәажәоит бызшәа хкыла,
Ихәаԥшуеит уи дџьашьауа.
– Сиҭ, иуҭааит сасцәа дахьқәак, –
Гәылак уаҟа иааҭирҟьоит.
Иажәа аҳәаха иамраӡакәа,
Ауаа рыбжьқәа неилаԥсоит:
– Англызцәа, нас афранцызцәа,
– Иапонтәылантә – иара убас,
– Бельгиантә – ҳара ҳдырцәа,
– Ҳа ҳтәқәагь рыцуп, урҭ аазгаз –
Еиқәырԥхьаӡоит зегь неидкыла,
Рхаан ирымбац-ирмаҳац.
Сиҭ дырԥылеит гәыразыла,
Иахьа иҭааз ҭынхаҵас.
Исасцәа блала иааимидоит,
Иҟама цырцыр ахы кны.
– Бзиала шәаабеит! – ус уи ҿааиҭуеит, –
Асас изы ашә аартуп сыҩны.
– Уахоума аҭаҭын?
– Иужәуама?
– Чысхәс иумоузеи иаҳа? –
Аҵарауаа ргәы ирнарҳәауама,
Иашьҭоуп ақәра зыхҟьауа.
Сиҭ длахҿыхуп, игәы дҭагәырӷьоит,
Ихаччоит иблақәа хааӡа, –
Гәалаҟарақәак иныруеит,
Аха инирԥшуам уи зынӡа:
– Са санбыргха, аҭаҭын касыжьит,
Арыжәтә? – Сиҭ дԥышәырччеит зназы, –
Иҵегь иџьбароу сҽазыскит –
Ашымҳа иалху ажьырӡы.
Ҳабацәа пату ду рзақәын,
Урҭ уи зыгәра ргоз акы акәын.
Афатә? –
Уи иԥкым зегь рзыҳәан,
Ирбац аԥсуа стол аҿы. –
Сиҭ инеиқәиԥхьаӡеит ашьшьыҳәа:
Аҟәыд каканла ичаԥаны,
Абысҭа, ашә, ахш-хырҵәы…
Зегьы акакала ианырҵоит
Аҵарауаа рышәҟәқәа рҟны,
Инеиԥынкыла рсахьа ҭырхуеит:
Ашымҳа-ҵлақәа, ахьатә ҩны,
Ашҭа ҭбаа-ҭыцә, шьацла иҩычоу,
Ашәҭқәа игылоу изызҳаны.
– Аизарақәа рахь уцалома? –
Диазҵааит асас харантәы.
– Иахьатәи еиԥш, мап узацәкуама –
Игәеиҵыхгоу зегь рзы!.. –
Сиҭ иналырҟьан, арԥысҵас,
Иааихалашеит ихы-иҿы,
Уажәраанӡа инкыло иааигоз,
Инеимпыҵҟьеит аҽырӷьы:
– Ҳқыҭа иалс ицоз аӡиас,
Иҟан гәырҩа дус ҳа ҳзы.
Ицәқәырԥо имшынха ихыҵлон,
Ҳқыҭа иажәлон есқьынгьы.
Амашәырқәа уи иахылҵуан:
Арахә агон, иагон ауаагьы.
Аҵыхәтәан ҳажәлар зегь ҩагылан,
Аҟәара рчаԥеит ирӷәӷәангьы,
Шьҭа изхымҵуа уи џьаргьы.
Иахьа ныҳәан, ҳажәлар хыҵын,
Иазгәарҭон дугьы, ахәыҷгьы.
«Шьҭа иацәыхьчоуп ҳқыҭа аӡхыҵра!»
Абри иаргәырӷьон, дад, зегьы, –
Сиҭ аҵыхәтәаны днахыхәмар,
Инаԥишьит ус жәақәак:
– Анцәа иныс, схаҭаҵәҟьагь сықәра
Ишацнаҵо уи шықәсқәак.
3. Имжьақцаӡо абаҳа
Ҩы-шықәса нҭакәкәа ицеитоуп.
Ааԥынра хынҳәит еиҭа.
Ауаа рыбжьқәа ҳаит-чеитҳәа,
Адәқәа ирықәҩуеит ожәшьҭа.
Ашьыжь шаанӡа еибаргылан,
Уск-уск руеит зегьы рыҽша.
Аколнхацәа дрылагылан
Сиҭгьы, ицын иԥацәа.
Ахҩыкгьы иркуп баҳак-баҳак,
Ашәырҵлақәа ршьапқәа ржуеит.
Ҳәаа змаӡам иҭоуп абаҳча,
Аусура еилашуеит.
Аха, сишь. Ари закәызеи?
Рбаҳча иҭеибаҳәоит џьоукы.
Изусҭқәада? Ирҭахузеи?
Сиҭ иахь рҿыҩархоит зегьы.
Аҵарауаа абыргцәа рышҟа
Ихынҳәит, хәыцрак рыбла ихуп.
Еиҭамааи, имааи Аԥсныҟа –
Иҵегь иҭырҵаар рҭахуп.
Иӡбны урҭ убас ирыман:
Ес-ҩышықәса Аԥсны иааларц.
Иацы қыҭақәак еимырдан,
Иахьа иааит урҭ Сиҭ дырбарц.
– Сиҭ! – рҳәан, гәыразыла
Ҿаарҭуеит еицыз шьоукы...
Инапқәа рхаха днеигәыдкылан,
Уи дааигәыдиҳәҳәалт аӡәгьы.
– Сиҭ! Аусурагьы уаҿума?!
– Дад, ишԥасымуеи аус!
Иахьыхандеиуа ҭынч сызтәома,
Мап, исылшо сыҟам ус!
Ҳашьҭра аханатә аахысгьы,
Адгьыл бзиа избоз уаан,
Саб шәи ҩынҩажәа анихыҵгьы,
Иԥымкӡакәа аус иуан.
– Игәы иауам, – иҳәоит уа Расҭа, –
Иниҵаргәа ибаҳа икуп.
– Уимоу, – дааԥышәырччоит Кәасҭа,
Дҳаҵамхарцгьы иҭахуп.
– Уск анууа, иузеиӷьзар акәхап? –
Диазҵаауеит даҽа сасык.
– Анышә ажуанаҵ абаҳа,
Дад, ижьакцаӡом бзанҵык.
4. Аҭаацәа рызҳара
Ҩы-шықәса дырҩегь ицахит,
Иӡбны ишрымаз еиԥш дара,
Аҵарауаа еиҭамаахи,
Аҭаҳмадцәа рыҭҵаара...
Иааит иҵегь ирацәаҩны
Аԥсны аӡбахә раҳаны.
Асас дахьқәа Сиҭ изгәдуха,
Иналагеит изҵаара:
– Арҭ ицаз аҩышықәса дуӡӡа,
Ҿыцс иубеи иуаҳаи уара?
– Иаабоит, улахҿыхуп даара.
– Агәабзиара иазҳәоуп.
– Гәабзиарас иҟоу, дадраа,
Аҭаацәа рызҳароуп.
Ус егьиҳәеит Сиҭ, еразнак
Иааихалашеит ихы-иҿы,
Дыргәырӷьауа адунеи азна,
Ихан дҩышьҭнаԥааит акы! –
Иналагӡан абри аамҭа,
Сыҩны еиҭакрақәак ҟалеит,
Еиҭакрақәак: сыҷкәын Кәасҭа
Дманшәаланы ԥҳәыс дааигеит…
– Кәасҭа захьӡу дарбан руа,
Аиҳабы иоума, деиҵбу? –
Диазҵааит аҵарауаа иреиуоу, –
Рыхьӡқәа еихаршалоуп, еиԥшуп.
– Аиҵбы иоуп, дад, иеиҵбу,
Сынтәа хынҩажәи ԥшьба ирҭоу...
Аиҳабгьы – азныказ дааҭгылоит,
Дгәырӷьацәан ихәлахоит иԥсы,
Аха ииулакгьы еиҭеиҳәоит,
Даҽа насыԥ дукгьы атәы, –
Аиҳабгьы дҟалеит са сзыҳәан,
Сажәра зырԥшӡо аӡәыс:
Са сиргәырӷьеит уи аабыкьа –
Диоуит ахшара-ахаҵарԥыс.
Зденек Пиша иџьеишьоит даара,
(Дааит аабыкьа уи Аԥсны),
Нас дыниазҵааит аҭаҳмада;
– Аиҳаб ихыҵуазишь уеизгьы?
Сиҭ иџьеишьом уи зынӡаскгьы,
Мцхәы иҳәарцгьы иҭахӡам.
– Дад, уи ихыҵуам омаӡакгьы –
Ԥшьынҩажәа рацәак дреиҳам...
Аҭаҳмада абраҟагь иқәҿиеит,
Гәеиҵыхгак имбеи дырҩегь...
Анцәа иныс, убригь Сиҭ иқәра
Ишацнаҵо шыкәсқәак.
5. Венгриатәи аиааира
Шәаҳәарак ҳәа, кәашарак ҳәа
Ҳбыргцәа иҭарҵеит, аха ишԥа!
Ирымоуп уҳәап иахьа аныҳәа,
Рбаҩхатәра ргәаԥхозеи шаҟа.
Иеиқәлаз зқьы шықәсала,
Уи аҭоурых иагәылх иааргон
Нарҭаа адауаԥшьқәа рсахьа,
Рхаҵара иазгәдуха ирҳәон.
Ашәа халан, рнапқәа еинырҟьон,
Ркәымжәи ркабеи рышәҵаны,
Џьоук кәашон инеивыҟьа-ааивыҟьо,
Рҟамақәа ҩ-напыкла икны.
«Нарҭаа рыкәашара» ишьҭнахуан,
Рымч ҭаҵа, рыгәқәа еиҵых:
Нарҭаа рсахьа дара ирсахьан,
Икахәхәа-кахәхәа, икьалантарха,
Еилҟьа-еилӷәцәӡа, илахҿых,
Иазԥагьаха рыхқәа шьҭых.
Акәашара зегь анаалон:
Ақәԥареи аиааиреи алан,
Ақьиа мчымха игәцаракра,
Ахәымга апҟацаҳәа иҿасра,
Ачарҳәаҩ уааҵәҟьа иҭархара,
Дубарын ишьацәхртәуазгьы,
Авивиҳәа игьежьуаз.
Рхаҭа лакәк иагәылҵны иаазшәа, –
Ахәаԥшцәа ирбон убас.
Аха, абар, шьҭа рҽаарыԥсахит,
Еихеит, аԥсҭазаарахь еихеит,
Иара уахьгьы Нарҭаа рсахьа,
Даара еиԥшыз сахьак ргеит! –
Урҭ «Кьаразаа» ракәны иаақәгылт,
Иркуп абџьар еибагақәа,
Раӷацәа ԥхарс ирыман идәықәлеит,
Ртәыла рыцқьа, иахадыргылеит,
Абираҟ ҟаԥшь шәыршәыруа!
Абыргцәа хаҵаран, гәҭгаган
Рыкәашарақәа зызкыз,
Уи амч ду дара ирнаҭон –
Имырааԥса иагон ишьҭхыс.
Урҭ асцена иқәҵыр руамызт,
Ажәлар асеиԥш иргәаԥхаз...
Дара роуми, дара роуми,
Аиааира Венгриа изгаз!
Иаҳаракгьы европаа рзыҳәан,
Зынӡа иџьашьатәыз акын:
«Арҭ артистцәа», аԥсуа артистцәа
Шәы-шықәса иреиҳаз шьоукын.
Аа, уажәы дара ахьеизаз,
Уи иалахәыз аӡәырҩы, –
Ҳаирпланла Венгриа инеиз,
«Хьтәы павлинла» иааз Аԥсны.
6. Аҽырхәмарра
Аҵарауааи абыргцәеи еиԥылеит
Тамшь ақыҭан, дәдук аҟны.
Иреигәырӷьан ирыдыркылеит
Асасцәа убри аҽны.
Иарбан аҭаҳмадцәа злаҟам,
Егьа рыуахк удырбап.
Еиӷьыршьоит урҭ – аамҭа мгакәа,
Иаҳа иманшәалоу ак ҟарҵап.
Ашҭа ҭбаа-ҭыцә ҩычоуп шьацла,
Сиҭ иҿы – иаабац ахаҭа.
Анцәа иазишеит аҽырхәмарра,
Иагьналамгои урҭ уажәшьҭа.
Иҽырԥа-ҽырԥо аҽцәа нықәлеит.
Ркәымжәы-ркаба ирҭаҟаца.
Абар, иҟамчы нымҩаниҵеит,
Апҟаҩҳәа интырҟьа аԥҵаҵа.
Абар, аҽыхәа иаразнак иҵҟьеит,
Аҽуаҩ дҩышьтԥаа, икалаӡа.
Ҷкәынак иакәзшәа, абырггьы
Дақәтәамыз уи дыӷәӷәаӡа:
Ирчаразит зныкгьы, ҩынтәгьы,
Аԥшьшьапыкгьы еишьклаԥса.
Иқәлеит нас аҽыхәа ашьҭра.
Ҽеиқәа дукгьы аҽырӷьӡаны.
Уигьы инықәнарцәажәеит ашҭа,
Дақәтәан уигь иӡышыз аӡәы.
Ҩыџьа еивас, абар, еиԥхныҩлеит.
Ҳаи, даҵахозаап аиҳабы!
Мап! Имуит аиҵбы: иаԥимгеит –
Идыруеит
Аиҳабы,
Аиҵбы.
Африкани Ироди иахдырҟьон:
Ашҭа цәӷәхааса иргон.
Аԥынгыла аҽы ахирԥон
Аҷкадуа Сарапион...
Урҭ иахдырҟьаргьы қәнаган:
Шәкы рҟынӡа имнаӡац уаан,
Аха, абар, иааҭынчрахеит зынӡа.
Зегь неилагылеит иууаӡа.
Инеиԥхьбеит, аԥшаҵәҟьагь иасуам,
Ра ҵлак, шымҳа ҵлак ҵысуам.
(Усгьы аԥсуаа ирыцымзар руам.)
Иҽы дақәтәан ашҭа днықәлеит,
Икәымжәы еиқәаҵәа дҭаҟаца,
Ихылԥарч ҳарак ихаҵа,
Уа зда дыҟаӡам уи иқәла –
Еизаз зегьы реиҳабӡа.
Аҽырхәмарцәа зегьы раасҭа,
Зынӡаск диеиԥшӡамкәан аӡәгьы,
Ирыҩны иҽы, дахымсит ашҭа,
Ицәӷәыхаа иқәимҵеит адәгьы.
Аӡышьшьы инхылаз нышьк еиԥш,
Иҽы абӷа мырҵысӡа,
Иӡсозшәа икәаруа инықәлеит,
Иақәтәаз дмырҵысуа зынӡа,
Аҽинраал, изгәду-изԥагьан,
Игәахәтәы иаргьы иагәахәтәха,
Ахәда ҭҳәа, агәы ҭырсакьа,
Ахы нырнаашәа ганха.
Сиҭ аҽырҩра иара иусым,
Иқәра ахыԥахьеит ожәшьҭа,
Акәарра ада ҽакы ламысым:
Шәи-ҩажәа шықәса ирҭысыз –
Иеиҳау иҭахӡам ццакра.
Зныкгьы, ҩынтәгьы дмааԥсаӡакәа,
Ашҭа днахыст. Нас иҽы
Днахеит, аӷәра наҿакы:
Аҽырхәмарра иалгеит акәын,
Еихишьаалт ауп аиҳабы.
Агәырқьҳәа рнапқәа неинырҟьеит
Аҵарауаа иаҳагьы.
Дгәырӷьо, Сиҭ днеиԥыххылеит
Убарҭ рахьынтә аӡәгьы.
(Ус изиухьан уи зынгьы).
Днеиԥыххылеит, днаидгылеит,
Дицхраан дҽыжәихырц иҭахны,
Аха Сиҭ уи идимкылеит –
Дҽыжәҵит ихала днеиханы.
Асас сицхраап ҳәа згәы иҭыхоз,
Ус наиеиҳәеит иахәҭангьы:
«Змаха-шьаха ирзышьҭымхыз,
Дад, дазышьҭхуам уи аҽгьы».
Ирылдыршеит аҽқәа ирылаз,
Идырхәмарит рызхара...
О, абыргцәа, аԥсуа быргцәа,
Ишԥашәылшәыршо шәара,
Ианышәҭаху шәқәыԥшра-ҷкәынра,
Шьҭахьҟа ирхынҳә аагара!
7. Иҵегь аизааигәахара
Иарлахҿыхит аҽырхәмарра,
Иархыҭхыҭит зегь рыгәқәа,
Саси ԥшәымеи реиԥылара,
Иаҳа ацәа-хаа ахаҵауа.
Асас дахь ду Сосомато
Ожәы-ожәы ҿааиҭуан ус,
Аҭаҳмадцәа рпульсқәа гәаҭо:
– Аҷкәын ипульс! Аҷкәын ипульс!..
Шьхвацабаиа, аҵарауаҩ,
Дыҟоуп Москвантәи дааны,
Насҭа Занҭариеи
Гәџьыџь Кәыпрааи
Драцәажәон ихы-иԥсы рызкны:
– Аҩны иҟашәҵозеи, шәызҿузеи?
Шәгәы иахәои? Ишәцәымӷузеи шәара?
– Нан, сара шьҭа исшәырҟаҵозеи,
Аха усдагь исылшом атәара.
Уҭрак зны сынҭалоит ауп,
Иласҵоит уаҟа џышк, џьымшьык;
Ԥсаатәк сааӡоит, рахәык ныԥхьасцоит,
Исырмазеиуеит ус фатәык. –
Аҵарауаҩ ҿымҭ иџьеишьеит,
Ихаԥыцқәа аарԥшуа, дыччоит.
Гәџьыџь еиқәылԥхьаӡаз рацәеишьеит,
Лара ус иԥкаауа днаскьоит:
– Нан, исцәымӷу ҳәа уҵаауеит,
Ахәахәа зегь реиҳа исцәымӷуп...
Бзиа избо? – Гәџьыџь длахҿыхуп, –
Аҵабырг, нан,
Аԥсгьы дарбзауеит.
– Саргьы абаа хызжәо сакәӡам,
Аха сзышьцылаз мап сзацәкуам:
Амхы иакәршоу аанда ԥжәазар,
Ҵәҩанк насмырсыр сгәы иауам.
Са дысцәымӷуп ус ҟазҵо:
Уи имбаӡазшәа иавс ицо. –
Насҭа иблақәа ҭаазаргь,
Рыразра хааӡа иуҿаҷҷоит. –
Бзиа избо ҳәа уҵаауазар,
Аҿар анызбо сгәы ӷәӷәахоит:
Ак дырҿиап ҳара ҳазхьымӡаз,
Аԥсҭазаара амахәҭақәа рацәоуп.
Ашәырҵла зхаҳау аҵкыс,
Иахаҳау еиӷьзар ахәҭоуп…
Аҩыџьагь оумаӡак рыбжьамызт,
Уахьрыхәаԥшуазгьы еиԥшын,
Гәџьыџь шәи жәохә шықәса деиҳамызт,
Насҭа жәабаҟа длеиҵбын.
Шьҭа акадеимик Чазовгьы
Иҟамлеи агәра игауа,
Ауаҩы иага дажәӡаргьы,
Агәы ӷәӷәа имазарц шауа.
Иқәлон рымҩа аҵарауаа.
Дрықәныҳәон урҭ аиҳабы: –
Ҳарҭ иҳаизарҭоуп абраҟа,
Ҳа ҳзы дгьыл ԥшьоуп абри адәы.
Абра ҳныҳәахьеит акыргьы,
Иҳақәаҳҵахьеит аҿаҭахьа.
Агәра аагеит – аринахысгьы
Абрантә ишынаӡо ҳҳәахьа.
Иахьагьы ҳаизеит, Анцәа ҳуҳәоит
Ҳасасцәа ргәахәтәы иахьыгӡа:
Имарымажахааит русқәа,
Рхы иақәгәырӷьартә еиԥш иҟаҵа.
Рыҩнқәа рҟны инаӡааит, насыԥла,
Бзиала иаалааит Аԥсны! –
Абзиарақәа кыр неидкыла,
Ирзеиӷьишьеит ирацәаны.
Нас, длахҿыхӡа, ибжьы нҭганы,
Сиҭ иаахиркәшеит аҵыхәтәаны: –
Ҩы-шықәса закәызеи, дадраа,
Шәымҩаԥшра ҳшаҿу мацара,
Иҳазгәамҭаӡакәа ицоит,
Абри ашҭаҿ дырҩегь ҳаиниоит! –
Деигәыӷуа игәы инҭиҳәааит,
Саси ԥшәымеи дгыл рыгәҭа,
Сиҭ, ишыжәдыруа ирҭысыз
Шәи ҩажәи ԥшьба сынтәа.
Уи игәыӷра зегьы ирылоуп,
Еиԥшуп зегь рхаҭақәагьы.
Аҭаҳмадцәа, еилагылоу,
Ҳазнеиуам уаанӡа ҳәа аӡәгьы
Иагьааигомызт ихахьгьы!
Иҟалап абырг игәыӷра
Акы иахәозаргь уи иқәра,
Иҟалап уи ҽы-ццышәха дышьҭԥааны,
Дагозаргьы жреи-гәареи дрыхганы.
Ашьха дуқәа асы рықәжьуп,
Рыҵаҟа абаҳча шәҭуп,
Ԥхынгьы-ӡынгьы ус иаԥуп.
Зынӡа, ҵаҟанӡа, уа мшынуп,
Ииаҵәҟаҟараӡа ихтуп.
Абарҭ зегь ахьеидибалоз
Бриуссельнтә иааз Бернер Роланд,
Иргәырӷьаган ианицрала,
Ицәа дынҭаӡыӡашәа дҟалан,
Ҿааиҭит убасҟан быжьдула,
Иааџьеишьартә ихаҭагьы:
«Ишԥассиру абри атәыла!
Ишԥассиру ауаагьы!»
Аҵарауаа акыр ихәыцит,
Аџьабаа ду рбеит акыр.
Неитрон бомба урҭ ирхәыцит,
Хыс ирыманы акы:
Ԥсы зхоу зегьы рнырҵәара,
Адунеи ахьыгӡара.
Ҽа ҵарауаак акыр еилыркааит,
Аџьабаа ду рбоит акыр,
Иаалоит-ицалоит Аԥсныҟа,
Хыс ирыманы акы:
Аԥсуаа ирымоу ақәра-нҵра
Адунеи ахьыгӡара!
Мышьа ишҟа днымҩахыҵит,
Имҩатәны дышцоз, Едгьы.
Дгәырӷьон, цәгьа длахҿыхын Мышьа,
Усҵәҟьа дыҟамызт егьи.
Хәыцрак изҵысын дарҭынчуам,
Имоуп Едгьы агәҭакы:
Партиак далаларц уи дашьҭоуп...
Идыргалар ҳәа ҽакы.
Аибашьра-мца анықәгьежьуа
Иуххәыцуада уара.
Уахьдәықәырҵо – уҩны уцеит ауп,
Иалшом жәакгьы ахҳәаара.
Апартиақәа еиуеиԥшымуп:
Ааигәа ицо, ицо хара.
Ааигәа ицо ибахьеит, идыруеит,
Шьҭа иҭахым уахь ацара.
Едгьы ииҭаху, игәы ззыҳәо
Ԥшаара ицо роуп хараӡа.
«Ашәыта шкәакәақәа» ахьыҟоу,
Иахьыҵәаху акыр маӡа,
Зынӡа иахьбнеику аԥсабара,
Уаҩ дахьымнаӡац ԥшаара.
Агеолог қәыԥш дазҿлымҳауп,
Илшар ссирӡак уа ахтра...
Амазара – атәыла хьчага,
Афронт иахәаша иаҳа…
Иԥхьеит иахьа аусбарҭахь,
Иарҳәозеишь аиҳабацәа?
Мышьа ахьыԥшааҩцәа дреиуам,
Урҭ ирзыԥшааз иԥхьаӡоит:
Аусбарҭаҿ пату зқәырҵо
Ҳасабеилыргаҩыс дыршьоит.
Арҭ аҩыџьагьы ахьыҟоу,
Аԥхьаҩ идыруазарц қәнагоуп.
Ҳтәыла уҳәеит ҳәа, иссирӡами
Аҿацәқәа иамоу рацәаӡоуп.
Уи такә инаскьагоу дгьылуп,
Егьырҭ раасҭа ихароуп.
Аԥхын ҩымз заҵәык роуп иҟоу,
Жәамз дуӡӡа уа ӡынроуп.
Мышьеи Едгьи еибадырит,
Иагьеиҩызцәахеит абра.
Мышьа Новиков москватәуп,
Шамба дахшеит Аԥсынра.
– Ҳаи, ианаамҭаҵәҟьаз усҭааит!
Ҿааиҭит Мышьа дгәырӷьаҵәа. –
Арҭ убома, арҭ убома
Москватә исзаарышьҭыз иахьа! –
Уи еразнак иаацәыригеит
Еицарсаӡа аконверт,
Ахҭыс бааԥсқәа ирылахәыз,
Ианын ӡӷабцәақәак рпатреҭ. –
Иудыруазааит арҭ ишрылоу
Сара издыруа џьоукгьы.
Улаԥшы уара абраҟа,
Иалухыз – дутәуп, Едгьы.
Урҭ ҳсанитар ӡӷабцәа ракәын,
Зхы иамеигӡакәа ԥхьа ицоз,
Аибашьра-мца иалагыла,
Ахәцәа рыԥсы еиқәзырхоз.
Едгьы иалихит афото,
Иара иааигәаԥхаз иаҳа.
Дҩацыҵҟьеит еразнак Мышьа:
– Бзиа издыруа аҭыԥҳа!
Уи сара исзааигәоу гәылоуп,
Ҳаҩнқәа еиҿаԥшуа еидгылоуп.
– Иҟалап улхаҩалозҭгьы?
Башоуп шьҭа. Дызтәу са соуп.
– Ажәа ҳәоуп, уи мап сзацәкуама
О, ибзиаӡоу аӡә лоуп!
Аа, уи лзыҳәан саҳәшьа илыҩуа, –
Мышьа днаԥхьеит иоуз ашәҟәы:
«Аибашьра ҵысижьҭеи Лиуба
Ар дрылахәуп уахгьы-ҽынгьы.
Асолдаҭцәеи афицарцәеи,
Зхы иамыхәауаз ихәны,
Амца иалга, рыԥсы еиқәлырхеит
Шәҩык раҵкысгь инреиҳаны».
Зықалақь иазгәдуӡӡаз аҷкәын,
Ирызгәдуӡӡаз иаланхоз ауаа,
Едгьы иалихыз аԥҳәызба
Дидирҽхәалаӡеит зынӡа:
Лыуаҩышьа, лҵара, лдырра,
Лыԥшра... асахьаҿгьы иумбо...
Иагьшԥеинаало лыхьӡи лыжәлеи:
Милованова Лиубов.
Мышьа далашыҩкны дцәажәон.
Уи дшизыӡырҩуаз Едгьы,
Иблақәа хнакӡеит афото,
Дамгеи, дамгеи дытҟәангьы:
Аӡӷаб аибашьра хлымӡаахаҿ
Икаҳаз, излымшакәа ихәны,
Асаби иеиԥш дылгәдкыла,
Аҿаҳәара даҿын ихы.
– Уажәа ҳәоуп, шьҭа уаҳа иарбан?
Иҟам узҿаԥаша акгьы, –
Дахыхәмаруа иааҿахиҵәан,
Иҳамҭа аашьҭихит Едгьы. –
Шьҭа сцалап. Еҳ, аусбарҭа,
Ишԥазууеи сыгәҭакы?
– Ҳаи, џьушьҭ усҵәҟьа ихьааумган, иамур
Уҽазкы нас даҽакы.
Апартиақәа, Анцәа ила,
Рхыԥхьаӡара рацәаӡоуп.
– Мышьа, Мышьа, ас ахьԥоуҳәо,
Сара – ихараӡоу сгәы иҭоуп.
Аҷкәынцәа еицны индәылҵит.
Мышьа дцон усгьы маҵура.
Едгьы имҩагь уахь ихами –
Ирмыӡбуеи уа изҵаара.
Агеологиатә усбарҭаҿы
Ауаа еилыхон, еилаҩҩуан,
Ана-ара акабинетқәа
Аӷьӷьа-ӷьӷьа иаатуан, иакуан.
Дасу ииуша, иҟаиҵаша,
Ааигәа дцома ма хара,
Еилдыргон абарҭқәа уаҟа,
Иаҿын асиақәа рыҩра.
Аԥшааҩцәа ирыԥхьо ишнеиуаз,
Ус наиқәҿырҭит Едгьы,
Ашырҳәа иаргьы дныҩналеит
Иахьеилатәаз аӡәырҩгьы.
Зегь рыблақәа наидхалеит,
Дагьааџьаршьеит: икахәхәа
Аҷкәын ҟата раԥхьа игылаз,
Деилҟьа-еилӷәыцәын, деилыхха.
Иҭоурых аацәырга днаԥхьеит
Акадрқәа реиҳабы:
«Хышықәсоуп аус иуеижьҭеи,
Диит, дааӡеит уи Аԥсны»... –
Аԥсны! – ҿааиҭит аполковник,
Аҷкәын ишҟа ихы нарха. –
«Ашьха дуқәа ирышьцылоу,
Ихәы ҭахома нас абра!»
Аҩны дшааизҵәҟьа иҽазикит
Шамба Едгьы аҽырхиара.
Ибаргәузеи, дцоит ибнеику
«Адгьыл маӡахь» ныҟәара!
Агильзақәа кыр еиҵеиҵеит
Жәафтәи акалибр азы,
Ахыи ахәшәи имаҷӡамкәа
Иааилеиҳәеит нас хазы.
Ахьыԥшаареи шәарыцареи
Еснагь еилазыгӡоз иара,
Иаҳагьы дыхиазар ами
Дцозар хараӡа, хара.
Ус афото илаԥш нақәшәеит,
Шәҟәык иагәыларшәыз џьара.
Абӷьааҳәа иҩышьҭԥаа ҿааиҭит:
«Бсыцаала баргьы хара»...
Иблақәа дырҩегь инлыдхалт,
Зхы иамеигӡаӡоз, иқәԥоз,
Аибашьра-мца далагыла,
Ахәцәа рыԥсы еиқәзырхоз.
Аӡӷаб лгәымшәара, лгәыкра,
Дигәанарԥхеит цәгьаӡа иара,
Дигәанарԥхеит уи убасҟак,
Иҭаххеит... ааи, иҭахха...
Иагьылзиҩит асалам шәҟәы,
Ихы-иԥсы зегь лышҟа ирха:
«Ҳарҭ ҳаицәыхароуп акырӡа,
Аокеан ду ҳаиҩнашоит.
Сбымбаӡацт сара бзанҵыкгьы,
Бара – есқьынагьы бызбоит.
Аа, уажәгьы са сҿаԥхьа быҟоуп,
Иҟабҵогьы збоит сара.
Еилыскаауеит ба бцәанырра,
Бгәеисыбжьы саҳауеит абра.
Быкәша-мыкәша мца қьоуқьадуп,
Аха балагыл агәҭа,
Деиқәбырхоит ихәу, икаҳаз
Акы бацәымшәаӡо бхаҭа.
Бшьамхқәа ирықәҵан ихы ҿабҳәоит,
Бхы-быԥсы зегьы изкны...
О, закә бла хааузеи иху уи!
Умԥсын шԥарҳәо изгәыкны!
Ба бпатреҭ са сзын ишәҟәҭаӡуп,
Исырӡуа сыҟоума бзанҵык:
Уи сара иансоу аҽныҵәҟьа,
Инаӡеит са сыгәҭакык.
Ишԥазбарыз насыԥ дуӡӡас
Сышәҟә аҭак ансоу сара,
Хаҭалаҵәҟьа ба бызбазшәа
Самыргәырӷьарыз иара!»–
Ашәҟәгьы дәықәиҵеит, еразнак
Хәыцрак дҩышьҭԥааны дагеит:
Иаалырҟьаны ашьхеи агеи
Днархыԥраазшәа иԥхьаӡеит.
Аа, иҟәымшәышәӡа лнапы ахьику,
Дытҟәаны иара дызгоз.
О, иссирха ишԥаиныруаз
Агәблра-цқьа уи иахҟьоз!
Аа, аҽеиҩнашеит апрельгьы,
Апартиа, дызлахәыз Едгьы,
Аҽеибнаҭеит уааԥсырала,
Еиқәшәеит, еибадырт зегьы:
Аначальник, аколлектор,
Апрораб (уи Едгьы иоуп),
Аусуцәагьы жәаҩык рҟынӡа
Урҭ инарышьҭалартә ихиоуп.
Аначальник Иури Власов
Драцәажәахьеит зегь неизга,
Уи, аԥышәа змоу агеолог,
Бзиа издыруа иоуп таига.
Зныкым-ҩынтәым апартиақәа
Иманы хара дцахьеит,
Акымкәа-ҩбамкәа «ашәытақәа»
Ибзоурала инҵәахьеит.
Урҭ уажәгьы цәгьала дрызгагоуп,
Усгьы наиҳәалоит иара:
«Ҳтәыла шәытак иадамзаргьы
Иаман ҳзычҳауам ҳара»
Аколлекторгь усоуп дшыҟоу,
Уи имааԥсаӡо аӡә иоуп,
Ашьхеи археи иара дрықәуп,
Ажьаҳәа еснагь икуп.
Убас ала еиқәнагауа,
Еицҭибагауа ауаа
Рыла еиҿкаахеит апартиа,
Наҟӡа ахара ицауа.
Аԥшааҩцәеи акаиурцәеи иԥырҵәеит
Таига ианцаша аҿҳәара.
Акаиурцәа – таига бзиа
Издыруа рами, мшәан, дара.
Иагьшԥаргәаԥхо – акаԥданцәа
Аокеанқәа шыргәаԥхо:
Еицырхәхәа рџьанахқәа нхылоит
Таигатәи аокеан еимгәҳәо.
Ҽынлаз, аҭаххар уахынлаз,
Иҵаауаз адгьыл еиҩжәауа,
Амца рхылҟьо абнацәқәа неиуеит,
Рџьанахқәа аҿҿа рыхгауа...
Акаиурцәа, акаиурцәа,
Сахьызыгӡоз са сгәахәтәы,
Зажәа иашоу, згәы ҳалалу
Шәысхашҭуа сыҟам иахьагьы.
«Ты таига поехать хочет,
Я твоя сеичас возьмет» –
Иблақәа ҭырхаха Кирик
Ибжьы саҳауашәа збоит.
Дҵарадоума, дҵарауаҩума,
Иҟасҵом еилых бзанҵы,
Уи иоуп Ауаҩ ду ҳәа ззысҳәо –
Зажәа иашоу.
Уахьызгӡо угәахәтәы.
Апартиа иалахәыз зегь раасҭа
Заа зыҽзырхиаз Едгьы,
Игәы ҭамгыло дгәырӷьа-гәырӷьо
Дыԥшуан, дыԥшуан уахгьы-ҽынгьы.
Акаиурцәа рхәанга шибаз,
Дкәлаауа дымцауеи...
Ҳаи, анаџьалбеит, иаалырҟьаны
Ишԥеилахәеи идунеи!
Ишԥархәашьи игәыӷрақәа,
Ишԥаныԥши ихаҿгьы!
Икылҟьа Адгьыл ду аҟынтәи
Аа, ашәҟә изааз Едгьы:
«Сашьа, Едгьы! – иҩуан уи иашьа гәакьа, –
Аарлаҳәа изыҩуеит абри ашәҟәы
Ахәшәтәырҭаҿы сышьҭоуп сычмазыҩгәаҟны,
Сышьҭоуижьҭеи уажәшьҭа иҵуеит такәы.
Знык сԥырҟахьеит, аха акгьы исмыхәеит,
Дырҩегьых сԥырҟароуп – убас иӡбоуп.
Сара исыздыруам сшыҟалаша, исыхьуа...
Иуасҳәо: Сҭагылазаашьа бааԥсӡоуп.
Издыруада уи шьҭа исызхымго акәзар,
Акырӡа сгәаҟхьеит сшьа мыцхәгьы ицахьеит...
Аӷа хәымга сышиабашьуаз сҭахазар,
Мбатәума –
Исеиӷьу џьоукгьы тахахьеит.
Сашьа, акызаҵәык са сызлауҳәо,
Сҟамларгьы инагӡа абри сҳәахьа:
Дыԥшаа, абааԥсы, сыхәны санкаҳа ауха,
Ахымца салызгаз, са сеиқәырха.
Ҳара даҳтәуп. Дахьынхо ҳәа сызуаҳәом.
Варшава азааигәара ҳаиқәшәеит ҳара.
Абра ирҳәоит дыздыруа рацәаҩуп ҳәа...
Убасҟан аӡә дыздырп, снаиацәажәап ҳәа
Зылшоз среиуазма ма сара!
Уаҩԥсык џьара патуқәҵараҳәа илшо...
Уи шԥасҳәари?.. Ҭынхак... гәыцхәык иеиԥш бзиа дбо,
Пату сызлықәҵа Милованова Лиубов».
Амца наихҟьеит иаразнак,
Ҭыԥк имоуит, дазымкт аҩнгьы,
Ддәылҟьеит нас, аԥошьҭахь дыҩит,
Дыҩит ихы шхаз Едгьы
Адгьыл ду ахь ашәҟәқәа изымҩит:
Уа изнеиуам урҭ лассы;
Идәықәиҵеит ҩ-телеграммак –
Акы ахәышәтәырҭахь, Егьи–Аԥсны.
Дықәхеит Едгьы дыгәжәажәауа,
Агәырҩацәгьа изҵысны,
Аԥсреи абзареи еимаркуаз
Иашьа хьаас дҟаҵаны.
Шьҭа дзызхәыцуа акызаҵәык ауп:
Дцаанӡа ахара ԥшаара,
Иалшандаз, анаџьалбеит,
Телеграммак аҭак аара.
Дыԥшын. Аҽны ихигеит.
Адырҩаҽынгьы – убас.
Дыррак, еилкаак иоундаз аҷкәын...
Аха абар, абар иаҳаз,
Икылҟьа иоуз уи адырра
Адырҩаҽны хәылԥазы...
Инрыламҩи аҵаа кылцҟьаа –
Кирик акаиур ибжьы.
Аусбарҭа аҿаԥхьа игылан
Аџьанахқәа ана, ара,
Акаиурцәа ражәа иашоуп –
Иахдырԥозма рыҿҳәара.
Уахынлатәи аҵаа ҷыҩра
Рхы инархәаны дара,
Амҩа иқәлароуп урҭ, иқәла –
Усҟан иеиӷьуп ныҟәара.
Аҿыв-ҿыв – ауаа еивыҟьон
Аџьанахқәа ирықәҵо аиа,
Ааҵәаз, уалырыз, еилаҳәараз,
Инақәҿаҳәо еикәҟаца.
Фатәыз, рыжәтәыз, маҭәахәызааит,
Хыбрас–амшьамбақәа уҳәару,
Зегьы рҭахыми, зегьы ргароуп
Ҭагаланнӡа аԥшаара иаҿу.
Илахь еиқәшьшьы, ихы икәажь,
Џьанахк дадгылоуп Едгьы,
Иҩыза бзиа Мышьа иакәзар,
Днаскьеигарцаз дмааи иаргьы.
Ашырҳәа Едгьы даахьаҳәуеит:
– Сҩыза, Мышьа, акыр иаԥсоу,
Иудкыла харантә иааиуа
Сара сзыҳәа шәҟәы-быӷьшәу.
– Ҳаи, иахьԥоуҳәо, џьушьҭ иахьԥоуҳәо,
Хьаас иҟоумҵан, Едгьы.
Снапаҿы иҟалоит, уацәымшәан,
Уааир, иноусыркып зегьы.
Агәыҩбара, агәыҩбара,
Иҟоу иреицәоуп иара.
Ианамуӡа ацәгьа акәзаргьы,
Еразнак иаиуааит нагӡара.
Агәыҩбара, агәыҩбара
Аҷкәын дахәаҽуан цәгьаӡа:
Дыԥсу, деиқәхоу – еидараха
Иман дцеит уи хараӡа.
Аԥшааҩцәеи таигеи еикануеит,
Иԥибашәоит есымша.
Иӷәӷәаӡоуп таига мҽхак дула,
Гәышьамхыла – иԥшаауа.
Икаџьбеиуп таига бааԥсыла,
Мчыла иамыржәоит ауаа:
Амҩахәасҭа ҿыцқәа рнырҵоит
Ашьхақәа, аԥшаҳәақәа.
Рҽеиҩшаны таига иагәылоуп,
Изҿу ԥшаароуп, еимдароуп...
Абанҭ ахҩык еицны инеиуа,
Едгьи иара иҩызцәеи роуп,
Шьхак иналбаан, ԥсҭак инҭалоит,
Нас убра рыԥсы ршьауеит.
Иаарыкәыршан таига ҭынчуп,
Алымҳа кыдҵаны иӡырҩуеит.
Зырҩраӡоуп иара иадырӡо,
Иҵыҩуам бжьык машәыршәагь уа.
Ишьқьыруеит акәараҷҷагьы,
Ашьҭыбжь зынӡа имыргауа.
Аԥсаатәқәа ицәамхьоушәа
Рыгәқәа каршәӡаны зынӡа,
Ирықәтәоуп амахәқәа рҽырҭынчӡан ,
Иҟәызга-ҟәызгаӡа.
Џьашьахәыс ирбоит анҭ ахҩык:
Аԥстәқәа ирбахьоу дара,
Ҭеҭԥшла урҭ иахьреиԥшым акәӡам –
Иахьрылшо рыбжьқәа рыҭгара,
Абри аҭынчра аилахәара,
Мчык иазымгәыӷьӡоз абра,
Иаалырҟьан акәара инхықәтәал,
Ишԥарылшеи, мшәан, дара?
Даҽакалоуп уи аҭынчра
Шырбо анҭ «аџьашьахәтәқәа»,
Иааԥса-икараха инатәеит ауп –
Илан таига иԥшаауа.
Ашацкыра инацгылан,
Есымша ишыҟарҵарц дара,
Шьхак инхало, инылбаауа,
Урҭ еимдеит акырџьара.
Аиашами, ргәалаҟара
Ҽеиҵәҟьангь иҟаӡам уажәшьҭа:
Аамҭа цоит, ицоит иқәҳа,
Бзиак рнамҭеит рус алҵшәа.
Хьышәшәа-ԥышәшәақәак роуп ирбаз,
Афронт иахәаша ҳәа – мап.
Цәгьаҵәҟьа ихьааргоит Едгьи иҩызцәеи
Ихьааргоит зегьы, аиаша ҳҳәап.
Ашысламшә тата ишылатәаз,
Рхьаа, рыгәҭыхақәа ҳәауа,
Едгьы иарҭмаҟ шәҟәык ааҭигоит –
Изниҵоз иибо-иаҳауа
Аԥшаара аганахь ала:
Ашьхақәа, аԥшаҳәақәа,
Хаҳә-жәлақәоума, даш-жәлақәоума,
Аӡиасқәа, аӡиасқәа.
Иагьааихиршәшәеит уи абӷьыцқәа,
Афото ргәылшәан инкашәеит.
Дҩышьҭиԥааит еразнак Лиуба,
Иҩызцәагь рыблақәа назцеит.
– Амцаԥшь ԥҳәызба, амцаԥшь ԥҳәызба!
Аколлектор иааҭирҟьоит.
– Ҳашьцәа рыԥсы ԥшәымас дамоуп, –
Ахьыӡәӡәаҩы ирӷәӷәаӡоит.
Едгьы ицуп уи афото,
Иԥсы иалихшам бзанҵгьы,
Шана мчык изаанагазшәа
Ус иагьиԥхьаӡоит иаргьы.
Ак хьаагауа даназхәыцуа,
Иаахтны днахәаԥшлоит иара,
Имчлаҵаган иааизыҟалоит »
Аӡӷаб лгәымшәара, лгәыкра, –
Инаӡоит игәахәтәхьӡара.
Ус уажәгьы инеиныԥшны дҩаҵҟьеит.
– Ҳдәықәшәҵа шьҭа! – неиҳәеит Едгьы.
Ахьыӡәӡәаҩгьы аколлекторгьы
Иҩыҵибарҟьеит уа даргьы.
Хыхь акәара аԥшаҳәала
Инеит ахыҵхырҭахь дара,
Акаҵәара нас инхыҵын,
Ианылт ҽа кәарак аԥшаҳәа.
Акәарақәа, акәарақәа
Убасҟак ирацәахеит,
Ишьха дуқәаз, ахәқәа ракәыз –
Зегьынџьара еиҩдырффеит.
Ицқьакәакәараӡа инеиуеит,
Иуҭахӡамзаргьы – иужәит.
Убарҭ рахьтә акы иазааҭгыл,
Ана, ара анышә наржит.
Уи акәара егьырҭ раасҭа
Иаднацалеит ауаа:
Анышә иалаз ахьы-ԥсаҟьа
Иаҳа имарамыз, иаҳа.
Сишь, абар, зынӡа агәырӷьахәгьы!
Ахьыӡәӡәага гәыблаак аҟны
Хьырҵәаҵәакгьы ҩанымшәалеи,
Раса бзиак иаҟараны.
Иуарлашәарламхеит анаҩсгьы –
Ианыԥсало «расақәоуп»...
Ари?.. зынӡаск ишьҭнарԥеит:
Какан ҟәазкгьы иаҟароуп.
Аус руан зегь ажәжәа-ԥԥыҳәа,
Ргәалаҟара шьтыҵт иаҳа,
Ахьхьа-хьхьаҳәа инеиуа акәара,
Иамԥсахи зынӡа рҟазшьа.
Анышә кылжаа-кылжаа игәаҭо,
Ихалеит хыхь акыр хара,
Зехьынџьара ахьы рԥылон,
Даара ибеиан аԥшаҳәа.
– Ҳанасыԥ иакит, аҩызцәа! –
Ҿааиҭит Едгьы дгәырӷьаҵәа, –
Ихаҳтит архатәи ахьы-цқьа,
Шьҭа ҳҽырзаҳкып акыӡӷқәа.
Урҭгьы злаҟақәоу еилаҳкаап...
Аха имч илӡаа, дааԥсаха,
Уаҟа днеизҟәаҿит еразнак.
Иҩызцәагь, уаҳа жәа мҳәаӡа,
Иҩылаҳаит ашысламшә тата,
Даргьы рааԥсара рыхьӡа.
Икарахеит, иааԥсеит усҟак урҭ,
Акгьы рылшаӡом ожәшьҭа...
Аҵх акырӡа ицахьан еиԥш,
Рыц еихамгыло, ихьҭакуа,
Ашыр-сырҳәа иҩеибаргылеит.
Иҟарҵоз? Шьҭа изцом шьҭахьҟа.
Ар рымца захьӡу неиқәырҵан,
Иалагеит аҽырԥхара.
Аԥса махәҭақәа неизырган,
Ирылырхт итатаӡа ацәарҭа.
Ишаанӡа ицәан, риарҭа –
Абамбыл ззырҳәо ахаҭа.
Ачеи аџьыкеи усгьы ирыман.
Ԥҟарас аԥшааҩцәа ирзыԥҵәоуп:
Таига ицо агәыхә ауп ииго,
Ацыфа – уаҟа ирацәоуп.
Аԥсыӡкра аџьабаа ацмызт:
Унапы нҭшьы, иааҭых аӡы,
(Ипылыпылуа акәара иҭажьыз,
Ианыруаз изыхҟьашоз аԥсыӡ),
Аԥшааҩцәа еснагь ирыцыз
Рчуан иҭаҵа иржәит.
Аҩбатәис, убригь цыфа бзиан, –
Хԥа-ԥшьба кәата Едгьы ишьит,
Зынзаҵәык иааҭирҟьаз ала,
Убригь рыжәпараҵәҟьа иамырбо:
Аганахьшәа аӡы ихтәалан
Инеилыс-ҩеилысуа, иҽырбо.
Аԥсаатәқәа... урҭгьы абраҟа,
Аԥсыӡқәа реиԥш, рыҭра ԥжәаӡеит.
Аԥшааҩцәа шьыжьхьа ыфан иалган,
Иаразнак русурахь еихеит.
Ашьха наара, ахаҳә рддыра
Иҩаҿалеит иԥшаауа,
Тах-сах, тах-сах ҳәа жьаҳәала
Ахаҳәқәа ԥыххаа иԥҽуа.
Еилырԥшаауан урҭ ахаҳәқәа,
Ишазгәеиҭаз еиԥш Едгьы,
Ахьы зласоу шьанҵа хаҳәуп,
Ицәиаҵәоу акоуп иаргьы,
Геологиа бызшәала
Хлорит шьанца ҳәа иԥхьаӡоу,
Аԥшааҩцәа рхы-рыԥсы зегь аҭан,
Уи ахаҳәоуп зыԥшаара иаҿӡоу.
Коллектори апрораби
Уажәы-уажә рыбжьқәа гон:
Ахьы зласоу адаш-хаҳәқәа
Еиҟәжәжәа еибадырбон.
Архатәи ахьы иазҟазаз
Ахьыӡәӡәаҩ ҷкәынгьы ус
Амаден-хьы далашыҩкит –
Иҟаиҵон убригь џьашьахәыс.
Зны-зынла убасҟак игәырӷьон –
Ашьхақәа ирхҟьон рыбжьқәа,
Хаҳәкаҿ еидҵәаҵәала ианырбоз
Ахьы аҟәарҷахақәа.
Убасҟак рус рҽадырцалеит,
Убасҟак аԥскы иркит,
Рааигәа инеины игылаз Мышәгьы,
Урҭ зынӡаск агәхьаа рымкит.
Иашоуп, ирбахьеит урҭ амшәқәа.
Дара рзын иџьашьатәым,
Аха Мышә уаҩ дзымбаӡац ауп –
Игачамкны ирзыԥшын.
Ахы наҭааҭо игылан.
Игылан краамҭаӡа иара.
«Ишәарҭаӡам уаламкьысыр», –
Ргәы инҭырҳәаауан ауаа.
Иатәамбашәа Мышә нарԥырҵит:
Игаӡоуп урҭ, игаӡа –
Иԥшаауеит, ахахәқәа ԥырҽуеит,
Урҭ ацха рылоушәа иԥхьаӡа.
Ашәақь еимҿаԥа уи азыҳәан
Иагьимырҵысит Едгьы:
Убасҟак таига ҭбаа-тыцәуп –
Ирызхоит иаргьы даргьы.
Аԥшааҩцәа, иԥсаҟьаз ахьы еиԥшҵәҟьа
Ахаҳә иалазгьы иатәнатәӡеит:
Ишашьҭазаҩыз ирзгәамҭаӡакәа,
Аҵх дырҩегьых илашьцеит.
Иаарцәымыӷхеит, рҩызцәа абазаҿ
Рыҟамзаара хьаас иҟарҵоит,
Уахыктәи усс ирымкыргьы,
Адырҩаухантәи иаршәоит.
Уи егьиашан: урҭ егьшаҵәҟьеит...
Аха арҭ зыҿхәараз
Иадымхалеи амш аанҵәаанӡа,
Акаӡӷы ҳаракқәа ишырҿаз.
Рыгәқәа ҭыҵ ицоит, игәырӷьоит.
Иара ахала аус иагоит.
Шамба Едгьы, иҽыҩеиҵых,
Агәаҩахь иблақәа ирхоит.
«Ари – хьыла иҭәу шәындәыҟәроуп,
Аха ашәындыҟәра еиҩышьшьеит,
Ахьы кылҩрны меигӡарахда
Зегьынџьара икаԥсеит».
– Ҳарҭгьы уама ҳарҿиеит, – ахьыӡәӡәаҩ
Иџьеишьеит. – Ус ҳамуц бзанҵык:
Х-ҩык ахацәа ҩымш иҳалшаз,
Хәмш ирылшарым жәа-ҩык.
– Ус ауп, – иԥимкааит аколлектор,
Мап узацәкуама, иҳамбо;
Ҳарҭ ҳахҩыкым,
Аӡә духашҭит...
Милованова Лиубов? –
Иааҭирҟьеит Едгьы убраҵәҟьа.
Дацԥыҳәаӡан бзиа ибо:
– Иахьӡыз иахьарнахыс ҳкәара
Милованова Лиубов.
Илашьцеит, шьҭа рхы здыргәаҟри,
Аҵх нархыргап, шьыжьӡа ицап.
Ача рымҵәазаргь иусым,
Ԥсыӡлеи ԥсаатә-жьылеи ичалап.
Ашацкыраз ацәа иалнахт
Ахысбжьқәа, ауаа рбжьқәа.
«Ҳа ҳтәқәа рами! Ҳа ҳтәқәа рами!» –
Игәырӷьеит, иагьшәеит абраагь ҿыҭуа.
Аԥшааҩцәа рхада, аначальник
Власов Иури Иури-иԥа
Ҩызцәак иман таига дылан
Аухантәарак, дыԥшаауа.
Ихыжжит ичҳара ҳначальник,
Иҟьалаз дрыҵаҳәҳәеит цәгьаӡа...
Баша ус уазхәыцит аԥхьаҩ,
Еиԥшу ҟамлаӡеит зынӡа.
Едгьы иҟьаҟьаӡа иаахитит
Ахсаала, иҩымҭақәа зынҵаз,
Инышьҭеиҵеит Власов иҿаԥхьа
Хаҳәи ԥслымӡи хьыла ибеиаз,
Ашьхеи археи рахьтә иаагаз.
– Ҳаи! – ааиҿыҵҟьеит аначальник,
Уи зынӡа, зынӡа дшанхеит. –
Ҳдәықәшәҵа, ҳдәықәшәҵа
Архахь,
Ашьхахь! –
Иҳәан, ашырҳәа днеихеит.
Аԥшааҩцәа еиҭаргеит рбаза,
Милованова аҟәара
Рымшьамба шкәакәа неиҵыхны
Инықәдыргылеит, еиваӷӷа.
Ус иахәҭаноуп, аԥшаарақәа
Уи аганахь рхы дырхеит,
«Ашәыта шкәакәақәа» макьаназ
Уаҟа иаман, иҭҵаатәхеит.
Шьҭа абрантәи рымҩа иқәлон,
Аԥшааҩцәа гәыԥ-гәыԥ рыҽша,
Урҭ «лахьеимарҭ ахәы» еимырдон,
Ишыҟарҵац еиԥш, есымша.
Шамба игәыԥ акыр ҳахцәажәеит,
Егьырҭ рзыҳәа жәак мҳәаӡа.
Русушьа акоуп агәыԥқәа,
Изҳәатәузеи нас мыцхәӡа.
Рҭагылазаашьагьы аками,
Таига – ибнаку таигоуп:
Еиԥшуп иара зегьынџьара,
Ҿымҭӡо еиқәшьшьы еиқәтәоуп.
Уаҩ ихәаша адгьыл иҵоу,
Иашоуп, зегьынџьара еиԥшым.
Егьырҭ агәыԥқәагь ирԥшааз ыҟоуп,
Даара ихәарҭоу мап зыцәктәым.
Аха алыԥшаах захьӡу ҳәа ыҟоуп.
Уи ҽакхеит, зынӡа иразҟхеит.
Едгьы игәыԥ, агәыԥқәа раасҭа,
Алыԥшаах зыхьӡу абеит.
Шаҟа кәара еимырдазеи –
Ма ишԥарацәоу дара –
Аха ас ибеиоу кәарак,
Мап, ирԥыхьамшәац џьара.
Ус ауп апоетцәагь шыҟоу,
Шәкы-зықьыла ирацәоуп,
Аха ирылыҷҷо ихьӡырҳәагоу –
Урҭ аӡәи-ҩыџьеи роуп.
– Ҳа ҳлыԥшаах аус ахылҿиааит, –
Апартиа иалахәыз неизга,
Дцәажәон уаҟа аначальник
Власов Иури Иури-иԥа. –
Ҳусура убас аҽеиҵнахт,
Иҟалеит ҩынтәгьы инареиҳаны:
Аԥшаара ҳазҿу анаҩсангь,
Иҳаут аԥшыхәрагь наԥшны.
Ус ҟашәҵа ҳәа аӡәгьы иҳаимҳәеит,
Иаабаз здыруада мамзар.
Иҳалшарыма, исҭахын
Иахышәҳәаауа саҳар?
Аԥшәааҩцәа зегь бжьык нархыҩит:
– Еилаҳагӡап урҭ ҩбагьы!
Власов Иури уа иаахиркәшеит:
– Аҩыза Шамба Едгьы,
Иудысҵоит аԥшыхәра усқәа,
Уалага иахьа инаркны.
Аԥшаара – са исыдуп,
Салгоит,
Инхаз аамҭа инҭагӡаны!
Априказ иахухәаауазеи?
Акызаҵәык – инагӡатәуп...
Џьушьҭ, уи амацара аума –
Дасу русқәа ихҭакны иркуп.
Ԥшьҩык аусуцәеи аколлектори
Иман хәк днаҿалт Едгьы.
Аҭакԥхықәра злоу аусутә
Иҽазикит аҽынгьы.
Ахьы зласоу аԥҽыхақәа
Иаҳа иахьырацәоу ирхык,
Даара ишәа-иза дазхәыцны,
Иназгәеиҭеит жрак аҭыԥ.
Аусуцәа надыргылан,
Аколлекторгь урҭ дынрыҭ,
Дцеит иара исыԥшаауеит ҳәа
Насҭхашәа ҽа жрак аҭыԥ.
Август, абар аҽеиҩнашеит.
Ҽынла ԥхарран икашьшьы,
Аха аҵх, агәы анҵкапуаз,
Игәааны инықәнаҟьон асы.
Аамҭа ццакуан, ҳгеологцәагь
Ццакуан, усҵәҟьа хацәнмырха,
Урҭ дасу иқәашьыз иман:
Аӡә – ашьха,
Егьи – аԥшахәа.
Шамба дласны, аԥслаҳә деиԥшын,
Дыҩуан, ахәқәа еимдауа.
Страуск деиԥшны дныҟәон Власов,
Ишьаҿа дуқәа еихҳәауа.
Ҩымш ааҵуан еиԥш ажра наган
Ацаҟьа инахадыртәеит.
Уа иааныркылт. Изаҭахузеи
Арҵаулара – мыцхәхеит:
Акгьы рнамҭеит, дашкгьы азхымтит,
Едгьы игәыӷрақәа ԥхасҭоуп.
Игәрага дҵа дус уи ирҭаз,
Изыҟамҵа инхаз акоуп.
Власов, аҷкәын ихьыз дырны,
Ашьха дицхалеит зынгьы,
Иаҳа игәы ахьҩоз аҭыԥан
Иназгәеиҭеит жрак иаргьы.
Убригь хьӡырҳәагахеит убасҵәҟьа –
Шамба ижра ахаҭа.
Власов аџықәџықә дычча-ччо
Дынҭаԥшит Едгьы илакҭа:
– Ҳаиҭоуп! – иҳәеит аначальник. –
Ихьаазгаӡом, изхьааугари уара.
Иқәыԥшӡоу ҷкәынак уоуп макьана,
Уқәра аус зухьеит сара.
Иубоит исзақәмыршәеит ацәҟьара,
Уара утәы еиԥш, ибрит сыхгьы.
Ус адыруеит, ҳус иадыруеит.
Ихьааумгароуп уи, Едгьы.
Аха угәы иҭаз есқьынагь
Иара иазшоу аҟазшьа:
Ас хьысса-мысса ахьыҟоу,
Ишыҟало ахьыҵхырҭагь џьара.
Ахьы-хыҵхырҭа шыҟоу идыруан
Даара ибзиаӡан Едгьы,
Жра мацаракгь ала ихыстып ҳәа
Дагьақәгәыӷуан ус иаргьы...
Аҽанаруадаҩ (ижра адагь,
Иамыхәеит иеиҳаб итәгьы),
Дадҳәаҵалеит, дадхьмыӡӷкылеит
Уаанӡа аасҭа иаҳагьы.
Ажра кьаҿқәа даарҟәаҵны,
Иаирбеит иауз акы,
Ԥыхьатәиқәа инрхыкны
Иаҳа инариашашәа иаргьы.
Уи лассы узылгаша акәмызт,
Ажра изхырҵаз «инапыршьшьуа».
Апрорабгьы аколлекторгь
Инеилырхит рмахәҿақәа.
Бзиарас уи ажра иамаз,
Иҵаулам, иҭбааӡам,
Иаҳа иахьхылаӷьараз
Дилиуви ус ижәпаӡам.
Ашәарах ацәаара гәазҭаз,
Ашәарыцаҩ иҽкынҵа,
Иԥсы ихәлахо, уи деиҩаӡоит,
Сахьӡароуп ҳәа игәы иҭакӡа.
Ус ауп ҳа ҳаԥшыхәцәагь шыҟоу.
Урҭгьы шәарыцацәан убра:
Ажра ржуан, идрыцқьон аҵа,
Блаҭырхахала ишьҭаԥшуа.
Зцәаара рбаз адаш иазҿлымҳан –
Шәарахк еиԥш еиҩаӡон дара.
Ишьақәырцалт даара ажра,
Ишзахәозгьы еиҵҳәа иргеит...
Шамба уахык дахьышьҭалаз,
Иааџьоушьаша ԥхыӡк ибеит.
Иҿаԥхьа иаалырҟьан даацәырҵит
Биатриче, Едгьы итәы.
Уи уажәык зынӡаскгьы дшаноуп,
Лсахьа, лҟазшьа, лышәҵатәы.
Агәил ҟаԥшьқәа лыҵкы иақәыҳәҳә,
Лхаҿгьы гәил ҟаԥшьха ишәҭуа,
Дгәырӷьаҵәа деихытар днеиуеит,
Акыркырҳәа дыччауа.
Адауаԥшь иаҩызоу ахацәа
Иаалыкәрша ирацәаҩуп.
Урҭ афронтаҿ еиқәлырхаз роуп –
Еилымшәаӡо зегь еицуп.
Аиааира мшы иаԥылоит,
Уи насыԥс иба зегьы.
Адауаԥшьқәа рыгәҭа дгылоуп,
Дгылоуп Едгьы иашьагьы...
Дгәырӷьацәан ибжьы анҭига,
Аҭҳарцәҳәа ацәа дналҵит Едгьы.
Ишшара ишахьан, усураҳәа
Ицахьан ауаа зегьы.
Игәы архыҭхыҭӡан аԥхыӡ иибаз,
Афото нцәыримгеи иара.
Уи мчлаҵаган иааизыҟалеит,
Аӡӷаб лгәымшәара, лгәыкра:
Инаӡоит игәахәтәхьӡара.
Ԥслаҳәҵас акыӡӷра днаҿалеит –
Дцоит уи ажрахь дкәалаауа.
Убри аамҭаз илымҳа инҭасуеит
Ауаа рыҳәҳәабжь, рҿыҭыбжьқәа.
Ихьӡ ҳәаны, аԥшыхәцәа ҿырҭуеит
Ажраҿ, хыхь ахәадаҟны.
Машәырк рыхьт ҳәа дыҩуеит аҷкәын,
Аԥслаҳә аҵкысгьы дласны.
Ахаҳә дукәа уа еиқәжьуп,
Иԥнаҵәазар аӡәы инапы?
Даҵахазар, анаџьалбеит,
Инаиқәҳаны акы!
Ажра дагьынҭаԥалт Шамба,
Убригь дыҳәҳәеит ибжьы нҭганы:
Ажра аҵа еиҩжәа инеиуан
Даш дук хьыла еимҽхакны.
Иамыржәаз аԥҽыха-хаҳәқәа,
Икаԥсоуп ана-ара.
Абар, иамырхуеит дырҩегьых
Иара аҟәырҷахақәа.
– Аҩыза Шамба, ари убома, –
Аколлектор хаҳәк икуп,
Ахьы алыҷҷо, ицырцыруа. –
Абри еиԥшу рацәаӡоуп.
Избахьада ас адаш ду?
Метрк аҿыгҳара наӡоит.
– Еиҩышьшьаз шәындыҟәрами, мшәан,
Апрораб, иҽынеизааигәатәшәа,
Ахьыӡәӡәаҩ дихыхәмар дыччоит.
Ахаҳә рддыраҿ ианыԥшаауаз,
Ишазгәеиҭаз еиԥш Едгьы,
Ахьы зласоу шьанҵа хаҳәуп,
Ицәиаҵәоу акоуп иаргьы.
– Ахаҭоуп, уи ахаҭаҵәҟьа. –
Едгьы ибжьы ирӷәӷәаӡоит.
Дгәырӷьацәан ииуша дақәымшәакәа,
Ишәақь даахан, ажәҩан ашҟа
Аҟәҟәаҳәа аҩбагьы нҭирҟьоит.
Абри ашьҭахь ҳа ҳаԥшыхәцәа
Бзиа иҭырҵааит, ишәа-изаны,
Иаадырԥшыз адаш ацашьа-аашьа,
Ахынаашьа, компасла ишәаны.
Шьҭа аура заҟароу адырроуп.
Ҩажәа-ҩажәа метр рыбжьаны
Наҟ-ааҟ ажра ҿыцқәа нарҭоит,
Ажра ԥыхьатәи инаркны.
Далгеит аԥшаара шьҭа Власов.
Дныҟәеит уи шьапыла акыр.
Араион ду ахсаалаҟны
Иаирбеит ишаҭахыз.
Милованова лкәараҷҷа
Иазикт ижәлар неизганы,
Ихаҭаҵәҟьагьы баҳак шьҭихит,
Адаш ду аиҵыхра иҭахны.
Шьҭа аус ду злаз уи акәын:
Адаш шаҟа ирызго еиҵҳәа.
Ҩынҩажәа метра ианнарга,
Ирҭаххеит урҭ хынҩажәа.
Хынҩажәа рҿгьы иаанымҿасит,
Инарыгӡеит ԥшьынҩажәа... шәкы...
Убас есааира иацырҵон урҭ,
Сума, ҵааума – ихьаарымго акы,
Асы уажәшьҭа иаамҭан усгьы,
Ишьҭан, абар, шьамхахьы.
Рус иаҿын, иаҿын аԥшыхәцәа –
Ахыԥхьаӡара харгалон ахьы.
«Ишәыта шкәакәан» иҟаз адгьыл,
Шьҭа ихьҩежьымхеи иара...
Закә разҟузеи Власов ипартиа,
Ипартиа иазыԥшыз абра!
Ирыӡбит адаш аанҵәаанӡа,
Ижуа иҭырҵаалар дара..
Аха иналырҟьаны Кирик
Ирԥырхагамхеи иаара.
Асы анкаҳа, аџьанахқәа
Иаамҭан рныҟәара уажәшьҭа.
Зажәа ҩбам саауеит аниҳәа,
Иахирԥозма, мшәан, иара. –
Собираися, дорогая,
Ты моя возьмет домой, –
Океан таигатәи дхыӡысало,
Урҭ аусбарҭахь имгои.
Адаш аура рзеилымкаазаргь...
Ҳаи, џьушьҭ, иаҵам уи цәгьара.
Аус дуӡӡа иҟарҵазоуп –
Ахьхыҵхырҭа рбеит дара.
Шамба таига днылҵны дшааиуазҵәҟьа,
Иҩыза Мышьа иахь деихеит,
Иԥсгьы мшьакәа, аҩнгьы дымнеикәа –
Убасҟак уи диҭаххеит.
Диҭахымкәа, еибамбеижьҭеи
Шьҭа шықәсыбжак инеиҳауп.
Цәгьа дыгәхьааигоит.
Егьа игәырӷьап,
Егьа жәабжь ссирқәа нарҳәап.
Зегь раԥхьаӡа Едгьы идырып
Иашьа дшыҟалаз атәы.
Издыруада аӡәы илҩымҭан
Шәҟәк изаазаргь харантәы?
Димбеит аҩны иҩыза бзиа.
Ицынхәрас агәыла иҳәоит:
«Кулу» аԥшыхәырҭахь уи ддәықәҵоуп,
Мызк аҟара уа даанхоит».
Дааилашәан, Едгьы дагьыцәҳаит.
«Зегь еилагьежьуеит, еимдоит.
Абухгалтергь ҭаха имам –
Убригь аԥшыхәцәа реиԥш дшаҟьоит.»
Агәыла иажәа ҟамч ԥҵаҵак еиԥш,
Иҿацаӡа ихҟьеит Едгьы:
Мызк аԥшра уи изычҳауама!
Уахь уаҵәыҵәҟьа дцоит иаргьы!
Агеологиатә усбарҭаҿ
Иҟан аԥшыхәцәа еизаны,
Есышықәса ишыҟарҵац еиԥш,
Иахцәажәон иҭаргалаз «амхы»:
Еилдыргон ирыдыркылон
Таигатә апартиақәа иааргаз.
Власов ипартиа иоуз ақәҿиара,
Зегь ирыман џьашьахәӡас.
Капсулла иааигаз, ахьы-цқьа,
Ицыҩ-цыҩуа ирҿаҷҷон,
Хьыла иҭәыз ахаҳә-ԥҽыхақәа
Уажәы-уажә еибадырбон.
Апартиа аначальник Власов
Ипрораб дирҽхәеит убас,
Аусбарҭаҿ ус игәныркылт:
Шамба иакәзаап зегь зырҿиаз.
Аполковник ихаҭаҵәҟьагь
Данықәгылоз ус иҳәеит:
«Абри аҷкәын таига ицамҭазгь,
Ак иалаҟаз шиакәыз збеит».
Иҟалеит изгәалашәозгьы.
Дахыхәмаршәа ииҳәоз уа:
«Ашьха дуқәа ирышьцылоу,
Ихәы ҭахома нас абра!»
Апартиақәа ирықәнагоз
Ахәшьарақәа уа иҟарҵеит.
Власов ипартиа... Зегьы ирылкаан...
Насыԥ змоу ҳәа ирыԥхьаӡеит.
Уи иалахәыз аҳамҭақәа
Раҭәашьан акыр зегьы,
Уимоу, иақәдыргәӷит насгьы
Еиҳау шырзыԥшу акгьы.
Ҷыдала дазгәаҭан Шамба.
Аԥшааҩ еиҿамс ҳәа дыԥхьаӡа,
Урҭ зегь рнаҩсан аҷкәын иҭан
Фымз аԥсшьарагь – хараӡа.
– Уца шәыҩныҟа, – иҳәеит аполковник. –
Ужәлар унарылаԥшып, иубап.
Шәырк уфап, маҷарк унаҿыхәап,
Узхара уԥсгьы наушьап.
Едгьы имаршрут иԥсахит:
Иаԥсам «Кулу» ацара,
Иабадгьылу, уа унаӡаанӡа –
Хынтә Москва уцан-уаала.
Насгьы цәгьа дманшәалахеит шьҭа,
Абилеҭҵәҟьагь изырхиоуп,
Адырҩаҽны ҳаирпланла
Уи Москваҟа дцартә деиқәшәоуп.
Аҳҭны-қалақь аибашьра ашьҭахь
Илахҿыхын убасҟак,
Аҩнқәа гәырӷьон, абаҳча гәырӷьон,
Асфальтҵәҟьа гәырӷьон иахьабалак.
Аиааира амҵәыжәҩа рнаҭон,
Хыхь ишьҭнахуан ауаа,
Хәыҷгьы дугьы ирҿықәҳәҳәа иҟан:
Инаӡеит ҳа ҳагәҭакқәа.
Усда-ҳәысда, иаахәлаанӡа
Ныҟәаран дызҿыз Едгьы,
Ауаа дрылагәырӷьо дрылан,
Ихы-иԥсы рызкын зегьы.
Изымдырӡоз аԥсшәа реиҳәон,
Ирымихуан урҭ рнапқәа...
Ишԥассирыз аҳҭны-қалақь,
Ишԥассирыз, мшәан, ауаа!
Ашьыжь шаанӡа дангылагьы,
Москва изымбо изхара,
«Москва» ҳаракӡа аҟынтәи
Деиҭаналаԥшит иара.
Москва! Москва! Абраатәыми
Игәы инҭымҵәаӡо иҭоу
Аԥҳәызба Милованова
Лиубов ҳәа изышьҭоу.
Лиуба!.. Ицәа дынҭаӡыӡеит Шамба.
Днеилнашьааит иара азҵаара:
Аибашьра-мца иалагылаз,
Дебганы дааушь лара?
Лиуба! Игәы дныҵалаӡан,
Афото нцәыримгеи иара,
Уи мчлаҵаган иааизыҟалеит,
Аӡӷаб лгәымшәара, лгәыкра –
Инаӡоит игәахәтәхьӡара.
Иуада ашырҳәа дындәылҟьан,
Иҿыҩеихеит дкәалаауа...
Минуҭқәак рышьҭахь, машьына ласык
Дама инеиуан иԥыруа.
Абар, иааиҩнаҵәеит мҩақәак уи.
Анаҩс Броннаиа иҩанылт.
Абар, хан дук азааигәара
(Мышьа иеимҳәахьаз уи адрес),
Инықәчараз иара аангылт.
Ахԥатәи аетаж дынхалеит.
Акнопка ианақәирӷәӷәа инацәа,
Ашә аатит. Едгьы иҿаԥхьа
Дцәырҵит анцәахша, Анцәа!
Лхы-лҿы мраҵас ишеишеиуа,
Лыбла ҭшаша ҭыԥхаауа,
Афото аҟны ишибахьоу еиԥш,
Шьанак лӡамҩаҿы иааԥшуа.
– Сааит Ихараӡоу Ҩадантәи.
Шамба сыжәлоуп, сыхьӡ Едгьы.
– Едик! – нақәҿылҭит аԥҳәыс қәыԥш,
Иҟаԥшьӡа инеицрашәеит лхы-лҿгьы. –
Гәырӷьаҿҳәашак сызшәырхиеит ауп:
Имҳәа-мырза, рҭак ҟамҵа
Ашәҟәқәа идәықәысҵаз шәа шәышҟа,
Шәааит иналырҟьан маӡа.
– Шәҟәкгьы смоуит шәара шәҟынтәи.
– Ҳаи, ишԥашәҳәо, мшәан, ишԥа!
Инеишьҭарххы сара ишәзызҩит
Урҭ акымкәа, ҩбамкәа – хԥа.
Аҷкәын иҵегь даалахҿыххеит.
Игәыӷра нышьҭымҵи Едгьы:
Иус маншәалахеит абраҟа –
Ашәҟәқәа изылымҩи хԥагьы.
– Урҭ неиаанӡа сзычҳауазма,
Сааит сырԥыҩлан заанаҵы, –
Ҿааиҭит аҷкәын, нас убраҵәҟьа
Инациҵеит дгәырӷьаҵәа,
Еилыхха, иаҳа еилылкаартә: –
Ашәҟәқәеи сареи ҳаиҩнагеит.
Хара сыҟан, знапы ианысҵазгь,
Саанӡа ахара дагеит.
Уи дхынҳәаанӡа ҳәа сызтәозма...
Саргәаҟуан сашьа иразҟгьы...
Уи Варшава азааигәара
Шәарҭ деиқәшәырхахьан зынгьы...
– Мап, исзеилкаауам, исзеилкаа,
Мшәан, шәҟәыкгьы шәмоухьану шәара?
– Мап, мап, шәара шәымсит, акгьы смоуит.
– Нас шәышԥаанагеи абра?
– Мышьа Новиков исеиҳәеит.
Уа еицаауан ҳарҭ аус.
– Ус аума! Новиков! – ҿаалҭит Лиуба,
Иҟаҵо уи џьашьахәыс. –
Шәашьа итәы ҳәа акгьы шәыздырӡом?
– Мап... иахьагьы дысгәырҩоит.
– Ус анакәха, шәааԥшы, уажәыҵәҟьа
Схаҵа сиԥхьан даазгоит:
Уи ибзианы дидыруан,
Аиаша шәазҳәаша аӡә иоуп.
Цәажәара ҳәа ҳгәыла иҿы днеит.
Шәаатәа. Шәаатәа. Иааигәаӡоуп.
Ихьшәашәаӡа ак наилсын,
Едгьы еразнак дааимнадеит:
Баша дгәыӷуазаарын, баша –
Аԥҳәыс ԥшӡа хаҵа дцахьеит.
Дагьшәан ицәа дааҭаӡыӡеит:
Уамас иаҳарызеишь шьҭа?
Аха ахәыцха иамраӡакәа,
Ҩыџьа ааҩнашылеит уа...
Лиуба адунеи зегь лтәушәа
Ишԥашьҭыҵуаз лгәазҳара,
Лнапкәа рыкәршан дахьгылаз
Аишьцәа гәакьақәа убра.
Еизароуп, зеиԥш рымбац еизароуп,
Аклуб шьҭа уаҳа уаҩ дазкӡом.
Ус рҽеидырӷәӷәал еидгыл, еидтәалоуп,
Нацәкьыскгьы уаҟа ирыбжьаӡом.
Усҟак аклуб аҩныҵҟа иҭынчроуп,
Рыԥсеивгара иацәшәоит ауаа.
Загьы аӡәызаҵәык изҿлымҳауп –
Уи ишҟа рыхқәа рха иӡырҩуа.
Ӡыршык нарықәҭәазшәа иареиџьит,
Еиҵанацалт зынӡаск ауаа
Изымҳәо, ихәлахо иреиҳәаз:
«Аӷа дазааигәахоит Москва».
Закәызеи? Рхаан ираҳахьоума!
Ираҳахьоума – ираҳа!
Мшәан, адунеи мамзар данума
Москва иазааигәахо аӷа?
Ари Хатана иҟалеитоуп,
Идуӡӡаз хьыҵхырҭак аҟны.
Хатана Колыма иҽԥынгылоуп,
Километрла Москва иаҟәгоуп,
Жәанызқьгьы инреиҳаны. –
Дазааигәахазар, иаанагоума
Игеит ҳәа ҳгәеисырҭа, ҳаҳҭны? –
Хатана ахьыҵхырҭа аиҳабы
Убраҟа зҽаанызкыло иоума. –
Аӷа игәы иҭеикыз зынаӡашам.
Москва, ԥгара зықәӡам цаҟьоуп.
Уи алакьысхагь иадраӡашам:
Инадԥыххаал ицо иа иоуп,
Аҩызцәа! – иажәа мыцхәмтәыкәа,
Иаахиркәшеит аиҳабы убра. –
Иахьа мыцхәы усгьы иҳәатәума,
Аусура иатәуп иахьа.
Атәылаҿы иахьабалакгьы
Зегь зҿу, изызхәыцуа уи ауп,
Ҳарҭ, аҩадауаа, иаҳаракгьы,
Избанзар – иҳалшо рацәаӡоуп.
Ахьы, аӷа ҳаииааирц азыҳәан,
Иахьа ибџьареибагоу акоуп.
Ҳаплан аҟны ҳмаангыла
Акыр инацҵа инагӡатәуп.
Аиҳабы Ивангулов инаҩсгьы
Хатанаа аӡәырҩ ықәгылт уа,
Зынӡаск ахьыҵхра иалахәӡамгьы,
Зегьы ишьҭырхит рхатә дҵақәа.
Валери Силин дышьха ҟазоуп,
Хатана ахьыҵхырҭаҿ дынхоит.
Ибригада абзиақәа иреиуоуп –
Хьӡи-ԥшеи змоу ҳәа ирыԥхьаӡоит.
Ибзианы идыруан аҷкәын
Ахьы змоу кәарақәак шыхтым.
– Аҩызцәа! – аизараҿгьы уи акәын
Иара дзыргәаҟуаз, игәы иҭакыз. –
Абригадақәа абра иҟоу,
Са стәадагьы иахьӡоит аус.
Са саҳәоит: абна иҵәахны иамоу
Исышәҭарц кәарақәак хыттәыс.
Ихтым акәарақәа иреиуоуп,
Акәараҷҷа «Таига» зыхьӡу –
Аӡиас Колыма иаҟәыҵәоуп.
Ахьыԥшааҩцәа ус ахьӡырҵеитоуп
Иахьыхароу, наҟ иахьҵәахӡоу.
Акәара ахьы шамоу рдыруан,
Егьырҭ раҵкысгьы инеиҳаны.
Иахьыхароу иахырҟьаны,
Есышықәса игәыгәҭарыжьуан,
Ааигәатәиқәа нап дыркны.
Хатана аиҳабы, аҳаҷаҳәа,
«Таига» игәаламшәеи убра:
– Ишԥажәбари, ахьыҟәшәацәа ҳәа
Шәбригада дәықәаҳҵар хара?
– Ишышәҭаху, ҳахиоуп иахьаҵәҟьа,
Ус ҿааиҭит ашьха ҟаза уа.
Аус ӡбахеит иара убраҵәҟьа:
Идәықәҵан ҩымш рыла ауаа.
Аӡә днымхеит абригада иалаз,
Ицеит иалаӡамызгь, ирҭаххан.
Ишьҭкәыцә иагеит зегь рлымҳа иҭасыз:
«Москва дазааигәахеит аӷа».
Убас дышьҭнахит Мариагьы,
Валери ашьха ҟаза иԥҳәыс:
Инлыжьит луада ԥхагьы, лусгьы,
Агәыблаа шьҭылхт, зегьы ирыцкыз.
Хатана ахаҭа ибеиоу,
Атехникагь змоу наплакуп.
Уа кәареи ӡиаси иреиуоу
Рхьы рацәоуп, аусурагь еиқәшәоуп.
Убриазы иааныжь гәырҭынчла...
Ааи, ааи, иахәҭоуп ҳәа иҳаԥхьаӡап,
«Таигаҟа» идәықәлаз рышьҭа ҳхыла,
Иҿыцӡоу ахьыҵхырҭахь ҳаихап.
Аусуцәа мчыбжьыкгьы ахдмырҵит,
«Таига» рыҽнамардеит дара.
Рпалатка шкәакәақәа неиҵырхит,
Ахьыҵхрагь иалагеит убра.
Мап, аиҳабы имҳәеит ус баша
Ахьыҟәшәацәа ҳәа: урҭ иртәуп,
Иаармарианы ахьы зыӡәӡәаша,
Ахарџь ҟамҵакәа, дара роуп.
Ахарџь абарымоу, згәыблаақәа
Шьҭых, усура ҳәа иццакуа,
Техникеи ргылареи зҭахӡамкәа,
Ахьыцқьа ыҵызхуа ауаа.
«Таига» бригадак амацара
Мшәан, иҟалозма иазынхарц,
Ауаа ҵысит рхатәгәаԥхарала
Убрахь – ахьыҟәшәара зҭаххаз.
Абра еизеит агәаҟра зхызгаз
Ауаа, ҩышәҩык инреиҳаны.
Алагери абахҭеи ԥызшәаз,
Аԥсра збахьаз абла иҭаԥшны.
Абра имаҷмызт зықәра аҵкыс
Ҭакрыла зыҿҳәара еиҳаз.
Рецидивистыз, ӷьычҩыз, брагьҩыз –
Акыр цәгьаусқәа зырҿиахьаз.
Ҩынтә Колыма насыԥс измазгьы
Унрықәшәалон убра зынгьы.
Хьыӡшьарала хәба иреиҳазгьы,
Уа иџьеишьо дыҟамызт аӡәгьы.
Нас ҳтәыла инахыҳәҳәахьазгьы
Иубон «хьӡи-ԥшеи змақәаз» џьоукгьы:
Парижи, Лондони збахьазгьы,
Иӷьычхьаз Харбин ицангьы.
Ианышьҭыҵ ауаа рхыԥхьаӡара,
Иҟалеит аусурҭа ишахәҭаз:
Артель ҽыц нылиааит абна-ккара,
Валери Силин дызхадаз,
Шьҭа хантәаҩыс ҳәа иԥхьаӡаз.
Ахьыҵхра плангьы шьақәдыргылеит,
(Ҩажәа грамм аӡә изы иҟаҵа).
Уи бзиа иҭырҵаахьан, ишьҭырхит,
Зегьы ирылшоит ҳәа иԥхьаӡа.
Ахьыҵхырҭа – аҽҟьарҭа ахьуоуша:
Акәара аԥшаҳәа ҭбааҭыцә
Уаа ҩышәҩыкмоу, зықьҩык зҭаӡаша,
Ахьы акәзар – зегьы ирызхаша,
Иахьуҭаху – аарцә, нырцә.
О, Колыма, иахьабалакгьы,
Уара ухьршәыгәми унеизакны.
Убри азами изухьӡырҵазгьы,
Ҳсовет Еидгыла ахьтәы ҩны.
Иаарласӡаны рыԥсы рылалт,
Артель аусуцәа зегьы...
Ишырҳәо еиԥш, махәк азылаҟәт
Имԥсыша аџьма Колымагьы.
Ааи, «ауаа нагақәак» уа иҟан,
Аҩныҵҟатәи аусқәа зкыз.
Урҭ «аламыс змоу» аӷьычцәа иреиуан,
Зыхьӡи зуси акыр зҵакыз.
Ибзиаӡан дара ирдыруан
Ирылаҩыз иуамаха,
Даргьы лакьакьа дуны ирныруан:
Москва дазааигәахеит аӷа.
Урҭ рахьтә џьоукгьы нықәгылт – хҩыкны.
Зуаҩыбжарахь инеихьаз уаан.
Хьыӡшьарақәас дара ирыман...
Зегь абаадыруеи, ирацәан:
Доус зегь реиҳа бзиа иибоз,
Дахьыманшәалахаз иаҳа,
Қалақь дук ахьӡ хьыӡшьарас иман.
Уи рдыруан, ираҳахьан убра.
Аурҭ, Харбин, Абга еидтәалан,
Ибригадирцәан урҭ уажәшьҭа.
Рқьафқәагьы ӷәӷәала иҭарҵан,
Иаҿын урҭ рҽақәырԥс акы аҩра.
Имыцәа аҵх хгатәыс ианрымаз,
Уи еиԥш лассы-ласс иҟамлоз.
Џьбарак инаханы ианыржәлак,
«Лацәеихьшь ҟамҵа аус рмулоз».
Абра «Чифир» – џьбарас ирыхәоит:
Ргәалаҟара иазнарҳауеит.
Цәаҳәак анырҩлак, рқьаад ааимырдоит,
Ак нагдырхоит, ак нарыҩуеит.
Аха абас шьҭа еиқәшаҳаҭны,
Иҩны иаалгеит ргәаҭахы,
«Таига» аусуцәа еицҿакны,
Иҭаркша ргәы, иҭырмыжьша рхы:
Азакәан ҭоуба
«Уца ахьырҳәо, са сцалароуп,
Инагӡа ҳәа зсарҳәо –насыгӡоит!
Маӡоуп ҳәа исарҳәаз маӡахароуп,
Сгәаҵа иҭакны иҵәаххоит!
Ахьы анбџьарха ҳазну аамҭаз,
Исымоу сымч зегь уи иазкхоит,
Егьа иуадаҩзааит, ихьанҭазааит,
Адҵа ҳәа исыду насыгӡоит!
Аҩыза иԥсахра бзанҵыкгьы
Изуам мацарам – сгәы иҭакхом,
Џьара цәгьарак уи изҵысыргьы,
Сымч идысҵоит, акы сацәшәом.
Имчыдоу, аҳәсақәа иаҳарак,
Ирысҭоит цхыраара, исыхьчоит.
Арҭ руак анеилага, исхаран,
Убасҟан, хымԥада, сышьтәхоит!»
Аӷьычцәа «ацқьақәа» азхәыцны,
Абарҭ ажәақәа еиқәдыршәеит.
«Таига» мышкала уи ахыҵәеит,
Ҿырҳәала уи зегьы ирҵеит.
Иҟалеит закәанс, ҭоубас зегь рзыҳәан.
Иӷьычцәамгьы аҵанакт иара:
Аӷьычцәа аԥыжәара ахьрымаз,
Ирылшеит иӷьычцәамгьы рхьыгӡара.
Иагьиашоуп, уск ианеиднакыла,
Изеикануама еимырхха...
Мшәан, иабатәи еиканроу – джәылан,
Москва дазааигәахозар аӷа!
Убраҟа, ҩыџьа заҵәык ракәын –
Валери нас иара иԥҳәыс,
Абахҭа захьӡу зымбаӡакәа,
«Таига» аусура иаҿыз.
«Иԥыхьатәиз», иҿарақәоуп ҳәа
Иаҿын еснагь урҭ рмаршәкра,
Зегь зылшарц, зегь ҟазҵарц зҭаху ҳәа
Ирызгәдуха бзиа ибо дара.
Дара аҿарақәагь, урҭ рзыҳәан,
Ишырҳәо, рыԥсы ҭых иркуп.
Урҭ «рԥыхьатәира» уссгьы ирымам;
Иахьазы – ирҩызцәоу уаауп.
Ишырҭаху, урҭ зышьцылаз ала,
Аус иазеиӷьу ҟарҵалааит,
Таига инылиааз «аҳәынҭқарра»,
«Аконституциа» аус аулааит.
Аурҭ, акы дацәымшәаӡакәа,
Ус дқәылон, акырзмаз ирҳәлон.
Егьараан ишьҭаз дырзымкӡакәа,
Џьара ԥсҭбарак ҟамҵаӡакәа,
Иҽаҭа аҵх лашә, дрыцәцалон.
Аурҭ аҩызцәа бзиа иман,
Аҳас, нцәас уа дрыԥхьаӡон.
Иҳәатәы есқьынгьы иазҿлымҳан,
Есқьынгьы инарыгӡон.
Иаҳаракгьы дара рызгаган
Адәыӷбақәа амал згалоз,
Идырҳәуан, еимырҵәон урҭ ирҭалан,
Иҟалон вагонқәакгьы анхдырбыкьлоз.
Аурҭ бџьарҭыхлеи даушлеи джәылон,
Итәитәуан ауаа ргәы ҭҟьаны.
Ихьӡ убасҟак зегьы арӡыӡон –
Иагон, иагон ауаа ҭҟәаны.
Шаҟа шықәса ҭакра уи иқәыз,
Анцәа идырп, игәалашәом иаргьы.
Хьӡи жәлеи иԥсахлон иацлон ишықәс,
Убас дааилон есқьынгьы.
Ихы дақәиҭны аус аниуаз
Хатана – пату зқәыз – аӡәын:
Дахьқьиаз, иуаҩышьа ахьбзиаз,
Аҩызаразы игәы аартын.
Харбин иҟаиҵомызт уск ӷьалпалла:
Ашьшьыҳәа имырзаӡакәа ус.
Сеифк ҭәызаргь ипеипеиуа, малла,
Иԥиҽуамызт, иаатуан ахала,
Инапы «ҟәымшәышәқәа» анакьыс.
Изтәызаалакгьы: ҳа иаҳтәума,
Манчжуртәи аума, зегь акоуп,
Иахьабалак иманшәало иоуми –
Инапқәа зегьынџьара иазхиоуп.
Абаак, кьанҿаак иааиуа, ззырҳәо, иоуп.
Униҭәхәар, дынкашәап угәахәп,
Арахь Харбин дцаны уи дӷьычуан,
Убри азы Харбин ҳәа хьӡыс ихын.
Абга ауадақәа дрызҟазан,
Маҭәак-ҩыҭәак – инапы иҟьашьуам.
Акыр иаԥсоу амал уи дашьҭан,
Иара изқәымҿиалозгьы уаҩӡам.
Аҩнқәа дрыҩналон иара ихала,
Дахьнеиша идыруан, иаҳахьан.
Имыцәац дыҟазаргь, даныҩнала,
Лаԥшыла уаҟа дирҩышьуан.
Ианаму – дилгон уи ҳәызбала –
Уи икәанызануа уаҩӡам.
Ахьи, абырлаши, ақаруеи
Абарҭ дрызгаган, бзиа ибон.
Егьараан игәалаҟан, дыхәмаруа,
Ихылԥа аҵыс ҭаны дхынҳәлон.
Арҭ ахҩыкгьы, зегьы зыххәыцны,
Пату ду зқәырҵоз ауаа,
«Ишминистрцәазгьы», дара
Ес-шьыжьы,
Ргәаблаа дуқәа шьҭыхны,
Инықәлон хьыӡәӡәара аԥшаҳәа.
Убас еиҿкаан аусқәа уаҟа:
Ахьыдкылаҩ, ахантәаҩы,
Абарҭ аҩыџьа заҵәык ракәын
Уа иҟаз азеиԥш ус зымуаны.
Егьырҭ зегьы, «аминистрцәа» рзааргӡа,
Апланқәа рыдын, инарыгӡон:
Ахьы ҩажәа грамм аамгаӡакәа,
Аӡәы дышьҭалт ҳәа уаҳаӡом.
Ҭенгиз Кавказтәи – усгьы дыҟан.
Зыӡбахә ҳҳәаз иреиуаӡам аӡәын.
Змариа ибаз аԥхәыс – лцәа ԥиҽуан,
Дыԥҳәыс наӡаз, ӡӷабыз – зегь акын.
Егьарааны ашьацма иҟәаҟәа
Иаладырпыҟҟахьан иара.
Даҽа џьоукгьы дымшаҭаӡакәа
Иниқәырҵахьан уи ҭакра...
Игәы «ндырхомызт» дара урҭгьы,
Данаҳәа, ус ианигәаԥха:
Аӡә лзы хәба,
Жәаба ҽаӡә лзы ирҭон.
Абас дааиуан дмыждаха.
Абраҟа зҟазшьа казыжьуа иакәӡам,
Шьҭа Силина Мариа лакәӡан
Длаԥшықәҵа, дзышьклаԥшуаз иара.
Иахьыманшәалаз ҭыԥкгьы дашьҭан –
Усҟак деицралон дымцаха.
Зны ҩыџьа ахьеивысуаз аарла,
Дыԥшын мҩахәасҭакаҿ иара.
Убри ихы иархәан дигәдиҳәҳәаларц,
Иауазар... иагьылашьцароуп уа.
Иагьааиԥылеит амҩаҿ аҩыџьагь,
Аԥҳәыс дшьақәылкт ахаҵа ус:
«Сгәы иаанагоит сара, аҩыза,
Илуҭап амҩа ҳәа аԥҳәыс».
Зных, мардак лара данхалоз,
Длыхьӡан, иааникылт лыжәҩахыр.
Изгәаҭозма, данханагала,
Иҽлыдирӷәӷәалацәеит акыр.
Аԥҳәыс қәыԥш уссгьы илымкит,
Лҽынеиҟәҭха, лнапы ааимхны,
Ихааӡа ԥсышәак аакарҵәаны,
Лгәаблаа хьанҭа наилыркит.
Ҭенгиз, Кавказтәи арԥыс, уаҟагь
Аԥҳәыс ԥшӡа дышиааиз ибеит:
Агәаблаа даҵазза хыхь дыхәнеит.
Мчыбжьык игәнига-хьааигон цәгьаҵәҟьа,
Иԥсахы зынӡа еиҟәнарҷҷеит.
Ҩымш ааҵуан еиԥш иҩызцәа дрылҵын,
Ҵла хаџьаџьак еилаџыхк дазнеит,
Еразнак иҩнапык ааиҵихын,
Иааигәыдкыл инеиҟьа-ҩеиҟьеит.
Ахаҵа – зымч агарҭа змам иоуп,
Махәқәакгьы иаарылиргеит аҿҿа:
«Ааи, абас снапаҿы бҟалароуп.
Абасгьы бызгароуп беилаԥыҵәҵәа!»
Акәараҿ ахьыӡәӡәара зҽазызкыз,
Мариа инлықәҿиҭит иара.
Зусура интересла ишьҭыхыз,
Инлаҩлыжьт иажәақәа лара.
Ҭенгиз иҩызцәа, иара иеиԥшыз,
Ҟазшьалагь хшыҩлагь – ихаҭа,
Есқьынагь дахьцалакгьы ицыз,
Иааибарччеит ииҳәақәаз ргәарԥха.
Аха хьыӡәӡәаҩык иҽаарыдхала,
Ҭенгиз иахь ихы наирхеит:
– Иӷәӷәоу аӡә уакәзаап: уақәԥоит аҵла,
Афырхаҵа Дон-Кихот!
– Иузымҳәеит уи, – Ҭенгиз даахьаҳәуеит –
Дон ӡиас дууп, иаабахьеит ҳаргьы,
Аха уи башаӡа иацроуҳәеит
Киухот ҳәа ианымаалаӡо акгьы.
Закәытә ашәоузеи улымҳа иҭасуа,
Закәытә бжьы ссирузеи иаргьы!
Таига аҭынчра ду ишԥалсуеи
Уи убасҟак игәкынгьы!
«Урҭ акәара хьшәашәаҿы еиԥырҵуан.
Дцон хара, лара убра дынхон.
Аӡӷаб сузыԥшуеит ҳәа ажәа инылҵон,
Бзиа дшылбоз уи агәра илыргон».
Абар акәара абна илсуа,
Ихьшәашәаӡа, ицқьаӡа ишьқьыруеит.
Уҽузнымкыл уеихьыс-еиԥысуа,
Уи уаваланы уццакуеит.
Уагоит аԥҳәыс лыбжьы ахькаҩуа,
Дызбандаз ҳәа угәы хыҭхыҭуа.
Дабаанагеи, мшәан, абри агәаҩаҿ
Ас бжьы ссирла узшьаҽуа?
«Ишарккаанӡа Лиуба дцәажәон уаҟа,
Хара ицоз изкын лыгәгьы лыԥсгьы.
Гәаларшәагас ҽакгьы имҭаӡакәа,
Илҭеит лгәы хыҭхыҭрақәа зегьы»!
Мардараны абар унхалоит.
Иҟьаҟьаӡа адәҳәыԥш аахтуеит,
Еилақь ауаа рацәа еидтәалоуп.
Аҭыԥҳа ссир рҿаԥхьа дгыл дшәаҳәоит.
Ихааӡа икаҩуа ашәа бзиа
Аҵыхәтәантәи ацәаҳәақәа,
Убас илырхәмарит Мариа, –
Ишԥаргәыбзыӷи зегь рхаҿқәа!
«Аҷкәынцәа уи башаӡа илҭаауеит,
Рмагәқәа башаӡа идырхоит дара».
Хәылԥазык, аусура ианалга,
Ахьыҟәшәацәа абра еизеит.
Адәҳәыԥш урҭ бзиа ирбеит ианааиҵәҟьа,
Ԥсшьарҭа-еизарҭас иҟарҵеит.
Аԥҳәыс қәыԥш Мариа лнаҩсгьы
Уа иқәгылт ауаа, ирацәаҩны.
Аӡә дкәашеит, аӡә жәеинраалакгьы
Дырзаԥхьеит ихаҭа итәны.
Апиеса цыԥҵәахагь ихәмарит
Зны иартистҵәҟьақәаз џьоукгьы,
Асы данылахаз, дмақаруа,
Даадырԥшит фиурер ихаҭагьы.
Аха егьаҩы егьа ҟарҵаргьы,
Аԥхәыс қәыԥш дрылукаартә дҟалеит:
Мариа лҭеиҭԥши лҟазшьеи рнаҩсгьы
Зегьы шәаҳәарыла ихых илгеит.
Аурҭ игәы усҟак уи дахәеит.
Дынлыдыххылт ҿыцбарах дба.
Ишәыра дҭал иааигеит дҩахан,
Ахьырҵәаҵәа еикәаԥхақәа ҩба
– Иахьа сманшәалахеит, исықәҿиеит
Шьыжь сахьынҭыҵыз сыццакы.
Абри бара ибысҭоит исымҭан, –
Мариа иналиркит руакы. –
Ахьалагалаҩцәа уаа рахьгьы
Аиааира бгароуп, нас ишԥа!
Агәгәаҳәа зҿыҩазхаз акассахь,
Мариагь днышьҭнахт рыцәқәырԥа.
– Ибыдысныҳәалоит аԥҳәыс фырхаҵа! –
Ахьыкапанҩы ус неиҳәан,
Инидикылеит ахьырҵәаҵәа
Кьылабжак инеиҳаз зкапан.
Аурҭи Мариеи ахьеидгылаз,
Кавказтәи дынрыбжьалт Ҭенгиз.
Иҽырбаба,
Дрыбжьаӷәӷәа дааҭгыла,
Ҿааиҭит:
– Аԥҳәыс қәыԥш, бгәыбҽаныз:
Ахьы ус башаӡа ибыҭам. –
Аурҭ иахь: – Дааухәарц уҭахуп? –
Ишԥа?
Уи ажәа абра иаҭәам.
– Избан изаҭәам? Ҵабыргуп!
Уара угәы убри ҭакуп.
Аурҭ ажәакгьы ацымҵакәа
Апҟаца неиҿыҵиргеит уа.
Егьи аҭак ҳәа ҟамҵаӡакәа,
Днеиԥырҟьеит, уаҳа дымԥшӡакәа,
Даҽакгьы иаахар ҳәа дшәауа.
Хыхь мардараны уахьынхало,
Иҟьаҟьаӡа адәҳәыԥш ахьхтуа,
Ишыҟарҵац еиԥш, уа еидтәалоуп
Ахьыҟәшәаҩцәа – зегь ӡырҩуа.
Дкахәхәа, ԥса-ҵлак еиԥш дрыгәҭагыла,
Валери Силин – аҷкәын хыш,
Дахцәажәон: мызктәи русурала,
Зегьы ргәы иҭыхоз, ирымаз хыс: –
Шаҟа рзыҟаҵаз урҭ,
Шаҟа рылшаз.
Иагьиҳәеит:
– Ҩышә инреиҳаны!
Ауаа агәгәаҳәа рнапқәа еинырҟьеит,
Рхаҿқәа еразнак илашаны. –
– Уи маҷуп. Ҳарҭ убраагь ҳмаангылеит, –
Валери агәырӷьа дхых дагоит. –
Иҳаԥшааит ус ҳамҭа ссирк ҳәа ҳтәылаз:
Наӡаӡа иџьашьатәхо акхоит.
Ахьырҵәаҵәа иаабаз, аҩызцәа,
Иҟалап дыҟазар изымбац.
Иссируп! Аа, абџьарра ҳзызуа,
Аӷа ибзарбзан аиҳа ихысуа,
Уи исҭахуп зегь ижәбарц.
Еразнак аҷкәын ааҵәа днахеит,
Иааҭыхны идирбарц ауаа.
Данааҳәалаха, изааигәаз днацхрааит,
Аҩыџьа инышьҭырхит убра.
Уи иаалырҟьан ишьҭухшагь аума...
Ҳхьыҟәшәаҩцәа рынасыԥ иакит!...
Уи аиҭаҳәатә ҳәа ззырҳәо ауми –
Жәа килограммки
Ԥшьышә граммки!
Еимҿиаа, амахәқәа агәылҳәҳәо,
Икаҷҷо, иблахкыгаха зынӡа,
Иџьоушьап, аҳәынҵәа иагәылиааз,
Излаҟалеи ас ицқьаӡа?
– Аҩызцәа, ижәбома? –
Ауаа рыбжьара Валери абжьагьежьра даҿуп.
Ҳарҭ аԥсабарагь, аԥсабарагь
Иахьа иҳацхраауа акоуп.
Мариа шьҭа дзаҵәуп ҳәа шԥаҳҳәо:
Еизылкхьан ашәа зҳәоз ауаа,
Абар, ахҭыс ианаало ашәакгьы,
Ахьаацәырыргаз дара:
«Аиааираз иқәԥо ҳарҭ ус иаҳҳәоит:
Уиас ҳашҟа, ҳашәагь угәаԥхоит.
Длахҿыхзар – уи дычча-ччоит,
Дыԥшаауазар – акы ибоит».
Зегьы згәалаҟара бзиоу уаами,
Зегьы згәырӷьа хыжжы ицауа,
Имгәырӷьакәа, иԥшаауа ауаа рами
Ахьырҵәаҵәақәагь збауа.
Ҭенгиз Кавказтәи ихьааигон ихьыз,
Иҩызцәа аҩыџьагьы убас.
Хьымӡӷ идмыргеи, мшәан, ауаа ишырбоз,
Избан? Уи иҟаиҵеи цәгьарас?
– Аиашаз, иаахаз қәнагагәышьоуп, –
Иҳәеит иахьеидгылаз аӡәгьы. –
Аԥҳәыс, маҭәак еиԥш даархәо џьушьап.
– Иагьзлеигәаӷьӡазеи! – днацралт ҽаӡәгьы.
Аурҭ иара ишиаҭәаз дныҟәеит:
Ианаамҭаҵәҟьаз аԥҳәыс дихьчеит.
– Димыхьчакәа дшыршьуаз длықәшәеит, –
Ҭенгиз иаразнак днаҿаԥеит.
Иҩызцәагь аӷу аарыхгеит,
– Дааухәоит ҳәа мамзаргь ишԥоуҳәеи,
Шәаҳәарала ҳгәы ҟазҵоз лзы!
– Мшәан, лашәа лҿысхыр ҳәа шәацәшәома? –
Ҭенгиз уи днацҵҟьеит иҽырӷьӡаны. –
Илҳәалааит, шәарҭгьы шаҟа шәылшо
Шәазыӡырҩла нас, есқьынгьы.
– Уара? Уи иҩуа илышьҭо, илԥыло
Игәҟаҵагами уара узгьы?
– Сус шәырымҭеит ӡбатәыс абра.
– Мшәан, шәа шәабаҟоу! – ҽаӡәы иԥимкит
Игәы иныҵаххыз аҳәара: –
Закәытә ажәоузеи, – деилаԥиҵәҵәоит
Ҵлак шеилаԥиҵәҵәаз зны иара.
Иулаҽыз шықәсы рацәала
Аҽунардырлоит уи зынгьы...
Ахьы!.. Ахьы абар мчы ӷәӷәала
Рцәа иахьҭанарӡыӡаз џьоукгьы.
Уи иаарызцәырнагеит ажәытәра
Детрини, Колымеи, Мылгеи
(Убас хьыӡшьарақәас ирымгеи, –
Аӡиас дуқәа бзиа ирымбеи).
Дара зышьцылахьаз аӷьычра.
Нышәк иҵырхыз, ҽа нышәк инарҭеит,
Даҽаџьара иара ганы.
Ирӡеит ахьы, дара еиҭарҵәахт
Доус итәуп ҳәа игәы иҭакны.
Издыруада, дманшәалахозар?
Зеиԥш ҟамло егьыҟам ҳдунеи,
Уи Адгьыл ду ахь зны изгозар,
Амал ду иара изы иҟамлеи!
Џьоукых ԥхьаҟаҳәагь имгәыӷӡакәа,
Рнапқәа зышьцылахьаз ҟарҵон:
Дара зтәызгьы ихымхәыцӡакәа,
Ажәжәа-ԥԥыҳәа ахьы рҵәахуан.
Абас урҭ ҩыџьаран рҽеҩша,
Аус руан детринаа, колымаа,
Акассақәа ҩба урҭ ирзеиԥшын:
«Таигатә», егьи дара рхатәқәа.
Валери Силин аамҭа кьаҿла
Убас дманшәалаха дҟамлеи,
Мызкы, мызкы заҵәык ала
Уи ҩымзтәи рыплан ду наимыгӡеи.
Дцеит Хатана.
Уа дидикылеит
Ахьыҵхырҭақәа реиҳабӡа
Ивангулов Пиотр Пиотр-иԥа.
Игәы дахәеит, атракторгь ииҭеит,
Аҽқәеи аҽуардынқәеи ҩба.
Дазыҟаиҵеит аӡынтәи аусгьы:
– Абас иануоу ақәҿиара уа,
Ахьыҵхырҭа еиҵаҳхып аӡынгьы.
Угәы иҭаз, уаҿыз аҽырхиара.
Иуаҳҭоит ацхыраара ҳара.
Валери Силин агәҭак дуқәа
Ихы иҭагьежьуа ишҭаз...
Аԥсҭазаараҿы узқәымгәыӷуа
Ак шԥаҟалои ԥырхага цәгьас.
Аԥырхага, еразнакала
Еилазырҩынтуа удунеи...
Валери Силин дныжьны ихала
Иҩызцәа рышьҭахьҟа имцеи:
Изцәырҵын хьаа цәгьаӡак уи дԥырҟеит,
Дышьҭоуп дчымазаҩ ӷәӷәаны.
Мариа ас адырра лырҭеит.
Илыцралт еразнак имцаны.
Уи дгылоит иамак ашьыжь шара.
Ааи, ддәықәлоит, аха лымацара
Дызцома ус ихараны,
Илыхго таигатәи аҵх лашьцара,
Гыгшәыг мҩахәасҭала, дзаҵәны?
Насгьы иҟамлои таига илықәшәар,
Лагерк иацәыбналаз џьоукы.
Урҭ злеишәа цәгьоу уаауп. Илықәлар?
Илзырур џьара уамакы?
Мариа аусуцәа рахь дыццакит:
Аурҭ дыԥшаа, дааӷызит:
– Сшәыҳәоит, шәсыцхраа, агәаҟра сақәшәеит
Шәсыцца Хатананӡа сара...
– Бзықәшәаз абра зегьы иҳалаҩт.
Ихьаазгоит. Ҳдәықәлап уаҵә шьыжьӡа.
Уи ԥыхьагь илдыруаз аӡә иакәын,
Хатана илбалоз уаҩын.
Уи изыҳәа илмаҳацызт иакәым
Уаҩ бзиак иоуп ҳәа ахьӡ ихын.
Иссируп Колыма ҭагалан,
Иара аӡиас аԥшаҳәа.
Ирхәыцган, еиҟара, еинаала,
Игылоуп аҵлақәа хьӡыркха.
Акы иазеиламго аҭынчра,
Аҭынчра ду рхатәоуп дара.
Убра аиха цҳафыр аҟыгәра
Инылыҩуам џьарамзар-џьара.
Атракторгьы макьана илхом,
Аӷьӷьа-гәгәаҳәа ирго абжьы.
Ашәаԥыџьаԥ шәарҭа рымам –
Игылоуп иҭынчӡа еихашьшьы.
Аӡиас Колыма исырӡха,
Еиҩша инеиуеит аԥшаҳәа,
Асар рымҩа еилаарцыруа
Ишнеиуа жәҩан агәҭа еимгәҳәа.
Уи аԥшаҳәа усҟак аҽеиҵҳәа,
Усҟак аҽырҭбааӡа ишьҭоуп,
Угәы иаанагап: уи адунеи зегь
Зымҽхаку иара ахаҭоуп.
Аӡиас ду азааигәара
Иааҭгылеит еицыз ауаагьы:
Убра ирыхьӡеит урҭ аҵх лашьцара,
Ирхыргароуп убра даргьы.
– Мцак неиқәаҳҵароуп, – иҳәан, ахаҵа,
Изааигәаз днадгылт агылҩа.
Убас дагәҭасит ибӷа надҵа,
Иҵыҩр инылаҳаит убра.
Аԥҳәыс убас налҳәеит гәаныла:
Закә мчузеи илоу! Иааиҭаххар
Иҳәынҷап уи мышә дукгьы напыла
Иагьихәрып даҿанакӡар.
Аурҭ еиқәиҵан амца, дныҵыҵт,
Рначальник иԥшәмаԥҳәыс деиқәшәоуп:
Уи амҩаныфа бзиа лыцын,
Дызҿугьы уаххьа архиароуп.
Мариа иџьашьо иаалцәымыӷхоит,
Атәымуаҩи лареи уаха
Таига агәҭаҵәҟьа аҵх еицырхыргоит,
Илызгәакьоу иакәушәа иара.
Аурҭ аус иуит, иара итәала:
Иҟалоума дхәдахарц иара!
Кьат дук кны аӡы дынҭалан,
Иааигеит ԥсыӡк Колыма иҭҳәа. –
Иазыжәуазеи адуқәа иреиуоу?
Уи адагь иаҳфаша рацәоуп. –
Асар реиԥш еивҵаҟыҟноуп ишнеиуа
Саныкша, изықәшәаз акоуп.
Аныҟәаҩцәа крыфаны ианалга,
Наҟ-ааҟ ахәышҭаара иҽҳәатәан.
Акәицқәа ижжаӡа инхалон,
Хыхь ажәҩан иналаблы ицон,
Аҭынчра уҳәеит ҳәа ус аҭынчра
Адунеи зегьы рҩышьны иакын,
Убарҭ аҩыџьа заҵәык рыда
Ԥсы зхоу уаҩ дықәӡамшәа убарын.
Дара убарҭгьы шьҭа имчыдан,
Иааԥсан, ирызҭымкаауа рыбжьы;
Аҭынчра иатәнатәхьан даргьы,
Аӡиас Колымагьы шьҭыбжьыда
Ирывыҩр инеиуан еиқәышьшьы.
Аҵх кыр цахьан еиԥш, уи дҩагылеит,
Ашьшьыҳәа ишьҭыбжь мыргаӡо,
Аԥҳәыс қәыԥш днеины дналхагылеит,
Иԥсеиҩгашьҭыбжь умаҳаӡо.
Лара лҽырҭынчӡан ацәа далан,
Лнапқәа лываԥса, лгәы ҩарха.
Уажәы-уажә ишьҭыҵ иҩхалон
Леилақь иҭаҟацаз лгәыԥҳәқәа.
Зегьынџьара блала дааиԥхьишьшьааит,
Кәицк лықәшәазар ҳәа дацәшәаны...
Нас... нас... уа даашьақәхеит ашьшьыҳәа
Дызмышьҭышаз мчык изҵысны.
Аԥҳәыс қәыԥш, аԥҳәыс ԥшӡа ззырҳәо,
Шәаҳәарала изҟаҭәо ауаа,
Абар инапаҟны дахьыҟоу –
Илылеимыгӡои игәаҭахра.
Уажәык зынӡаск уи убла хылкуеит:
Иссирха амца ашәахәақәа,
Илықәҷҷо, илылахәмаруеит,
Игәилԥштәха иуаркалеиуеит
Еибакны иҟоу лыӡӷқәа.
Аха Аурҭ уа акраамҭа днымхеит,
Днеиҭаԥеит ишьҭахьҟа иара...
Уи илшон, абраҟагь илшеит
Ианаамҭоу аҽҟажара...
Агылҩа дуқәа иааҟәымҵӡакәа,
Ибылуан аҿҿа-ҿҿа рыхга.
Џьара шьҭыбжьыкгьы мыргаӡакәа,
Иӡырҩуан иаарыкәршан таига.
Ашамҭа иацгылаз аҩыџьа,
Инхылахит таига амшын,
Амшын машәыршәа бжьыкгьы зҭымҩуа
Адунеи иахыҵәаӡаз акын.
Ҭагалантәи аҩежьра иацлан
Амрахәага хаа аԥшшәахәқәа,
Иссирха еилаарцыруан
Ихьӡыркыз арха ду, ахәқәа.
Аҽарӷәӷәаӡеит сынтәа ҭагалан,
Акыр аҩеижьра ааннакылт:
Иагәҭасны аӡын насҭха инаган,
Иара атәы уа ишьақәнаргылт.
Иагьиашоуп уи, аҳра ауан уа аӡын,
Ҭагалангьы абжеиҳара га.
Избан? Досу дызлаҟоу ицыз –
Иԥшӡамхои иаҳагьы таига.
Шьыжьтәи таига гәҟаҵаган,
Аныҟәарагьы угәанарԥхон,
Ҳа ҳныҟәаҩцәагьы иара рҽаҭан,
Аҳауа ҿаца лбаадо ицон.
Ус рымҩа неихҵәа иаарыԥгылеит
Урҭ неиҵазцалашаз акы:
Аҽырԥагьа иргыл агыгцәа,
Колыма сазцоит ҳәа агәы иҭакы,
Инеиуан ашьха рҩаш.
Умыркәа,
Шьҭа цашьа амаӡам џьара.
Аурҭ зынӡаскгьы усс имкӡакәа,
Еиҩиҵәашт уи, аха лара?
Мариа?
– Шьҭа ишԥаҳаԥсыхәо? –
Ихьааго ҿаалымҭи ларгьы.
Аха убраҵәҟьа лыбжьы ааԥсахны,
Инацылҵеит иаарыӷәӷәангьы. –
Ҳҭалап. Шәарҭ аӷьыра шәнаҿагыла,
Снашәывагылап, шәнапы кны,
Сара, егьи аганахьала.
– Мап, мап ҳазҭалом ус ӡыбны. –
Аурҭ уи днаԥирҟәҟәааит еразнак. –
Ишәзычҳауама, шәыхьҭакып,
Ари исырӡха аӡиас иааиуа,
Шәарҭ агәаҵәыхь шәызнарҵысып.
Убас егьиҳәеит, дымԥшӡакәа,
Ҩнапыкла дҩышьҭԥаа аԥҳәыс дыкны,
Аҳәыҵәыҳәыҵәхагьы ламраӡакәа,
Аӡы дынҭалеит шьамхахьы.
Есааира наҟ иҽалеихалон,
Ашьшьыҳәа игәиҽанҵа акыр,
Мариа ҿымҭ дзықәшәаз лҽаннлраалон
Дзықәгәыӷуаз анапқәа дыркын.
Имаҟҿаҳәарагьы инахысуан,
Зынӡа ихьшәашааӡаз аӡы.
Ацәқәырԥақәа уажәы-уажә исуа,
Ицон бахәык еиԥш инԥаны.
Иҵааршәха ашьха рҩаш инеиуаз,
Уаршәуан, аха уи хьаамго дцон:
Игәыдыҳәҳәал аԥҳәыс инеигоз,
Ихааӡа лцәа-лжьы дарԥхон.
Уи убасҟак игәыҟаҵаган,
Мчык иланаҵеит ус иара,
Изгәамҭаӡакәа нырцәҟа инаган,
Инықәнаргылеит аҟәара.
Инылбааит амҩахәасҭа пиџьҳа,
Акыӡӷы ҳаракқәа ирыҿгаз,
Инылалт абна, ихьырҩежьха
Аӡы аҩ-ҟәаракгьы зымҽхакӡаз.
Иагьнылалт... узқәымгәыӷуа иарбан
Абри атоура бнеик аҟны!
Иҩыҵыҩрызшәа, хҩык еразнак
Сабрадала рхаҿқәа хҩаны,
Иқәыџьмаха инеи инрыжәлеит.
Ҩыџьа наҟ-ааҟ инапқәа кны,
Аурҭ убраҟаҵәҟьа дырҳәынҷеит,
Егьи ишаха аарыхианы
Уи далеиԥахырц иҽыназикит.
Аурҭ, аҩыџьа икаҟьҟьаны,
Ашаха зкыз инимжәа дисит.
Уи убасҟак ахьаацәгьа илсит –
Дынцәыҵакьакьеит дыхбыкьны.
Ианыҟамла шьҭа уаҳа ԥсыхәа,
Ирыӡбеит ацәгьаҵәҟьа аҽазкра:
Урҭ раҳәызбақәа ашыр-сырҳәа
Иҭкәыцә инидыххылт иара.
Инидыххылт аха аҟьаха
Мап, мап имаӡаӡеит аӡәгьы:
Аурҭ еразнак дҩаҵҟьеит дурҭха,
Индәықәҵа инапқәа ҩбагьы,
Аҩыџьа раҳәызбақәа нрымиԥааит.
Ибџьардахаз неиҟәҟьаны,
Егьи ишимчыз инилаиҵеит
Иаҳәызба... шьҭахьла...
Шьҭахьла иҽӡаны,
Аурҭ ахьаҳәха имаӡаӡакәан,
Апҟаҩҳәа идәықәҵа инапы,
Ацәгьаҟаҵаҩ инапы инақәшәан,
Аҿқәақәра неиларҟәыҿны,
Иакыз аҳәызбагь наимнаҟьеит.
Ацәгьауҩгьы уаҳа шилымшоз баны,
Таига лашьцара днылашәаҟьеит,
Иԥсы ацәаҳара еиқәырханы.
Уи алеи-ԥси рыбжьара акәхеит,
Насгьы быжьмыргаӡа џьара:
Ацәгьауҩцәа усгьы ицәажәоз ракәмызт,
Аԥҳәыс – илылымшартә быжьҭгара
Ус дҟалахьан убра лара.
Аурҭ ацәажәаха змаз иоума,
Ишны ауаа ркаҟьҟьара иаҿыз,
Уи ажәа усыс иԥхьаӡозма –
Анапқәа ракәын зыгәра гатәыз...
Цнапыкла аҳәызбақәа шикыз,
(Аурҭ ахԥагь ианамхеи уажәшьҭа,)
Ижәҩа аҟәада злыҩры илеиуаз
Иааикит егьи ала еимлагәа,
Днахан икьаҿ неимыртаӷа.
«Ацхыраара! Ацхыраара ҳәа!»
Мариа днеилнашьааит акы.
Лшәаӡыӡара дналҵын, абӷьааҳәа,
Лкасы налхылԥааит ларгьы.
Уажәшьҭоуп лыхшыҩ лхаҿы ианааигьы,
Уажәшьҭоуп данықәгьежьы дласны,
Иҿалҳәеит лкасала ахәрагьы,
Икьаҿ лырҽеит инеишәҵаны.
Аурҭ ахьаа ӷәӷәа шимаз мырӡа,
Даҿын аԥҳәыс лгәы арӷәӷәара:
– Шәымшәароуп, рышьҭамҭагь ырӡны,
Таига инылахәашеит дара:
Урҭ аҳәызба дуқәа аныркыз,
Ирылымшаз рылшарцу уажәшьҭа?..
Иуааума шьҭахьла ахәра унызҵо,
Иаԥсам урҭ рыӡбахәгьы аҳәара.
Валери ибзиангьы дыҟаӡамызт,
Акьатеилашә, имх дыԥҟан,
Аха ашоура дканажьуамызт,
Есымша, есуаха дбылуан.
Аурҭгьы даараӡа даргәаҟит
Анапы хәымга изнауз.
Акраамҭагьы дышьҭахеит убраҟа
Аҳақьымцәа ихәшәтәра ишаҿыз.
Уи дгәыгәҭажьӡамызт, иҟалозма,
Ицон, иаауан, ауаа дырбон.
Таигаа, ажәала иузҳәозма,
Дышхьааргоз. Рыгәқәа ԥнажәон.
Ас хәымгарыла иахьизныҟәаз.
Иабатәи ламысдақәоу мшәан дара?
Таига агәҭа аԥҳәыс илыцнеиуаз,
Еилкаан – дымҩаԥгаҩын иара.
Харбини Абгеи хьаада-баада
Ус рҽеиқәырԥсаса итәоз уааӡам:
Ахьыҵхра, аӡәӡәара ус адагь
Аргыларақәагь урҭ рыҿӡан.
Иааиуан аӡын аҽыргәааны,
Ирацәамхеи иара иацәцаз.
Ҭагалан шахәыруаз аҽақәжьны,
Ноиабр заҵәык ауп иазынхаз.
Убри зегь алсыршап ҳәа ақәнакт.
Иҵааршәха адгьыл ҟанаҵеит.
Еразнак нас асыҭәҳәа ақәнаут.
Аӡиасқәа зегь ҿанаҳәеит.
Ахьыҵхра инаваргылан акәын
Ишаҿыз рыргылара аҩнқәа.
Урҭ уаҟа ирыхьӡын абаракқәа.
«Таигеи» Хатанеи рыгәҭаншәа
Акгьы дыргылт – уԥхьартә убраҟа,
Мамзар шә-ԥсык уара иухангьы,
Уҭыԥ азнеиха уамраӡакәа,
Аҵаа уқәнаҵон убылны.
Абригадирцәа еснагь иҿыцӡа
Ажәабжьқәак ааргалон убра,
Абар урҭ иахьагьы илахҿыхӡа
Иаҿыми иҿыцӡоу аҳәара:
– Адәҳәыԥш аҟны ишьҭаҳхт аҭӡамцқәа,
Таигаа зегь зкыша аҩнқәа ҩба, –
Иҳәеит Харбин ус, дмыццакӡакәа,
Иҩыза игәы ҟаҵауа,
Уи дшашьцылаз ибжьы рԥшқаны,
Ихәозшәа ачымазцәа ирызкны.
– Уи абри амчыбжьаз ҳагьалгоит, –
Инишьҭеиҳәеит Абгагь уа.
Усҟан уи иажәақәа неилалоит,
Ишеибакәу акны иҭҟьауа. –
Афрынеи аҽыкәабарҭа дуи
Уара убригада иҟанаҵеит, –
Аурҭ ибригадагьы дазгәдуны,
Инациҵоит, иара ирҽхәеит.
Абригада ибригадирдазгь
Иҟалозма иаҵахарц џьара:
Иахын Аурҭ ихыԥша даныҟамызгь,
Аҭакԥхықәра иаҳагьы ирӷәӷәауа.
– Ҳаи, афырхацәа!..
Ишәасҳәарызеи?..
Ҭабуп! – уа иажәа ааҿахҵәоит
Валери Силин.
– Изџьашьатәузеи? – Аурҭ дныбжьалт –
Руал нарыгӡоит.
Усҟак аусура гәцараркуан,
Усҟакгьы идырӷәӷәон дара,
Афронтаҿ асолдаҭцәа ракәушәа
Иазықәԥон урҭ иахьа, уаха.
Иазықәԥон ишырҭоубаз ала...
Таига ируз аҭоуба.
Мчы ӷәӷәас ҳәа иара иалоу
Иҟалозма иацназгоз џьара!
Убри инақәыршәан инеиуан.
Ишԥаҟалоз еилахәара.
Дызусҭзаалакгьы таигаа иреиуаз
Уи усԥшьас иԥхьаӡон иара.
Аурҭи Валерии уа иахьышьҭаз,
Мариа лылаԥш рхын, илбон.
Аурҭ залымдарала ихьыз,
Лара илхаран илыԥхьаӡон.
Ихьаагаӡаны зны ианылҳәа,
Аурҭ дахыхәмар дҵак ҟаиҵоит: –
Бгәы иҭаз, «Таига» ҳаннеилак,
Иаҳа исгәаԥхаша ашәа бҳәоит.
Убрыгь ҟамлеи лассы, лассыҵәҟьа,
Уи ашәа рҳәартә иргәарԥханы;
Ирылаҩит ус жәак ӷәӷәаны,
Ачымазцәа зхәшәтәуаз рҳақьымцәагь
Иреиӷьын изхәшәтәуаз акны.
Аурҭи Валери инагыл-аагылон.
Ҽа ҩымшҟа ишьҭахар қәнаган,
Аха уажәшьҭа ишьҭанаргылом,
Урҭ ираҳаз: усҟак иӷәӷәан –
Ачымазцәаҵәҟьа рхьаа хнаҽуан.
Хыхь мардараны уахьынхало,
Иҟьаҟьаӡа адәҳәыԥш ду шьҭоуп.
Убри агәҭаҵәҟьа рымпыҵахала,
Еиҵҳәа ҩ-џьаргәал ҩнык уа иҟаҵоуп.
Урҭ шысламшәла иџьгәоуп, усҟакгьы
Еихаҟаца уа еиласоуп,
Егьа ԥшацәгьа нықәсларгь уаҟа,
Бзанҵык акы зкылымшәо ҩнқәоуп,
Макьана ауаа ҩналартә иҟам,
Акырџьара урҭ еиҩкаатәуп.
Ирҽеитәу рацәаӡоуп рыҩныҵҟа.
Уа цәыцәи ҵәаҟьеи кыр ҩнаԥсоуп.
Аха уи аха змада, хьаасгьы,
Мамзаргьы икырцу уи аӡәы!
Еижәхибаҵа, – еигәа-еигәҭасуа
Агәгәаҳәа иныҩнашылт руакы.
Хатана аиҳаб ду данцәажәоз,
Аклуб ду шыҟаз еиԥш иҭәны,
Уаа ҩышәҩык инреиҳа иҩналаз,
Убас иҩындырҭәааит аҩны.
Абар, абар, иаргьы дахьыҟоу,
Хатана аиҳаб ихаҭагьы:
Таигаа дрыцны дмааи иаргьы –
Ахьы абџьаруп ҳәа азызҳәоз
Ҩадатәиқәа рзы иаҳагьы.
Дааит, таигаа уи ажәабжь реиҳәарц.
Уа дшаазҵәҟьа рлымҳа иҭаст иаха.
Изнеит џьоукгьы таигаа иреиуаз...
Ауыха ирмоуит нас цәамҭхаа.
Ирацәаҩхеит ус зыцәа ҟьалаз.
Уи ауп ианааша еиманы
Аҩн ҿыц еразнак изыҩналаз –
Ираҳарц уи ихаҭа иҳәоны.
Валери Силин ажәа ииҭеит
Ахьыцхырҭақәа реиҳабы,
Ибжь ду еразнак ус инҭицеит: –
Зегь ҳаззыԥшыз уахгьы-ҽынгьы,
Иҳаҳандаз ҳәа ҳзыргәаҟуаз ажәа,
Информбиуро ҳарҭ иаҳзаанагеит:
«Ҳар, афашистцәа рыр иҩажәлан,
Москва амҵа иԥыххаа иргеит».
Зегь агәырқьҳәа рнапқәа ҩеинырҟьеит,
Еинырҟьеит убасҟак ирӷәӷәа,
Аҩн ҿыц еразнак иаахыџхыџит,
Инрылгеит ақьарсҭақәа аҿҿа.
Иаҟәымҵит, кыламаа иаҟәымҵит,
Рнапеинҟьара иауам, еиқәтәом.
Мариа заҵәык урҭ ааҟәылхит,
Иаацәырга зеиԥш ҟамлаӡо,
Таигаа енагь иргәыҟаҵагоу,
Изырлахҿыхуа есқьынгьы
Абжьы ҟәымшәышә, насгьы имчлаҵагоу
Хҭыск есқьынгьы иазкны:
«Ашьыжь Кремль аҭӡамцқәа аҩычоит,
Еикәаԥхо дара ҟаҵа.
Ҳтәыла ҿыхеит, Ҳтәыла гәырӷьоит,
Ашәа наҩуеит хараӡа».
Анапхгаҩ ду иҳәарц игәы иҭыхоз,
Аҳәаха имҭа, иццакуа,
Мариа, иазыҟаҵан, илыцыз,
Еразнак иацӷызит ауаа:
«Зымч еилашуа,
Еихымсыӷьуа,
Аӷа дыззымиааиӡо уара.
Атәыла ԥшӡа,
Москва ӷәӷәаца,
Изду зегь реиҳа ҳгәбылра».
Аԥҳәыс қәыԥш ашәа иалашыҩкыз,
Дазыҳаҵҳаҵо, илгәарԥха,
Еиҭаацәырылгеит ишлылшоз
Анаҩстәи иааиуаз ахапа:
«Амра рҽаҭа ауаа неиуеит,
Еибаргәырӷьо, иччауа.
Зԥенџьыр аарту школк идәылҩуеит,
Октиабриатаа рыбжьқәа».
Абра, гәыԥк иалахәыз рҿы инымхеит.
Аусқәа даҽакхеит абра...
Мшәан, колымаа егьа рхәыцуеит,
Аҳәаа инҭыҵлашт, нас ишԥа!..
Урҭ аҳәааҭыҵра мыжда рдыруеит:
Ишҩышәҩыз аӷу ааҭдыргеит.
Ахьыҟәшәаҩцәа, аӡәк иеиԥш, ашәа
Даргьы убас ишьҭых иагеит.
Аиҳаб ду аимгеимцара иашьҭаз,
Убасҵәҟьа ихьын ихаҭагьы,
Иныжьны иажәа иациҵашаз,
Инрылаиҵеит иара ибжьгьы:
«Зымч еилашуа,
Еихымсыӷьуа.
Аӷа дыззымиааиӡоз уара,
Атәыла ԥшӡа,
Москва ӷәӷәаца...»
Икаҩуан ашәа ус иаанҵәаанӡа,
Икаҩуан абжьқәа рацәаӡа.
Угәы иаанагарын: иааҟәымҵӡакәа,
Иара ҿнаҭуазшәа агәы еибакӡа,
Иара, иара, таига ахаҭаҵәҟьа,
Аӷа изгәааны игәынқьуа...
Алеишәа цәгьоуп таига, ицәгьаҵәҟьоуп
Еилазго рзыҳәан аҭоуба.
Икаҩуан ашәа ус иаанҵәаанӡа,
Ицон, ицон ицәқәырԥаха,
Еимгәҳәа таига, таига агәҭаҵәҟьа,
Еилалоз абжьқәа ус ҳәауа:
«Зны ицәгьоуцәаз,
Аабыкьа иҭрыжьыз,
Дкомҿарыз,
Дначальник ҳаракыз,
Зегь гәацԥыҳәала ашәа еицызҳәоз, –
Акын зегьы еидкыл изкыз:
Иҳақәлаз афашистцәа рами,
Иҳабжьаз аҭынчра наҟ ирбга.
Уи аҭоуба аилагара ами,
Уи ауп изыҵыҩрызгь таига».
Ааи, иҵыҩрит хьырҵәаҵәа, ӷәӷәала,
Иҟанаҵоит уи иара итәы...
Иаацәыригеит аиҳаб ду иажәа,
Ианиаӡа уажәшьҭа иҳәаратәы: –
Аҩызцәа! Афашист макьана
Ҳа ҳтәыла акырџьара дахуп.
Дахьыҟазаалак убасала
Уи дԥыххаа-дҟәыбаса дгатәуп. –
Ҳаиҵамхааит, абааԥсы, ҳақәԥароуп.
Ахьы шыбџьару жәбоит зегьы.
Ҭабуп аҩызцәа: Москва аиааира
Иӷәӷәаӡа иалоуп шәыхәҭагьы.
Убри аҽны иныҳәа духеит,
Иныҳәамкәа: иаиааит Москва!
Зегь рыгәқәа шьҭнахт, ԥхьаҟа ирыԥхьеит
Ирыцлеит раҟара ауаа.
Аҽақәа ҩбеи бнацәки ирылгеит,
Таигаа зкьымслоз, игәцаракуа,
Кәти шьхакаԥкаԥи
Ҩынҩажәа ирхыҳәҳәеит –
Ресторанхеит иҟаҵам аҩнқәа.
Асԥирҭ! Уи еилаҭәон ирҩашха,
Уагәылаӡысап ухаҭагьы.
Иржәуан, иржәуан, еиҳа ржәуан иахан:
Дыҟам иазхоуп ҳәа зҳәоз аӡәгьы.
Уи хҭыс бааԥсқәакгьы ахылҿиаалахуеит,
Уцәа ианазымклак зынгьы:
Зыбз иаанагоз џьоукы еибырҳәоит.
Цәгьашәаҵәҟьа еибадықт џьоукгьы.
Ахьыҟәшәаҩцәа уи еиԥшқәа рдырлоит,
Арыжәтә ианхнахӡалак дара,
Аха наҟ-наҟ ӷанџьс ианыруам
Урҭ реизыҟазаашьа, ргәаҭахра.
Шьыбжьышьҭахь Пиотр Ивангулов
Ахьыҵхырҭа зегьы ибеит.
Ианиҵеит иаҭаху мыругас,
Нас ауаа рыдкыларахь деихеит.
Зегь раԥхьаӡа Абга иҿааихан,
Дааҭгылт, дизааигәа аиҳабы. –
Аҩыза, аначальник! – ҿааиҭуеит,
Арыжәтә ихымԥсаац уи уажәгьы.
Иҿы мыҵмыџь-еиҟәԥоушәа ираҳаз,
Еивҵаԥах хаԥыц ӷәӷәала иҭәын.
Иблақәа еиқәаҵәа-самсалха
Арыцҳамшьара рхыжж ирхын. –
Аӷа сицәшәом бџьарк саиргап ҳәа,
Мшәан иабасааирхо иара? –
Иҽааилихт ихарԥ неишәхырҵәраа.
Ицәа усҟак ирӷӷан, еибгазҳәа
Иубомызт нацәа ҭыԥк џьара. –
Ҳначальник!
Суҳәоит изуа акакәзар,
Афронт ахь сақәиҭтә ацара:
Аӷа убасҟак дамыӷ инысҵар,
Иаабап, ишичҳауа иара.
– Ҭабуп, ҳначальник, – дмааскьацәакәа,
Аурҭ убас неиҳәеит убра. –
Сышәхәышәтәит. Шьҭа сахьаҭаххалакгьы
Сыхиоуп: хара, ааигәа.
Сшәышьҭыргьы аибашьрахь, мап сҳәома,
Уаагь схәарҭахап нас аказы:
Ақыдқәа реиԥш аӷа ивагонқәа
Срыгәҭас ибӷасҵалап хланҵы.
Ԥарԥалыкьҵас ишьҭыбжь мыргаӡакәа,
Аԥарԥалыкь еиԥшгьы дласны.
Дизнеит Харбингьы аначалькик,
Ихаҿы гәыбзыӷӡа, илашаны. –
Ҳначальник! Сҩызцәа ишьҭырхт акака:
Зхы иақәгәыӷуа, иӷәӷәоу џьоук роуп –
Аӡәаӡәа ирылшаша рацәоуп.
Сара исҳәарц сҭахуп имӡакәа:
Урҭ раасҭа акыр скәадоуп
Маха-шьахала, хаҭатә мчыла,
Убри аҟынтә сшәыҳәоит сара
Сбригада иалоу сышраԥгылоу
Афронтахь ҳаицдәықәшәҵарц ҳара......
Ишәаҳап ҳазлаҟало убра...
Абжьқәа геит аиҳабацәа рнаҩсгьы.....
– Саргьы исылшаша ҟалоит!
– Ахысшьа здыруеит ибзиаӡангьы!
– Сара амашьына ныҟәсцоит...
Москва ахаҵара ду иалшаз,
Ус иарбыжкит, ишьҭнахт ауаа:
Иазыҟанаҵеит – зегь шиашаз
Ицартә афронт ахь еибашьра.
Ахьыҵхырҭақәа реиҳаб дуӡӡа,
Зхы шкәакәаӡа ишлахьаз,
Инхаддылт илабжышқәа, дгәырӷьо,
Гәанылагь инеиҳәеит убас:
«Абарҭ зегьы цәгьоуцәан, аԥсадгьыл
Акырӡа иапҟахьоу уаауп.
Иара аншәарҭаха, зегь рҽеидкыл,
Анык леиԥш ирыхьчарц рҭахуп».
– Ҭабуп, аҩызцәа! – Ивангулов
Ибжьы қыџь-қыџьуа иааҭиргеит. –
Шәшазыҟоу шәтәыла гәыла-ԥсыла,
Шәа шәусушьалагь иаабахьеит.
Шаҟа шәылшазеи, шаҟа ҟаҵоузеи
Ҩымзи бжаки рыла абра.
Ҩымзи бжаки!
Шьҭа изаҳамҳәозеи:
Иагьаамҭоуп хымԥада уажәшьҭа
Абраҟа хьыҵхырҭа дук ахтра.
Афырхацәа! – ибжьы ду даара
Ирӷәӷәа иагьааирмчит иара. –
Иахьа шәарҭ шәаҭахуп абраҟа.
Абраатә солдаҭқәоуп шәарҭ иахьа.
Валери Силин даанаскьаԥхьан,
Абригадирцәа иарҳәеит ус:
«Иаци иахьеи аус муӡакәа
Иҳацәцеит, ҳахамшәалт – ныҳәамыз.
Аха инымхеит адҵа нагӡамкәа».
Ахьыкапанҩы инирҭеит уа
Макәанк ихыхәхәа иазымкуа
Ахьыцқьа захьӡу, еикәаԥхауа.
Уи «аабатәи акасса» иҭыҵит.
Иӷьычыз, иҵәахыз ахьы,
Иахьа зегьы аплан иазыркит,
Иҟамҵакәа хьаас, ргәаҭахы.
Дцеит асас. «Таига» аиҳабыра
Аҽны (иахыццакит усҟак)
«Рконституциа», рхы неидкыла,
Иҿыцу нацырҵеит статиак:
«Ҳаԥсадгьыл иақәлаз зегь аԥырхны,
Ахы иақәиҭхаанӡа иара,
Изуеит сара аус сҽазҵәылхны,
«Таига» саԥырымҵуа џьара».
Аус убра мацара инымхеит.
Кыр збахьоу, кыр зхызгахьоу ауаа,
Дара ртәала иҵагьгьы рҽаныршәеит
Ишзалшо ала арӷәӷәара.
Уи «аҳәынҭқарраҿ» ӡбырҭа дукгьы
Ирыман иаланхоз ауаа.
«Ицқьоу» роуп уи знапы ианугьы,
Џьара дзацәцомызт цәгьак зузгьы –
Уи дақәдыршәоноуп иқәнага.
«Аҭоуба-закәан» зыхьчоз урҭ ракәын.
Ирмыӡби – хымԥада инамӡеи.
Урҭ рымч еиҳау, иаҳҳәап имӡакәа,
Џьара иҟалозма адунеи.
Иааргеит урҭ аӡбышьақәагь рхала
Алагерқәа рыҟнытә дара.
Зхы иақәиҭу уаауп ҳәа, иауама
Урҭ ржәытәра рыламслар џьара...
Еицны инеиуеит урҭ уахынла,
Ишыҟарҵаз еиԥш зны дара,
Џьоук қәыџьмаха инеи инрықәлан,
Сабрадала рхаҿқәа ҭаҳәҳәа,
Аҩыза ҳәа хадас ирыцыз,
Ҵыркантк ажыжәҳәа имҩанырҵаз,
Инаахан илахь агәҭанӡа,
(Усҟак уи гәеибакрыла идәықәҵан),
Ихы ашьҭахь иалҟьеит иҵарӡа.
Егьырҭ аҩызцәа уи ауха...
Еилгеит урҭ имариаӡангьы:
Аӡәы иԥынҵа ргеит иҿӷәыхаа,
Егьи илымҳақәа ҩбагьы.
Аԥсы изааигәа қьаад бӷьыцк цәажәон
«Ҳҭоуба еилазгаз – иқәнага»,
Ҵаҟаӡа нбан дула иазгәаҭан:
«Таигатәи азакәан, таига!»
Шьыжьымҭан мҩахәасҭак иҩаныла,
Ишцоз усура ҳәа аӡәырҩы,
Игәыҭҟьа-ԥсыҭҟьа инеихагылеит
Аҵыркант зхы иалҳәаз ауаҩы.
– Ҭенгиз Кавказтәи! – урҭ ираӡәкыз
Деиҵасуа ҿааиҭит деибакны.
– Уанбзазгьы кавказаа ҳцәарӡга уакәын;
Изҩыроуп шәҟәык инарбаны.
– Иҟалеит ҳәа уԥсышьагь еицәаны.
Хатанаа ацәгьа нзыжьуа роума,
Ашьҭазаҩцәеи апрокурори
Акырӡа аџьабаа ду рбеит,
Ашьра ҟазҵаз ицәырган ироурц,
Анахь-арахь акыр еимдеит.
Артель «Таига» хәыц-хәыц еимырдеит.
Днырмыжьт зыгәра рымгоз аӡәгьы.
Аха цәгьа зуз ҳәа урҭ дырзымбеит,
Абри нахысгьы дырбом бзанҵгьы...
Таига дагәылала дышнеиуаз,
Ихьӡеит ахьаацәгьа аҽырӷьӡаны,
Уажәраанӡа усурала ихигоз,
Ианеизынха – дакит дхәрны.
Аныҟәараҵәҟьагьы илнаршомызт.
Инаиҵӡааӡеит шьҭа ишьапқәа.
Аҽеимыртаӷа ҵлак ахьгылаз,
Дымчыдаха днаҵатәоит уа.
Сергеи Марчук аҵара далган,
Ҩадаҟа усура ҳәа дааит.
Аԥшыхәрҭаҿ коллекторс дшыҟаз,
Иуамаӡоу абри иаҳаит:
Анемсаа итәыла ишахыҵәаз,
Ишырыблыз дара рыҩны,
Цәгьала ишыршьыз иани иаби,
Дынхеит ҳәа иашьа деибаны.
Идыруан уи изгәакьоу Киев
Ақәылацәа рнапы ишакыз,
Аха идыруазма уи асҵәҟьа
Ауаа рнырҵәара ишаҿыз.
Дышгәаҟуаз аҷкәын, хгарҭа имоуа,
Ԥсы зхоу дахьықәӡамыз ааигәа,
Ашысламшә днылаҳан уи дыцәоит,
Иааикәыршан таигоуп, таига.
Дышьҭоуп, ихаҿы «кәыбрынамышьҭгала»
Ауразоуроу зегьы нҭаҳәҳәа.
Ианҵамҭақәа зҭоу ашәыра – хчнызоуп,
Инақәҵа арҭмаҟ ижьаҳәа.
Адунеи аҭынчра ду ахыҵәоуп.
Зегьы еиқәшьшьуп рыбжьы мгауа.
Таигаҵәҟьа, дрыцҳашьауа аҷкәын,
Анык леиԥш иахьчоит ицәа уа.
Абар аҽаҵәахуеит шьҭа амра.
Зынӡаск аҭынчра аҽарӷәӷәаӡоит.
Аҟәаԥаҿаԥа зегь аԥсы ӡа,
Шьҭа ахьшәашәарахь еихоит.
Иналырҟьан, уи ацәа дналнахт
Абжьы игаз иҿацаӡа.
Иҿаԥхьа – ҽацә ду тәыҩахаха,
Уи дақәтәоуп ӡӷабк лхаҿы гьежьӡа.
Лыԥси-лыԥси еихьымӡо дцәажәоит:
Аколлектор ԥхыӡ ибозшәа,
Ииҳәо иҿамшәо дналҿаԥшит.
Дынҽыжәҵ днеизааигәахоит лара.
Уажәоуп данеиликаа уи аӡӷаб,
Уажәоуп ианидыр лгәаҭахра.
– Мап, мап, сгәы бзиоуп. Сакӡом амла!
Сыԥсы насшьарц снаиан абра...
Убасҟан иаҳагьы иссирха
Аҽеиҭанакт таига ахаҿра.
Иқызқызуа, еилаҩынтуа,
Лаԥш зхьымӡаӡо ишьҭаз аԥсҭа,
Аӡыжь ду хыҵны иҩахаԥазшәа,
Аҽацәқәа инҭдырҭәааит иара.
Ана, ара инарықәшәон улаԥш,
Ицәырҟьа-цәырасуаз ауаа:
Иҽыжәлан, арахә ирыцны инеиуан,
Икарцон арахә урҭ џьара.
Игәаҵанӡа инаӡеит Сергеи
Аӡӷаб лгәкы-ҵәыкра, луаҩра.
– Бызусҭа? Ибыхьӡуи?
Арахә абанӡакашәцауеи шәара?
Ус ԥҳәыски хаҵаки анрыдгыл,
Лнапы неиҵых зымҩа инарха,
Ахаҷа-хаҷаҳәа ус нацылҵеит,
Иаҳа длахҿыхшәа уи дҟамлеи. –
Иколнхацәоуп аҩыџьа инеизгьы,
Татиаас лани лаби роуп.
Елена – уи ишәпажәпоу ԥҳәысуп.
Ефим – афархь еиԥш деилаҩоуп. –
Уара угеологуп зегь рыла:
Ужьаҳәеи уарҭмаҟи ус рҳәоит.
Иухьзеи нас таига уаххәыцуам –
Зынӡаск иатәоумбаӡошәа збоит.
Ашысламшә тата унылаиан,
Уҩнеиԥш уцәеит, уԥсушьоит.
Ашысламшә ҵааршәуп ҵаҵӷәыс иамоу
Агәаҵәыхь узнарҵысыр ҟалоит.
Ефим аҿҿа-ҿҿаҳәа дцәажәоит.
Ибзиан аурысшәа иҳәоит.
– Иабаҟоу шәҭыԥ? Ихароума?
– Асыԥса азааигәара ҳанхоит.
– Убас анакәха, ҳаигәылацәоуп.
Иҭаацәа рбызшәала еиҭеиҳәоит аб.
Ани аԥҳаи рхаҿқәа нархалашоит:
Акыр ргәы иахәозар ҟалап.
Агәыла, насгьы таига агәҭаҵәҟьа!
Еиҳау насыԥ ҳәа ҟалаӡом.
«Агәыла бзиа агәы даҩызоуп», –
Ус аԥсуаа баша ирҳәаӡом.
Аԥсҭа аханы аҽеиҵҳәа иҭажьуп
Асыԥса имӡыҭӡо бзанҵгьы.
Усҟак дгьыл амҽхакуп – уа иқәӡап
Қалақьк шеибакәу зегьы.
Асыԥса уҳәеит ҳәа, уи ахьеиҟәԥаз
Унхықәгыла ҵаҟа уҭаԥшыр,
Еиҩхаа ҵаулоушәоуп ишыҟоу, –
Иҟалома ублахаҵ мгьежьыр!
Асыԥса! Шаҟа шықәса ҵуазеи
Еиқәшәы иҭажьужьҭеи абра?
Евенки иакәыти ишырҳәо ала,
Ианықәнагалагьы ишьҭан иара.
Асыԥса имӡыҭуа, ицыҩцыҩуа,
Иаҵәҟаҟараӡа, еикәаԥхауа…
Издыруада ҳдунеи, анҵааршәыз
Иннажьзар гәаларшәагас уа.
Абри асыԥсаҿы иааҭгылеит
Ҳа ҳахьшьцәа рырахәгьы даргьы.
Ари – курортк иаҩызоу ҭыԥуп,
Ԥсыршьагоуп зегь рзы – рахәгьы уаагьы
Таигатәи аԥхын даара иргәаҟгоуп:
Кәыбри цәымҵи уа ирацәаӡоуп.
Уԥынҵа иҭалоит, улымҳа иҭалоит –
Загьынџьара изҿу цҳароуп.
Иргәаҟгоуп урҭ иаҳа уахынла,
Ма амш аншәшьу – урфоит, урфоит:
Акәыбр дуқәеи акәбры ссақәеи
Иԥҭеиқәаҵәаха иухаԥоит.
Ирзымчҳакәа арахә бналоит,
Рхы ахьхоу – инылабга ицоит.
Урышьҭаз нас урҭ сыԥшаауеит ҳәа,
Таига дууп. Аџьабаа цәгьа убоит.
Асыԥса – уи азы иԥсҿыхгоуп.
Иара аҟны мацарамоу,
Кәыбри цәымҵи азааигәагь иқәлом –
Излахәои, еснагь иахьӡынроу.
Аколнхацәа уа ирыбаргәузеи,
Џьабаа цәгьа рбом, рус мариоуп.
Аҽацәқәа рзы афатә акәзар –
Аиагель зегьынџьара ирацәоуп.
Абраҟа ҩымз дара ирхыргоит,
Ииульи августи, анаҩс,
Уи усгьы иҳәатәу акоума,
Инхаз аамҭа – ԥхьаӡоуп ӡынрас.
Аԥшыхәрҭа асыԥса иазааигәоуп,
Хара имгакәа еилкаатәуп
Абра иҭаҵәах адгьыл иамоу –
Ахыԥхьаӡара рдырырц рҭахуп.
Зегьы рҽазҵәылх аус еицыруеит.
Акыргьы жреи траншееи ржит,
Ирдыруеит урҭ аибашьра аамҭаз
Ишхәарҭа дуу акасситерит.
Таига, Таига, зегь рыла ибеиоу!
Аҭынчра иухаԥоу инаркны,
Зегь бзиоуп, загь сгәы иахәоит,
Сгәы дырхыҭхыҭуеит инеизакны.
Еиуеиԥшым убеиарақәа
Ишԥашьҭырхуеи са сгәазҳара.
Уажәы акалеигьы сыԥшааитоуп,
Сазықәԥашт ихҭакны сара.
Мамзаргь ишԥахәо уи ҳаԥсадгьыл.
Ишԥахәо ҳаӷа иҭархара…
Иӷәӷәаӡахааит зынӡаскгьы ҳтанкқәа,
Кәалӡыла ихҟьахааит дара.
Ҽа бзиаракгьы «Асыԥса» иамоуп,
(Уи акәша-мыкәшагь хьӡыс иахуп),
Иаҳа иазааигәоуп араионтә центр,
Ак аазҭаххо зегь – уахь рхы хоуп.
Аха абра иазгәаҳҭарц ҳалшоит,
Ҳгәы иҭаҳкыз еилыхха иҳәатәуп:
Иааигәоуп ҳәа ззырҳәо абраатәи ала,
Уи ҽацәла мышныҟәа аҭахуп.
Нас араион агәҭаҵәҟьа унеиуеит,
Уналагылоит уи «аҳҭны»,
Ҷандари ԥса-ҵлеи ирылагылоу
Тиукуль-Уриах ҳәа хьӡыс иахны.
Уи напхгара зегьы ирнаҭоит,
Иаҳҳәозар ҷыдала абар:
Иԥшыхәҩу иакәыз, драхәааӡаҩызааит,
Ахархәаҩ иакәыз аҭаххар.
Аколнхацәа зны гәыԥҩык рҽеибарк,
Ефим Андреев – рхантәаҩы
Даашьҭых ицеит аԥшыхәцәа рышҟа,
Ирбарц, еибадырырц рҭахны.
Татиаасгьы дрыццеит, жәиԥшь ирҭысыз,
Загьы дрызҿлымҳамыз лара:
Дахьнанамгац џьара анеира,
Иҿыцу илымбац рбара.
Иреигәырӷьаны ирыдыркылеит
Аԥшыхәцәа, асасцәа ирҭааз.
Зегьы еиднакылт: афронтаҿ иҟоузеи?
Кыр жәдыруама? Ишәаҳаз?
Издыруада Тиукуль-Уриахҟа
Аабыкьа дыҟазҭгьы аӡәы,
Иааигазар ажәабжь ҿыц убраантәи
Аԥшыхәҩы ма аколнхаҩы?
Аколнхаҩы даԥыст абраҟа.
Уи деигәырӷьо аҿыц неиҳәеит:
– Анемс фашистцәа ԥыххаа иқәҵа,
Ориол ҳар рнапаҿы иааргеит.
– Анцәа иџьшьоуп! – убасҵәҟьа дгәырӷьо,
Аԥшыхәцәа рахь ҿааиҭит рыпрораб. –
Ақәылацәа шьҭа рҟәаҟәа ԥҵәароуп.
Аԥыжәара шьҭа ҳар иргап. –
Абри анаҩс, Прокопи Климов,
Изааигәаӡан итәаз Сергеи,
Инапы неиҵыхны ижәҩа инықәҵа, –
Умшәан, абааԥс, – игәы неимырӷәӷәеи,
Нас аҷкәын ацәгьара ду дшақәшәаз,
Ишимоу гәырҩа дук неиҳәеит.
Аколнхацәа зназы ишанхаҵәҟьеит,
Ирҳәо рҿамшәо инеилахеит,
Нас ашыр-сырҳәа иҩеибаргылан,
Сергеи иааикәшеит еиваӷӷа.
Елена лгәы ԥыжәжәо ус ҿаалҭит: –
Урҭ қәыџьмоуп, ани аби зшьуа,
Еиҭымха иқәзырхо рыхшара.
Ироушам ҭыԥ џьаргьы, џьаргьы:
Ҳара ҳҟны мацара адагь,
Иаҭаххашам рыҩнаҭагьы.
– Ахәыҷы ихыҵуазеи?
– Дабаҟоу?
– Дгәыкуеит.
– Дычмазаҩхар ҟалоит. –
Аколнхацәа ус рызҵаарақәа
Атта-ттаҳәа инеилаԥсоит.
Сергеи иашьа хәыҷы зынӡаскгьы
Ргәы дыҵалт асасцәа ианраҳа:
Макьана ихәыҷӡоу аӡә шиакәу,
Макьана ԥшьы-шықәса дышреиҳам.
Уажәраанӡагь еибадыруаз уаазшәа,
Еицәажәон гәата-бӷата уа.
Ефим аԥшыхәцәа идирдырит
Рколнхара иалнаршазгь ааигәа.
– Ҳа ҳҟынтә Тиукуль-Уриахҟа ҩыџьа
Аҽацәқәа ирықәтәаны иԥрит:
Атанкқәа ҩба зыԥсоу аԥареи,
Ауаа рышәҟәқәеи уахь иҳашьҭит.
Рхатәгәаԥхарала ҳажәлар рахьынтә
Аӡәырҩы афронт ахь ирҭаххеит.
– Атанк заԥсоузеи? –
Климов днаҵҟьеит.
– Ҩынҩажәижәохә, – аҭак ҟаиҵеит.
– Ҩынҩажәижәохә нызқь аԥара! –
Прокопи иҩызцәа днарҿаԥшит...
Татиаас дынидххылт Сергеи: –
Даалак-ҩакит аӡӷаб убраҟа,
Илзымгәаӷьт лыблақәа иҟәгара,
Сергеи Марчукгьы иара убасҵәҟьа
Иаалыдхалт иблақәа лара.
Иазыҟаҵоуп аԥшыхәцәа бзиа.
Атәылахьчара Аҳәынҭкомитет
Инақәыршәа ақәҵара ишьҭнахыз,
Дара зегь абџьаркышьа рҵеит.
Атанкҵәҟьа еимҿыршәшәа еибырҭартә
Зылшозгьы рыламыз дара,
Урҭ Халхин-Гол «агьама» збаз роуп –
Ацхыраара ҟарҵон убра.
Зегь еиқәшаҳаҭны нас ишьҭырхит
Рыгәқәа азыҳәо, ихыҭхыҭуа.
Атанкгьы дара рхала иаархәарц,
Егьа иаԥсазаргьы иара.
Еизыргеит рмазара ҳәа иҟаз,
Зегьы рԥараҭрақәа ҭадырцәит,
Ирыԥшааит урҭ ирулакгьы –
Ҩажәижәохә аарлаҳәа ирыԥшааит.
Прокопи Климов аамҭа мгакәа,
Тиукуль-Уриахҟа дцеит шьыжьӡа.
Аҽацәқәа рымамзаргь аԥшыхәцәа,
Ирыҵоу ҽацә шьамхуп зынӡа.
Дзықәгәыӷуаз ҩыза бзиак диман,
Тиукуль-Уриах аус иуан,
Ажәытәтәи колымчанаа дреиуан,
Ақьиа-ҟәыӷа хәа ихьӡ гахьан.
Прокопи Климов ҷкәынӡак иакәны
Даннанага уи инапаҟны,
Диааӡеит, дазыҟаиҵеит аԥшыхәра,
Шьҭа зхалагь кыр зылшо аӡәны
Аҟәыӷа Рашь Чалмаз ҳәа ишьҭан.
Аӡәы ихы ишьышьуан игәы – даҽаӡәгьы.
«Акы иаргәаҟуа – дцоит Чалмаз иахь», –
Ирылан жәаԥҟаны зегьы.
Аԥшыхәҩы иара иҿы дышнеиҵәҟьа
Изычҳауама, иус дартәом:
– Саҭашәымҵан, – ус ҿааиҭит Климов, –
Ҳгәахәтәы шәа шәыда ҳзахьӡаӡом.
Сыԥшыхәцәеи сареи даара ҳшәыҳәоит
Иаҳшәырԥсахрацы шәара –
Ҩажәа нызқь мааҭ аԥара,
Шықәсыбжак наҭа аҿҳәара.
Рашь дԥышәырччо блала дааимидан,
Ишимуӡозгьы днаиртәеит,
Аҵәыца џьбарақәакгьы наиржәны,
Дихыхәмаруа абасгьы иҳәеит:
– Уара ӷәӷәак уоуп, аха уаӡәупе,
Ухала иузышьҭымхар ауеит...
Ажәытәтәи колымчан, аҽныҵәҟьа,
Аԥара наган инаииркуеит.
Аԥшыхәцәа ргәыԥ хәыҷгьы еиҵамхеит,
Ирылымшозгьы рылшартә руит.
Прокопи, иналагал аԥара,
Аԥшыхәцәа рышәҟәқәагьы ишьҭит.
Уи ҩынтәын иҽазикуазижьҭеи,
Иҟаиҵоижьҭеи аҳәара убас:
Аӷа Москва данажәла раԥхьа
Абџьарла азықәԥарахь дмеихаз.
Аха ирымуит: «Макьана уҭыԥаҿ
Атәылаз амаден ԥшаатәуп».
Убрижьҭеи кыр маден иԥшааит уи,
Уажәшьҭа иахаҵгыларгьы ахәҭоуп,
Иахәҭоуп, иахәҭоуп, нас аибашьыгагь...
Убри аганахьгьы иус ҟаҵоуп.
Прокопи краамҭа ус дазхәыцуан.
Иҩызцәагь ус иазхәыцуаз роуп.
Зны иаалырҟьан аԥшыхәцәа ирҭааит
Елена, лыԥҳагьы ларгьы.
Аҽацәқәа ирықәтәан иааит аҩыџьегь,
Иааргеит хәырџьынла урҭ акгьы.
Аԥшыхәцәа реигәырӷьан ирыкәшеит,
Татиаас – уи ҿыцбарах дырбон,
Зны дшыҟаз аҵкысгьы деинаалан,
Длахҿыхӡа, лгәы ҭгәырӷьаа ицон.
Уи деилаҳәан маҭәа иаҵәала,
Лхы касы ҟаԥшьла иҵакны.
Мап, жәиԥшь шықәса зхыҵуа лоуп ҳәа
Угәы иаанагомызт – дыҭҭәааны...
Иҭчаашәа лыблацәақәа иҟаз,
Ирыбжьыԥшуаз блақәак ҳәа ҭан,
Рхаҭа хәыҷны, ирхылҵуаз амца,
Еразнак укылзыблаауаз мцан,
Елена ахәрџьан ду нышьҭых,
Лҽазылкуан еиԥш аԥыртлара,
Татиаас инлымҵылԥааит еразнак:
Уи лхала илҭаххеит ахтра.
Иагьхылтит, иҭақәаз зегь наган,
Иҿаԥхьа инықәылҵеит Сергеи,
Днахыхәмар лангьы убас налаҳәа:
– Ба баԥхьа дшыцәаз са дсымбеи.
Аҳамҭа ссир аԥшыхәцәа иџьаршьеит,
Игәырхыҭхыҭгаха иҟамлеи:
Ахәыҷы изы ахамы уҭахума,
Ахылԥа цыӷцәалых, акашнеи,
Иԥхаҵәаҵәараӡа ахәыҷы иеиқәа,
Акьаҿгьы убасҵәҟьа иԥхаӡа.
Анаҩс зынӡаск иџьоушьаӡаша,
Ссиршәа иқәҵоу атарбаза,
Абарҭ еиҭымхаз ахәыҷы изыҳәан,
Ани-ԥҳаи иаарымгеи абра,
Иакут ҳәсақәа ргәыразра злыжжуаз,
Изыцраз ахәыҷы игәбылра.
Сергеи усҟак уи игәы иаҵаст,
Усҟак, усҟак уи днеилашит,
Иакуттәи аӡӷаб дынгәыдкыла,
Аҵәахҳәа лылахь днагәӡит.
Татиаас! Татиаас! Абри ажәа
Аҽны ирҿыҵакӡан зегьы.
Лҟазшьеи уи лҭеиҭԥши аԥшыхәцәа хнахуан,
Еилымх адугьы ахәыҷгьы.
Аҽацәҵәҟьа, дақәтәарц данадгыла,
Иаалҿаԥшит, ицәажәарц аҭахны,
Аха ишалымшоз дырны, лыжәҩа
Ашьшьыҳәа инықәнаҵеит ахы.
– Аҽацәгьы бзиа бабозаарын,
– Иҳәеит Прокопи иџьашьауа.
–  – данаҿаха, лбызшәала
Ус ааҭлырҟьеит, – догор .
– Урҭ бзиа иеибабоит аҩыџьегь,
– Дырхыхәмар ан, убас налҳәоит:
– Татиаас иахылҵеит хьӡыс Догор ҳәа,
Иаргьы ла иаалҳәо ханаҵоит.
Дырхадыршҭӡом аԥшыхәцәагь ргәыла,
Аиуртақәарҿ лассы-лассгьы
Инеилон рпатефонгьы рыман.
Асыԥса иқәдырҩлон абжьгьы.
Аколнхацәа цәгьаӡа ргәы иахәон.
Изымбац рзы иҟан иџьашьахәатәны,
Уи здыруаз, избахьаз ракәзар –
Иазыӡырҩуан иргәарԥханы.
Татиаас?.. Мшәан, ҭынч изтәо аӡә лоума
Ианадырҳәоз ркәшагак уи,
Асыԥсаҿ ус изықәгьежьуама
Ӡынраказы аурҭ, ауеи!
Татиаас аԥшыхәрҭаҿ анеира
Ус дарлахҿыхт, лгәы ҟанаҵеит,
Хара имгакәа лара лхалагьы
Инықәршә ашырҳәа зны дцеит.
Дырҩегьых илеигәырӷьеит аԥшыхәцәа,
Рыхгьы-рыԥсгьы лара илызкхоит,
Ла лхала, лхала заҵәык лнеишьа
Зегьы иаҳагьы дыргәанарԥхоит.
Иҿыцӡан аӡӷаб илыдырбалаз –
Уи ԥыхьа аасҭа дыԥхашьон,
Изыхҟьо закәу узымдырӡо,
Уажәы-уажәы дааҟаԥшьхалон.
Иҟалап, дахьлыцым лан, иахҟьозар,
Ргәы иаанагон аԥшыхәцәа ас.
Зегьы, зегьы ишрылшоз ала
Иаҿын лырлахҿыхра Татиаас.
Бзиа илбоз апатефонгьы,
Зны-зынла ианнлыжьлоз лыҩны,
Ауха иеигәырӷьан аԥшыхәцәа
Иагьлырҭеитоуп аҵыхәтәаны.
Кыраамҭагь аӡӷаб уа илхылгеит.
Абар, адәныҟагь шьҭа илашьцеит,
Аколлектор Сергеи Марчукгьы,
Татиаас лнаскьагараз дынҭҟьеит.
Зегь бзиа ирбоз лыцныҟәара...
Аԥшыхәцәа зегь ирҭахын,
Аха Сергеи Марчук зегь реиҳа
Уи иаҭәан, уалс издыз аӡәын,
Асыԥса зхыҵхырҭаз акәара
Инаваршәны ицон дара.
Иаарыкәыршаны зегьынџьара
Мза шәахәала ихҟьаз бнаран.
Инеиуан урҭ зегьы шьапыла.
Татиаас илышьҭархх Догор цон.
Сергеи ла длывагыла днеиуан,
Цнапыкала икын апатефон.
Марчук Татиаас иаҳа данҭиҵаа,
Џьашьахәыс абри ҟаиҵеит:
Уи цәажәашьала даара дӷарзаргь,
Иаауҳәо зегьы бзиа иеиллыргоит.
Агәеилыххара бзиагь лымоуп,
Илбоит ицәыругаз ахьцо.
Ажәала илылымшоз, напыла
Издырт ҳәа иурбо – иҟаҵо.
Татиаас еразнаказ днеиԥырҟьон
Рыжәҩахырқәа анааидкьыслоз дара.
Иара Марчук ихаҭаҵәҟьагьы
Иааилслон акы, иԥхаӡа.
Ааи, иԥхаӡа, аха идыруазма, мшәан,
Татиаас рыԥшыхәрҭаҿ даазгаз?
Уи иԥхаҵәаҵәараз мацарам,
Уи – икылкааны дызбылуаз.
Бзанҵык атәым дигәыдыҳәҳәала,
Ус дигәӡхьазма, мшәан, лара!
Иқьышәқәа лылахь иахьакьысыз,
Иаҿуп уажәгьы абызбызра.
Закәызеи иаалырҟьан илызцәырҵыз?
Сергеи дышрыцҳалшьоз лара,
Убри арыцҳашьара аҵкысгьы
Дышьҭнахт цәаныррак иӷәӷәаӡа.
Апатефон лҭахны даазшәа
Абас ргәы иаанагоит ауаа.
Илоузааит уи ҽыҵгас, илоузааит
– Илмыхәеи, мшәан, дылбарц «иара»,
Иналырҟьан иаацәырҵит рҿаԥхьа
Адәҳәыԥш ҟьаҟьаӡа, еиҵҳәа.
Икахәхәа-кахәхәа аҷандарқәа
Уа еивагылан еиваӷӷа.
Сергеи инапы неиҵыхны,
Инакәиршоит убарҭ руакы.
– Са стәылаҿ ирацәоуп арҭ рыжәла...
О, с-Киев гәакьа, сзызгәыку! –
Нас аӡӷаб лахь иара даахьаҳәны,
Са с-Киев афашистцәа иркуп.
Ишырҭаху ирызныҟәоит сыжәлар.
Идыргәаҟуеит урҭ, рышьра иаҿуп.
Мшәан, сзыҟаӡоузеи нас абраҟа?
Дбылуан, иҭыҵны ицон игәы.
– Ианамуӡа саргьы сыршьааит,
Аха абџьарк снапы ишаку.
– Нельзя, твоя болит, болит будет. –
Татиаас ихьаагаӡан днеиҿаԥшит.
Фашист!.. – лнапы ажыжәҳәа индәықәҵа,
Скоро, скоро он совсем умрит.
– Татиаас, бара иҭабуп ҳәа басҳәоит,
Лнапы ааникылеит Сергеи. –
Иахьеилыбкааз са сгәаҟра, схьаа,
Исхашҭуам сықәнаҵ адунеи. Татиаас! –
Сергеи изымычҳакәа,
Уи лӡамҩеи лқьышәи днарыгәӡит.
Ари, ари, мшәан, лахьгәыӡроума –
Татиаас еразнак амца лкит.
Лхы нхьыдышьшь ижәҩахыр инықәҳаит.
Лыԥсы аалылышәшәеит убра.
Уи ашәҭ даҩызан, ҿыц игәылҵуаз...
Иузадкылозма аҿыршәара.
Зынӡаск иааигәаӡан асыԥса,
Еиҵҳәа ишьҭан уи ҵаҟаӡа.
Мза-шәахәала еилаарцыруан,
Илакәнушьалартә еиԥш зынӡа.
Аҵааршәаҿ иааилаҩҩит еразнак,
Иҟалеит уи август аанҵәоны,
Ианхьаҵ афашистцәа Харков,
Акәыбрқәа рықәҵра аамҭаз зны.
Нхаҩи ԥшыхәҩи ироут адырра
Инагӡоуп ҳәа урҭ ргәаҭахра:
Аԥара ззаларҵаз атанкқәа,
Афронт ахь иаҳәоз – уахь рцара.
Тиукуль-Уриах амитинг ыҟан.
Ицеит аҵааршәахь ргәы хыҭхыҭуа,
Татиаасгьы дрыҳәеит. Мап, уи лцәыркит:
Илусуи аӡӷаб хәыҷы ҳәа уа.
Шьыжь шаанӡа адырҩаҽны дгылеит,
Дындәылҵит аиурта лыԥсы ӡа,
Џьара шьҭыбжьыкгьы мыргаӡакәа,
Зынӡакгьы лҽеиԥштә аԥшӡа,
Уи аӷьычкәыр, аиурта иҩналан
Заалымдарақәак ҟазҵало:
Убраҟа зны-зынла иӷьычны,
Аԥсыӡ, ма кәац жьыхәҭак згало.
Татиаас уи баша дадҳамкылеит,
Убасҵәҟьа «дӷьычт» ларгьы аҽны:
Аиурта хәыҷӡа аҟны аума –
Адә ҟьаҟьа, адә еиҵҳәа ду аҟны,
Зқьы-зқьла арахә ахьеилаҭыруа,
Иахьеиԥшу ртәыҩақәа бнакы,
Мамзаргьы, ирылылгаз закәызеи –
Аҽацәқәа иреиҳау акы.
Уи Догор акәын, бзиа илбоз,
Цәгьашәаҵәҟьа илышьцылаз иаргьы.
Еразнак днақәтәеит, кәадырк нақәҵа.
Еразнак днышьҭнаԥааит иаргьы.
Уаҩытәыҩса дизгәамҭаӡакәа,
Бнакы лыҽнамалдеит Татиаас.
Аԥшӡа акәац, ма ԥсыӡк шагоз еиԥш,
Илгеит аҽацә дугьы убас.
Дахьцаша аӡӷаб усгьы илдыруеит,
Лаб дигахьан зны уахь лара,
Илдыруеит ҽнак ныҟәа шыбжьоугьы,
Бга мҩахәасҭала ишцо ауаа.
Нас уаҳа илураны иҟааз?
Дцалап убасҵәҟьа шьҭа ларгьы.
Ла лҩыза Догор лгәыӷырҭами –
Агәра лымгои иара уажәгьы.
Аԥышәа змоу аҽацә ду дәықәлоит.
Ицоит еразнак имцаха.
Иадырит ҭакԥхықәрак уи ишамоу,
Ишаҭаху иаҳа ццакра.
Уи иҩуа мацарагьы ицомызт,
Ԥсаатәҵас иԥыруан зынгьы:
Абарреи акәарақәеи ирхыԥон,
Ирхууаалон афасарақәагьы.
Шьхак анаараҿы ишубоз,
Шьҭахьҟа уаахьаҳәаанӡа уара,
Ҽа шьхак иаразнак иадубалон,
Икакәкәа ишаҿаз џьара.
Мамзаргь иҟьалашаз акы аума!
Ицоит иахьцаша агәы иҭакны:
Иацы ицаз аҩызцәа ирышьҭоуп –
Ицоит урҭ рышьҭа фҩыла икны.
Афҩышәаразы уи иоуҭозеи!
Аҩызцәа рышьҭа ҽа шьҭакы
Иаланарҩашьарц зыҟалома –
Иҟамлаӡацт убас бзанҵгьы.
Акы иацәшәарцу? Амшә агәыдлар?
Мшәан, Мышә излалшозеи, изла,
Иԥыруа жәҩангәыла аҳауа иалоу
Шьапҟьаҟьажә иахьӡаны акра.
Ишыҩуаз ишыԥыруаз мацара,
Аҽацә ишаҿачыз ашәах,
Амитинг ду ашыкьымҭазы
Инкылҟьоит уи Тиукуль-Уриах.
Татиаас лыгәҭыха наӡеитоуп.
Уи лнеишьа џьаршьазааит џьоукгьы,
Аха аибашьрахь ицо наскьазгоз –
Аӡәы днарылагылт ларгьы.
Елена – аӡӷаб лан дагьшәаҵәҟьеит,
Лҽылзеиқәымкуа, лгәы ҵысуа:
Иҟамлоз џьара машәырк налыхьыр,
Абас иахьеиужьу таига.
Ефим дазхәыцит даҽакала,
Дагьеигәырӷьеит ахҭыс иара:
Таига ақьабзқәа иреиӷьу қьабзуп –
Иԥҳа илылоу – агәаӷьра.
Уи аизараҿ Татиаас дрыхҭыгәылеит
Иааз ла лқыҭахьтә ирацәаҩны.
Абар, даргьы, урҭ зхала иаҳәан,
Ицоз афронт ахь аӡәырҩы.
Уа илдыруаз, илзымдыруаз,
Евен, евенк, иакут, урыс.
Абар дахьҿаԥха-ҿаччо уаҟа
Аԥшыхәцәа ирымаз еиҳабыс.
Абар, абар Сергеигьы дахьрылоу,
Лдунеи еразнак иаазырҳәыз.
Дцоит афашистцәа наҟ иахицарц
Изгәакьоу Киев, игәы иҭакыз.
Ирықәныҳәарц ауаа рызнеиуан.
Игәыдкыл ирымырхуан рнапқәа.
Чалмаз Рашь дрықәныҳәарц данрыдгыл,
Прокопи дааццакит иаҳа:
– Аҩыза Рашь! Ҭабуп, ҭабуп ҳәа
Гәык-ԥсыкала ҳарҭ иаҳҳәоит абра.
Шьҭахьҟа ҳәа ҳзымхынҳәыргь, ҳаԥшыхәцәа
Ауал иҳақәу ршәоит дара.
– Мап, мап убас, ҳара ҳмеицәажәеит.
Ҳаԥҟарра даҽакуп зынӡаск:
Аԥара суҭоит напынҵала...
Аиааира шәыман шәанаалак...
Татиаас, џьарамзар џьаргьы дамкуа,
Дҳәыҵәыҳәыҵәуа лара дшыԥшуаз,
Еразнак еимгеимцарак налкаан,
Дыԥрит урҭ рахь – хара ицауаз.
– Сериожа! – Ихааӡа иналҿыҵҟьеит.
Ус датәнатәит уи изгәыкра,
Ажәакгьы уаҳа илызҭымкааӡо,
Лҽынеигәыдлыршәлеит лара.
Убасҟан аӡӷаб хьаас илымаз,
Лгәы зырхыҭхыҭуаз уамашәа:
Ишԥалҭахыз, ишԥалҭахыз уи
Уажәы илхыҵуазар ҩажәа!
Аԥсадгьыл ахь
Залымдарала ҳтәыла иахнагаз,
Сарҭынчуам,
Сабылуеит,
Имцаха ижәыло.
Ахьаа цәгьа змырзаз,
Уи џьаргьы изымҳәаз,
Иан дицәагеит ҳәа
Ус рҳәалон ажәытәан.
Сара ианысҵоит избахьоу блала,
Исхызгаз, ажәак мыцхәымкәа,
Гәыкла, ԥсыкла.
Игәыгәҭажьны иаансыжьыр уи сара,
Сацәымшәеи –
Зны машәыршәа иузҵысыр ҳәа.
Агәырҩа ду
Арыцҳара ду иақәшәеит ҳтәыла, Рҭыԥ иқәнаҟьеит ауаа зегьы...
«Ҳшьа ҳуроуп!» – ус џьоукы аагылеит,
Иԥсаҭатәхеит даҽа џьоукгьы.
Иҭазкуаз роума, иҭаркуаз роума
Акала зегь еиԥшхеит дара:
Зегьы-зегьы, ҳәара аҭахума –
Ихьааргон Киров иҭахара.
Исазҵаауан сара
– Ажәеинраала зихьӡнумҩылеи?
– Ҷкәынак соуп, саԥсамшәа сыԥхьаӡеит.
Сышәҟәы нҭигеит истол амгәа дҭалан,
Ленин ихьӡнызҩылаз хԥагь сирбеит.
– Уаԥсахеит ара, иуламкьакьеит ҷкәынракгь.
Ас ишԥаҟалеи умҳәои, ишԥа?!.
Нас убри шьапҿаршәра сзызуа акәхеит,
Нас инеишьҭагылеит «сывбақәа...»
Сгәы зынӡаскгьы иҭаӡамыз
Сгәы зынӡаск иҭаӡамызгьы рҿаархеит:
– «Иуҭахын «Кавцинк» ублырц уара!
– Ҳнапхгаҩцәа уреихсырц
Абџьар ааухәеит.
Иҵәахны иумоуп уи џьара.
– Уара уеиԥш студентын Киров еихсызгь.
– Уҽурхион ухысырц уҭахны...
Нас «Идрыцқьеит, ҳ-институт», исеиԥшыз
Гәрамгарҭас ишьҭых-иҟаҵаны.
Инышәынҭратә баҟақәоушәа...
Океантә-ӷба «Иагода» океан ишхыз,
Абаӷәаза Нагаево инҭалт;
Абахәқәа цәыҩҩажә-цәыҩҩажәӡа ҳназҿаԥшыз,
Ԥсырхымкәа, иуамаха инҳацралт,
Инышәынҭратә баҟақәоушәа
Ихарбӷьар.
Еразнак сгәы нҭыԥсааит иансхаԥа...
Иазхамыз рыӡбахә шәҟәыкаҿ сзыԥхьахьаз,
Избан изызбарыз нас лабҿаба!
Атәыла бнеик
Быжь ӡиаск ҳрырны, быжь шьхакы ҳархысны,
Нас Океан ду неимгәҳәаны,
Ԥсызхоу дахьнанамгац ҳаихьыс-еиԥысны
Бнаршәырак ҳнылалт ҳрацәаҩны.
Аӡәаӡәала абаҳаи аҵырканти
Абџьарс инаҳдыркит ҳара,
Аӷьычи, аџьымгьыри, акулаки
Хылаԥшцәас инҳадгылеит убра.
С-меценат
Са с-Меценат,
Саныхәыҷӡаз дсыхҭыгәылеит.
Сазыҟаҵо, ишьышьуан сыхгьы-сыгәгьы.
Сымч ҭеиҵеит уи,
Амҵәыжәҩақәагьы сиҭеит,
Аԥсаатә лас сеиԥшны,
Снышьҭыԥрааит саргьы.
О, с-Меценат!
Убзиа ацәгьарахь исыхеит:
Аӷацәа соут,
Сымҵәыжәҩақәагьы рҟәыдхеит,
Схаҭаҵәҟьагьы
Атәыла хараӡа аҵыхәан
Мра зҭамԥхаӡо
Агәаҩаҿы сҵәаххеит.
Аишьцәа еиқәшәеит
Иналырҟьан иашьа дицәыӡт.
Дишьҭалт дыԥшаауа.
Ицеит амзақәа. Ашықәс.
Аха дибаӡом.
Џьара днаднагалт,
Иацәажәон акраамҭа уа.
Агәаҟра шԥарацәоу ҳдунеиаҿ!
Иузҳәаӡом!
Нас дибеит иашьа.
Алагер аҟны дибеит.
Анышә ижуан. Дгәаҟын.
Еицакхьан иԥштәгьы.
Иашьа иԥшаара
Уи акыр изаԥсахеит:
Дивагылан анышә ирԥԥон
Уажәшьҭа иаргьы.
Ҽыҭк ача
Ича еиҩишан, ԥыҭк ифеит, аҽыҭ инхаз
Инҭаршәны иҵәахит. Дахӡыӡаауа дыҟами.
Насыԥуп уи: аҵаа дыцәгыл, анышә зыжуаз,
Уаха данааилак,
Иифаша чак имами.
Чабрак инылаҳәа,
Инадиҳәалеит имаҟа:
Аҩны аныжьрагь изымгәаӷьт –
Ишәарҭамхоз!
Ихәлаанӡа ача хаҳәхеит,
Иҵааршәхеит уасҟак,
Аха изакә ԥхарроузи
Ицәеижьы ианаҭоз!
Апрофессоргь длахьынҵацәгьан
Апрофессоргь длахьынҵацәгьан.
Анышә ширԥԥоз,
Импыҵҟьеит иҵыркант,
Дкаҳаит, имч мцахьаз.
Ибеит абригадир-абрагьк, ауаа зырҳәлоз,
Уажәы мчреи напхгареи абраҟа изырҭахьаз.
Абрагь дикәхәааит апрофессор.
Усгь дынижьӡом –
Иҭаҷкәым раҵәа, апҟаҩ неиҿыҵиргеит убра:
– Ахәымга, ҵыркантла аусушьа уздырӡом,
Арахь упрофессорхуп уара!
Аусура аламҭалазы
Иааԥса-икараха
Абаандцәа риарҭа илҵт.
Иааԥсамкәа,
Жәеиза сааҭ
Анышәрԥԥара иаҿыз.
Ихырқәақәо, ирыцҳахәха
Рбарак индәылҵт,
Уа иаашьақәхеит, ирхашҭит
Усура шцатәыз:
Рбарак плакат дук шакәыршаз
Дара ирбеит,
«Иапонтә-германтә
Чарҳәаҩцәа» ҳәа анҵаны.
Ирзымычҳан
Икаҳаз абаандцәа ҟалеит,
Иԥсит убраҟа ҩыџьагь,
Рыгәқәа ԥыжәжәаны.
Аусура ашьҭахь
Дааԥса, дкараха, ашахта дынтыҵт иара.
Аҩны днамышьҭ, дыԥхарҵеит абнахь мҿаагара.
Қдык аарла ицәыҵиԥшаан, даҵалан дшаауаз,
Днымҩахҟьан, днылаҳаит еиқәцәашь асы ишьҭаз.
Дагьнылаҳаит, дҩыҵашьшьит, инылмыҳәҳәо ихы...
Иҵаауан зны, зны иқәгьежь иаулон асырҳәы.
Ааԥынтәи амра икажжын, асы анӡыҭы,
Дырбеит иара ихәдаџьал ишақәжьыз ақды.
1. Пиотр Губин ибиблиотека
Пиотр Губин имаз ашәҟәқәа рацәаӡан,
Ҳанааҭацәхоз, урҭ рыԥхьара ҳаҿӡан.
Игәыҟаҵага дуӡӡан ҳара ҳзын,
Аамҭала ҳгәаҟра ҳхазыршҭлоз акын.
Уахык дындәылыргеит иара ҳбарак,
Иаадырт ибжьы ишалыжжыз цәгьарак:
«Сгәы шҭынчу сцоит:
Ҭынхак шәзынсыжьит сара...»
Дыргеит шьҭахьҟа иахьақәӡамыз хынҳәра...
2. Егьаџьара иҟалахьеит
Мыз-наҟьак ҳара ҳазҵаара иаҿын:
«Контрреволиуциоуп!» – рҿы иҭакын.
Ҳа ҳҩыза бзиа Губин ишәҟәқәа рҟны
Иҟалозма классикада даҽакны!
Аҵыхәтәаны еилыркааит даргьы
Иаҳзынрыжьт ишеибаку ишәҟәқәагьы.
Ҳа ҳ-Губин? Иаадыршшеит: «Машәырны дҭахеит...»
Егьаџьара уи еиԥшугь ҟалахьеит.
Бысзымхәыцлан
Бысзымхәыцлан, бысзымхәыцлан –
Сызбыҳәо абри оуп.
Сара исыхьшаз сыхьгәышьеит:
Наӡаӡа ҳәа сахгоуп.
Бысзымхәыцлан, бысзымхәыцлан,
Ба бзы ашәа сагоит:
Ҳазну аамҭаз ахәыцрагьы
Цәгьоуроуп ҳәа ирыԥхьаӡоит.
Аӡбырҭа ду аҟны
Аӡбырҭа ду аҟны ауаа тәоуп иҩнырҭәаа.
Ус Асовет Еидгыла апрокурор хада
Вышински ӷәӷәала иқәиргылоит азҵаара,
Абаандаҩы Иагода ишҟа ахы нарха:
– Изышәҭаххазеи харада ауаа рҭархара,
Рыргәаҟра, аӡәырҩгьы икыдҵаны рышьра?
Иниаҭеикит Иагода: «Исҭахын сара
Уи ала Асовет мчы ацәымӷра рзырҵысра».
Москва агәрагара
Газеҭк абас ианаԥхьа, абаандцәа
Аӡәырҩы инеиҩырымгеи рыԥсы:
«О, улԥха ҳаҭ! О, улԥха ҳаҭ, Анцәа!
Ахара ҳадым, ҳаилкаа, абааԥсы!»
Сахьгылаз сылаӷырӡ сҿыжжит сара.
Абжьқәа инрылаҩит убас сыбжьгьы:
«Москва, еснагь исыман угәрагара.
Иахьа – иӷәӷәаӡахеит уи иаҳагьы!»
Убасҵәҟьа аҽазҵәылх
Океантә ӷба Океан ду ишхыз
Абаӷәаза «Нагаево» инҭалт,
Уажәраанӡа нбан дула «Иагода» зныз,
Даҽакӡан хьӡыс иамаз уи уажәшьҭа.
Ажәлар раӷа хәымга ихьӡ ахых,
Уи инага инахьӡрымҵеи Ежов ҳәа хьӡыс.
Аха Ежовгьы, убасҵәҟьа иҽазҵәылх,
Дналагеит егьи зыршра даҿыз аус.
Адокумент шьҭаҵан
Алагер иҭакын.
Алыгажә имч цахьан.
Ианилымша анышәжра норма нагӡара,
Игәыдырҵан дыршьит.
Адокумент шьҭаҵан:
«Уи дсаботажникын, аусура иҭахымызт иара».
Егьи арԥыс ӷәӷәак иакәын, ҩынтә инреиҳаны
Инормагь наигӡон.
Убрыгь дыршьит убра.
Адокумент шьҭаҵан:
«Иусурала ихы хьчаны,
Уи дашьҭан Асовет мчы ацәгьа азура».
1. Смолин ишшԥхьыӡ
Смолин шәҟәык иҩит Москваҟа,
Уи дышқьиоу, уи дзықәшәаз зеиԥшроу,
Хара-барада дышгәаҟуа,
Еиԥшу џьоукгьы уа ишҭахахьоу.
Хымш ааҵуан еиԥш Смолин даарԥхьеит,
Изышьҭуадаз уи ишәҟәы Москва!
Уи иашшуа иоуп ҳәа рыԥсы дарҭеит,
Иаҵарҵаз аҵҩа акыр ирӷәӷәа.
2. Смолин ишьҭрала
Смолин еиԥшыз, еибамдырӡо,
Ашәҟәқәа рыҩуан Москваҟа аӡәырҩгьы,
Аха урҭ рышәҟәқәа, имырзо,
Ирлас амца иақәрыԥсон џьоукгьы.
Уи анаҩс урҭ рхаҭақәаҵәҟьагь
Смолин ишьҭра инықәырҵон лассы...
Рус ӡык кылымкәо, ишахәҭаҵәҟьоу,
Ишашьцылац еиқәыршәа зегь рзы.
1. Аграбаркақәа ҭарцәтәуп
Ҩыџьа аԥхьа игылан,
Ҩыџьа – наҟ шьҭахьҟа,
Нышәла ирҭәны,
Грабаркак рҽаҵакны иргон.
Ԥсеивгарак рҭахны,
Иааҭгылеит иааԥсаха,
Ҽа грабаркак рыхьӡеит –
Уигь нышәкаԥсара ицон.
Иааилаҩҩит.
Смирнов иниахәмарт џьоукгьы:
– Ас ианбанӡа умҳәои?
Ҳа ҳҵакуп!
– Ичҳатәуп!
Инҿахҵәеит Смирнов ибжьгьы...
Илаԥш рхыми
Абрагь-бригадир зегьы:
– Еи, шәбарбарцәоит!
Аграбаркақәа ҭарцәтәуп!
2. Аграбаркақәа рыҭәтәуп
Рышьҭахьҟа ихынҳәит,
Смирнов инаигӡоит:
– Ичҳатәуп, абааԥсы,
Ажәаҿгьы ус рымҳәои:
«Акыр зычҳаз ауаҩы,
Акыргьы ибоит».
Ҳа ҳашқьиоу,
Хымԥада хыхь,
Еилдмыргои.
Азаалымдарақәа
Ҳзызуз ауаагьы...
Ишәымбои ирыхьуа...
Урҭ егьа рзыԥшуп!..
Илаԥш рхыми
Абрагь-бригадир зегьы:
– Еи, шәбарбарцәоит!
Аграбаркақәа рыҭәтәуп!
Избан?
– О, Халхин-Гол!
Аиапонцәа шьҭа имеихеи!
Зны еиԥшҵәҟьа
Аиааирақәа рымгашеи!
– Уцәажәашьоузеи?
Иаҳзеицәаӡоу умҳәеи!
– Излаҳзеицәоузеи?..
Ҳлагер?..
Иаҳзыхгашам!..
Ҳдунеи, уззалымдарахазеи ас?
Ажьымдыри сареи алагер ҳаицҭакны,
Избан, избан изсоуз лахьынҵас,
Ҳастатиақәагьы
Зынӡаскгьы еиԥшӡаны?
Ажьымдыр
Ааи, иҟан уа ажьымдырқәа захьӡыз,
Аиашаз ирацәаӡамызт урҭ зынӡаск.
Аха убла иныхгылалон убыс –
Аҳәыҳәқәа ирылубаауа лаҳәаҵас.
Аԥсадгьыл урҭ рзы? Аӡбахәгьы ҳәатәӡам!
Зегь акоуп: еибгоу, еимыжәжәа иргахьоу...
Ажьымдыр – хьаак зынӡаскгьы измаӡам,
Ибышҳакӡоу, зшьап ишықәгылоу иԥсхьоу.
«Сзыхурҟьази, абааԥсы!»
Шьҭа дҵыкәкәаӡеит уи, илшом уаҳа.
Длаҳәит, иҭаҳаӡеит зынӡаск иӷра.
Иҽынахшьы, даагылт ибаҳа,
«Саботаж! – дхәааит,
Дхыст абрагьк убра...
Аҟәада неиҿашит арыцҳа,
Деизҟьа еразнак днылаҳаит асы.
Ихы дааҩахашәа иԥсымҭаз
Ус наиҿҟьеит:
«Сзыхурҟьази, абааԥсы!»
Агага
Сычмазаҩхеит, еснагь сыблахаҵ гьежьуеит,
Еилаԥсалоит са сажәақәа зынгьы.
Ишԥазури, сабацари, игәынқьуеит,
Ирҭыҩуеит слымҳақәа уи есқьынгьы...
Уажәоума мшәан? Мап шьҭа хымз инреиҳахеит:
Агәаҩа ду дынҭарыжьт аԥсы...
Исаҳауеит, иааԥымкӡакәа исаҳауеит
Ибжьы:
«Сзыхурҟьазеи, абааԥсы!»
Арельс хьанҭа
Инеиуан ауаа, арельс хьанҭа иаҵа,
Рымч рылӡаа, имлашьуа, иааԥсаха.
Зегь раԥхьа рыбӷақәа ԥнаҵәҵәеит аихаӡа
Иаҳа иауз, изқәӷәӷәоз уи иаҳа.
Егьырҭ? Ирылшахуаз рҩызцәа анрыгха.
Еилаҳаит, иаҵахеит арельс дара.
Џьоук ҭахеит убраҵәҟьа, џьоук еилаԥыххаа
Инхеит, еиуамкәа аԥсра, абзара.
«Сеиҭаҳәа, абааԥсы!»
Лагер харак аҟны дыԥсуан.
Ахьҭеи амлеи ирымгеи, уи илшоз.
Иҩызак, уаҟа иҭакыз,
Акызаҵәык азоуп дызиҳәоз:
«Узыхынҳәгәышьозар шьҭахьҟа,
Сеиҭаҳәа, абааԥсы, сеиҭаҳәа,
Ҩынҩажәи жәаатәи астатиа,
Харада ишсымаз раҳәа!»
Классла еизааигәоу
Сҭакра аҽҳәара нҵәеит, салгеит узҳәаӡом.
Алагер иҭаку еиԥшума,
Ихы дақәиҭхоит аӡәы, аха егьи дрышьҭӡом,
Уимоу, изацырҵоит, игәхьаа ркума.
Доумышьҭ, дныркылт абарбарҩ ҳәа захьӡыз,
Узыцәшәаша иакәны дрыԥхьаӡеит ҳәа,
Ихы дақәиҭыртәит ауаҩшьразы иҭакыз,
Классла иаҳзааигәоу елемеит ҳәа...
Ежов инапҭарԥақәа
Ицон имчыдаха, ирхыгга рыԥсы.
Ирзымычҳакәа,
Урҭ нылатәеит асы:
– Ежовгьы Иагода диеиӷьмкәа дҟалеит.
– Џьара-џьара уи иаҵкысгьы деицәахеит.
– Деицәамкәа, иҳамбои ҳарҭ ҳхаҭақәа
Ежов ихьаԥарчтә напҭарԥақәа
Ауаа рыԥсы шҭоу ишрыхнахуа рцәа...
Нас иргәыдҵа ишындырҵәо рхаҭа.
Агәыжьжьара
Гәырҩоуп сҭагылазаашьа, гәаҟроуп.
Мап, стәашам, еиқәԥса снапқәа!
Сахьыҟазаалак сықәԥалароуп,
Исзаанхаз сымчқәа неизыркәкәа.
Нас иамоузеи уи қәԥашьас, ԥсыхәас?
Исзеилкаауамеи мшәан схаҭа...
Издыруада џьара исыхәар –
Сеихап агәыжьжьарахь уажәшьҭа.
Виктор Гиугогь усҟак ихимгеи
Ихыжжӡеит сычҳара уажәшьҭа.
Исыгхо сааиуеит аарла, сҵыкәкәаӡоит!
Исхызгеит зеижә шықәса цәгьала
Шьҭа уаҳа сылымшозаап.
Шьҭа сҭахоит!
Сшакыз ахәыцра схаԥаны,
Еразнак схы иааҭамгьежьи акы:
Гиугогь, усҟак неихганы,
Данымси усҵәҟьа ихьанҭаз мҩакы!
Иаҳхарам акгьы!
Ес-сабша ишыҟарҵац еиԥш, еизырцеит иахьагьы,
Обиектқәа рахьтә абаандцәа аӡәырҩгьы.
Урҭ аиҩхаа ишынҭалазҵәҟьа, иҳәҳәеит зегьы:
«Иаҳхарам акгьы! Иаҳхарам акгьы!»
Ес-сабша ишыҟарҵац еиԥш, ианылашьца еиқәшьшьы,
Анышә дырж, еидырцалт абаандцәа зегьы.
Ашәақьқәа тҟьон. Игон ихыдды икаҳауаз рыбжьы:
«Иаҳхарам акгьы! Иаҳхарам акгьы!»
Абутара арԥшӡага
Ахьта бааԥсӡа, аџьабаа цәгьа, агәԥжәара –
Зегь арҭынчуеит, рҭыԥ иқәнаҵоит абутара.
Аа, абыржәгьы аӡәы дкәалкәало дахькнаҳау,
Уи зынӡаск иҷкәынӡоу иоуп, зынӡаск игәнаҳау.
Хара змам иаха ианыршьуаз, иаргьы дхысуан
Иккаӡа ианааша, игәыԥжәаган исуан.
Иишьыз ауаа уи изхымгеит, ихьааган дгәаҟуан.
Уи зынӡаск дычкәынӡан,
Ар ҟаԥшь иреиуаз иакәын.
Уаҵәы
Иахьа зынӡаск аҵаа ӷәӷәаӡан:
Еиқәшәы имцеи са сҩызцәа хҩыкгьы.
Ирзычҳауазма – рымч цахьан.
Уаҵәы?..
Иҵаашт сара сзынгьы!
Аха... Гораци иҳәахьа,
Мшәан, схы иааҭамгьежьи ахала:
«Аусқәа ҽеимзаргьы иахьа,
Иаҳәоума –
Ус уаҵәгьы иаанхап ҳәа?!»
1. Таига зырлашаз амра
Абаандцәа рлагер адунеи иаҟәыгоуп.
Ихараӡоу агәаҩаҿ иҵәахуп,
Аха аӡәы иԥҳәыс дааны дырҭоуп.
Ари – уаҩ иимбац, имаҳац акоуп!
Илыкәшеит лбарҭа рибамҭо ауаа:
Агәаҩа лашьцаҿ мрас дрымбеи зегьы.
Агәырӷьара ишԥарлашоз рхаҿкәа:
«Ҳа ҳазҭахуҳәа дыҟазаап аӡәгьы!»
2. Шаҟа дыԥшӡоузеи!
Урҭ ацәа иалнахт ажәа ҟәымшәышә,
Ажәа –
Ирханаршҭит ргәаҟрақәа, ргәырҩа.
Рҭыԥ иқәылҟьеит аԥҳәыс,
Илырҿыхеит ажәлар,
Рдунеи зегь аалырҳәит лара:
Шаҟа деинаалоузеи,
Шаҟа дыԥшӡоузеи!
Шаҟа игәыбзыӷузеи ллакҭа!..
Мап иаҩцаз лакәмызт,
Аха ус дрымбози
Ԥҳәыс дызҿамыччацыз
Жәа-шықәса уажәшьҭа.
Ажәа ҟәышқәа
Тышак ҳарҭ ианҳау уахҭасгьы,
Сҩызцәа сывыԥсаа ианцоз,
Ажәа ҟәышқәа, сгәы шәмырӷәӷәоз,
Шәакәзар ҟалап сеиқәзырхазгьы:
Аимҟьарсҭа
Снеиуеит,
Аарлаҳәа еихызгоит сшьаҿақәа.
Сымч сылӡааӡеит,
Схәарны сакуп сгәырҩа.
О, ишԥалашьцоу сдунеи!
Цәгьашәа илашьцоуп!
Ажәҩан зегьынџьара
Ҵааршәы-ԥҭала ихҟьоуп.
Сишь! Закәызеи?
Аԥҭақәа џьара еимҟьеит,
Еиҵәҟаҟараӡа
Жәҩан ҽыҭ хәыҷык лашеит.
Ихәыҷӡан уи аимҟьарсҭа,
Зынӡа ихәыҷын,
Аха ԥсеиҩгарҭас
Ишԥаҟалеи са сзын!
Аҩыза
Аҵаа шьҭа хынҩажәа ҟалоит.
Сҵыркант сымпыҵҟьан, снақәҳаит сеизҟәҿны...
Ауада ԥха. Аԥечқь шәаҳәоит.
Столк сахатәоуп, фатәыла ирхианы.
Акгьы сазхьаам. Исымам уссгьы.
Сраҳаҭуп шьҭа. Сазымгәышьуаз акыр...
Излаҵаауа иԥсышьазаап ус.
Сымԥсуаз саргьы, аҩыза сааимырԥшыр.
Амза ашәахәа
Иҵаауеит, иҵаауеит цәгьаӡа.
Ирзымычҳакәа аҵлақәа еиҟәыжәжәоит.
Игылеит амза гьагьаӡа,
Ҳдунеи уи алашара ахьнагӡоит.
Иҵаауеит, иҵаауеит цәгьаӡа.
Еиқәшәит аӡиас, ашьха аԥшаҳәа.
Ихалеит амза ҳаракӡа –
Аҵаа иазҳәынҷо иҟам ашәахәа!
Лабҿаба избозар?
Атрибуна сықәгыл саԥхьон,
Сҩымҭа схы-сыԥсы азкны.
Иӡырҩуан ауаа са сҿаԥхьа
Сышҟа зегьы рхы рханы.
Саԥхьон. Сгәацԥыҳәара шьҭыҵын.
Ажәҩан салан сҳаракны.
Мап, сажьеитоуп – ԥхыӡын, ԥхыӡын...
Лабҿаба избозар зны?
Акәара
Амшын хты сынҭарыжьт инсыхан.
Ус саӷацәа сыршьырц ргәы иҭан.
Сыӡсон, исоуазар ҳәа ԥсыхәак.
Иабаҟоу, аҟәара харан.
Ак сахәыҭхәыҭуан ус иааҟәмҵӡа:
Амшынҳәа! Арион! Сара!..
Убри сшазхәыцуаз сымч насылӡаа,
Иаацәырҵит сҿаԥхьа... аҟәара!
Умыццакын!
О, аԥхын, аԥхын нарха змам,
Уцәырҟьа-цәырасуа укаҷҷеит.
Абааԥс, умыццакын, умцан:
Угәхьааган, есқьынгьы ҳузхьуеит.
Иҵааршәхаз адгьыл Колыма,
Ишԥашәҭи ушьхақәа ԥшӡаӡа...
Убарҭ санрыхәаԥшуа сара,
Исхашҭуеит сгәаҟрақәа, сгәырҩа.
Аԥслыш
Амахәқәа зынӡаск инарҟәӡаны,
Аԥслыш нықәиааит аҟәара.
Аха аӡышьҭра кәармак ҭамазы,
Аҳаскьын ҭиаахьеит убра.
Мап, баша иқәмиааит аҟәара,
Аԥслыш акы иазыԥшуеит,
Аԥсуа жәаԥҟа адыруашәа иара –
Аӡы ахьышьҭрахь игьежьуеит.
Хәмаи ашәшьыра
Ахжәа Немрод, зны азаара неизаан,
Мца-шырак днақәижьт аҳалал Авраам.
Убасҵәҟьа сзиуит са с-Немродгьы:
Дсыгәҭасын, амца снақәижьт уигьы.
Аха исымазаап насыԥк: Хәмаи
Исхаԥыруа са сышҟа имааи.
Амҵәыжәҩақәа неиҵых ашьшьыҳәа,
Са снаҵанамки уи ашәшьыра.
Таигатәи ашана
Таигатәи абна сҽалахало,
Схы сцәымыӷха, сышцоз сааԥса,
Аҽацә, аҳәыс хәыҷы аварԥало,
Иаацәырҵт, иссирха, иԥшӡаӡа.
Исцәымшәаӡо, игачамкны игылоуп
Ашана: ани ахәҷӡеи...
О, аԥсҭазара, уара уссируп –
Еразнак схых, сыҭҟәа сумгеи!
Аетиуд
Аҵх ауапа неиҵҳәа, ирыхнаҟьоит
Зыхқәа раҳан игылоу ашьхақәа.
Ицәеит адгьыл, еилашуа арҩашқәа
Уи иаԥсыԥнага-ҩагабжьны игоит.
Илашьцеит убас, еицәҟьалар ҳәа ишәаны,
Аӷьӷьа-ӷьӷьаҳәа еиқәҿырҭуеит ашьхақәа.
Аҵлақәа, уажәы-уажәы ицәырҳаны,
Еиԥхьибашьшьаауеит, рнапқәа рхахауа.
Аӡиас Колыма
Сҩызцәа ҩыџьа-ҩыџьа, зны хҩы-хҩыла
Анҵәара, са сывԥсаара иаҿуп,
Хәшәтәра змаабуа чмазарак нарыжәлан,
Иацы избоз, уажә риарҭақәа ҭацәуп.
Мшәан, иахьа уажәраанӡагь са сызлааизи?
Излаҭахаӡазеи са сыԥсы?..
Колыма, сызҭаркәабоз аӡиас,
Стикс ацкысгьы
Иӷәӷәахазаап сара сзы!
Ҭагалантәи таига
Еикәаԥхоит таига иссирха-ишьахәха.
Иақәҷҷоит ҭагалантәи амра хааӡа.
Ишьҭоуп иҩеижьӡа Колыма арха,
Ирхәыцгаха, игәырԥшаагаха зынӡа.
Ҭынчроуп, раҳаҭроуп, еиӷьу ҟалома,
Абӷьыц, абӷьыцҵәҟьа џьара имҵысуа!
Угәы иаанагап: хысбжьыкгьы гаӡом ҳәа,
Дыҟаӡам ҳәа иҵәуо, иӷызуа.
Аӡиас Детрин
Уцәқәырԥо агәгәаҳәа унеиуан,
Уԥшаҳәаҿы сара
Гәаҟрас иҟоу зегьы схызгон,
Саҿын аҵыкәкәара.
Иааиуан аџьал имлакҩакуа,
Сышҟа ахы нарха...
Уӡы цқьаӡа иахьызжәуаз акәхап
Сара сыԥсы зҭаха.
Имеицакуа аҩыза
Тиртеи данеибашьуазгьы уицын.
Дкоумыжьит данахыргагьы Назон.
Уиԥырымҵит Торквато рыцҳагь –
Ахагақәа рыҩнаҿы игәы ҟауҵон.
Ичмазаҩгәаҟыз Геине иакәзар,
Уахгьы ҽынгьы уаҿын иҷаԥшьара...
Аҩыза дуӡӡа имеицакуа,
О, Апоезиа,
Иуқәыз нагӡара!
Амца
Иҵаауан.
Адгьыл еиҩнажәап угәахәрын.
Урҭ, амца еиқәырҵан,
Аҽырԥхара иаҿын.
Сықәхеит адәышкәаӷьаз,
Лаҳәран сара сзын:
Амцахь сзымнеиуа,
Атыша сымҩа акын.
Избон амца, харантәи са снаԥшны.
Мап, самгеит ахьҭа,
Сеиқәхеит сеибганы:
Амца зҽаҭа иаҿыз аҽырԥхара,
Срылагылазшәа
Сгәы смыжьжьоз сара.
Ацәҳәыраҟны
Ҳәаа змаӡам, еиҵҳәа,
Иԥслымӡраха ишьҭоу,
Ацәҳәыра-гәсакара
сықәхеит сара аӡәы.
Сышԥазгәаҟуеи ҿамҩак
иадамзаргь аӡы!
Сҿажәкуеит, сыԥсылмыткуеит,
аарлоуп сыԥсы шҭоу.
Скаҳашт шьҭа, скаҳашт,
исыхьшт оумакы...
Ҳаи џьушьҭ, ацәҳәыраҿгь
(издыруеит сара)
Иҟамлои мшәан
уаазисқәакгьы џьара...
Издыруада, исразҟызар
урҭ руакы?
Ашә ззаатыз
Ауаа еицрыхәхәа анеира иаҿын,
Ашә хьанҭа инадгылон, аартра рҭахын.
Иаӷьуан, ишәиуан, иасуазгьы дубарын.
Ашә ыҵырҟаца, ишаркыз иаркын.
Аха абар имаати, дныҩналеит аӡәгьы,
«Дызусҭада? Дҳаиӷьума?» – игәныргеит зегьы.
Аҩнуҵҟатә индәылҩыз уи еиԥшыз ажәан:
«Ашә хьанҭа ззаатыз – уи абз хаа иҿан».
Лемешевраа
Иналырҟьан
Арадио сааннакылоит:
Ибжьы убас иссируп –
Иамам ҳәашьа!
Слахҿыхымхеи,
Схәы-сжьы зегьы ҩеилагылоит:
«Скажите девушки,
Подружке вашей»...
Акгьы сгәырҩам,
Џьара цәгьаракгьы сныруам.
Хьаак шсымоу –
Аҳәараҵәҟьагь сқәыԥшра иаҭәам!..
Ҳдунеи, егьа угзаргь,
Лемешевраа ахьумоу,
«Зегь уҵаурӡуеит»
Усгьы сгәы иснамҭеи.
Смирнов
Са сҩызцәа ҿарақәак ргәы цеит:
«Ҳаргьы абра ҳҭахозаап!»
Абырг Смирнов ибжьы ирӷәӷәеит;
«Мап, шәымшқәа рышҟа шәцозаап!
Ишԥашәҳәаӡеи мамзаргь аԥсра?
Ақәыԥшра уи анаалом!...
Ахачҳара аншәоу шәара –
Аԥсраҵәҟьагь наҟ ибналоит».
Смирнов игәы ҳарԥхон
Смирнов Иван Иван-иԥа,
Уи арра ирылыргаз аӡәын,
Алагер, абна ду зхаԥаз
Аҟны, ҳа ҳаиԥш, иаргьы дҭакын.
Ус хаҵа гәык иара изҭан;
Ҳарҭ зегь ҳлахҿыхӡа ҳҟанаҵон,
Аҵаа егьа иӷәӷәаз, ихьҭаз,
Ихылҵуаз амца зегь ҳарԥхон.
Еишьеиҳабыс дсыԥхьаӡон
Иареи сареи ҳаизааигәан иаҳагьы:
Орџьоникиӡентә даанагеит иаргьы,
Уажәы-уажәы исабжьалоз аӡәын,
Еишьеиҳабыс исыԥхьаӡоз уаҩын.
– Иухамышҭааит уара, Казбек закәу, –
Иҳәалон дахыхәмар ибжьы ҿацаӡа, –
«Иахажьзааит аԥҭа еиқәаҵәакәа ӡлачӡа,
Еснагь иҳаракноуп ахы шаку».
Киров ибжьы
Владикавказ аҩнуҵҟатә еибашьраан,
Смирнови иҩызцәақәаки рҽырхианы,
Зны гәыԥҩык «ашкәакәақәа» неилараа
Иҩеилармыжьи зегь неибарганы.
Дышьҭнарԥеит Киров, иблақәа ҭырхаха»
Иагьнақәҿиҭит уи ибжьы рҿацаны:
«Ахьырԥар, афырхацәа, афырхацәа!»
Смирнови иҩызаки игәыдыҳәҳәал икны.
Ахаҵагәы
Исаҳахьан абри ахҭыс сара.
Владикавказ ирацәаҩын издыруаз,
Уажәы ишԥазҳауаз са сџьашьара –
Абри ахаҵагь алагераҿ дахьызбаз.
Изаалымдарагәышьауп. Усоуп, усоуп!
Ишԥаҟоуҵари? Уажә уи еиԥш аамҭоуп...
Дахьагалак еснагь ахаҵа дхаҵоуп,
Дҭакызаргь, хаҵагәуп иара изҭоу!
Слахьынҵа
Мап, суқәшаҳаҭхомызт сара:
Сықәԥон, суцәымшәо, суҿагыл.
Икыднаршаауан омала
Уҟамчы цаҳәцаҳә сыжәҩахыр.
Икыднаршаауан омала,
Аха саҿын анхара-нҵра...
Снауқәшаҳаҭханы сҟалар,
Уажәшьҭа сыԥсхьазаарын сара.
Ахԥатәи ахәҭа
Ареволиуциа иациз ахьӡ
Океантә ӷба Океан ду ишхыз,
Абаӷәаза «Ногаево» инҭалт.
Ишьҭызза, нбан дула «Ежов» ҳәа зныз,
Даҽакӡан хьӡыс иамаз уи уажәшьҭа.
Игәыҭгага-гәышьҭыхгаха ԥхьа узгоз,
Ҳреволиуциа дуӡӡа иациз хьӡын.
Ахәымга дзырцәышуаз, ацқьа дзыхьчоз –
Феликс Дзержински уи хьӡыс иахын.
Ленин инарком ихԥша
Ленин инарком, дааизшәа иԥсы ҭалан,
Ихԥша ахыҵәеит Колыма зегьы.
Хьыԥшаарҭеи фабрикеи ирҭаауан, ирҭаауан
Иҭакызгьы, иҭакымыз ауаагьы.
Аусқәа зырхәашьуаз, еилазгоз ирысуан.
Нас зынӡаскгьы изылгаӡозгьы ҟалон.
Иагодеи Ежови рышьҭамҭақәа арыцқьон,
Аԥсразы иҟаз – аԥсҭазаарахь иархон.
«Кәым»
Уахык иаасыԥхьан, «Кәым» ишҟа сыргеит.
– Уареи Смирнови еизааигәақәоу џьоук шәоуп, –
«Кәым» дҿаԥха-ҿаччо сааигәара днатәеит. –
Ҳара уаҳтәуп, уҷкәыноуп, уҳацхраарц ҳҭаххеит.
Мбатәыкгьы аҭахӡам... ииҳәо жәақәак...
Дхәымгоуп! Иаадыруеит.
Аԥшьашаз сузыԥшуп...
«Ҳарҭ арыцҳақәа,
Иаҳԥеиԥшзаап уамаӡак!»
Сахьцоз, сыргәаҟуа сгәы аҭыхара иаҿуп.
Дзержински ҳаиқәирхеит
«Кәым» сара сҟынтә
игәы иахәаша иаҳашам.
Уи дарбыжкышт,
Сыԥсхыхрахьгьы деихап.
Ишԥазури?
Нап ҳаларкит.
Ҳрычҳашам.
Смирнов изы схақәҵарагь насыгӡап.
Аха иара Смирнов?
Ҳанлаԥшықәырҵа уажәшьҭа,
Шәеиԥшуп шәҩыџьагь ҳәа иаргьы дҭадырхоит.
Уаҵәы ԥшьашоуп... ҳҭаԥшуеит аԥсра алакҭа...
О, анцәа ду Дзержински ҳаиқәирхоит!
Ахԥша аусура иаҿуп
– Шәҟәк ҳазҩыргьы, Адгьыл ду ахь имнаӡои. –
Дгәырӷьаҵәа баандаҩык убас наиҳәоит.
– «Феликс Дзержински» шьҭа имцалои-имаалои:
Ҵабыргык агалап, ҵабыргыкгьы аанагоит, –
Деигәырӷьоит егьигь... – ҵабыргу сызҳәом:
Дыршьызшәа ҳлагер аначальник?
– Ҵабыргуп!
Уи аҟны мацарагь иаанхом.
Дзержински – цәгьак иамаабӡо уаҩуп.
Нарцәынтәи абжьқәа
Абар уи днықәгылт жрак, – зынӡа иҵаулаӡоу,
Абомбақәа иҭыржаазшәа еиҵҳәа,
Ишнел цәыш дҭаҟаца, дкахәхәа ԥса-ҵлоушәа,
Ижакьа ҵар нхырнаашәа шьҭахьҟа.
Иналырҟьан убас быжьқәак ҳәа нҭыҩит,
Иазышьҭымх адгьыл аахыџхыџит уа.
Нарцәынтәи иааҩуаз уи акгьы нимыжьит –
Дзержински игәы иҭеикит урҭ абжьқәа.
Дыццакит Москваҟа
Еснагь Дзержински имааԥсаӡо иныҟәоз,
Еимидон адгьыл ҩ-океанк ирыбжьакыз...
Закәытә залымдароузеи уи дзыхҭыгәылоз –
Акы аҵкыс, ак еицәаӡаз акын.
Анҭ ажрақәа? Зынӡаскгьы ирҭом ҭаха!
Усҟан деилыршьааит уи аҵыхәтәаны,
Изымычҳаит, измычҳаит шьҭа уаҳа –
Иҿыҩеихеит Москваҟа дыццакны.
Дҭынчын аначальник ҿыц
Алагер аначальник ҿыц – уаҩ ҭынчын.
Дызлаз аус –
Уи ҽы-џьбаразшәа ибон,
Убри аҟынтә, иахьакәым имышьҭыкәа,
Иаҿеикуан аӷәра –
Ныҟәашәала ицон,
Импыҵҟьар,
Цәгьак шахылҵуаз уи идыруан:
Баагьы-ԥсгьы аҽышьхәа ианаргоит...
Аҽуаҩ ихаҭаҵәҟьагь иааицәаныруан:
Уимоу, иара ихаҭаҵәҟьагь
Дҭанархар ҟалоит...
Аҳәа дҭанархап
«Афашист-хәымга аҳәаа дахысит.
Хәыҷгьы дугьы мшаҭа зегь нирҵәоит!» –
Иаалырҟьан ас жәа бааԥсӡак наҳалсит,
Рыгәқәа ҭҟьоит џьоукы, џьоук урҭ дырӷәӷәоит.
Ажәа ҟәышӡақәа, еицакра змаабуа...
Иахьагьы (ус ҳгәы иаҳнаҭон) икшап:
«Заҳәа ҭкәыцә икны ҳара иаҳҭаауа,
Хымԥада, уи аҳәа дҭанархап!»
Афронт ахь!
– Аӷа, аанҿасрак ҟамҵаӡакәа ддәықәлеит.
Ҳа ҳҩызцәа, ҳашьцәа ршьа каршуп.
Абаандцәа гәыԥҩык ус инықәгылт,
– Афронт ахь ҳаҳәоит, ҳцарц ҳҭахуп.
Иаҳа иахьшәарҭоу акәзааит, хаха ҳнеиуеит,
Ҳаҭрысшам ҳхақәҵара аҭаххаргь.
Абаҳа иаҳку аҵкыс еиӷьми, еиӷьми
Абџьар шаҳку ҳа ҳҭахар!
Сара Лакобеи Ешбеи ԥхыӡ избеит
Сара Лакобеи Ешбеи ԥхыӡ избеит
Рыбжьқәа гәыҭгагаха имгеи са сзы.
«Иуџьаҳшьоит:
Аибашьрахь уаргьы уеихеит,
Аԥсадгьыл, ихьчатәыми абааԥсы!
Ушаҵоу аџьамыӷәа бааԥсӡагьы,
Иуцрами амца, ԥсадгьыл мца ӷәӷәаӡа,
Уара моу, еицәаӡоу ианиаз ҳаргьы,
Аԥсны аразҟы ҳазымгәаҟуеи цәгьаӡа».
Цхыраарак афронт ианаҭоит
Абаандцәа ҳус абзиарахь еихон;
Ԥырхагас аибашьра цәгьа ҳауит.
Ҳхы ҳхашҭит шьҭа,
Иҳадырҵоз ҟаҳҵон,
Ҳҽанраал ҳҭагылазаашьа ҳааиуан,
Ианамугь аибашьрахь ҳара ҳцара,
Ҳаҿын ахьыҵхра, ҳамч ҳамшаҭо.
Уажәшьҭа уи
Гәҟычганы иаабон ҳара:
Афронт уи цхыраарак анаҭон.
Ахамы ԥхақәа
Ахамы ԥхақәа аусуцәа ианроу,
Ҳначальник иаԥхьа инышьҭарҵеит зегьы. –
Мап шԥацәышәкуеи, ас маҭәа ԥхак аншәоу!
Шәгәы иҭоузеи? – Нҿааиҭит уи иаарыӷәӷәангьы.
– Ҭабуп, ҳначальник, ҳшыгәцарашәкуа аабоит. –
Дынҳалшәа ҳҩызак дааҭгылт џьара. –
Ҳхамқәа ар ирзышәышьҭ, аҳәара ҟаҳҵоит.
Ҳара... ҳбушлатқәа ҳрылаӡап ҳара...
Лермонтов ицәаҳәақәа
«Аӷа хәымга иааигарц инапаҟны,
Дахыкәшеит Ленинград, имч адҵа».
Арадио иаанагеит ас зны,
Еразнак иҳацралеит амца.
Смирнов абраҟагь ҳгәы имырӷәӷәеи,
Иҿацаӡа ибжьы наҳалаҩит:
«Пускаи шумит волна морей,
Утес гранитный не повалит!»
Смирнов ар рахь дхынҳәит
Уи – Ар ҟаԥшь
Акомандирцәа дреиуан.
Деилҟьан –
Смирнов Иван Иван-иԥа...
Мшәан, дара, Ар ҟаԥшь
Рҟынӡаҵәҟьагь имнеихьаз
Иагодеи Ежови рнап хәымгақәа.
Смирнов, зны Кировгь игәеиҭахьаз аӡә иакәмыз,
Дызҭынчхозма
Дуалуашон иара:
Анахь, арахь ашәҟәқәа рыҩра даҿӡамыз:
Аҵыхәтәан ар рахь дагьархынҳәит Москва.
Агәрагара
Иахыҵәеит уи ахҭыс иахьабалакгьы.
Илакәҳамшьоз: ҳазқәымгәыӷӡоз акын.
Смирнов дыздыруаз ҳаиԥш, дыззымдыруазгьы,
Ихьӡ-ижәла рҳәон, иныҳәара иаҿын.
Уи деибашьҩын, ҳазҭагылаз аамҭаз
Аԥсадгьыл, иашоуп, даҭахын нара,
Закә гәырӷьароузеи уи ҳара иаҳнаҭаз;
Ҳԥеиԥш зԥеиԥшыз аӡәгьы имоуи агәрагара!
Владимир Илиа-иԥа ихԥша-нҵәахша
Ҩадантә иааз Дзержински ихԥша шиашаз
Иазнеит ҳдунеи иахыҵәахьаз Ахԥша,
Ауаа ирзыҟалаз насыԥ дус, иашас –
Владимир Илиа-иԥа Ихԥша-нцәахша.
Дзержински, раԥхьаӡа аброуп дахьааиз,
Иахьимаз аханатәгьы агәрагара,
Абаандцәа рҭагылазаашьа аброуп иахьааирԥшыз –
Аиаша, иазымҳәашаз даҽаџьара...
Ахԥша-нцәахша икабинет аҟны
Ахԥша-нцәахша илаԥш зегьы инархигоит,
– Аибашьраҿ, хымԥада, шәаиааиуеит шәара:
Асоциализм акапитализм иаԥыҩлоит –
Мыч ҿыцуп, иазкуп аиааирақәа ргара.
Иҳәатәуп, уи аибашьраҳәа ҳа ҳазҿугьы,
Иаҳхысхьоу аибашьрақәа зегьы иреицәоу
Лассы иҵысуамызт,
Ма иҟаломызт, зынӡаскгьы,
Ишәԥышькламсыр еилахәарак – ибааԥсӡоу.
Зықьҩыла
Ижәдыруазааит, асоциализм шымчӷәӷәоу
Еилыркааит заанаҵ шәаӷацәа,
Иагьалагеит урҭ, маӡала ишрымчу
Аҩныҟатә шәа шәусқәа рыԥхасҭатәра.
Шәазхәыц. Атәыла ауаа рацәа ацәыӡт
Хҳәаада зықьҩыла! Ари уамоуп, уама!
Уажәраанӡа ажрақәа иҵәахыз аацәырҵт.
Иаацәырҵт ана, ара, Калыма...
Ажәа ссир
– Имҩаст шықәсқәак. Шьҭа аибашьра еиқәтәеит
Атәыла ахәра иазынхаз хәшәтәтәын.
Адугьы ахәыҷгьы шьҭа уахь еихеит,
Убри, убризаҵәык зегь рхы азкын.
Абаандаҩцәа гәаҟреи џьабаацәгьеи рбеит.
Ирызхымга иҭахагәышьеит џьоукгьы.
Инхаз – урҭ аиааира ишьҭых иагеит,
Уи ажәа ссир ирханаршҭит зегьы
Амнистиа
Амнистиа! Амнистиа! Ҳаззыԥшыз,
Еснагь иҳамаз ҳагәқәа ирҭакны,
Аҩны, иныҵарҟаца зашәқәа аркыз,
Иҩнамшылеи уи ашәқәа неимԥааны.
Атәыла ду, ҳәаа змаӡам атәыла,
Амазарақәа аахнатит зегьы:
«Сара зегь сымоуп, сбеиаӡоуп зегь рыла,
Исымоуп зегь ирызхаша аразҟгьы!»
Аԥшьбатәи ахәҭа
Сара смуза
Иҩажәи жәохә шықәсан уи зны;
Атыша цәгьа иазцеит.
Иҩынҩажәи жәафхеит даҽазны –
Зынӡаск икашәкаҷеит.
Саҳәшьа, ҭабуп ҳәа сҳәоит сара,
Сгәы иҭымҵәо бзанҵы:
Цәгьа дуӡӡак Бзиала бара
Ибмыԥсахи са сызгьы.
Сыԥсы ҭалеит
Анцәа иџьшьоуп, иаҳхыҵит, ицеит
Цәгьареи еилахәра цәгьеи раамҭа.
Аиаша ашҟа ҳхы урхеит
Ҳа ҳпартиа, амҩа ҭбаа азгәаҭа.
Убас анакәха, шьҭа сара,
Исыбаргәузеи, сыԥсы ҭалеит...
Хир уқәзааит, иумаз нагӡара –
Ухан ԥшьа сгәырӷьаҵәа сыҩналеит.
Хьаас исзынхаз
Сара шаҟа гәаҟра схызгахьоу,
Шамаха ихимгацт аӡәгьы...
Мап, ихьҭаз, имлаз иԥысшәахьоу,
Хьаас ҳәа исымаӡам акгьы.
Ргәаҟгас, гәырҩа дуӡӡас исзынхаз –
Исцәынхазоуп иҟаҵамкәа:
Ҩажәа шықәса инҭыкәкәа иахьцаз,
Шәҟәы-заҵәыкгьы сзаԥымҵакәа!
Иҭрыжьуам, ма идырҟәыдуеит
Аԥсҭазара, усгәыдсыҳәҳәалоит:
Сузхьуан, акраамҭа сузгәыкны.
Сыԥсыԥ гәырҭәыла иназгаҩазгоит,
Жәҩан сгәырӷьа халоит иԥырны.
Схы, шәындыҟәрашәа, инҭаҵәах иамаз,
Акыргьы ҭызгахьеит, саҿуп рыҩра.
Акызаҵәык сзыргәаҟуа, исымоу хьаас –
Иҭрыжьуам урҭ, иаҿуп ма рырҟәыдра.
Ахаҳә дуқәа
Уцәқәырԥоит Кәыдры, аанҿасрак ҟамҵаӡо,
Бзынҵык иумоуит еихсыӷьра-еиқәтәара.
Ахаҳә дуқәа ирбылгьауа, еижәҵо,
Иԥыххаа иқәҵо, уццакуеит уара.
Убас џьабаалеи қәԥаралеи есқьынгьы
Иухьчоит илуххьоу амҩа, уи уануп...
О, Кәыдры!
Илхуп сымҩа, аха саргьы
Ахаҳә, дуқәа рырбылгьара саҿуп.
Аӡыхь цқьазааит
Уқәла-узла, узҭахқәазгьы,
Еибаргәырӷьо иуԥылоит иахьазы.
Урҭ ирылоуп, иуасҳәоит,
Узҭиқәазгьы...
– Ҳаи, исоумҳәан,
Исоумҳәан абааԥсы,
Исҭахым сара исоурц гәыхьыс, хыхьыс.
Иснымԥшроуп уи џьара бзанҵгьы:
Ҳаҷкәынразтәи ҳаизыҟазаашьа –
Ӡыхьын,
Ихәашьырц сҭахым уи иахьагьы.
...Мир, где есть душа такая,
Уж не пустыня для меня.
Байрон
Иаст аурҭ аҽырӷьӡаны,
Идәықәлеит аҵла хбыкьны.
Аҩыза инақәҳан иаанхеит –
Уи, икамыжькәа, еиқәнархеит.
Сацәшәом сара акагьы,
Иамур, иасааит аԥшаӷьгьы:
Исымчымхакәа сыхбыкьыр,
Сақәымгәыӷуеи быжәҩахыр!
Еиласымгеит слира абжьы
Уара узырҽхәаша жәеинраалакгьы сымыҩӡеит,
Сгәи сыхшыҩи алаҟамызт уа бзанҵгьы.
Уи снахурҟьан, инсымкәкәаа иугеит
Сгәабзиара, сқәыԥшра шықәсқәа зегьы.
Ахжәа! Уаҿын џьоук рықәхра, рҭархара,
Џьоук мҩахуҟьон, џьоук уршьамхнышлон еиқәшьшьы.
Мап, егьа ԥсаҭатә усҭазаргь сара,
Еиласымгеит ауп слира икаҩуа абжьы!
Мариа Проненко
Не нахожу ни слез, ни песни.
А. С. Пушкин
Санҭакыз, жәлар раӷа ҳәа хьӡыс исыхҵаны,
Ауаа са сыхьӡҵәҟьа ианацәшәоз аҳәара,
Алагер аҿ сыббеит харантәи бысзааны,
Сгәы шԥаҟабҵеи, ԥсы схабымҵеи бара.
Уиижьҭеи крааҵуеит, схахәгьы шьҭа иналаԥсеит асы.
Сааит Аԥсныҟа, аџьамыӷәа сыхганы.
Бабаҟоу? Бабаҟоу?
Быбжьы нарга, сыԥсы!..
Сгәы нкыджәеит: дҭахазаап са дсыхҟьаны.
Изыҩуеит асалам шәҟәқәа
Сгәалашәарақәа еиԥыҩлоит,
Лассы-лассы сара исзырҩлоит
Асалам шәҟәқәа Калымаҟа,
Сыла иҭаҳәҳәоу адгьыл ашҟа.
Са сахцәажәом ахәра исымаз,
Изыҩуеит ашәҟәқәа гәыла-ԥсыла:
Сқәыԥшра, сыҷкәынра ззынсыжьыз,
Сгәы азымбылуеи ашьха тәыла.
Колыматәи ашьхақәа
Ашьхақәа, Колыматәи ашьхақәа,
Шәеицрыхәхәа, шәеиҟара,
Сахьцалакгьы, бзанҵык шәымҩашьаӡо,
Еснагь сгәы шәҭоуп шәара.
Ашьхақәа, Колыматәи ашьхақәа,
Шәцәыҩҩажәӡа, шәеиҟәыддит,
Шәкыӡӷқәа рҿы ами сара сахьашьцыла,
«Искать и находить.»
Цәқәырԥак
Ари зынӡаск угәы ҿызкаауа акы акәхеит.
Атәылан ацәгьоуцәа рацәахацәеит.
Студент, нарком, ҵарауаа, усуҩума –
Ирхара-ирхарам зегьы цәқәырԥак еицашәыргеит.
Иџьоушьап, ажәлар зегьы бзиа ирбоз,
Аҩыза гәеицамк Киров данҭаха,
Цәгьаӡа згәы иалырс, иџьабоз, игәнызгоз –
Ахара рыҭан шәналагахт рҭакра.
Дыхжәоуп, дымҽыӷуп!
Ахԥша-нцәахша аҭагылазаашьа агәҭыхоуп.
Анапы аӡара инҭаршәны иаашаҟьшаҟьан,
«Днашьҭтәым аус ду ахь:
Дыхжәоуп, дымҽыӷуп»
Ишәгәаламшәои, убас зынгьы исхәахьан...
Ахԥша-нцәахша иаацәыбаргәхан, индәылҟьеит.
Иӡыҩӡа иааилахеит зегьы зназы.
Аԥызаҩ ду Ихԥша ... убас инрылҟьеит –
Гха дус ирымаз иааилнашьааит зегьы.
Аԥхыӡ бааԥсы
Имҩасит ашықәсқәа рацәаны,
Колыма ааныжьны сааижьҭеи сара.
Сҽасҭеит аусура, сымч зегь незганы,
Иагьсыхәеит уи, исызнауит хәышәтәра.
Икасыжьит ацәгьа схы инҭганы.
Сгәы иалоуп: сыԥхыӡаҿ уи цәхәаҭалоит –
Солдаҭк, ишәақь аԥса ахарҩаҩа икны,
Дуауаӡа дсышьҭагылоушәа збалоит.
2-тәи Кавказтәи апедагогтә институт
Абра имҩасуан сқәыԥшра аамҭа,
Исҵон абраҟа аҵара,
Абра, зынӡаскгьы сгәы иҭаӡамкәа,
Сынҭаҳаит Џьаҳаным сара.
Ҭабуп ҳәа уасҳәоит гәык-ԥсыкала,
Сгәаҿы инхеит угәыбылра.
Мчи-дырреи исуҭаз рыбзоурала
Сынҭымҵи џьаҳанымгь сара.
Са сҩыза ду, сара сашьа
– Анцәа иџьшьоуп: узбоит уԥсы ҭаны! –
Сгәырӷьоит, сҵәуоит, снапқәа икәырша икны.
Сҵәуоит; исҭаху, исгәакьоу аӡә иоуп, –
Иҭыхуп изблак, изнапык ҿахҵәоуп.
Сгәырӷьоит: ихаҭа дыҟоуп дыӷәӷәаӡа,
Игәышԥы зегьы ҳамҭала ихҟьаӡа...
Дахьагалак иԥсахшам иҟазшьа –
Смирнов, са сҩыза ду, сара сашьа.
Ҳариааит ҳаӷацәа
– Анцәа иџьшьоуп: уеибгоуп, уаргьы уеибгоуп!
– Сышқьиаз еикәыршәа са сус ҟаҵоуп.
– Абзиахә! – исыкәшаз изнапык ус иӷәӷәан,
Са сыҩнапыкгьы раҵкыс амч еиҳан. –
Ҳариааит иааулакгьы ҳаӷацәа,
Адәныҟатә ҩныҵҟатә зегь неилаҵа. –
Смирнов изблак аҩбагьы рымца ахуп. –
О, ҳажәлар, уама зылшаз шәџьабаа рацәаӡоуп!
Ирацәаӡоуп. Ирылшоз шәыдамздам,
Дзержинскии, Кирови, Ленин дуӡӡеи змам.
Иагодеи Ежови мхагахоз зынӡа:
Афашистцәагь рыжәымлоз мшәан заанаҵа.
Акраамҭа еибамбацыз ҳгәкы-ҵәыкуан,
Блаҭырхахала уажәы-уажә ҳнеиҿаԥшуан.
Са стәала, ҳҩыџьагь ҳагәқәа ирҭаз акын:
Егьа ҳгәаҟзаргь, ҳаргьы насыԥк ҳзыԥшын.
Ажәа иазҭкаауам
Абар, иаацәырҵит ҳҿаԥхьа абаҟа,
Иҿаԥха-ҿаччоз Киров ибаҟа,
Сара ибзиаӡаны зыӡбахә саҳахьаз,
Смирнов дызцеибашьуаз зны дымцаҳа. –
Аҩыза Киров! – ҿааиҭит уа Смирнов.
Кавказаа-уашьцәа рахьтә салам, салам! –
Са сахь даахьаԥш, – ажәала иузҳәаӡом,
Урҭ бзиа ишеибабоз иазҭкаауам ажәа.
Сзыршьзеи сара?
Нас даахәыц-хәыцшәа инациҵеит иара,
Абаҟа ашҟа инаирххеит инапгьы,
Аха ибжьы иацәыӡын аҿацара,
Аҽаԥсахит ишызбоз иԥштәгьы:
– Абраҟа сааицыԥхьаӡа есқьынгьы,
Избоит исаҳауашәа азҵаара:
«Жәлары ирызкын сара сыхгьы, сыԥсгьы...
Избан? Избан нас сзыршьзеи сара?!.
Сгәы ҭынчуп
Иҳәҳәоит, иҳәҳәоит ишзахәо абаҟа...
– Иҳартытрым! –
Смирнов иҽааникылт убраҟа,
Иахьаҵәҟьа ухынҳәырцу нас шьҭахьҟа?
– Ааи, ааи уаҵәы шьыжьӡа сҟалароуп Аҟәа...
Шьҭа уаҳа исҭахузеи мшәан сара?
Узбеит уара зегь раԥхьаӡа инаргыла.
Игылоуп с-институт, ибаӷьаӡа.
Алемсаа уахь иқәшәмыжьлеит рыжәла.
Ашәындыҟәра аӡбахә
– Сара уажәы исгәалашәеит ҽакгьы. –
Ус дналагеит Смирнов ибжьгьы нардушәа. –
Шәындыҟәрак ҳалацәажәахьан зынгьы.
Исымоуп аинтерес уи ашәындыҟәра.
– Шаҟа ҵуазеи, шьҭа жәа-шықәса иреиҳауп.
Уажәы-уажә иаасыртлоит.
Иснаҭом ҭаха.
– Ус анакәха, аус аилашра иаҿуп...
Иудысныҳәалоит!..
Ҳаи, афырхаца!
Абзиеи ацәгьеи
Ишԥеицу Абзиеи Ацәгьеи, анаџьалбеит!
Ҳаԥсы неиҭаҳкын,
Оҳ, гәышьа, ҳҳәоны,
Зынӡаскгьы ҳгәыҳҽанӡамкәа, ац хырџьаџьа,
Инҳадгылт
Ацәгьа зынӡаск аҽырӷьӡаны.
Аҭынчра аигәырӷьаха ҳарҭ иҳамҭа,
Иҵуазеи,
Жәибжь шықәса заҵәык.
Жәибжь!
Еҳ, Ацәгьа, Ацәгьа,
Иаахма уара уаамҭа?..
Зегьы угарцу, акгьы нмыжь!
Аибашьрақәа
– Актәи цеит, ицеит ус аҩбатәигьы.
Ахԥатәи?..
– Убри атәы умҳәан!
Мап, изыҟалашам
шьҭа бзанҵыкгьы.
Ажәа хԥаҵәҟьагь ҳхаҳаршҭыр ахәҭан. –
Ажәа ухаршҭ, ахаҭа аҽҳаднахалеит –
Аҩбагь ҳхазыршҭуа ацәгьақәа иреицәоу,
Адунеи зеиԥш амбаӡац ахаан...
Ауаа рыцҳа, иҟоузеи шьҭа шәа шәзыхьчоу?
Ахԥша-нцәахша ццакуеит
Аурҭ иаҩызаха уи ажәҩан иалоуп –
Ахԥша-нцәахша, мчыс иҟоу иреиҳаӡоу,
Ахьаацәгьа азҵысын, иргәаҟуа иамоуп –
Ицоит уажәы убрахь, иахьхараӡоу.
Убрахь, ҩ-мчы ӷәӷәаӡак ахьеиҿагылоу,
Амшын цәқәырԥарц иахьыҟоу иуамаха,
Уи еилашырц, мцак аҵарҵарц иахьыҟоу,
Ахԥша-нцәахша ццакуеит уахь хацәнмырха.
Акатастрофа
Ааи, еилашыр амшын, амшын Карибтәи,
Убра мацарагь инхаӡом.
Мап! Анаҩс
Иацралашт амца ус Атлантикгьы.
Ӡыршхашт Океан дугь.
Егьырҭгьы убас.
Ишеибакәу убарҭ зегь адгьыл иажәлашт,
Иахыҵәашт агәараҳәа еилашуа.
Ԥсы зхоу ҳәа акгьы ыҟаӡамкәа иқәӡаашт
Инхоит аӡыршы иҭыҳәҳәо ахаҳәқәа неиҿаԥшуа.
Ахԥша-нцәахша абжьы
Ахԥша-нцәахша
Карибтәи амшынаҿ иҟоуп.
Егьа ихаразаргь, раԥхьаӡа имааи абра.
Каамеҭ захьӡу абра ицысырц ишыҟоу,
Зегь раԥхьаӡагь еилимкааи иара.
Абџьар-ҵар Рузвельт дныҵнарҟьеит еразнак
Ишьапқәагь имыхьӡозшәа уи дымласи.
Уи еиԥш абжьы дамырццакыр ауазма: –
Ҳдунеи былуеит! Ҳаицхыраап, абааԥсы!
Аилибакаара
– О, Ленин, Ленин дуӡӡа ҳа даҳҭааит!
Апрезидент иблақәа мцаԥшьха еибакуа. –
Ҳдунеи аҭагылазаашьа хьанҭаҵәҟьоуп.
Ҳаицхыраап, аха... шәлагерқәа?..
Ҳдоуҳақәа?
– ԥсызхоу реиқәрхара зегьы иреиҳами? –
Иагьааирымчит Ленин изҵаара. –
Ҳдунеи хьчахар, егьырҭ зегьы мариами.
Доуҳаи лагери рҭыԥ иқәаҳҵон ҳара!
Адунеи ҩыџьа рнапы иануп
Ҳдунеи знапы ианыз еидтәалан ҩыџьа,
Хырхарҭас иҟоу зегьы рыԥшаауан.
Иаарыкәыршан зегьынџьара ҭынчран,
Ԥсаатәи ԥсыӡи раарыгӡа зегьы ӡырҩуан.
Имҩасыз аибашьрақәа ахьаа цәгьа знаҭаз,
Аԥышәа ду змоу, уажәы еизааигәан иаҳагьы...
Иаадырԥшит урҭ Карибтә каамеҭ ишаҭәаз…
Зегь гәыӷуеит, игәеибаҭоит ҳәа ԥхьаҟагьы...
Аепилог
Уи ииҳәо ҳәоуп – агәра згоит
Уажәшьҭа исҳәар ҟалоит:
Споема хыркәшоуп,
Иазхоуп, акыр џьа здызбалаз акоуп.
Уажәраанӡа искьыԥхьыз, иаԥысҵаз, –
иҿыцқәоу –
Зегьы-зегь уажәшьҭа џьарак еизгоуп.
Аха аҭыжьырҭахь идәықәсҵаанӡа,
Смирнов Иван Иван-иԥа иахь исырхоит.
Аҩыза, кыр збахьоу, кыр здыруа даараӡа,
Уи ииҳәо – ҳәоуп,
Есқьынагь агәра згоит.
Афронти абахҭеи ԥызшәаз
Издыруеит, ҳаизыҟазааша хьаас имкыкәа,
Дшазнеиуа, обективла иҭырҳәцааны.
Игәы еихьызшьуа имԥыхьашәаргьы, имышьҭыкәа
Иаанимкылои уи аӷәра наҿакны.
Аиаша ԥсыс изхоу иреиуоу иами.
Афронти бахҭеи ԥызшәахьоу зегьы.
Абри дахьсымоу ҩызас акыр иаԥсами –
Схьаа-баақәагьы сԥырхагахом бзанҵгьы.
Ахәшьара ду
Адырҩаҽны икылҟьеит ателеграмма.
Ҳаи иараби, дызлахьӡаӡазеи сгәахәит:
Споема аԥхьара мацара аума
Агәаанагара инаҭаз атәгьы иҩит;
«Аҩымҭа бзиоуп! Саԥхьеит гәахәарыла.
Афырхаҵа... Сцоит мызкаҟара Москва».
Ҳаиқәшәар цәгьамызт, жәҩан саҵакьысхьан хыла –
Уи еиӷьу хәшьарас исҭахыз уажәшьҭа.
Снызкыло акыр ыҟоума
Сымцеи саргьы
Инықәршәны Москваҟа.
Са снызкыло акыр ыҟоума уажәшьҭа.
Сҽазысымки споема аҭыжьра уаҟа,
Дсымбалари Смирновгьы уажәы-уашьҭан.
Акысгьы ихаҭаҵәҟьагь уахь дысмыԥхьеи,
Убригь акы иазҳәазаргьы ҟалап.
Џьара акы саҿанакӡаргьы, дысмыхәои –
Идырцәа рацәаҩуп, избап, исаҳап.
Схылԥа иҭоушәа аҵыс
Сныҩналоит ҭыжьырҭак –
Иаҳа сзықәгәыӷуаз,
Акы сԥышькласып ҳәа сыҟаӡам бзанҵгьы.
«Аԥснытә егьысҳәеит», уи иаҵшьӡан иазгәырӷьаз,
Иҿаԥха-ҿаччо инсхаӡгылеит зегьы.
Изыԥхьаз сҩымҭақәа акыр ргәы иахәеит.
Саргәырӷьоит: иҟоуп интересс изкыз...
Ҿҳәарас ҳәа хымш насырҭан, саргьы сындәылҵуеит,
Иԥырԥыруа са схылԥа ишҭаз аҵыс.
Аҵыс схылԥа инҭыԥрааит
Еҳ, анаџьалбеит, сгәырӷьазаап ус баша!
Ишԥааҳәи мшәан сдунеи, зынӡаск иааҳәӡеит.
Срецензиа сгәы ҭнаҟьоит ус – иамам ҳәашьа,
Аҵысгьы схылԥа наҟ инҭыԥраа ицеит.
Сцагәышьоит сгәырԥсаҳәага Смирнов ишҟа...
Инарықәшәеит илаԥш ус ацәаҳәақәа,
Ҳаи, исмырбандаз сҳәартә еиԥш иааиныԥшит:
Иқьышәқәа қәацқәацеит, иҟам жәак рызҭкаауа.
Аус еиқәаҵәа шәыршкәакәарц шәҭахуп
«Акульт иазку аҩымҭақәа зегьы амхтәуп
Насгьы аамҭа мыцхә ирлашьцан иаарԥшуп!»
Смирнов днацралеит:
– Ишәазҳәада имыцхәуп ҳәа?!
Шәара шәгәы иҭоу зынӡаскгьы даҽакӡоуп, –
Иҽизнымкыло, ауада дыҩнашаҟьоит.
Смирнов, ихаҿы ҟаԥшьӡа мцаха еибакуп. –
Ҳредакторцәа!
Шәарҭ бзиа шәеилыскаауеит:
Аус еиқәаҵәа шәыршкәакәарц шәҭахуп!
Аҿаԥа рҿаҵаны
Мап!
Ҳпартиа ақәӡбахьеит ӷәӷәалаӡа,
Ҩ-еизара дук иара убри иазкны
Ахаҭаратә культ иахьа уажәраанӡагь
Џьоукы акыми аҿаԥа рҿаҵаны. –
Смирнов са сахь дынхьаԥш,
иаарымч дынсазҵааит: –
Мшәан ублақәа ирбахьаз умҳәоз?
– Са сызҭагылаз, аџьамыӷәа сшаҵаз…
– Иахырҳәааи?
– Зны ианацырҵозгьы ҟамлоз…
Излеигәыӷьӡазеи!
– Урҭ ҳреиуартәыма! – Дхәааит уи ишимчыз. –
Иҟам-иным зҳәо хәымгақәоуп, хәымгақәа! –
Даапкит зынӡаск Смирнов, изблак ҭыҵ ишԥацоз,
Дышԥақыџьқыџьуаз, ииҳәо еилаԥсауа. –
«Ианацырҵозгь ҟамлоз» – абри иагьшԥеиҳәеи!
Излеигәаӷьӡазеи уи еиԥшыз аҳәара?
Абас аҩымҭа аԥызҵаз, мшәан дышԥеибеи, –
Дызреиуахозма «инацызҵоз» ауаа?
Ушәҟәы даҽа редакторцәак иҭрыжьуеит
Смирнов ус дшышаҟьшаҟьоз, ус иҽшиҟьоз,
Днеиҵасшәа, дааҭгылеит дымҵысуа.
Даабалыбаҭеит, дкаҳарц акгьы шигмыз,
Снаидыххылан, иникәсыршеит снапқәа. –
Ушәҟәы даҽа редакторцәак иҭрыжьуеит.
Абригь неиҳәеит, инхьыдышьшьын ихы,
Иԥхаҵәаҵәараӡа, сцәа-сжьы ианыруа,
Ашьшьыҳәа инықәлеит сыжәҩахыр...
Аҳауа салакнаҳаушәа
Дсыцәцеит аҩыза иашаҳәа сзықәгәыӷуаз,
Еразнак адгьыл нсыҵууаазшәа збеит.
Сдунеи ицәҳәыҟьантазха, са сеиҭымха,
Аҳауа салакнаҳаушәа сшьақәхеит.
Смирнов иԥсра исыхҟьазшәа акырӡа игәнызгон –
Мшәан иҟамлоз срецензиа исмырбар?
Зегь акоуп уашьҭан еиликаауан, идыруан...
Насгьы уи ицәызӡоз – соухьазма мамзар!
Слабашьа сҽанҵа
Сҽазыскит споема аҭыжьразы акыргьы.
Аха исзамуит, исылдмыршеит сара:
«Ҩажәи жәибжь» рхы рыхнахуан иахьназгалакгьы.
Зегьынџьара иаҿын уи мап ацәкра,
Убас аамҭак бзанҵык иҟамлаӡацшәа.
(Џьоук ус рҭахын, џьоук шәаӡыӡон есқьынгьы).
Ишԥазури? Сцалап, сҽанҵа слабашьа,
Исымоу сгәыӷра, шсымоу ԥхьаҟагьы.
Амҩа хара
О, амҩа, амҩа, ихарахеит акырӡа:
Санхалт ҩажәи хԥа шықәса инареиҳаны.
Зқьи жәышәи ԥшьынҩажәи хәба рҟынӡа,
Снаӡеит нас изулакгьы аҵыхәтәаны.
Абраҟа исаҳаит, издырт иҿыцны
Сааиижьҭеи исзымдырӡоз бзанҵы...
О, уаҳзылԥха, исзыҟалеит насыԥны...
Мшәан схала соума –
Иҟамлеи зегь рзы.
Зҽыбжьарӡшәа иҟаз
Инҳаҩс шаҟа еизара ду цахьоузи,
Шаҟа рыӡбхьоузи, ус дуқәас шаҟа!
Иара еснагь
Ирыбжьаӡшәа иаанымхози –
Кәакьк аҽнаванаршәлон ишәаҟьа.
Уи усҵәҟьагьы ихгыло иҟам убла,
Уи ахьӡгьы ҩ-ажәа заҵәык азырхоуп,
27 еибнаҭон ус мыч дула,
Иахьа атәыла иахадыдуа иахоуп.
Ихтны ацәажәара
Иаҳзымҳәоз ԥыхьа ицәыҵаҵәахны иҳамаз,
Ҳхьаа-баақәа зегьы ҳрыцәшәаны рхәаҿра,
Зегьы рӡыргаразы амчра дуӡӡа ҳазҭо
Ажәақәоуп: Иаахтны ацәажәара, аҩра.
Ицәырҵт урҭ ажәа мцаԥшьқәа ҳара ҳхаан.
Ирҳәоит: Ҳаламыси ҳхаҵареи ишрызҳаз.
Ихтны ацәажәара – инагӡахааит
Ҩажәи быжьбатәи аизара иахшаз!
Ахьаа цәгьа аӡыргара
Урҭ ажәақәа сырзымгәышьуаз зегь реиҳа,
Шьҭа исмаҳаи, мшәан исымбеи схаҭа,
Ахьаа цәгьа сымацара ихьаазго иреиуам –
Сыԥсадгьылгь иахаԥан зны иуамаха.
Шьҭа ус аамҭак ансоу иӡыргатәыми,
Иӡыргатәыми ҳаиҵацал ҳазмаз.
Мшәан зхьаа змырзоз, ирымҳәалоз ажәытәан,
Уи дшақәмгәыӷӡоз, ианҵәҟьа дшицәагаз.
Арҿыцрақәа
Икаԥхеит иҿыцӡоу аамҭа алашара,
Ашәахәа ацәыҵарақәагь ирыхҟьоуп.
Аусурақәа еилашуеит ццакрала,
Зынӡаск иҿыцӡоу цәа-хаак рыҟәныҳәҳәуп.
Арҿыцрақәа!
Зегьынџьара арҿыцра
Атәыла амҽханакт ицәқәырԥауа.
Мшәан, еиҵамгылеи иҿыцӡоу абиԥара,
Акеҩҳәа ирго иахьабалак рыбжьқәа.
Сдырҿыхеит урҭ абжьқәа, ишьҭырхит сгәыӷра,
Иатәарымбаӡеит сӡышрагьы дара,
Саргьы, споема сыманы сындәықәлеит
Сымцои уажәшьҭа аҭыжьырҭахь сара.
Аҭыжьырҭа, сзыргәаҟуаз, исымҭо ҭаха,
Споема маха-маха еиҿзыршәшәарц зҭаху,
Споема, зыҩра фы-шықәса сзыдхалаз,
Аҭыжьразы ҩажәи хԥа раҵкысгьы сызҿу.
Аҭыжьырҭа!.. ахәыцрақәа срыбжьаркит...
Зқьи жәшәи хынҩажәи аба шықәса...
Срецензиа...
Дырҩегь мцаха исыцралеит
Бзанҵык сгәы инҭымҵәаӡо
Смирнов иԥсра.
Акыргьы сҽысшәеит.
Уи дысгәыдсыҳәҳәалеит...
Исымаз сымчқәа
Зегьы иара изкӡан.
Ӡынӡаск сатәамбаӡакәа инысхалан,
Дсымпыҵнажәеит уи – хырԥашьа змаӡам.
Аҿар наҳакәшеит
Смирнов!..
Аха абар даацәырҵит сҿаԥхьа,
(Дсымбалои ус сгәалашәарақәа рыҟны),
Деилҟьеилӷәыцәӡа, деилфаҷа, дҭамамха,
Игәшԥы зегьы ҳамҭала ихҟьаны.
Иара дышсыцу аҭыжьырҭа ҳныҩналоит.
Аҿар наҳакәшоит еибаргәырӷьо, иҳазгәыкы.
Иван Иван-иԥа са сышҟа иҿааихоит:
«Арҭ аредакторцәа иҭрыжьуеит шьҭа ушәҟәы».
Леуан амшын дазааигәаӡан дынхоит,
Еилҟьак, хәыҷ бзиак иоуп иара.
Зегь реиҳа аӷбақәа уи бзиа ибоит,
Дцеит Гагранӡагь зны ныҟәара.
Даныхынҳә, аӷба иаҳагьы игәаԥхеит,
Азхәыцра далагеит иара.
Аҵыхәтәаны, аус ду ахь деихеит,
Аус ду – аӷбаҟаҵара.
Еизигеит ӷәи ҟауари рацәаны,
Аҵәымӷқәа маҷӡамкәа ирхиеит.
Еихак иԥшааит, иҵарӡа ихны,
Жьаҳәакгьы ажьираҟынтә иааигеит.
Дыхиоуп ожәшьҭа. Амшын аҟәараҟны
Аус иуеит ихшыҩ азкны.
Аус иуеит зегь рыла деиқәшәаны,
Игәы зегь рылагь иазҭаны.
Ҳәараҭахым, уи аӷба ду ҟаиҵашт:
Иусқәа ҿио ицоит ԥхьаҟа,
Аха, егьа умҳәан, убри дагашт...
Абас ҩажәи хәба шықәсаҟа.
Гәыблаак азна ааигеит
Еикәаԥхо ишәыз аҵәа.
Уи амш ныҳәа дус ирыԥхьаӡеит
Еигәырӷьаны аҭаацәа.
Абри еиԥш аус зылшаз Едгьы,
Жәа-шықәса дреиҳауп узҳәом;
Шәарҭ ишыжәбо ала, ахәыҷгьы
Аус аҟны деиҵахом.
Жәа-шықәса дреиҳамкәа ас ҟазҵаз,
Ианизҳа – дфырхаҵахашт.
Гәыблаала аҵәа аазгаз,
Тонналагь иҭеигалашт.
Исҳәарц исҭаху шәаҳау шәара?
Дызсырҽхәозеи аҷкәын ас?
Аҵәа гәыблаала аагара
Акыр зҵазкуа аума нас?
Аҭаацәа ныҳәас иԥхьаӡаны,
Изыргәырӷьоз убри оуп;
Аҷкәын ашәыр зҿихыз уи аҽны –
Иара иеиҭеиҳаз аҵәоуп.
Араукариа,
Криптомериа,
Хамеропс,
Секвоиа,
Бешорнериа –
Шаҟа ихьанҭоузеи
Арҭ ажәақәа рҳәара!
Егьаҩы ирыздырам,
Ирзеилкаарым дара,
Аха класск аҿы итәоу
Ҳара ҳҵаҩы
Убарҭ рдырразы
Ираԥигоит аӡәырҩы:
Деиламга иҳәоит
Нас, инеиҵых инапгьы,
Ҳботаникатә баҳчаҿ
Иуирбоит даргьы.
Ан, Лиза хәҷы
Дааныжьны аҩны,
Иаарласны дымцар
Ҟамлеит џьара.
Ахәыҷы лхала
Лныжьра дацәшәаны,
Гәыла ҷкәынак
Дылзаалгеит лара.
Аҷкәын краамҭа дирхәмаруан ахәҷы,
Лгәы мырҿыӷьуа, лмаршәа кны,
Аха иагьаагеит иҩызцәа рыбжьы,
Дҩаҵҟьеит уахь дцарц иҭахны.
– Сааиуеит... саанӡа
Бымцан џьара! –
Днақәымч, ахәыҷы
Илиҭеиҭ дҵас иара.
– Сцом џьаргьы ҳәа
Ди илоумҳәаз уара? –
Аӡӷаб хәыҷы
Инеиҿалырхьт убра.
– Саауеит лассы,
Сааҭкгьы уа сынхаӡом.
Сааҭк ибзымчҳауеи?
Бшәома?
– Сшәоит уҳәама?
Мап, сара сшәаӡом,
Аха ди дужьар
Ҟалома?
Ааԥын гәырӷьахә!
Ибыбшӡа ишәҭуеит –
Иблахкыган адәи абнеи.
Ишԥеицырҳәо
Ашәа еисаны
Ҟармаҵыси,
Рхьынеи,
Рдәынеи!
Адунеи иахыҵәоит
Урҭ рыбжьы.
Ишԥахаау ашәа ирҳәо!
Ҷынҷа хәыҷқәакгьы
Абрахь џьара
Иҷырҷыруеит
Ргәы азыҳәо.
Вбас ишәымԥхьаӡааит
Дара рзы,
Егьырҭ реиԥш
Ашәак
Рызҳәом ҳәа.
Урҭгьы гәырӷьаҵәоуп
Рыбжьы шгауа:
«Ааԥын
Ҳара ҳзынгь иааит!» – ҳәа.
Ахьхьа-хьхьаҳәа
Акәара неиуеит,
Ашәа аҳәоит
Абжьы нҭганы.
Абна ӡырҩуеит,
Алымҳа кыдҵа,
Гәахәас
Ашәа ҟаҵаны.
Аҵлақәа
Насҭха-аасҭханы,
Амҩа арҭоит
Иццакуа.
Урҭгьы ирдыруазаап, убама,
Уи амшын ахь
Ишцауа.
Ҭынчроуп, ԥшак џьаргьы иамысуа.
Иҟәызгаӡоуп амш шыҟоу.
Фҩы хаауп аҭәа иахылҵуа,
Ҿыц ирхны иахьышьҭоу.
Ашәырҵлақәа абаҳчаҿы
Ршәыр рызнымкыло изазоит,
Рымахәҭақәа еихытарны,
Зынгьы адгьылаҿ инаӡоит.
Аҷкәын ҵәаҵлак даҵагылоуп.
Иаԥхьа махәҭак аалаҟәӡеит.
Ибла хнакуеит: ашәыр ҿажьуп –
Иҿихша дақәшәом, уи длаԥшуеит.
Қьаазым акала иқәлацәа дрыцкуп,
Иҟалап, ишәаҳахьазаргьы шәара:
Уи бзиа иибо, дзыҿҳәароу, ԥхьарцоуп,
Даҿуп дубацыԥхьаӡа арҳәара.
Макьана ашәа иԥхьарца иазҳәом,
Аиашазы, игәкыдхгоуп уажәазы:
Абжьы ҳәа уи иахылҵуа еиқәшәаӡом –
Ҷыжь-ҷыжьрамзар, иаҿыҵкәашам акгьы.
Аха уи аҷыжь-ҷыжьра иара изы
Мелодиа хааушәа иԥхьаӡоит,
Қьаазым иԥсы зегь иԥхьарца иазкны,
Иаирҳәоит, дышзахәо иаирҳәоит.
Иарҳәа, макьана иҷыжь-ҷыжьларгьы,
Иарҳәа уи аԥхьарца ус, гәыкала.
Иарҳәа! Зны композитор дуӡӡакгьы
Иус далагеит убас ҷыжь-ҷыжьрала.
Махаз дхәыҷуп. Ашкола дтоуп.
Ихшыҩ азышьҭ дызҿу ҵароуп.
Уи арҵаҩы идҵа ирхиеит,
Аха игәы еихьнашьуа иҟалеит:
Цәгьа ибомызт иҵегь еиӷьзаргьы, –
Ибзиаӡаны иҵазаргьы.
Ашкол аҿы, шьыжьӡа, Махаз
Аҵәҵәа иасаанӡа дыҩ дахьцаз,
Ҩызак, хьӡыс измаз Ҳақы,
Инаимҵеикит ишәҟә аахты.
Уи класск ала иара диеиҳан,
Махаз дзышьҭаз иара иҵахьан.
– Ҟаимаҭк исзеилкаауам сара.
Сыхшыҩ азцартә ишсурбара!..
– Ишԥа? – иџьшьо дҵааит Ҳақы,
Иҩыза хәыҷы днеиҿаԥшны.
– Ҵыԥх исҵоз аума исурбаз?
Изгәалашәода уи, Махаз!
Ушаҟәҵра аӡбахә аҳәара:
Кыр ҵуеит исхашҭижьҭеи сара...
Абри аҭак ҳәа иахьиаҳаз,
Цәгьа игәы иаҵасит Махаз.
Аҩызцәа шрыкәшаз ирацәаҩны,
Уи дирԥхашьеит абас Ҳакы:
– Аҩныҟа уца! Убра уаатәа,
Ҵыԥх иуҵаз ухашҭуазар сынтәа.
Ихьҭоуп, иауеит асгьы,
Адгьыл хнаҟьеит зынӡа.
Аҩаршьҭракәа зегьы
Ирыхҵаалт иҵаӷаӡа.
Аԥша цәгьашәа иҵәыҵәуп,
Аууҳәа абжьы гоит,
Ашымҳаҵла цәамхьоуп,
Асы ақәҳәҳә изазоит.
Аҽаԥсахт амш лассы.
Ишапшапуа мрак лашеит,
Иҟәашӡа ишьҭаз асы
Ицҟьашәҟьаны иагеит.
Ихтит аҩаршьҭрақәа,
Аҵаа ирхыз ӡыҭит.
Ашымҳа махәҭакәа
Рхы иҩахан инеикәагылт.
Ашкол ахь ицаз
Маҳҭы, апалта ԥха ишәны,
Дааит аҩныҟа ихы хты,
Ипалта ишәых икны.
Ашкол ахь дцозаргьы,
Даауазаргьы,
Аӡы ихыз цҳак
Дықәслон есқьынгьы.
Наҳар изы уи ацҳа
Шәарҭамызт,
Аха џьоукы
Ирзыманшәаламызт:
Ихын ақьырсҭақәа
Ҩба еиваны,
Маакырада
Акыр иҩҳаракны.
«Издыруада, злахаҵ
Гьежьуа дҟалар?»
Абас зназы
Игәы иаанагеит Наҳар.
Убри аҽныҵәҟьа
Ҵәымӷқәак ԥшааны,
Еикәаӷак ижәҩахыр
Инықәк икны,
Дцеит аҷкәын ацҳахь.
Краамҭа убра,
Ихшыҩ азышьҭ,
Даҿын аус аура.
Ихы ззикыз
Дадҳәаҵала инаигӡон,
Иҽазҵәылхны
Амаакыра еиқәиршәон.
Уи далгеит,
Амаакыра ӷәӷәа ҟаиҵеит.
Ишәарҭам ацҳа –
Шьҭа иманшәалахеит.
Илахаҵ гьежьыргьы,
Иқәныҟәо уаҩы,
Иҟалашт
Иахьымҩаниҵаша инапы.
Наҳар иус
Игәы азыртынчны,
Аҩныҟа ацара
Иҽазикуаны,
Дӡышӡа, шықәсыла
Шәкы днареиҳаны,
Днаидгылт лыгажәык,
Илабашьа кны.
Ихы дааҩахан,
Аҷкәын днеиҿаԥшит,
Иоуразоуроу
Блала дааиԥхьишьшьааит.
Харантә дахьибоз
Быргс диԥхьаӡон.
Абырг дабаҟаз –
Ахәыҷы дуасҭон.
«Иуаԥшьызгада,
Дад, абри уара?..
Ҳаи, иараби!..
Уазыԥшызшәа са саара?»
Аҭак аҳәаха
Имаӡеит ахәыҷы,
Алыгажә инациҵеит
Игәыкӡа ибжьы:
– Абри аӡы еиԥш
Иазҳааит уԥсынҵры.
Уҟалааит маакырас
Жәлар рзы!»
Тарас хәҷы иаб
Ус бзиоуп дызлоу:
Егьараан дубаргьы,
Аԥшаара даҿуп,
Дгеологуп уи.
Есқьынагьы дзышьҭоу
Амаден рацәа
Ахьыҵоу ахтроуп.
Шьжьымҭан нахыс
Аҩны дындәылҵны дцоит,
Ихәлаанӡа
Еимидоит ашьхақәа.
Ахьы зларсоу
Ахаҳәқәа ааигоит,
Зны – икыԥу
Ахьырҵәаҵәақәа.
Тарасгьы иаб
Иус ихы азкны,
Мышкы зны
Хәык дынхалеит
Дыԥшаауа.
Убра уи
Даара краамҭа
Ихганы,
Дхынҳәит аҩныҟа,
Дгәырӷьо, дыццакуа.
Дхынҳәит, аха
Игәаныла дыӷәӷәаны,
Инагӡоуп ҳәа
Аџьабаа зыдбалаз,
Дхынҳәит, зынӡа
Ибзиаӡоу ԥшааны –
Ибзиаӡоу,
Енагь акыр иаԥсаз.
Аха агеолог
Усс имԥхьаӡеит,
Иԥа акыр
Иаԥсоуп ҳәа иааигаз:
Уи хьымызт, хаҳәын,
Шьанҵа хаҳәк дажьеит,
Ихьызшәа ицырцыруа
Иахьиҿаԥхаз.
Аиаша ҳҳәап,
Игәы иалсит ахәыҷы:
Ашьанҵа дахьажьаз
Цәгьа дарԥхашьон...
Тарас, Тарас, уԥхамшьан –
Уабгьы зны
Ахьи ахаҳәи
Ус ицәеилагон.
Иурокқәа рхианы,
Дцон ашкол ахь дыццакны.
Аҷкәын бзиа ибон аҵара,
Уи дазҿлымҳан есқьынгьы,
Иимбац, имаҳац адырра
Дашьҭазаҩын иҽазкны.
Ааԥын мра лашон, иԥхон,
Ахьтәы цыԥхьқәа канаԥсон.
Ҭынчран. Ԥшак амысуа ҭынчран.
Адгьыл аӡырҩра иаҿын.
Бжьы заҵәык аҳауа иалҩуан,
Уи абжьы – шьха уарба бжьын.
Хыхь жәҩангәҟа иҳаракны,
Иазԥагьаха, аҽырӷәӷәаны.
Иԥыруан уи ижжаӡа,
Амҵәыжәҩақәа мырҵысӡа.
Ашьха уарба иаҭахузеи?
Ихагьежьыло зыҿнаҭуазеи?
Аԥсаатәқәа реиҳабы
Ажәҩан иаҵәа иахымбаауеи:
Иаазқәылаз ирацәаҩны
Уи амазкуаз азыҟамлеи!
Шьыжьымҭан нахыс зыҿнаҭуа,
Аҷкәын изихоу иԥыруа,
Иҟалаша уск абазаап:
Ашкол ахь ҳәа иццакуа, –
Ажәҩан иаҵәа амазкуа
Дышреиуахо гәанаҭазаап.
Зани заби
Гәылара еиццаз,
Аҷкәын ашҭаҿ
Дыҵатәан ашәшьыра,
«Ҳаанӡа ԥшәымас
Уҟала», – зарҳәаз,
Ихәыҷӡоу иакәын –
Фба иреиҳам шықәсыла.
Игәы каршәны
Дшыхәмаруаз ахәыҷы,
Дҩаҵҟьеит,
Днаҵҟьеит
Дызҵатәаз ашымҳа:
«Аԥшәма, уҟоума?»
Иҿацаӡа абжьы
Иналырҟьан
Инҭамси иара илымҳа.
Хылԥарчк ихашьшьы,
Уапа дук ишәны,
Ашҭа нҭыҵ
Ибыргыз ҽуаҩк дгылан.
Алахь ҿашаӡа
Дзықәтәаз аҽы,
Ашҭа ҿыцбарах ибо,
Иӡыӡымкуан.
Ахәыҷы, дыҩуа,
Амӡырха дҩыҭҟьеит,
Усгьы нҿааиҭит
Асас ишҟа:
«Дии бабеи шьыжьӡа
Џьара ицеит,
Аха... са сыҟами...
Шәааи аҩныҟа!»
Аԥхын ҳаҟан ҳарҭ аԥсшьара,
Ҳлагер даара ихаран.
Иҟан ашьхақәа рыбжьара.
Иакәыршаны ибнаран.
Рҽеиҵҳәа иаҵакьысуан ажәҩан,
Аҵла дуқәа еихашьшьы.
Ихааӡа уи абна илҩуан
Аԥсаатә рацәа рыбжьы.
Ҳацәон ҳҭаххаа хәылбыҽхала,
Урҭ ҳшырзыӡырҩуаз ҳара,
Нас ҳдырҿыхахуан шьжьымҭанла,
Аҷырҷыр рыхга дара.
Ҳныҟәон, ашьхақәа ҳархалон,
Иаҳзымдырӡо ааԥсара.
Ицқьаӡа аӡиас ҳҭалон,
Аӡсараз ҳаисон ҳара.
Адәаҿы еиқәаҳҵон амца,
Ҳарҭ ҳаагылон ҳаикәшаны....
Иҳазгәамҭаӡакәа аамҭа
Ишԥацеи, мшәан, иласны!
Ҳаибаргәырӷьо шьҭаҳьҟа ҳҿааҳхан,
Ҳҭалт, ҳашкол, умӡырха.
Ашәа бзиа, аԥсаатә ирҿаҳҵааз,
Ҳамҭас иузаагеит иахьа.
Ишап-шапуа, игәыҟаҵаган,
Ааԥын мра кажжы икаԥхеит.
Ҳколнхацәагьы адҳәаҵалан,
Уск-уск ахь зегь рхы дырхеит.
Ҭынч дызтәома аҭаҳмада,
Абас амра анкажжу:
Изыҷҳауама усда-ҳәысда, –
Аандак ашышра даҿуп.
Иҿаԥхьа, ахылҩ-ԥсылҩ ахылззуа,
Ишьҭоуп аҳәсҭа ду еиҵҳәа,
Итәрааҿ-мрааҿуа џьоукы рҟызқәа
Уаҟа иқәуп, ҭынч иҳәуа.
Дхабы-хацуа аус шиуаз,
Аҭаҳмада ихы азкны,
Амҩахәасҭа ивга инагаз,
Даныл иҿааихеит аӡәы.
Ԥагьак иеиԥш џьара дубашам,
Иҽҭҳәа, ихы ҳаракны,
Аҭаҳмада иахь дагьхьаԥшуам,
Датәеибаӡом уи аӡәгьы, –
Дивсит жәакгьы иамҳәаӡакәа,
Инапқәа иџьыбақәа ирҭакуп.
Аԥша ҭачуп иблуз шкәакәа,
Ичаз хылԥа хбыкьны ихоуп.
Игәы иалсит аҭаҳмада:
«Бзиа ууит» имҳәаӡеит.
Ҳаи, џьушьҭ, абри еиԥш збахьада
Сԥаҵа ӡышгьы агәхьаа имкӡеит».
Аамҭа даара кыр цахьан еиԥш,
Шьыбжьагәы уажәшьҭа еиҳан,
Аҭаҳмада наҟ данынаԥш,
Дгәеиҭеит: ишҟа аӡә даауан.
Амҩахәасҭа па даныла,
Аҭаҳмада иахь дааскьоит.
Аҭаҳмада иҳәоит гәаныла:
«Чаз хылԥа дхынҳәын даауеит».
Дамжьеит аҭаҳмада, дамжьеит,
Иара иоуп уи, иара иоуп.
Ихы ҳаракны днаԥшы-ааԥшуеит,
Ичаз хылԥа хбыкьны ихоуп.
Арԥыс ус дыҿҟьа-ҿҟьо дшааиуаз,
Инапқәа иџьыбақәа ирҭакны,
Аҭаҳмада дшақәымгәӷуаз,
Дмаангылеи иара иҟны.
Ҿааиҭит усгьы: «Бзиа ууааит!
Исаҳә, дабанхо Мац абра?
Аҳәсҭа дазааигәан дыҟазаап.
Сиаҩсны самхацеит хара».
Аҭаҳмада иус днаҟәыҵны,
Арԥыс ԥагьа днеиҿаԥшуеит,
Ибжьы ҵарӡа инеиҵыхны,
Абарҭ ажәақәагь иҳәауеит:
«Уара избо жәала иуасҳәар,
Еилызкаауа шуакәым збоит.
Иаҳа еиӷьуп, хырҩаа руҭар, –
Аҟызқәа рахь днеирԥшуеит, –
Мац иҟызқәа. Аҳәра иалгар,
Идәықәлашт рышьҭахьҟа ихынҳәны.
Урышьҭагылан уҿыҩоухар,
Иаша унаргоит Мац иҩны».
Ҳашҭа аҳа ду ҭагылоуп,
Даара бзиа иаабоит:
Иԥымкӡакәа есышықәса
Ҳарҭ уи шәыр ҳаала ҳарчоит.
Ҳара ҳаиԥшҵәҟьа уи аҵла ду
Аԥсаатәқәагь иргәаԥхоит,
Амахәҭақәа ирыдҟаҵала,
Рыҭрақәа дара ҭанхоит.
Уа дара акәтаӷьқәа хырҵоит,
Ихырхуеит, аԥшқа рааӡоит.
Еибаргәырӷьо рыҷырҷырбжьы
Есқьынагьы игалоит.
Аҳақәа иреиӷьу ҳауп уи,
Ҳара даара изаҳгәаԥхаз,
Ашәыр адагь – ирзыҟамлеи
Аԥсаатәқәа уи ҩынрас.
– Асы улҵәраан, ушәҭуа угылоуп,
Адәыкрын ԥшӡа, адәыкрын,
Нас иухьзеи, ухы укәажьуп?
Исаҳәа, еилкаам са сзын.
– Алашарахь са санықәԥоз,
Шьарда аџьабаа збеит,
Асы кылзжәарц хыла сшагәоз,
Сыхәда хәахәаӡа иаанҳеит.
Ажәҩан агәы цқьаӡа иҟоуп,
Амра каҷҷоит ихааӡа,
Амимоза ҩежьӡа игылоуп,
Иҟәашӡа ишәҭуеит аҳәаса.
Блуззаҵә, хылԥагь зхам дубап уа,
Ахәыҷқәа хәмаруеит адәаҟны...
Шәгәы иаанамгааит ааԥынран ҳәа,
Февраль иадыруеит ус Аԥсны.
Ахәаша адәныҟа инкарԥсеит.
Икәаԥ-кәаԥуа еизаны,
Аҵарақәа надеизалеит,
Еибаргәырӷьо ирацәаны.
Дцәырҟьа-цәырасуа даацәырҵит
Аҷкәын – злымҳақәа ирынктәу,
Хаҳәк аԥырҳәа инымҩаниҵеит
Уахь – аҵарақәа ахьтәоу.
Аха ирмаахеит ахаҳә иршәыз,
Иҵаст аҽыҩҳәа рыгәҭа.
Рыԥс ахаара рқьышә ишықәкыз,
Иҩыҵԥраан, инықәтәеит урҭ махәҭак.
Даара краамҭа изҭынчхомызт
Аҵарақәа еибаршәан,
Игәыҭҟьа-ԥсыҭҟьа, рҽырзеиқәкуамызт,
Иҷырҷыруан еилаҩҩуан.
Иангәеибаҭа урҭ гәаблыла,
Цәгьа шырмыхьыз уа ирбеит,
Иагьеицырҳәеит рхы неидкыла:
«Лыԥсаа дҳамамқәа ҳаиқәхеит!»
Адашьма днықәтәан шәҟәык аахылтит,
Ашкол иҭамлац ахәыҷы,
Уа еразнаказ иаацәырҵит,
Рахәи ԥсаатәи рацәаны.
Лыбла хәыҷқәа еихмырсыӷьӡо,
Сахьоуп дызхәаԥшуа лара,
Бзиа илбо, илыцышьҭалҵо,
Ҵисгьы лыватәоуп убра.
Ԥсы зхоу зегьы уи илбарҭоуп,
Илбоит ажәақәагь шанҵоу,
Аха гәҭыхак ахәыҷы илымоуп –
Еҳ, дзаԥхьондаз уа ианқәоу!
Ҵисгьы иамоуп, иамоуп гәҭыхак,
Уи атәашьагь шәымбауеи:
Иабоит ашәҟәаҿ ҳәынаԥ сахьак, –
Аԥсы ҭандаз, иаҳауеи!
Аҷкәын џьоук рыҩны дындәылҵын,
Иҿынеихеит дыццакны.
Амҩахәасҭа-па дҩанылан,
Дцоит иҩныҟа ихы рханы.
Иаб дзыздәықәиҵаз анирҭа,
Аамҭа даара кыр цахьан.
Илакьҭа-лакьҭо имҩахәасҭа
Абна ду иагәылга иган.
Дшәар ҟалап, ҳәара ҭахума,
Иааикәыршан илашьцоуп.
Дхәыҷуп Никәала, кыр ихыҵуама,
Сынтәа жәа-шықәса дырҭоуп.
Уаҩ дицӡамкәа имацара
Дцоит дыҿҟьа-ҿҟьо, дыццакуа.
Икәша-мыкәша абнаршәыра
Иҵыҩуеит еиуеиԥшым абжьқәа.
Зны ҷитбжьык гоит, иԥҵәоит махәҭакгьы,
Иааҩлоит даҽа бжьыкгьы зны,
Зны ҿнаҭуеит атыҩарҩаргьы,
Иҵҩуеит бгахәыҷқәакгьы рыбжьы.
Бнеи ҵхылашәи удыршәартә иҟан,
Ицәа дагьҭаӡыӡеит зны.
Убасҟан шәак ааҭирҟьеит аҷкәын,
Акиҳәа ирго ибжьы.
Ашәа иҳәоит уи ибжьы рдуны,
Иреиҳауп абжьқәа зегь ибжьы.
Днеиуеит уи иаҳа длахҿыхны,
Днеиуеит иаҳа игәы рӷәӷәаны.
Илымҳа аҟынӡа шьҭыбжьык знаҩуам:
Бжьыла иҟәицоит хараӡа.
Иарбанзаалакь шәарҭа имам,
Ашәа убас иҳәонаҵа.
Ашәа шиҳәоз ус Никәала
Изгәамҭаӡакәа даанагеит;
Аа, аԥенџьыр иадыҷҷала,
Ацәымза иҩнаҿы илашеит.
Ацитрусқәа аҵла инылбаан,
Иҩежь-ҩежьӡа иҟаланы,
Руапа шкәакәақәа наршәырҵан,
Ҳаирпланк инҭалеит еиманы.
Бзиа еилаҳәамзар шәарҭоуп:
Ахьҭа ззымчҳаӡо роуп.
Мшыни шьхеи ирхыԥраа ицароуп,
Рымҩа даараӡа ихароуп.
Ицоит, ицоит урҭ Магаданҟа,
Уск дара рнапы иануп:
Ирызхьызаап хәыҷқәак уаҟа, –
Ргәахәтәы нарыгӡарц рҭахуп.
Аца ҟаԥшьӡа ишәны
Абан аҵла иахьаҿоу.
Иаҵоуп ахәыҷқәа еизаны,
Аца ҿырхырц ауп ргәы иҭоу.
Ҷкәынгьы ӡӷабгьы уа ирацәоуп,
Абрахь, абнахь ишаҟьоит,
Урҭ зегьы зышьҭоу акоуп:
Рнапқәа рхаха хыхь иԥшуеит.
Аца, иҟаԥшьӡа ишәхьоу,
Иргәырӷьагоуп дара рзы,
Аха, изхәарҭоузеи, иахьаҿоу –
Ахәыҷқәа зынаӡом аӡәгьы.
– Еҳ, аца, аца ҟаԥшьқәа,
Шәҟалеит шәара шәрацәаны,
Аха инаӡом ҳа ҳнапқәа:
Аҵла шәҿалеит шәҳаракны.
– Аҵла ҳҿалар ҳа ҳлаҟәны,
Ҳзыҟалозма ас ҳҟаԥшьӡа.
Уажәаԥхьагьы абра шәааны,
Ҳашәфахьазаарын ожәшьҭа.
Абра амшын инаркны баҳчаруп,
Баҳчоуп акыр зымҽхазкхьаз,
Амандарина хьыхәа игылоуп,
Апатырқалгьы – убас.
Уи анаҩсан иубо қәаҵоуп,
Ажь ҳәа зыхк ыҟамзи уа!
Аа, аиқәаҵәа, ари – шкәакәоуп,
Аа, аҟаԥшь ажьымжәақәа.
Абри аҵла абиа ҿажьуп,
Иҩежь-ҩежьӡа иҟаланы.
Уи аҟара ишәпоуп, иҟәазуп –
Хҩык ирызхауеит акы.
Рымахәқәа еилышь еидгылоуп,
Аҳа дуқәа, аҵәақәа
Калаҭ хыла ашәыр рықәжьуп,
Инибакылоит еибарқьуа.
Урҭ унраҩсшәа хыхь уахьхалаз,
Иаахтуеит хаҳәрак, цаҟьарак;
Убраагь, ахаҳә еиҩԥара иалиааз,
Аҽеимыртаӷа игылоуп ҵлак.
Изакә шәырузеи уигь иҿалаз!
Алаҳақәа еиҟәшьшьа,
Ҵаҟа икаҭәоит ацха ирылҵәҵәаз
Амахәҭақәа ирхьыкәкәа.
Шәыр хкыс иуҭахузеи уаҳа?
Ибарақьаҭраӡоуп абра!
Аҵлақәа зегь, рнапқәа рхахан,
Ирҿалаз умҵаркуеит дара.
Унеила еимудара уҟоуп,
Уи абаҳча ҳәа ҳазҿу:
Ашьха дуқәа аҵак иамоуп,
Иамоуп архақәа иҭбаау.
Ашәыр хыкқәа узыԥхьаӡашам,
Изгәалашәода урҭ зегьы!..
Мап исылшом, исзычҳашам
Еиҵых исмыргар сыбжьы:
– Иҟам Аԥсны еиӷьу тәыла –
Баҳчоуп ауразоуроу иара,
Ашәырҵлақәа дара рхала
Ахаҳәҵәҟьагь иалиаауеит абра!
Ҳабду даҳхашҭӡом ҳарҭ бзанҵгьы:
Деиқәышла, иӡамҩақәа кыҷӡа,
Бзанҵык имабашьӡоз аӡәгьы.
Зегь рзыҳәа иблақәа хааӡа.
Дуасҭон есқьынагь игәарԥха.
Мшәан, иалимхуаз иара амҿы!
Иҟыгаз, шьалашьыныз, еихаз –
Ихәмаруан ауп инапқәа рҿы.
Астол ссир ҳзыҟаиҵеит иара,
Иахьеиласоу умбо, иӷәӷәаӡа.
Дҳаман ҳанадтәалоз ҳара,
Ҳгәы ҭыҵны ицон зегь ҳгәырӷьаҵәа.
Ҳабду даҳхашҭӡом ҳарҭ бзанҵгьы:
Деиқәышла, иӡамҩақәа қыҷӡа...
Уи иаҳзынижьит – иахьагьы
Зшьапқәа ирықәгылоу иӷәӷәаӡа.
Агәы аҵанӡа бзиа иба,
Ажә аԥшь ԥшӡа тәыҩа ду,
Иарбзон ақабла ӷра – аԥа,
Иаразын зегьы ирыцку.
Ахы нарҳәы-аарҳәуа ақабла ӷра,
Ишеиӷьу иамҵанакуан ан;
Ан гәыбзыӷ абзиабара
Игәыҟаҵаган, цәгьа ихаан.
Арахә рацәа адәеиужь иқәыз,
Иандәықәла афермахь еиханы,
Ажә аԥшь ақабла ӷра шацыз,
Ирылагылеит рыгәҭаны.
Ахьшьцәа рыцын, рышьҭахь инеиуан,
Уажәы-уажәы неиқәҿыҭуа,
Зынгьы жәи-қаблеи, ихәмаруа,
Ахьӡ ҷыдақәа рыхҵауа.
Хәыҷгьы дугьы шеилаҩынтуаз,
Еиццон арахә еицрхашьшьы.
Ус, ирымҩатәны ишнеиуаз,
Бна дук иныҵалт еихашьшьы.
Аамҭа кыр цеит, амра нӡаалеит,
Илашьцеит абнаҿ иаҳагьы,
Абра ишақәмгәӷуаз иақәшәеит
Гәаҟрак ангьы аԥагьы,
Ихара-хаԥшуа ан иацрыҵны,
Ақабла наскьеит хара.
Ицеит арахә абна илҵны,
Ақабла аанхеит убра.
Иашоуп, ақабла иахароуп,
Уи иаԥыҩлеит ахәыҷра: –
Изсылымшозеи сара схала,
Абна снылал абара.
Инхықәгылеит иамбаӡацыз,
Кәараҷҷак аҟәарагьы.
Ақабла ӷра, ишаҭахӡамызгь,
Инаҿыхәеит уи аӡгьы.
Амч ааԥнашәеит: уи инҭымси,
Имшәаӡакәа иҭыст иара.
Нас мҩахәасҭала инаҿысит
Нырцәҟа иҟаз аҟәара.
Шьамханынӡа иҩылагылеит
Аҳаскьын уа иқашәқашәо.
Уи акраамҭа иааннакылеит –
Амла уамкуазаргь иумфо.
Ишԥарацәоу ажыц акәзар,
Иагьзакәбӷьузеи иаҿассы!
Иараби, убас анакәха,
Ангьы аанагап лассы.
Ианарбап уа ассир шыҟоу,
Уигь иџьанашьап цәгьаӡа.
Да, инаскьап ачықьра шыҟоу,
Иахьеилагылоу еилачӡа...
Арахә реилыргара аамҭаз
Аферма ашҭаҿ, игьежьуа,
Иаарылахеит, зԥа зыгәхьаахаз,
Ажә аԥшь тәыҩа ду ҟаауа.
Еигәныҩт ахьшьцәа, зегьы игәарҭеит:
Иҟам ақабла ӷра абра.
Аамҭа мышьҭы ҩыџьа дәықәлеит,
Бџьарла рҽеибыҭа, ԥшаара.
Ақабла ӷра шаҟьо илоуп,
Абна дуаҿ иԥшаауа.
Игәыҭҟьа-ԥсыҭҟьа амҩа иашьҭоуп,
Амҩа – афермахь изгауа.
Ааи, иҟьалеит, амҩа иақәшәом,
Аҵх лашә аблақәа хнакуан.
Маӡа иашьҭоуп уи иацрыҵӡом
Бгахәыҷык, харантә иабан.
Алеижьа кылкәкәа иашьҭазаҩуп,
Инамцкласыргьы цәгьа иабом,
Аха, иабаҟоу, амч ацәмаҷуп –
Иақәԥартә иҟам, мап, иазхом.
Ақабла ӷра абна илоу
Аҩсҭаа игәанамҭеи маӡа,
Ҭәыҩа хәыҷқәакгьы шахагылоу
Аԥсақәа реиԥш иҵарӡа.
Агәы ҵшьаауеит, изҭынчхома,
Акәац бзиа аԥсахы ԥнажәоит.
Амч азхом ҳәа иаангылома,
Агызмал аҩсҭаарахь еихоит.
Хара-хара инавс-аавсуа,
Икылԥш-кылӡырҩуа ишазыԥшуаз,
Аҳаҷаҳәа агә иҭашәеит уа
Имлашьуа бга дук ахьтәаз.
– Иарбатәуп! – убас уи иаӡбит. –
Ҟыт ахмырҵкәа иԥнажәжәап.
Даараӡа исзеиӷьу алҵуеит:
Жьыхәҭа дук саргьы исзынхап.
Аҵыхәа аршәшәан икәарзалеиуа,
Ақабла инаԥылт иара.
Ихырбза-кәрбзо, ацәа иҭаҵәиуа,
Убас ҿаанаҭит убра:
– Бзиала уаабеит, сылашара!
Ҳаи, сыԥсындаз, угәыгәҭамхеи:
Уныгәнысуа умацара,
Аҳәынҵәа бааԥсы уламхеи.
Аамҭа сыцәцеит џьара сшыҟаз,
Уааԥсоуп, уааԥсоуп хымԥада.
Сыуа, сеигәырӷьоит уахьызбаз, –
Асас еиӷьу исымада!
Уԥсы ушьартә еиԥш аҭыԥ сымоуп,
Уа иуԥырхагахом акы.
Аҩн бзиа сара исымоуп,
Уаала, сысас, ухаҵкы!
Ақабла насҭха иаагылеит,
Иамдыри ишазҳәаз цәгьарак.
Ахәажьы зегь ҩеилагылеит,
Абри еиԥшгь аҳәеит аҭак:
– Исыдумцалан уиаҟара,
Суццом, баша уааԥсеит:
Зҵыхәа бабоу ацныҟәара
Игәрагам ҳәа сан илҳәеит.
Абригь аҳәеит ақаблагьы,
Блала «аԥшәма» ианарбоит:
«Иакәым акы уҽазукыргьы,
Стәыҩа ҵар уара иузхоит!»
Уаҳа иаламцәажәаӡакәа,
Аҿынанахеит ҽаџьара.
Агызмалгьы, ажәак мҳәаӡакәа,
Абга ду иазцеит иара.
Ианаҳәароуп агәы иалоу,
Идмырӡыроуп ашьҭамҭа.
Ақабла ӷра, абна илоу,
Иашьҭалароуп урҭ ожәшьҭа.
Закәтә гәаҟрои ақабла ӷра
Уи ауха иахнагаз!
Закә џьабааузеи амҩа ԥшаара.
Уи арыцҳа зықәнаршәаз!
Џьаргьы ԥсшьара ҟамҵаӡакәа…
Иԥшаауан уи, иԥшаауан.
Ицеит аамҭа имаҷӡамкәа.
Ашьхарагь шьҭа илашауан.
Амч алӡааӡеит уаҳа алшом,
Хҳәаада иԥхасҭахоит цәгьала.
Ашьапқәа уажәшьҭа ирзынкылом
Бардк аҽнаванаршәт убра.
Нас уи акәхеит, ицәеит уаҟа,
Аҽырҭынчӡаны иара,
Абнаҿ шәарҭак ыҟаӡамшәа,
Иазнауазшәа уи ҩынра.
Адунеи зегь қьиароушәа,
Иамаӡамшәа уи цәгьара,
Ԥсы зхоу зегьы ирыбжьоушәа
Ани иареи ргәыбылра.
Аа, уи ангьы уа иахьааиз,
Игәырӷьо иақәҿыҭуа аԥа!
Аа, уи абз дугь ахьазҭнахыз,
Ашлықь-шлықьҳәа ирбзауа!
Аха, мап, уи башоуп, ԥхыӡын,
Ақабла ӷра ԥхыӡ иабон.
Лабҿаба – цәгьарак азцәырҵын,
Иааиуан ашҟа, иааскьон.
Абга млашьи ҵыхәа бабеи
Уи аамҭазы иԥшаауа,
Дара шеицыз инадымгылеи,
Адалақь еиԥш рыцқәа хуа.
Ԥсҭбарада уа изеилымгеит,
Еиқәшәеит аиӷара зыбжьаз.
Аурозоуроу иҵдырцәажәеит
Абна, аҭынчра ду зхатәаз.
Ашьа кашит, икашыҵәҟьеит,
Аха шәгәы иаанамгааит шәара
Ҳақабла хәыҷы уа иҭахеит ҳәа,
Ирфеит ҳәа абгақәа убра.
Мап, мап шәажьеит уи: иахҭыгәылаз
Ахьшьцәа ршәақьқәа уа еицҭҟьеит,
Ҵыхәа бабеи бгеи, иҟырлышуаз,
Абнаршәыраҿ иҭахеит.
Шьыжьӡа аферма агәашә инҭалеит,
Ақабла ӷра, зан иазгәыку.
Азаақьҳәа иҟаауа инаԥылеит
Ажә аԥшь ԥшӡа тәыҩа ду.
Аӡиас ду, аҽеимартаӷа, аԥшыхәцәа рҳабла Манџьана иавсны инеиуан. Инеиуан уи ашьшьыҳәа, аӡышьҭра зегьы ҭырҭәааны.
Еиваӷӷа игылаз аҳабла-ҩнқәа инрылкьшәа аӡиас аҟәараҿы ихықәгылан ҩыџьа, рыблақәа еихмырсыӷьӡо аӡиас ихыԥшыло. Урҭ ирбон: ахы аарлаҳәа аӡы иҭыҳәҳәо, алымҳақәа кьацә-кьацәӡа, аффаҳәа иӡсо, лак дара рахь ишнеиуаз, лабак аҿыҵакны. Ала, аӡы анахәлаҵәалакь, инеиҵас иҩыҵыззон алаба шаҿыҵакыз, убасҟан агәышԥы шкәакәаӡа иааԥшуан, аблақәа ҭырхаха аҟәара иқәгылаз рахь инаԥшуа, урҭ иранаҳәарц аҭахызшәа: ижәбома исыдышәҵаз шынасыгӡо.
Аӡиас ихыԥшылоз Нарба Денуари иара иԥа хәыҷы Рушьеи ракәын, алаба зҿыҵарзза, иӡсо дара рахь иааиуаз, рла ду Вулкан акәын.
– Аферым, Вулкан! – иҳәеит Денуар, ала ааӡхыҵны, алаба иаԥхьа ианнышьҭанаҵа. – Аферым! Аферым!
Денуар ала ахы инапы аақәишьит. Вулкан уи гәахәа дус иҟаҵа, инеиҵас иҩаԥан, ашьҭахьтәи ашьапқәа ирықәгыланы, аԥхьатәиқәа наганы Денуар ижәҩахыр инықәнаҵеит. Ала хәышлаԥса аҽеиҵых ауаҩы иахьидгылаз, гыларыла иара иаҟарахарц акгьы ааигнажьуамызт.
– Вулкан! Вулкан! – инақәиргеит ибжьы ҵарыхәҵәаӡа Рушьа, ала аҵыхәагьы неимлагәа икны днахеит, изнапык неиҵыхны инақәырххо аӡы инанагоз, ҵәҩанума даанума акы. – Вулкан, Вулкан! Уццакы, уҭал аӡы!
Вулкан ҩынтә-хынтәгьы иҭалахьан аӡы, Денуар инапы назқәикуаз аанагон. Рушьа иҳәатәала аӡы иҭамлеит: дхәыҷцәоуп, дыҟәннашьеит, аха дгәаар ҳәа иацәшәан, даргәыбзыӷт иара атәала, инеидыххылан, абз ааиҿнашьит.
Аби-аԥеи рла рыманы аҟәара ишықәгылаз, даарыдгылт Сергеи Виктор-иԥа Маиоров, иаазыркьаҿны Маиорич хәа уи аҳаблаҿы изышьҭаз.
– Шәыҩны сныдгылан, аха... ара шәыҟазаап, – иҳәеит дҿаԥха-ҿаччо, зуаҩыбжара инахысхьаз Маиорич, – Вулкан шәкәабеит акәу? – ала иеизнагахьаз аҟәарџ-марџқәа аӡы рылыҵәҵәа иахькаԥсаз днарыхәаԥшны, инациҵеит: – О-о-о! Вулкан иахьа еидарак амҿы ӡыхнагазаап.
– Уи иахьа аус ду ауит, – дыхәмаруа инаиаҭеикит Денуар. – Шьыжьхьа анысфа, аҩны сзыҩнамгылт, даара ишоуроуп. Арахь аҟәара саақәылт: иумҩатәны уааираны уҟан усгьы. Уааира сазыԥшнаҵы, аӡиас инхызбаалоз Вулкан нарыжәысҵо мацара, иаргьы аҽарыхьит, амҿгьы еизнагеит.
Маиорич ала дналахәмарт, ахьӡ ҳәаны иакәҿыҭуа, абақ-абақҳәа инапы абӷа инықәкшо. Вулкан аҵыхәа ааршәшәеит; атәым-уаа рахьынтә уи ахаҵа иакәын зегь реиҳа бзиа иабоз.
– Аҳы, уца шьҭа аҩныҟа Вулкан уманы, – иҳәеит Денуар, иҷкәын иахь днахьаԥшны. – Уца, иазхоуп ахәмарра.
Нарба Денуари Сергеи Виктор-иԥа Маиорови еицны рҿынархеит, аӡиас иавга инагаз амҩа ианыланы. Ицоит урҭ усура аԥшыхәратә обиектқәа рахь.
Манџьана – ихараӡоу ҩадатә хьыԥшаарҭатә дгьылуп. Аӡиас аԥшаҳәаҟны ирацәоуп ашахтақәа, амардарақәа рҿы аштольниақәеи, дук нарыбжьамкәа ишшапа-шшапаӡа, еиваӷӷа инашьҭу ажрақәеи.
Нарбеи Маиорови иԥшыхәцәоуп – геологцәоуп. Манџьана усурҭас иҟоу зегьы, ажрақәа инадыркны ашахҭакәа рҟынӡа, напхгара азызуа дара роуп.
Сергеи Виктор-иԥа Маиоров доурысуп, Манџьана азааигәаӡа џьара ииз аӡә иоуп. Нарба Денуар – даԥсуоуп, харантәи дааит. Уи дахьынтәааз Аҟәа инаркны Манџьананӡа, ианеиҵаха 15 нызқь километр бжьоуп. Аҩадатәи адгьылқәа рҟны аусура игәаԥхон азы иԥхәыси ихәыҷи иманы дааит абраҟа.
Нарбеи Маиоричи даара бзиа еибабо уаауп. Абар, шьҭа хәышықәса егьрыгым Манџьана аус еицыруеижьҭеи. Ахьыԥшаара иалашыҩкны иаҿуп. Ишәымбои иара уажәгьы еицны усураҳәа ишцаз. Шахтеи штольниеи егьа еимырдап! Ҳара иаҳзеилымкаауа егьа ус хкы иалацәажәап, имҩаԥыргап. Урҭ быргцәоуп, ҳара ҳазларыхәозеи. Иаҳа еиӷьуп ҳаиасып ҳҩыза хәыҷы иахь. Ҳалацәажәап Рушьеи иара ила Вулкани ртәы.
Рушьа Вулкан иманы аҩныҟа даахьан. Ала адәныҟа иааныжьны, иара аҩны дыҩнан. Дук мырҵыкәа ддәылҵит ахәыҷы, дырҩегь деиҭанадгылт ила, ахәша зыхьшьны иан илҭаз ачаса дацҳауа. Ичаса ҽыҭк аамаԥиҽын Вулкан инамҵеикит. Ала аблақәа гәыбзыӷӡа, заа Рушьа инапы арбзеит, нас ашьшьыҳәа ача ааимнахт. Машәыршәагьы џьеи иакьысрын уи ахаԥыцқәа ахәыҷы инапы, уи бзанҵык иҟалахьоума!
Алеи Рушьа хәыҷи рхы рдыруа иҟалеижьҭеи инаркны ҩнаҭак иааӡон.
Рушьа ԥшьы-шықәса ихыҵуан, иаб диманы Манџьана данааи. Убри ашықәсазы Денуар џьоук рҟнытә иааигеит зыжәла бзиоу ахьча-ла иахылҵыз аласба. Рушьа гәахәа дус иҟаиҵеит аласба, бзанҵык ибахьазма уи еиԥш иԥшӡаз: ибажәгәалеиуа, ахәы иақәыз, асысхә еиԥш итатаӡа, иҟәымшәышәӡа, абла хәыҷқәа ҭиқәаҵәааӡа, ахаҿы
кәырӡа, иҷаамашәӡа – иаашьҭыхны исгәыдсырӷәӷәаландаз уҳәарын. Рушьа аласба игәыдиҳәҳәалт, ақьышә дагәӡырц егьааигымхеит. Аласба бажәгәалеиуа абри аҟара бзиа избаз, иаргьы бзиа дшабоз адырра инаҭеит: абз хәыҷы ааҭнахын, иӡамҩа инахьнашьит.
Абас ауп ахәыҷи аласбеи раԥхьаӡа иреиԥылашьахаз. Абри инаркны урҭ есааира еишьцылон, ирызҳауан. Денуар, алақәа бзиа избоз, аласба азыҟаиҵон, ибжьон.
Убриижьҭеи ицеит, абар, шьҭа хәышықәса. Ахьча ласба ла-духеит, ашьҭахьтәи ашьапқәа ирықәгыланы аҽанаашьҭнахуа, гыларыла ишыжәбоз еиԥш, Денуар инаидҩылоит. Вулканҳәагьы хьӡыс иарҭеит. Изҳаит, ддухеит Рушьагьы – ихыҵуеит шьҭа жә-шықәса, хара имгакәа далгоит аҩбатәи акласс. Иазҳаит, иӷәӷәахеит Рушьеи Вулкани ирыбжьоу абзиабарагьы.
– Вулкан! – ибжьы наиргеит Денуар. Уи аамҭазҵәҟьа алагьы иаԥхьа иааин иаагылт. – Амагазин аҟынӡа уцароуп, – Денуар ақьаад бӷьыц акы наниҵан, нас уи абӷьыц ԥарақәак нацҵаны, арҭмаҟк инҭеиҵеит. – Усҭ, иаанкыл. Уццакы, мамзар Рушьа аурок даҳцәагхоит.
Вулкан неиҭаԥеит, ахаԥыцқәа рыла арҭмаҟ аашьҭнахын, ашырҳәа адәныҟа индәылԥеит.
Амагазин аҟынӡа километраки бжаки бжьан. Вулкан уахь ацара-аара иашьцылахьан. Ауаҩԥсы иаҵкыс иазыманшәалан ианаамҭоу ихәҳахәҭны аҩныҟа ахынҳәра.
Амагазин аҩнуҵҟа ауаа рацәан: афатә зҭахыз, арыжәтә зҭахыз, шьыжьымҭанмыз, еизаны иҟан. Вулкан ашьшьыҳәа ауаа инарылс-аарылсуа, аӡәгьы идымкьысло, ахы даара пату ақәҵаны, адахҭа ашҟа аҿынанахеит.
– Аочеред, аочеред! – џьоукы ихәмаруа, рыбжьқәа надыргеит, даҽа џьоукы, амҩа азкны, инаҿагылт.
Аҵыхәтәантәиқәа аминуҭ азы инаԥырҟьеит, ала мӷыӷӡеит, аха убри еиԥш блақәак ҳәа днарбеит, урҭ аԥырымҵыр ԥсыхәас ирымааз.
Арҭмаҟ адахҭа инықәҵаны, Вулкан ахәҳахәҭҩы инеиҿаԥшит.
– Бзиала уаабеит, Вулкан! – дахәлаччо ҿааиҭит ахәҳахәҭҩы, арҭмаҟ иҭихыз ақьаад бӷьыц даԥхьо, нас ажәлар днарылаԥшын, дыхәмаруа ус нациҵеит. – Ишыжәбо еиԥш, сас бзиак даҳҭааит. Пату иқәҵатәуп.
– Утәеишь, утәеишь уххь згеит! – иҳәеит ауаа ахьеилагылаз аӡәы, акәакьаҿы икҿагылаз аҟәардә инапы нақәырххо, ала иарбауа.
Иааибарччеит зегьы. Вулкан иаҭахӡамкәа алаԥш ааихнагеит уи ахаҵа, абри акәхап иаӡбазгьы: атәара уаргәаҟуазар, утәа ухаҭа, сара атәаха сымам, ауаа сзыԥшуп.
Ахәҳахәҭҩы ашьақари чабаба бжаки капанны, арҭмаҟ инҭеиҵеит, аганахьшәагьы џьара инавеиҵеит иаанхаз аԥарақәагьы. Арҭмаҟ ахы неибаркы ала ианамҵеик, ахаԥыцқәа рыла иаашьҭнахт аҵӷақәа ирынкны, нас амагазин ианыҩналоз еиԥш, ахы пату ақәҵаны, ашьшьыхәа индәылҵит.
Рушьа крыф-крыжә, ишәыра хәыҷы ихәда ихшьны аҩны дандәылҵ, адәныҟа, иара аҭыԥ аҟны ихырбза-кәырбзо игылан Вулкан. Уигьы ианаамҭаз шьыжьхьа афеит: Сырма, Рушьа иан, иалҭахьан акәац злаз асуԥ ача аҵарҟәаҟәаны.
Еицдәықәлеит Рушьеи Вулкани, еиццоит урҭ ашкол ахь. Ахәыҷы имацара мышкгьы ашкол ахь дымцацт, есымша днаскьанагон Вулкан.
Инеиуеит Вулкан, ахәыҷы ивагыланы, алымҳақәа кьацә-кьацәӡа, аҵыхәа ду хьырнаа иахьнырҳаланы, ахы ҳаракны инаԥшы-ааԥшуа. Агәаҽануп уи, иудыруазеи, зеиԥш ҟамло егьыҟам, адәы иқәланы инеиуеит, уа арахә ҳәуеит, икшо анрылоугьы абахьеит Вулкан. Бзанҵык иахашҭуама, зны
ацәҿыс ацәа иҭачны, Рушьа ишҟа атәыҩақәа харшаланы аҿанаанахаз. Дзықәнаршәараны иҟаз ахәыҷы, Вулкан уа идгыламзар! Икыднаҵеит Вулкан, ацәҿыс аҟәаҟәа ацәа аӡы аанамго иҟаҵаны, иԥхарс идәықәнаҵеит.
Ашкол аҿы инеит. Убраанӡа ҩ-километрак иреиҳам. Рушьа агәашә аартны ашҭа данынҭала, Вулкан шьҭахьҟа игьежьит. Ицоит шьҭа аҩныҟа, агәы ҭынчуп: Рушьа иахьшәарҭам аҭыԥ аҟны дыҟоуп.
Шьыбжьонгьы ахәыҷы хырҩаада дыннажьуам Вулкан: аҵыхәтәантәи аурок иалгарц 10-15 минуҭ шыбжьоу, агәараҿы инеины иаатәон изыԥшуа, мамзаргьы Рушьа агәашә дҭыҵны, адәы данаақәлоз, инеиԥылон иара.
Рушьа гәыԥҩык ахәыҷқәа дрыцны даауеит ашкол аҟнытә. Ивагылоуп Вулкан. Атәым хәыҷкәагьы бзиа ирбон ала. Зны-зынла, ахьӡ ҳәаны, ахгьы рнапы аақәыршьлон. Уи азин рнаҭон иара, аха амцхә уақәымгәыӷын!
Ахәыҷқәа еицны ишаауаз, Рушьеи ҷкәына хышки аимак роуит. Аҷкәын хыш Рушьа иаҵкыс деиҳабын, илангьы дыҟан. Леишәацәгьак иакәзаарын; ашырҳәа днеиҭаԥан, Рушьа имахцә нҭарс иааникылт дымҩаниҵарц. Ахьымӡӷ имгеи... Рушьа иакәу џьышәымшьааит, мап, Рушьа ацәгьара данақәшәа, акаҳаха имҭакәа, Вулкан атахҳәа инарыбжьаԥалан, аҷкәын хыш гәышԥыла иахьынаижәлаз, деизҟьа днышьҭанаҵеит. Ала, азшьапык игәы инықәырӷәӷәа, инеихабабеит, аблақәа цәгьашәа ицәыркшаԥаны, ахаԥыцқәа хырџьаџьаны.
Шамахамзар ахаԥыцқәа хнарџьаџьомызт Вулкан, аха ожәазы аԥсахы еибакӡазаап. Уи аҟара игәааны ишыҟазгьы, ала аҷкәын икажьра ада даҽа цәгьарак ҟанамҵит; имаҭәа џьара иԥнамжәеит, имыцҳаит, – аԥсахы еибакит ҳәа ани аҷкәын иацлабуазма, дыршәатәын, – даршәеит, даҽазны уи еиԥш аус хәымгақәа нап рылеикрым. Аиаша ами, еицыз аҵаҩцәа зегьы рцәа иааҭаӡыӡеит. Аҷкәын хыш дҟәиҭӡа,
иҳәа уамшьуа, иу уамшьуа, иԥштәы ихыгга иҩызцәа даарылагылт. Вулкан акәзар, уи иааӷызымызын ҩынтәҟа Рушьа иааикәшеит, нас абз татаӡа иааҭганы, ахәыҷы инапгьы аарбзеит.
Нарба Денуар иҩны еилыхаран. Иҟан уа атәым уаагьы. Аидара мҩангага автомашьына аҩны иазааигәаӡаны игылан, ашьҭахьтәи азганк аартны. Манџьанатәи ҷкәынцәақәак уи иақәырҵон аилаҳәарақәа, ачамаданқәа.
Денуари, Сырмеи, Маиоричи џьарак еидтәаланы еицәажәон. Вулкан аҩны аԥхьа аандаҿы иҿаҳәан. Рушьа уи дадгылан, ахы-агәы инапы ахьшьуа, илахь еиқәыршьшьы, ожәымзар-ожәы алаӷырӡ ааиҿкьасап уҳәартәы. Вулкан гачамкны аблақәа ҭраа, зны ахәыҷы иҿаԥшуан, зны аҷкәынцәа, еихьыс-еиԥысуа автомашьына амаҭәақәа ақәызҵоз.
Ала иҟалаз азеилкаауамызт. Автомашьына ааины иахьгылаз усс иамамызт; уи уажәы аԥхьагьы иабахьан, абра иааихьан, иара Вулкангьы Денуар егьарааны иақәыртәаны џьара игахьан, иааигахьан. Аха уажәы зынӡа даҽакалашәа иҟан уи амашьына: ашьҭахь аартын, аҩны идәылганы маҭәақәакгьы ақәырҵоит. Измааноузеишь абри? Вулкан уи еиԥш бзанҵык иамбацызт. Нас аҷкәын хәыҷы Рушьагьы хьаак имоуп. Уи есқьынгьы длахҿыхӡа акәын дшыҟаз. Ихьзеи, мшәан, уажәы? Изҿарҳәазеи иара Вулкангьы иаалырҟьаны? Иҟамлазааит абри аҩнаҭаҿы рыцҳарак!
Абас ахәыцрҭақәа аман Вулкан.
Иҟалаз уи ауп, Нарба Денуар иԥхьаны Аԥсныҟа дыргон. Манџьанатәи ахьыԥшаарҭа анапхгаҩцәа ироуит ашәҟәы. Уи убас аҳәон: «Ҳазну аамҭазы Аԥсны агеологиатә-ԥшыхәратә усурақәа ӷәӷәала аҿиара иалагеит. Иҳазхом аҭыԥантәи ауаа иреиуоу аҟазацәа, убри аҟнытә ҳшәыхәоит Нарба Денуар дырхынҳәны даҳзаашәышьҭразы».
Манџьанатәи анапхгаҩцәа абри еиԥш ашәҟәы анроу, мап рзацәкуазма. Урҭ иаҳагьы еигәырӷьеит амилаҭ хәыҷы рреспубликаҿгьы аҿиара иахьалагаз агеологиатә ԥшыхәратә усура дуқәа. Аԥсны ҳаҭыр ду ақәызҵоз, аҳауа зхы иазырҳәалоз, аԥсуа шәыри амаҷар ҿацеи ргьама хаа збахьаз, Нарба иааиԥхьан иарҳәеит аусқәа зеиԥшраз, Аԥсныҟа ацара шаҭаххаз.
Дақәшаҳаҭхеит Нарбагьы, иаҳагьы деигәырӷьеит. Аԥсынгьы адгьыл иҵоу абеиарақәа рыԥшаара зынӡак еиҵырхзаап. Уи ус бзиоуп. Аԥышәа имоуп Денуар. Дацхраашт.
Агәылацәа еизаны, Денуар имаҭәақәа амашьына иақәырҵон, днаскьаргон.
Денуари Сырмеи, Маиорич ҭынха дук иеиԥш дыԥхьаӡаны, рыԥсы рзиҟәымхуа иацәажәон.
– Аԥсшьара аншәоулакь, хымԥада шәнеи Аԥсныҟа, – лҳәеит Сырма.
– Аҟәа амшын азааигәара аҩны бзиа ҳазгылоуп, – дазыҟаиҵон Денуаргьы, – иреиӷьу ауада уара узы ихиоуп.
– Ҳаи, џьушьҭ, сара стәы уи аҟара иусым, – енагь еиԥш дҿаԥха-ҿаччо дцәажәон Маиорич – Шәымҩа бзиахааит шәара. Аус ду – агеологиатә-ԥшыхәра имарымажаны, алҵшәа бзиа шәнаҭо ишьақәгылааит Аԥсны. Вулкан... Ҳаи, шаҟа ибзиааз Аԥсныҟа ишәызго иҟазар. Сыгәра жәгоит усгьы, саргьы ишәасҳәоит: ауаҩытәыҩса иеиԥш ҳаҭыр ақәҵаны иныҟәызгоит.
Ԥсыхәак аманы иҟазар, Денуар Аԥсныҟа игон Вулкан – ала бзиа, иҷкәын хәыҷы ихыиааӡалаз, аха уи залшомызт; жәохә нызқь километр узлахәозеи! Ала аҳаирплан иҭартәаны излоугарызеи, насгьы ҽык иаҟароу ала. Уақәиҭызтәуада!
Рушьа хәыҷы азаақь ааҭиргеит, иани иаби амашьына иақәтәарц рҿанынарха. Инапқәа ала ахәда иакәыршаны икит дқьызқьызуа.
– Уаала, нан, уаала, – длыргәыбзыӷуан иан, – уаала убраагьы иузыҳаԥшаап ала бзиа.
Ахәыҷы Вулкан инапқәа аларԥсны дгылан, ауеимадаҳәа инеимаҭәо. Ангьы абгьы даара ирцәыхьанҭаран ала ааныжьра. Аиаша ами, Сырма азнык азы лылаӷырӡ аахаҟәҟәалеит, аха Рушьа илмырбеит зынӡа деицәахаӡоит лгәахәын.
Вулкан, изааӡази иареи реиԥырҵра, иаҳагьы иацәыхьанҭахеит: аҭаацәа амашьына инҭаланы рҿанынарха, иууаӡа иԥан, аԥхьатәи ашьапқәа аанда инадыргыланы, ауура иалагеит, амашьынахь ахы рханы. Иууан, аҽашьуан Вулкан, ауаҩытәыҩса иеиԥш иҵәуон. Ицәажәон, иара атәала абас ахәон: «шәабацои сныжьны, сзыхшәырҟьозеи? Шәара шәыда исзычҳауам. Снышәмыжьын, снышәмыжьын, сгәыкны сыԥсуеит!»
Нарба иҭаацәа шцазҵәҟьа, Маиорич иҩныҟа игеит Вулкан. Уи хәыҷык иаҳасаб ала игәцаракны дахылаԥшуан. Иҩны ауадақәа руак аҟны атәарҭа азыҟаиҵеит, уа иазышьҭеиҵеит иҟәымшәышәӡа иҟаз акәахьча. Шьжьымҭан дшаагылалакь, ала ахьыҩназ ауада ашә ааиртуан, днеины Вулкан ахы ишьышьуан, иадигалон аконфеҭқәа, ԥыхьа даара бзиа иабалоз, нас асуԥ кәацмацараха иазыҟаиҵон. Хымш, иага азиундазгьы, ҿаҵак ачаӷьа лбаанамдеит. Убри анаҩс афатә инамҵклас-аамцкласуашәа ауан, аха крафеит азуҳәартә иабаҟаз! Маиорич иргәыбзыӷуа ақьышә афатә анаақәиклакь, агьама абон ауп, лак ишафац иафартә ианадицалалакь, аблақәа ҭраа иҿаԥшуан. Урҭ цәажәон, ицәажәон урҭ аблақәа: «сгәы иагом, сгәы иагом; срызгәыкуеит сылацәа анаахыст инаркны сзааӡоз ауаа!»
Ицеит мызкы аҟара. Маиорич икылҟьа изнеит ашәҟәы Анарбақәа рыҟнытә, дара еибганы Аҟәа ишнеиз ала. Ани аби, нас дара рԥа хәыҷи, асалам изаарҭиуан Маиорич, иазҵаауан Вулкан агәабзиара.
Нарба иҭаацәа, згәабзиара иазҵаауаз ала, иубар иузымдыруа иҟалахьан, аԥштәы ахыгга, аӷра ҭаҳаны. Маиорич егьа азиундазгьы, иагәарԥханы ҳәа крафомызт.
Амч цеит ала, ҽнак ала зынзаҵәык иаадәылҵлон, адунеи инықәԥшны, дырҩегьых игагалеиуа аҭыԥаҿы инеины инатәон иқьақьаӡа.
Маиорич игәы архыҭхыҭит иоуз ашәҟәы. Аҽныҵәҟьа днатәан иҩны идәықәиҵеит аҭак – асалам шәҟәы. Уи Нарба иҭаацәа адырра риҭеит, Вулкан хар амамкәа ибзиахәӡа иҟоуп ҳәа. Маиорич аиаша имҩит. Рушьа хәыҷы игәы иаҵасыр ҳәа дацәшәаны, насгьы уи дгәыӷуан Вулкан аҟашьа лассы иаԥсахуеит ҳәа, агәыкра – аамҭалатәи ачымазара еиԥхьбоит ҳәа..
Маиорич адырҩаҽны шьыжьӡа дҩагылан, иаахитит акәац зҭаз консерв банкак. Уи игәалашәеит Сырма абанка аахтны Вулкан ианалҭалак, ала даара гәахәа дус иҟаҵаны, ишафалоз.
Ала ахьыҩназ ауада ашә ааиртит. Дныҩналт абанка кны. Ала атәарҭаҿы дагьнеит, днеилыԥсааит, ибанкагьы неимпыҵҟьан ахыӷәра инықәҳаит: иаԥхьа аҽеиҵых иԥсны ишьҭан Вулкан.
– Вулкан! Вулкан рыцҳа! – ааҭиргеит Маиорич. – Ас сгәы иаанагомызт сара. Угәыкра, угәхьаагара аамҭалатәи усуп ҳәа сыҟамыз. Амц сҳәазаап нас, – убзиахоит ҳәа сақәгәыӷны, хар умаӡам ҳәа ашәҟәы ҩны идәықәсымҵеи Аԥсныҟа. Исзеилымкаазаап, узааӡаз рзы уара угәыбылра шыӷәӷәаӡаз, ԥсахра шақәмыз. Вулкан! Вулкан!.. Ааи, иашаҵәҟьазаап дара аԥсацәа ражәаԥҟақәа: «Ала ауаҩы ишьа алоуп», «ала зтәу итәӡоуп, даԥсахуам».
Маиорич дыгәжәажәо дзаԥырҵуамызт ала, уажәы-уажәы ичабра ааиҿшьуа, илаӷырӡ ирбон.
Вулкан, аӡәы еиқәикызшәа акәын аҽырҽеины ишышьҭаз. Уи ԥсынгьы аҟазшьақәа еицанакуамызт: алымҳақәа кьацә-кьацәӡа игылан, агәышԥы шкәакәа ҭган, аҵыхәа ду ашьҭахьтәи ашьапқәа иаарыдкьысло, ишшапаӡа иаван. Абз ҭыхны ҵаҟатәи ацламҳәа иақәын, абз тата, Рушьа хәыҷы инапқәеи иӡамҩеи зырбзалоз.
Уаҩы дахьымнеишаз адгьыл иқәнагалт ахьыԥшааҩцәа. Иаарыкәыршаны бнаран. Хәҩык иргәыдымӡалоз аҵла дуқәа, рхы ажәҩан иаҵакьысуа, адоуцәа реиԥш, иеилагылан. Урҭ рымахәҭақәа ирықәтәаз аԥсаатәқәеи аешқәеи, иҭынчӡа ргәы каршәӡаны акәын ахьыԥшааҩцәа ишрыхәаԥшуаз. Хьаасгьы ирымамызт урҭ. Рхаан ирбахьазма ауаа захьӡыз! Иҭынчран абнаҿы. Ашәаԥыџьаԥ шанхазшәа, иҟәызгаӡа игылан. Бӷьыцкгьы џьара иҵысуа убомызт.
Абна еиҩыцәаа, илакьҭа-лакьҭо инеиуан аӡиас. Убри аԥаҩ ҳарак иқәланы ицон ахьыԥшааҩцәагьы, хьыԥшаага маҭәахәлеи бџьарлеи рҽеибыҭаны.
Ахьыԥшааҩцәа дара ртәы ҟарҵон. Џьара баҳала анышә ааҭдырԥон, гәыблаак иҩанырыԥсалон, нас, аӡы ҩаҵаҭәаны, еиларҩынтуа-еиларҩынтуа, иҵрыӡәӡәаауан, ашыла зныз еиԥш агәыблаа рҵыс-ҵысуа. Агәыблаа иахыҽҽаны ицоз аӡы, иаццон илас-масшәа иҟаз агәам-чамқәа зегьы, аҵаҟа иаанхон ахьы злаԥсаз аԥслымӡ. Даҽазныхгьы иҟьантазӡа ихтны иҟаз цаҟьак иҩадгылон, жьаҳәала инас-насны, хаҳәҟәырҷахак аамдырԥон. Ахаҳәҟәырҷахагьы ахьы алаҵәаҵәа иалан.
Ишыжәбо еиԥш, тәыла ссирк ауп ари. Егьа ахьы шәыԥшаарын шәаргьы, убраҟа шәыҟазар. Ааи, хымԥада, ишәыԥшаауан, аха иабаҟоу, унапы-ушьапы имарианы иахьынаӡо дгьылым. Уи даараӡа ихароуп: акыр шьха урхысроуп, акыр ӡиас урроуп. Уи амацара акәындаз иҳабаргәз – акыр мшынгьы-океангьы урырны уцароуп. Аҵара шәаналгалакь, иҟалап шәцаргьы. Абарҭ ахьыԥшааҩцәагьы убас зны ихәыҷқәаны аҵара рымҵоз.
Ахьыԥшааҩцәа рначальник уаҩ ҭынчк, гәыразк иакәын. Инапаҿы аус зуаз даара бзиа ибон. Даргьы ирызгәакьоу аӡә иеиԥш дрыԥхьаӡон. Иххәыцуан. Алхас Базала-иԥа ҳәа
ишьҭан. Уи аԥышәа ду змаз, шьарда аамҭа убри атәылаҿы аус зуаз аӡәын.
Алхас Базала-иԥа хаҳәҟәырҷахак нарҳәы-аарҳәуа акыраамҭа дахәаԥшуан, нас ишәҟәы ҩырақәак наниҵеит. Ахаҳә ахьы рацәаны иалоуп ҳәа акәхап. Компас хәыҷыкгьы аҭра иааҭиган, ахсаала инақәҵаны илаԥш нахигеит. Ишәҟәы даҽа ҩырақәакгьы нациҵеит. Ахьы зланы ирбаз ахаҳә, иахьырбаз аҭыԥ анҵатәымыз. Уи еилыхха акомпас инарбон.
Убас иԥшаауа, ирбаз-ираҳаз ашәҟәы ианҵо, абнаршәыра илаланы ахьыԥшааҩцәа шнеиуаз, бжьыцәгьак нараҳан, ахьышәҭҳәа иааҭгылеит, еразнак рабџьарқәагьы иаарыхан, ирхианы иааркит. Акы хәааит, аха изакәу здырхуадаз. Ахьыԥшааҩцәа – агеологцәа неихәаԥшы-ааихәаԥшуа игылан, иахырҳәаара рзымдыруа. Абна ныҵырцәажәааны, инамаӡит уи абжьы. Уаҳа ианымгаӡа, агеологцәа раԥхьаҟа рҿыҩархеит. Урҭ шьҭа ашьшьыҳәа ицон, иаҳа агәҽанызаара рыманы.
Аӡиас накәараҵашәа аун, ахьыԥшааҩцәа злацоз аган акәымкәа, егьи аган иаҳа аҽнаднаҵеит. Уа ожәшьҭа ишьшьын, иагьҵаулан. Агеологцәа илаҟәырашәа иахьыҟаз инылбаауан еиԥш, дырҩегьых еиҭагахит уи абжьы, игеит, аха ԥыхьа аасҭа такәы иааигәаны, насгьы хынтәҟагьы инеиқәырццакны. Ахьыԥшааҩцәа ирдырит уи закәыз. Даргьы адгьыл рҽеиуатәны инаскьон, рыԥсы ӡаны, рышьи-рышьи неиқәҵо. Абнаршәыра иалԥшны иԥшуан џьара ахәангак аабондаз ҳәа. Аҵыхәтәаны, ахәанга мацара акәым, иагьырбеит иара ахаҭагьы.
Нырцә, ашысламшә зкәшьшьы, аӡы иалахалаз аҟәара иқәгылан амшә. Ахы нарҟәны аӡы ишҭаԥшуаз, ашырҳәа ашьапы ныҭнашьын, ԥсыӡ дук еимлагәа икны иааҭнагеит, ишамчыз иагьнымҩаннаҵеит шьҭахьҟа, аҟәара иқәсыжьуеит ҳәа, аха убри аҟара ирыӷәӷәаны, ахы иакәыхшаны иаҟьеит, аԥсыӡ хыууаала иааны, дырҩегьых
аӡы инҭаҳахит. Инақәырццакны иакит даҽа ԥсыӡкгьы. Уигьы убас ирблаҟьаны ианаршә, аӡы ашҟа еиҭацахит.
Ахьыԥшааҩцәа амшә иҟанаҵоз џьашьо, есааира иҳәазаны рҽадхало-рҽадхало ишнеиуаз, иара аҿаԥхьаҵәҟьа инеины, афасара иҩылаиеит. Зынӡаск иазааигәаӡахеит, даара ирыбжьазар 15–20 метр ракәын.
Амшә алашыҩкны аԥсыӡқәа рымҩанҵара иаҿын. Даҽакгьы иазхәыцуа, даҽакгьы гәанаҭо иҟазма.
Зны-зынла усгьы ҟалон: иршәны идәықәнаҵоз аҟәара инықәҳауан, аха убри аҟара аӡы иазааигәан, ишааԥаҭԥаҭлакь, ҵаҟа аӡы иналаҳауан.
Быжьбаҟа-аабаҟа ԥсыӡ анымҩаннаҵа ашьҭахь, амшә аақәгьежьын инықәлеит шьҭахьҟа, ашысламшә илафыҩуа. Нас ибыбит, ихәааит, аха ишԥа шәҳәарауазеи!
Ахьыԥшааҩцәа иеилыркааит зегьы. Анасыԥда, иршәны идәықәнаҵоз аԥсыӡқәа, аҟәараҿы иаанхоз џьнашьозаарын. Аҳы, шьҭа сызхара скит, исфап ҳәа ианеихалакь, аҳампал убап. Иабаҟоу аԥсыӡқәа? Машәыршәа иубомызт акгьы. Уи аԥсахы ԥнажәон амшә. Изыхәаауазгьы уи акәгәышьан.
Агеологцәа такәаамҭа иахәаԥшуан амшә, ршәақьқәа харшаланы икны, аха аихсра рхашҭны. Иара шаҿыц иаҿын ԥгала змам аџьабаабара. Иаҳа-иаҳа игәаауан, игәаа-цыԥхьаӡа иаҳагьы ирӷәӷәаны имҩаннаҵон аԥсыӡқәа. Ахьыԥшааҩцәа рҟәара ԥсыӡқәак аныҩаҿанажьлозгьы ҟалон.
Ахьыԥшааҩцәа, амшәи аԥсыӡқәеи реихәмарра ишазкылԥшуаз, рначальник данаамхаҩыҵызза, амшә дабеит. Зегь дарароуп ожәшьҭа ҳабеит ҳәа наиӡбын, иҽаариашаны дҩагылан, акоманда ҩыҟаиҵеит.
Аначальник икоманда хьаҳә-хьачара уеизгьы аӡәгьы изазуам. Уи шԥаҟалаӡои! Алхас Базала-иԥа ииҳәаз – ҳәоуп. Инагӡатәуп. Ишраҭәаз еиԥш, инарыгӡеит ахьыԥшааҩцәагьы.
Аначальник икоманда абас ами ишеилышәкааз шәара: агәгәаҳәа инеиқәырццакны ашәақьқәа ааҭҟьеит. Амшә еизҟьа аҟәара инықәҳаит?
Мап, иҟалаз даҽакӡоуп. «Ашәақьқәа лашәырҟәы, шәымхысын», – иҳәеит Алхас Базала-иԥа. Ус абаимҳәоз, амшә данаба, ирыжәло, иргәыдло акәым, рыгәхьаагьы амкӡеит. Аԥынҵа нарҵәи-аарҵәишәа аун, изышьцылахьоу аӡә иакәызшәа, иҭынчӡа аначальник инаихәаԥшит. Иҩеибаргылт егьырҭ ахьыԥшааҩцәагьы. Урҭгьы убас гәыразыла алаԥш аарыхнагеит.
– Уа мшыбзиа, Мышә! – ааҭирҟьеит ахьыԥшааҩцәа руаӡәк, дыхәмаруа.
– Уамашәа иҟоуп: ишәом, ирҳауам! – иааџьеишьеит даҽаӡәы.
– Уажәада ауаа амбаӡацт. Уи ауп иҟалаз, – иҳәеит Алхас Базала-иԥа.
Ахьыԥшааҩцәа ашьақар кыԥи агалети ыршәны амшә иҩамҵарыԥсеит, ирааӡахьоу ԥстәык акәзшәа. Изаламыхәмаррыз. Иацәшәомызт усгьы. Уабацәшәоз, аҽырҭынчны, ҽырҵыс амаӡамкәа, аҟәара иқәгыланы ирыхәаԥшуан. Аҽарыцәгьаргьы иалшооз? Рышҟа аӡы аҽалажьны инеиаанӡа, быжьра-быжьҵәа иргон. Амшә аламкьысит иамҵарыԥсаз, уссгьы иамбеит.
– Иуаҭәоушьом акәу?
– Еиӷьу уҭахума?
– Акәац џьны иеиӷьушьозар?
– Ижәны акәзар?
Еибарччо иҩеиларыԥсеит ахьыԥшааҩцәа. Амшә иаҳагьы интересс ишьҭнахит ауаа, урҭ рыбжьы рдуны иччо, ицәажәо анаба. Инеизҟәҿын, ашьҭахьтәи ашьапқәа инарықәтәеит, агәышҵа шкәакәаӡа ахьыԥшааҩцәа рышҟа иҩарха, алымҳа кыдҵаны иӡырҩуа, ахы наҭа-ааҭо икны.
– Ҳаугәаԥхаӡеит ҳәа сыҟоуп, – нақәҿиҭит аначальник. – Аиуара ҳабжьазааит иахьарнахыс. – Абри ашьҭахь ашырҳәа иҩызцәа рахь дынхьаԥшны, инациҵеит уи. – Аҳы, ҳдәықәышәҵа. Аамҭа ҳацәмаҷуп. Ҳамҩа хароуп.
– Аҩыза аначальник! – иаалырҟьаны ҿааиҭит хьыԥшааҩык. – Агыгшәыг абра иааныжьны ҳцарцу?
– Ишԥазааури нас? Имашьцаӡоуп, ҳаԥхьаргьы иҳаццоит ҳәа угәы иаанагома? – днеихыхәмарит Алхас Базала-иԥа.
– Ишьтәуп, наҟ!
– Избан, џьушьҭ! Иамаҳкузеи – днацҵҟьеит Алхас Базала-иԥа. – Изыхҳарҟьозеи? Агыгшәыгқәа ирхыԥхьаӡалоуп ҳәа, ахьӡ иахырҟьаны иаҳшьырцу? Мап, уи иашам, иашам – ахьӡ иахырҟьаны ахәшьара, иаҳаракгьы – ашьра. Досу идырҳәалаз ахьӡ акәым иҟоу, ихаҭа дзеиԥшроу ауп аус злоу. Шәыԥшишь, агәы разӡа, аблақәа хааӡа ишҳахәаԥшуа. Цәгьарак ҳазнамуит. Ҳара ҳакәым аԥсыӡҵәҟьа азымкит, аԥсыӡ!
Аҟырҟырҳәа иааибарччеит ахьыԥшааҩцәа, рабџьарқәагьы иҩарыхан, рыжәҩахырқәа иаархыршьит.
Амшын еиԥш иҭбааҭыцәӡа иҭажьын аӡиа. Иаакәыршаны такәгьы инахараны, еицырхәхәа инашьҭын ашьхақәа. Џьара-џьара иҿыбгарран, храҭакнаҳан, ицәҩажәӡа, ихаҳәырҷҷараха. Даҽаџьарах – урҭ ашьхақәа абна еилачы рхаԥан, рынаӡарақәа ҟьашӡа иаалыҳәҳәо, зхы цәҳәу ауаҩы дааугәаладыршәо.
Аӡиа ахықәан, иаҳа абна ахьырацәаз, рҽадцаланы иуасҭон џьоукы. Урҭ иаабахьоу, иаадыруа ахьыԥшааҩцәа
ракәын. Даара аџьабаа рбахьан. Ашьхақәа кыр еимырдахьан. Уа ирбаз-ираҳаз зегьы ашәҟәы ианырҵахьан.
Аӡиа ҭбаа-ҭыцә агәахьшәа еиқәаҵәаӡа улаԥш нақәшәон акы. Уи – дгьылбжьахан. Ахьыԥшааҩцәа-агеологцәа ргәы иауамызт ицаны убригь рымбар. Уажәы иаҿын убрахь иӡсаны излацашаз атыҩ аҟаҵара.
Атыҩ аҟаҵара уажәы ирымбеит урҭ. Егьарааны дара ируасҭаз атыҩ ала акыр ӡиаси ӡиеи ирхыӡсалахьан. Дзыԥсоузеи адгьыл рацәа еимыздараны иҟоу агеолог атыҩ анимам? Дзахьӡома? Насгьы шьапыла уахьзымцогьы ҟамлои? Иаҳҳәап, ӡиас дук аауԥынгылт. Урны уцароуп, аха узларуазеи? Анышьқәеи аглиссерқәеи еиқәхаԥс уаархагылап ҳәа уҟоу. Мап, уи уагьақәымгәыӷын. Уаҟа унапы иалшаз ауп иҟоу. Уи ақды-ҩа дуқәа еидҿаҳәаланы, ма иеидчаԥаланы ирылухыз ухатәы ӷба – атыҩ захьӡу ауп.
Ахьыԥшааҩцәа аӡиасқәа рҿы излаӡсалоз атыҩқәа раасҭа, иаҳа даҽакалашәа иҟарҵеит абри атыҩ. Уи еибырҭеит аԥхьа ааҵәырԥсашәа, насгьы иарҭеит ажәҩақәа. Аӡиас, ианху иара уагоит. Уаҟа атыҩ ажәҩақәа заҭахузеи. Аӡиас иаҿагыланы ицо атыҩ усгьы иҟалом. Аӡиа ҭынчми, ишьшьыми, атыҩ еиҭаҵаларц азы ажәҩақәа аҵшьлатәуп.
Ахьыԥшааҩцәа «рыӷба» ҟаҵаны иҩалган, илагәҭасны аӡы иҩхырҵеит. Уи иақәтәан, аначальник даланы, хҩык ауаа. Хҩык азхон уахь ацара. Егьырҭ аӡиа акәша-мыкәша иԥшааларц рыӡбит. Игәарҭеит атыҩ иагу-иабзоу. Аҟәара иаваршәны иалаӡсеит. Ргәы иахәеит.
– Абри аокеан иақәнагахаша ӷбоуп, – иҳәеит Алхас Базала-иԥа дахыхәмаршәа, атыҩ аханшәа дахьықәгылаз. Уи ожәшьҭа дкаԥданын. Икомпасгьы аҭра иааҭихын, адгьылбжьаха иҩақәкны, инациҵеит. – Ҩажәа градус аҩада-мраҭашәарахь!
Атыҩ ажәҩақәа зкыз ҩыџьа аҷкәынцәа, атыҩ аадырҵәин, адгьылбжьаха инақәкны аҿыҩадырхеит.
Ахьыԥшааҩцәа ишрылшоз иаҵыршьуан атыҩ ажәҩақәа, аха уи ашьшьыҳәа акәын ишнеиуаз. Анҭ еиқәжьыз ақды шәпа дуқәа, егьа ҟазарыла еинрааланы еидҿаҳәалазаргьы, ирласны изцо иҟазма! Зымҽхак дууз атыҩ, аӡы аҿаҵәон, аныҟәашәа армаҷуан. Ицон уардынк аҳасабала – уаҳа иццакымкәа.
Аӡиа аԥштәы аԥсахуан. Џьара иеишьылӡа иҵам-ҵамуа иҟан, џьара ицәҩеижьӡа. Иалалоз аӡиасқәа ракәмыз уи ҟазҵоз. Ахьыԥшааҩцәа, урҭ акыр гәаҭаны, ашәҟәы ианырҵахьан. Ӡиасқәак ицқьаӡа ахьхьаҳәа аӡиа иалаҭәон, ахаҳәқәа ирықәкәраа-ирыбжькәраа, егьырҭ ихәашьӡа, абааррақәа ирылыҩруан. Иҟан ашысламшә жәпа иалсны иаауаз акәарақәагьы. Урҭ ашысламшә аԥштәы, ҳамҭас аӡиа иазааргон.
Ахьыԥшааҩцәа, аффаҳәа ртыҩ ажәҩақәа аҵшьуа инеиуан. Аначальник дхарахаԥшуа дгылан. Ахылҩ-ԥсылҩ ааилачны, адгьылбжьаха анаҵәахлозгьы ҟалон, аха уи ԥырхагас ироуамызт агеологцәа. Аначальник икомпас днахәаԥшуан, иныҟаиҵон акоманда ма арӷьарахь хәа, ма армарахь ҳәа, инапы неиҵыхны уахь инарххо.
Аӡиа ипылыпылуа аԥсыӡ ҭажьын. Аӡәыр дааны икхьазма аӡиа убра ҭыԥс иоуижьҭеи. Аӷлам дуқәа аффаҳәа иӡсо, аки-аки еинҟьо, аҭыԥ рзибамырхо атыҩ иаван. Атыҩ урҭ ирыхҟьашо акәын ишнеиуаз. Агеологцәа атыҩ иаҵыршьуаз ажәҩақәа рыла егьарааны урҭ аӷламқәа рхы абамба ықәдырчаахьан.
Акраамҭа иӡсоз ахьыԥшааҩцәа, аҵыхәтәаны инаӡеит гәҭыхас ирымаз адгьылбжьаха аҟынӡа, «рыӷбагьы» иалкьшәа игылаз цаҟьак инадҿарҳәалеит убраҟа.
Адгьылбжьаха уҳәеит ҳәа изакәытә дгьылбжьахоузеи! Уа ицаны аара иаԥсаӡамызт. Аура жәаметрак иреиҳам, аҭбаара – хәметрак. Ҩ-метраки бжаки аҟара аӡы иҭыҳәҳәон. Қыцә сса-мыссақәаки, зыбжа ҭыфааз кәыкәбаақәаки рыда ауразоуроу хаҳәран. Ари, ахьыԥшааҩцәа рначальник ишиҳәаз еиԥш, амшын ихыршәлаз «ҭәыцын».
Агеологцәа ари «аҭәыцгьы» аус адырулт. Дара ртәы усгьы иҟарҵон. Адгьылбжьаха ҭырҵааит. Жьаҳәала ахаҳәқәа ԥыҽҽны ирыхәаԥшит, ахьы рылоу ирыламу аилкааразы. Адгьылбжьаха хаҳә хкыс излачаԥаз зегьы ашәҟәы ианырҵеит. Ахсаала иадырбеит ахаҭагьы. Уара иуҭаху ҳәала, урҭ адгьыл ҿыц аадырԥшит, уаҩ иимбацыз-имаҳацыз ахсаалагьы ианымлацыз – адгьыл ҿыц.
Агеологцәа иџьаршьартә еиԥш адгьылбжьахаҟны ирбаз, ԥсы зханы уаҟа иҟаз аеш акәын. Ахы ахьагара азымдыруа, ишаҟь-шаҟьо, адгьылбжьаха иаақәымхеи, уи ауаа анахҭыгәла. Ақыцә сса-мыссақәа, акы аҟынтә акы иқәԥало, иааимнадеит аминуҭ азы. Урҭ акгьы иара ишамыхәоз ангәанаҭа, нас иууаӡа иҩаԥан, икакәкәа аӡы иҩалаԥалт. Аҟәара такәгьы иҩаԥырҵит иӡсаны, аха уахьала зынӡаск акгьы шалымшоз анаба, дырҩегь адгьылбжьаха ашҟа ихынҳәит. Инеины аӡы ахықәан хаҳәык инықәтәеит, ирыцҳахәха, аҽреиџьны, аҟәараҳәа еиҵасуа. Угәы иаанагарын ус аҳәозшәа: «ма абри ахаҳә заҵәык иадамзаргьы, исанашәыжь сара!»
– Иаазгазеи, мшәан, аеш абраҟа? – иџьашьо инеихәаԥшы-ааихәаԥшит ахьыԥшааҩцәа.
– Иҟалап, аӡын абри аӡиа ихҵааланы ианыҟаз иаазҭгьы, – иҳәеит аӡәы.
– Аӡын иаазар, излааз амҩа ала имцоз шьҭахьҟа, – инамеикит даҽаӡәы.
– Ҳаи, Анцәа иныс, абри ԥсаатәк ишаанага, – иҳәеит Алхас Базала-иԥа. – Иаманы ишааиуаз, иампыҵшәеит. Адгьылбжьаха инықәшәеит, ма уи азааигәара аӡы инҭашәеит. Аӡсаразы усгьы ижәбоит изеиԥшроу.
Аеш ахаҳә иқәтәан, аблақәа ҭкәыкәы, аҵыхәа баба уажәы-уажәы аӡы иӡаакшало. Ақәԥара, аҽҟьара уажәшьҭа
акгьы ишаԥсамыз абон аҟынтә аҽарҭынчит. Аӡсара иахьарааԥсаз, зынӡа имчыдахеит уи.
Алхас Базала-иԥа днеин, аеш днахагылт. Иагьынеиҭамҵит иара, амала иаҳагьы аҟәараҳәа еиҵасны ақыџьқыџьра иалагеит. Абӷа инапы аақәишьит, нас ахаҭа аашьҭихын, инаганы кәыкәбаак инадиртәалеит.
– Акәыкәбаа абжа ауп иуфаз, уеигӡаны. Иф егьи абжагьы. Ухы зургәаҟгәышьозеи? Зегь дара роуп краамҭа иузхо акәӡам, – галетқәакгьы иарҭмаҟ иааҭиган, иԥыҽҽны инамҵеиԥсеит. – Ибеишь абри агьамагьы, – аначальник иҩызцәа рахь даахьаԥшны, инациҵеит: – Арҭ рыжәла уасҟак иӡыӡымкуам, ауаа рнапаҿгьы лассы иааилон. Ари ҳанаба, аҽшкыднаҟьоз еиԥш руломызт. Омак ишақәшәахьоу ҩашьаӡом. Абри адгьылбжьахаҿы, ииашаны, рыцҳарак иаанагеит.
– Алхас Базала-иԥа, арахь шәшаахьаԥшра, – иначальник инеиқәҿиҭит хьыԥшааҩык, ахаҳәқәа рыбжьара ибжьата-бжьатаны иҵәахыз кәыкәбаақәакгьы наиирбеит. – Мхыкгьы ҭанагалахьазаап.
– Ҳаи, рыцҳа! – иҳәеит аначальник, днаскьан ахаҳәқәа рыбжьара дыбжьаԥшуа. Иналырҟьашәа ихы дааҩахан, иҩызцәа днарҿаԥшит уи. – Ишԥақәԥои аԥсҭазаразы! Иамаз ахәыҷӡагьы ашеит шәымбои. Аӡын азыҳәангьы акы аҵәахит. Ахы ажьоит аӡынгьы иазхарашәа. Мап, мап, ахы ажьоит ҳәа акәым, – Алхас Базала-иԥа инапы дҩахан, иаргәыҵысҭа инадкыланы, дааиԥхьхәыцааит, ииҭахыз ажәа ԥшаауа, – ахы ажьоит ҳәа акәым... Ааи, ааи, агәы арӷәӷәоит. Агәы арӷәӷәоит акы амоушәа.
Игалетзааит, икәыкәбаазааит иарбанзаалакгьы акы иаламкьысит аеш. Иреигӡозар акәхарын.
Ахьыԥшааҩцәа рыԥсы неиҭаркт, ҭаҭынк инахеит, нас афатә архиара рҽыҩазыркит. Адгьылбжьахаҿы акрырфарц рыӡбеит. Иабаргәыз, зегь рыла иманшәалан уа. Амҽы акәзар, шаҟа уҭаху. Аҟәарамҿ. Аӡиа ацәқәырԥақәа иааргаз
аҟәарџ-марџқәа адгьылбжьаха азҟәарак аҿы еиқәжьын. Амца ацраҵара ада акгьы аҭахымызт. Ачыс маҭәеи, аџьыкеи, агалети усгьы дара ирыман. Ацыфа атәы зҳәатәӡозеи мамзар! Уи умоурҳәа ушәома абраҟа!
Ахьыԥшааҩцәа ршәақьқәа ҩхаршалан, хыхь ажәҩан ахь ирханы, агәгәа ааҭдыргеит. Ԥыҭрак ашьҭахь, инеины аҟәара инхықәгыланы, еиҭахысит дара, аха ршәақьқәа ожәшьҭа иларҟәны, рхы аӡы иҭакны акәын ишыркыз. Раԥхьатәи азалп ала инарышьҭит акәатақәа. Ес-ҭагалан ишыҟарҵац еиԥш, аҳәиҵәҳәа рҽеизакны иԥыруа аӡиа иахамыз урҭ. Аҩбатәи азалп ала иршьит аԥсыӡқәа. Аԥсыӡ усгьы меигӡарахда аӡиа иҭажьын.
Агеологцәа ртыҩ ааԥыртланы иҩақәтәан, аӡиа инхылт; еизыргеит иршьыз кәатагьы ԥсыӡгьы. Угәы еихьнашьыртә иҟазма мамзаргьы урҭ иршьыз! Дырзылыԥхеит ажәеиԥшьаа. Иримҭеи ирацәаны.
Ахьыԥшааҩцәа, адгьылбжьаха азкәакьк аҿы амца ҩеиқәырҵан, аԥсыӡқәа аарыцқьаны, ачуан хәыҷы инҭаҵаны иржәит. Акәатақәа иҩарыхан аҵәы иахаҵаны, иҟаԥшьӡа ирӡит. Алхас Базала-иԥа аԥсаатә аӡразы ицназго иҟадаз! Уи ииӡыз, икәтыз, икәатаз, унацәахы надуфалон. Абарҭ акәатақәагьы убас иҟалеит.
Даара иргәаԥханы акрырфеит агеологцәа. Кәатак ззымхакәа, аҩбатәи нап алазкызгьы дубап. Иуаазҩыдақәами! Енагь аҳауаҿы аус зуа, дызҩыдамхар дабацои! Баша ирҳәом агеолог изын: уи зегь раԥхьаӡа – иӷәӷәоу, изҩыдоу уаҩуп ҳәа.
Ахәхәаҳәа иасуан сентиабртәи аԥша. Ахьыԥшааҩцәа адырра рнаҭон аӡын шааскьоз. Уи иарццакуан. Макьана инагӡамызт ирыдыз адҵа. Участок дук еимдатәыс ирыман. Асы адгьыл инықәҳан ихнаҩаанӡа, иахьӡар акәын.
Иналырҟьаны агәгәаҳәа хысбжьқәак геит ихараны, нахьхьи адгьыл ду аҟынтәи.
– Ҳанхацәеит ҳәа сыҟоуп, – иҳәеит Алхас Базала-иԥа. Абӷьааҳәа дҩагылан, иҭаҭын днаха-нахан, ацыблыха ыршәны, аӡы иҩалаиршәит. – Ҳҩызцәа ргәы ҭынчым ауп. Ҳдәықәшәҵа ожәшьҭа, ҳдәықәшәҵа!
Адгьыл хәыҷы аҿы иҟаз ахьыԥшааҩцәа ршәақьқәагьы агәгәа аарыхгеит. Уи иаанагоз, ҳҩызцәа, шәымшәан, хар ҳамам ҳара ҳәа акәын.
Агеологцәа атыҩ иақәтәаны аӡиа инхылт. Абар, шьҭа ихәылбыҽхахон. Аӡиа иахьабалакгьы ижәпаҳаҳараӡа анаҟә ахчылара иаҿын, иаҵәахуан харантәи ирбалоз ашьхақәа. Уахьцо ҳәа акы убо иҟамызт, аха мыц зымҳәо акомпас ркымыз агеологцәа, иажьомызт.
Атыҩ, адгьылбжьаха иҩаԥырҵны, абас ҩынҩажәа-ҩынҩажәижәабаҟа метр инаскьахьан еиԥш, аначальник иаалырҟьаны иҩызцәа нарықәҿиҭит:
– Ҳаи, ҳхынҳәыроуп, ҳхынҳәыроуп. Ак схашҭит.
Аҷкәынцәа ашырҳәа иаадырхынҳәит атыҩ. Ақды еидҳәалақәа дырҩегь ахыгәҳәа иҩадгылт ацаҟьа. Алхас Базала-иԥа, атыҩ дҩаныԥан, адгьылбжьаха днықәылт. Дцеит уи егьи аҟәара ашҟа. Жәабаҟа-жәохәҟа минуҭ уаҩы дибомызт, аха нас даацәырҵит, дааин, дыԥан, атыҩ дҩақәԥалт, изнапык ала ихылԥа аганкәа еидыԥсала икны.
– Иеиҟәирҷҷақәаз хаҳәқәак ихашҭзаап, – ааргәахәт аҷкәынцәа. Алхас Базала-иԥа дааԥышәырччашәа иун, ихылԥа аганқәа ааидыхны, иҩызцәа нҭаирԥшызар, уаҟа иҭатәан аеш. Иҭатәан аҽреиџьны; аҟәараҳәа еиҵасуа, ахы ҵаҟа иларҟәны икны, ак саахарц иҟазаргьы, сыблақәа ишырымбо исаахааит аҳәозшәа.
– Дырҩегь иԥаны аӡы иаламԥалаз, – иҳәеит аначальник, аеш ахы инапы нықәшьуа. – Анасыԥда, аԥсы ахәда икылач иҟоуп.
– Иазыжәуазеи, мшәан, ари агыгшәыг? – иахыхәмаруа инеицырҳәеит аҷкәынцәа, ртыҩ ашьҭахьҟа ирхынҳәуа.
– Адгьыл ду ашҟа игатәуп, – нараҭеикит Алхас Базала-иԥа. – Абра инхар, иҭахоит. Ԥсы зхоу акоуп. Игәнаҳауп, џьушьҭ...
Ахьыԥшааҩцәа ротриадқәа еиқәшәеит аӡиас Хоран аԥшаҳәа аҟны. Абрахь иааргеит урҭ ирымаз зегьы: рыҽқәа, рлақәа, рыфатә, рымаҭәақәа.
Хоран аԥшаҳәа – агеологцәа ирцәынханы иҟаз аҵыхәтәантәи аучасток акәын. Абар, шьҭа аусурақәа хдыркәшон убраҟа. Ожәраанӡагьы иалганы ицахьазаарын, аха иаҳа аџьабаа батәхеит; даҽаџьара еиԥш акәымкәа, лассы-лассы адгьыл жлатәын. Анышә, хшыҩзышьҭра ӷәӷәа аҭаны, иҵыӡәӡәаатәын. Хоран, иааџьоушьартә еиԥш, акырӡа ибеиан хьыла.
Сентиабр аҽеиҩнашахьан. Сентиабр знык аҽанеиҩнаша, нас абраҟа бзиарак узақәгәыӷуа иҟоума мамзаргьы. Аамҭа аӡынрахь ахы археит ауп. Уи ус шыҟанаҵаз иахьабалакгьы ианыԥшуан. Уахынла иҵаауан. Аӡиасқәа жәпахазшәа убон, атса аԥштәы рхан. Рхы иақәиҭҵәҟьангьы иҟамызт урҭ. Наҟ-ааҟ, аҟәарақәа еимагало, рыхҵаалара иаҿын. Ихәарчаруан амшқәа. Зны-зынла асгьы ааҿыҵышәшәалон.
Ахьыԥшааҩцәа, ԥхьаҟа инаскьацыԥхьаӡа, аӡиас аԥшаҳәа есааира иазцон, иҭшәахон. Аҵыхәтәаны, арха зынӡа иаанҵәан, аӡиас аҟәаԥа-ҿаԥара инарыбжьаркит.
Агеологцәа, кыӡӷык иаҿаланы игәаҭо ишнеиуаз, иаахагылт кыр зхыҵуаз, акыргьы еимаԥсахьаз жәытә ҵеџьк. Рыдам-здам днаҩсны дцаргьы ҟаларын. Рыбла ҵар уи ааннажьуазма. Азнык азы ишанхашәа инеихәаԥшы-ааихәаԥшит ахьыԥшааҩцәа. Уаҩытәыҩса дахьықәнамгалац дгьылк аҿы иҟоуп ҳәа ргәы иаанамгоз.
– Ари ҵеџьуп, ҵеџьуп! – аки ааҭиргеит Алхас Базала-иԥа, омашәа иԥхьаӡаны, инапгьы нақәирххеит аҵеџь азааигәара аҳаскьын зхылиааны, ичаҟәа-чаҟәаны анышә ахьықәыԥсаз. – Абри анышәгьы, хымԥада, аҵеџь зжуаз ауаҩы инапы иҭганы иқәнаԥсаз нышәуп.
– Ҳара хаԥхьагьы ауаа аахьазаарын абра, – такәгьы ицәымӷны инеиҳәеит хьыԥшааҩ-ҷкәынак, нас иаалырҟьашәа инациҵахит: – Аиакәытқәеи атунгәысқәеи ракәзар?
Агеологцәа, иаазқәылаз амшын иазааигәахацыԥхьаӡа, уарла-шәарла акәзаргьы, иаарԥаҳалон аҭыԥантәи ауаа – ма ахьшьцәа, ма ашәарацаҩцәа.
– Мап, мап! Ҽаџьарантәи иааз ауаҩы ишьҭамҭоуп ари, – инақәырӷәӷәаны ҿааиҭит аначальник, иаргьы даараӡа иааицәымӷны. – Ари аус аиакәыти атунгәыси напы аларкӡом. – Уи дааиԥхьхәыцшәа ааиун, нас ибжьы иҵегьы инеиҵихит. – Ааи, ҳаԥхьа џьоук ықәнагалахьазаап абраҟа.
Агеологцәа уи аҵеџь амацараҿгьы иаанымхеит – даҽа ҩбаҟа-хԥаҟа ҵеџьгьы убас инарҭаԥшит. Руак аҟны ирбеит еихаҷамаҷақәакгьы. Изакәытә еихаҷамаҷақәоу здырхуадаз. Уаҩы еиликаартә иҟамызт. Ауразоуроу ажьакца иагахьан, иԥыҽҽхьан, анышә иафахьан, иареицакхьан. Амҿыԥҟага еихак рбеит џьара, аха иара убригьы уи аҟара ажьакца иагахьан, атыҟә заҵәык алоуп ишеихаз злардырызгьы. Ҵеџьк аҿы иааҭгыланы, агеологцәа игәарҭеит аҵеџь иҭыхны ишьҭаз чаҟәак анышә: иҵрыӡәӡәааит ҩбаҟа гәабалаа. Ахьы ззуҳәарыз ҳәа акгьы аламызт, аарла убла иабоз ҭәыц-мыцқәак ракәымзар. Абжьааԥны гәабалаак азна анышә анҵуӡәӡәаалак, аҭәыц-мыцқәа роума – агәыблаа аҵан цнапык азна ахьы ҩежьҟҟараӡа иааҵахалон.
– Иалазҵоз ари анышә ахьы! – дазгәааны ҿааиҭит Алхас Базала-иԥа. – Иҵрыӡәӡәаахьоу нышәуп. Ахьы алхны џьоукы иргахьеит.
– Иӷьычны иргахьеит, – днаԥыҩлеит хьыԥшааҩык.
– Иӷьычцәамкәа, нас изусҭқәада абра иааны ахьыԥшаага аҵеџьқәа зжуаз? – иблақәа рыцәгьаны, акәша-мыкәша даақәыԥшит аначальник. – Ишдыру еиԥш, ҳара ҳаԥхьа уаҩы дықәнамгалацт абра, ахьыԥшааҩы ҳәа, Асовет ҳәынҭқарра аҟынтә адҵа иманы. Егьырҭ, ус дара рхала иааз, хымԥада, иӷьычцәоу уаауп иахьынтәаалакгьы.
Агеологцәа акыӡӷы изҿаз иҩаҿысын, инаӡӷалеит иаҳа инаашәа, иҭакнаҳашәа иҟаз кыӡӷык. Уи акыӡӷы ауразоуроу хаҳә ԥҽыхала, дара агеологцәа рҳәашьала, дилиувиала ихҟьан. Ожәы-ожәы, аӷьӷьа рыхга, хланҵы инҭалон ауаа ршьапы иарҵысыз ахаҳәқәа, агәыз-чызҳәа Хоран иналаҳауан.
Иҭбааҭыцәӡа, ашьшьыҳәа инеиуаз аӡиас, ожәы ипиџьҳаӡа, маҭцас илакьҭа-лакьҭоз кәара-ҷҷахеит. Уи иаанагоз аӡиас ахыҵхырҭа ааигәахеит хәа акәын. Агеологцәагьы аӡиас ахыҵхырҭа аҟынӡа анеира акәын ирҭахыз. Знык уа ианнеи, рыдҵа нарыгӡеит ауп. Нас ашьха инхыҵуеит, иҩанылоит даҽа ӡиаск аԥшаҳәа. Абас иднарбоит ахсаала. Уи аӡиас аԥшаҳәа ишану, ахыгәҳәа амшын иҩхықәгылоит. Амшын аҟынӡа ианнеи, ирыбаргәузеи – аӷба инҭаланы, рбаза ашҟа рҿаархоит.
Ҽнак зны, агеологцәа ихагьежьӡа иҟаз хәк иаҿаланы ишнеиуаз, рыбла иаахгылт ҳаԥык аҿы ҭыкка. Ани иаҩсны ицо иҟахызма урҭ, – ашыр-сырҳәа инҭалеит. Иаарԥылаз зегьы гәарымҭоз, иҭырымҵаауаз.
Ҩнык иеиԥшын уи аҳаԥы. Ухы мырҟәӡакәа, ушиашаз унҭалон. Иҭбаан. Аурагьы, абас, фбаҟа-бжьбаҟа метр рҟынӡа инаӡон. Цәаакырак џьара иумбо, ибахҵәаӡа иҟан. Аԥенџьырқәеи ашәи аҿамызт умҳәозар, зегьы рыла еиқәшәан.
Ааи, уи ҩнык еиԥшын, аха изакәызеи, изакәытә уамоузеи агеологцәа ирбаз иара аҩнуҵҟа!
Ахьыԥшааҩцәа рфонарқәа ххаӡа ианадыркы, аҳаԥы ауразоуроу иааҭылашааит. Уахьынҭалоз, аӡәы деизҟьа дыԥсны дкажьын. Насҭха, ҩбаҟа шьаҿа убри инаҩс, еиқәыжьын даҽа ҩыџьагьы. Аҳаԥы анаӡарҭа кәакьк аҿы хланҵы дкажьын даҽаӡәгьы.
– Ҳаи, иараби, изакәтә рыцҳароузеи абра иҟалаз, – арҵәаа – ааҭиргеит Алхас Базала-иԥа, иааизымычҳакәа.
Уи, иҩызцәа днараԥызаны, аҳаԥы иааҭигеит. Аҳаԥы аҿаԥхьа, ииашарҭаны иахьыҟаз, иааидгәыԥлеит зегьы. Агеологцәа гачамкны краамҭа еиҿаԥшуан, ируша, ирҳәаша ҳәа акгьы изақәымшәо.
Алашьцара иаҿын. Ҭынчран иахьабалакгьы. Акыӡӷқәа ирылыҩрны, аӷьӷьаҳәа атышақәа ирҭаҳауаз ахаҳәқәа рыбжьы ада бжьык џьара иуаҳауамызт. Таига уацәшәарын – аиқәаҵәахара иаҿын.
Агеологцәа рцәа иааҭаӡыӡеит зсаса раҳаны иҟаз аҳаԥы иахьаҿаԥшуаз; угәы иаанагарын, ари зныкҟьара. Ԥшьҩык ауаа зыхәлабгаз гәылшьапуп ҳәа.
– Инеиқәынҵәа имцеи џьоукы.
– Ҳаи, џьушьҭ, ас ауама збахьада!
– Қәыларазар абри?
Иааиларыԥсеит аҵыхәтәаны агеологцәа, ргәы ааибарбзиашәа.
– Ҳдәықәшәҵа, ҳдәықәшәҵа! – нарылеиҳәеит аначальник. – Аҭыԥқәа ҳархиароуп.
Аҳаԥы иҩацәхыкны, дгьыл иашарҭак нарыԥшаан, агеологцәа ааҭгылт. Ишашьцылаз еиԥш, аҵәҩанқәа надырсын, рымшьамбақәа иҩарыхан иҩархадырԥеит. Дук хара имгакәа, ишкәакәа-шкәакәаӡа таига алашьцара иаалыԥшит апалаткақәа, иргәылганы игаз атрубақәа амца авиҳәа ирҭҟьо.
Агеологцәа таига иашьцылаз уаан. Иақәшәахьан ирбахьан ауадаҩрақәа, арыцҳарақәа, аха урҭ зегьы акы еиԥшымызт аҳаԥаҿы ирбаз ауама. Рыцәа ҭынчмызт ауха.
Џьоукы абрагьцәа рықәлозшәа ргәы иаанагон, даҽа џьоукы, иҟәаҟәаса ишьны ауаа еилажьыз, дара иахьырзааигәаз, аҵәымӷ еиԥш ирылакьакьон, иарҭынчуамызт. Рлақәаҵәҟьа, ҿеихак рымамкәа, иаашаанӡа ашра иаҿын.
Ашьжьымҭан, кыршаарфазҵәҟьа, аусурахь ҳәа акәымкәа, агеологцәа ашырҳәа рҿыҩархан, инеины аҳаԥы еиҭанҭалеит. Идыртәын, еилкаатәын уа иҟалаз.
Аԥсцәа цәгьала еицакхахьан. Рцәеи-ржьи ҳәа акгьы умбо, ирхыҵхьан. Ихаххала ибаҩхахьан урҭ, иршәыц, рымаҭәа шыршәыз. Иара убри амаҭәагьы, уахьынахәаԥшуаз акәын, ишмаҭәаз злоудыруазгьы – уналакьысыр, иԥытта ицон, иԥакәахахьан. Ирышьаз амагәқәа, ихыфа-ҿыфаны иҟазаргьы, – ҳәынаԥқәак аус адыруалазаап, иаҳа еиқәханы иҟан. Асахҭан, егьа умҳәан, акыр амычҳауеи.
Арҭ анасыԥдақәа ҩныс ирымаҵәҟьазаарын абри аҳаԥы. Агәҭаншәа, еидыргәагәала иҟаҵаны, игылан столк. Иқәгылан уаҟа асаанқәа, ачуан хәыҷқәа, адырган. Иқәԥсан мҳаҵәқәаки ҳәызбақәаки, роуразоуроу ажьакца иаганы. Ҵаҟа иҵагылан ҩ-ведрак. Астол иадгылан, иара еиԥш еидыргәагәала иҟаҵаз сқамкгьы. Ирацәан амшә-цәақәеи абнацә-цәақәеи, ашәарах ӷәӷәала изшьуаз уаазаарын.
Ана, ара улаԥш нарықәшәон амаҭәахәқәа: амҿ-ԥҟага аихақәа, ахәархь, аԥсыӡкыга акаҭа, аҵәгәырқәа.
Бџьарлагьы бзиа еибыҭан урҭ; ирыман еиуеиԥшымыз ԥшь-шәақьки апҟәыл змаз «Наган» исистемала иҟаҵаз ԥшь-тапанчаки. Атапанчақәа рыла ауп абраҟа ауаа шнибарҵәаз. Аԥсцәа зегьы рзааигәара акака шьҭан, аки-ҩбеи агильза ҭацәқәа рҭаны.
Агеологцәа ирбеит досу ирԥсышьахазгьы. Аҳаԥы аҿышәҭан ишьҭаз ихәда абаҩ кылцҟьаа иган – иҩашьозма ахы шақәшәаз. Агәҭаны ишьҭаз аҩыџьа, рхы абаҩқәа кылжәжәан.
Зегьы даарылукаартә дыҟан аҳаԥы акәакь аҿы хланҵы икажьыз. Уи, ахы шиаахазҵәҟьа, дамгазаап. Иарӷьажәҩа
аган ахь ала имаҭәа ԥыжәжәан. Ижәҩахыр ахы анааха, ихала иԥижәеит ауп. Ахәра ҿаҳәо, акыргьы ихы дшацхрааз убартә дыҟан.
Изыхҟьазеи, ирылалазеи абарҭ ауаа инеикәанҵәартә еиԥш, – абри хәыцырҭас ирыман, аҳаԥы иҭан агеологцәа, ак нышьҭыхуа, ак нышьҭаҵо.
Амшә-цәақәеи абнацә-цәақәеи инарыха-ҩарыхо, шьапыла еиԥхьышьшьаауа ишыԥшаауаз, руаӡәк аҳаԥы акәакь аҿы икьакьаӡа акы днақәгылеит. Дҩахан иаашьҭихит арҭмаҟк, амшә-цәа иалхны, ааҷала иӡахыз арҭмаҟ. Иагьааԥдыртлеит, уи акәхеит агеологцәа рызҵаара аҭак, уи акәхеит аҳаԥаҿы иҟалаз арыцҳарақәа зегьы рхы зларсыз – арҭмаҟ азна иҩежьҟҟараӡа иҭан ахьы.
– Ахьы рыԥшааит жәбама, – иҳәеит Алхас Базала-иԥа, арҭмаҟ аанкыланы, шаҟа ихьанҭоу гәаҭо. – Хар амаӡам. Фбаҟа-бжьбаҟа килограмм ҟалоит. Аа, аҵеиџьқәа зжуаз ауаа. Инеиқәынҵәа имцеи. Ҳаҭшәыжь аҳаԥы, ҳаҭшәыжь, амарџьа.
Аҳаԥы инҭыҵны, ииашарҭашәа иахьыҟаз агеологцәа анаақәгыла, рначальник иҩызцәа дырҿаԥшуа, ибжьы қыџьқыџьуа, иажәа инациҵеит:
– Ауаҩы, ауаҩы дишьит жәбама. Ауаҩы, ауаҩы дишьит! Излеигәаӷьызеи, ианаџьалбеит! Излеигәаӷьызеи! Ҳара амшәҵәҟьа рыцҳашьаны ҳзамеихсит.
Аҷкәынцәа руаӡәы, дааԥышәырччашәа иун, зназы ибжьы рдуны иҳәарц инақәикит, аха нас даацәыԥхашьан, иҩыза днаихәҭхәҭит:
– Аеш, ԥсы зхоу акоуп ҳәа, адгьылбжьаха аҟынтәи иаазгазгьы дыҟами.
– Ус акәгәшьан усҟантәи аамҭазы ауаа ишрыхьгәышьоз, – Алхас Базала-иԥа, папироск неиҿеикын, асԥычка неихьырсны амца наиркит. – Арҭ анасыԥдақәа, рымаҭәахәқәеи рабџьарқәеи злаҟоу ала, ҳреволиуциа ҟалаанӡа ауп ианҭаха. Аамҭа цәгьа аан. Арҭмаҟ зкыз аҷкәын днаидгылан,
иааимихит. – Абри, ауаа нақәынҵәа имцоз. Иазырура рзымдыруа, иахьыргаша иақәмшәо, ирыххо ирыманы идәықәмыз. Цәгьарас иааҟалоз зегьы иара иахымҿиаауаз. Усҭ, дад, усҭ, – аҷкәын еиҭанеииркит. – Уи аҭыԥ ақәҵашьа ҳара иаадыруеит.
– Ҳбазаҿы иҟами, мшәан, аҳәынҭқарра ахьыдкыларҭа касса! – даахыццакит арҭмаҟ аанызкылаз аҷкәын.
– Иҟоуп, иҟоуп. Ҿыц ихыртит, – абжьқәа аагеит. Иарбанзаалакь уаҳа акы иаламкьысит ахьыԥшааҩцәа. Узлакьысрангьы иҟааз. Аԥсыбаҩи ажьакцеи ракәын аҳаԥаҿы инхаз.
Ӷәӷәала аус руит ахьырԥар. Иҭырҵааит аӡиас Хоран ахыҵхырҭа. Аус рыдырулт Хоран иалалоз акәара хәыҷқәа. Ирбаз-ираҳаз зегьы ашәҟәы ианырҵеит. Иадырбеит ахсаала.
Сентиабр анҵәамҭазы, инханы иҟаз аучасток иалганы, агеологцәа рыҽқәеи дареи еимала-еиҿалаха инхалт аӡқәа еиҩызшо ашьха.
Таига уҳәеит ҳәа, изаҟароузеи! Улаԥш ахьӡома мамзар. Ҵыхәаԥҵәара амаӡамкәа, алахь еимарџахәӡа, еиҵҳәа ишьҭан. Шьхаран, ҟәаԥаҿаԥаран, бнаршәыран. Еиҵәҟаҟараӡа аӡиақәа унархыԥшылон. Ахьхьаҳәа рыбжьы уаҳауан, асаркьа еиԥш, ицқьаӡа имҩасуаз аӡиасқәа. Аҳауа ҿацаӡа уцәа ианыруан.
Агеологцәа ахьықәгылаз ашьха аҟынтәи ирбон дара амшын ахь излацараны иҟаз аӡиас. Абнақәа еиҩырффа, ашьхақәа ирывакәараҵо, иццакуан уи, алада ахы рханы. Аҩада ианхьаԥшлакь, инхыԥшылон Хоран. Хоран аԥшахәа иеигәырӷьон урҭ, усгьы ргәы ирнаҭон: «абраҟа арҵәааҳәа инҭыҩышт аекскаватор абжьы. Аӷьӷьа-гәгәа рыхга, таига аимарџахәра ԥхаҵо, инҭалашт атракторқәеи абульдозерқәеи!».
Агеологцәа рылаԥш нақәшәеит ихагьежьӡа аҳаԥы змаз ахәгьы. Шаҟа иҳаракыз, шаҟагьы идууз уи аасҭа дара зықәгылаз ашьха!
Аԥшыхәцәа гәыԥ-гәыԥла рыҽшаны аус руан аԥшыхәырҭатә обиектқәа рҟны. Издырхуадаз урҭ ирыԥшаауаз? Џьоукы ахьы иашьҭазшәа рҳәон, џьоукы – акалеи, даҽа џьоукых – абҩа. Абри адгьыл еимыртаӷа ду егьа ссир амоуп!
Иԥсаҟьан арҭ аобиектқәа, ӷәарапара илаԥсан абнаршәыра ду. Зегьы иахьырзеиԥшыз рыгәҭашәа, шьха шьапык иеиҵҳәа иаҿагылан џьаргәал ҩын дук.
Уи шьҭаҵарҭан. Уа иҟан иаауҭаххашаз зегьы: афатә, ажәтә, амаҭәа-аҩыҭәа.
Ашьҭаҵарҭа аҩны азганк аҿы ҿаԥараҵас иадҟаҵалан кәымра хәыҷык. Убра дыҩнан ашьҭаҵарҭа аҩны ахылаԥшҩы.
Ашьҭаҵарҭа аҩни иара ахылаԥшҩи рыда, акәша-мыкәша 10 – 15 километр, уаҳа хыбрагьы уаҩԥсгьы џьарамзар-џьара иубо иҟамызт. Иууаӡа, алахь еимарџахә, ишьҭан таига абнаршәыра, аҟәаԥаҿаԥара.
Ашьҭаҵарҭа аҩны уалс иаман аобиектқәа рыҟны аус зуаз ауаа, фатәылеи шәҵатәылеи реиқәыршәара.. Иаалон аобиектқәа рахьынтә аусуцәа, иргалон ашыла, ахәша, ашьақар, аконсервқәа, аҭаҭын, асԥычка, убас зыхкы уҭаху зегьы.
Ашьҭаҵарҭа ҩны ахылаԥшҩы ихьӡын Ефрем. Уи ибзианы аус иуан. Фатәи-шәҵатәи рзы иара ишҟа иаақәлоз аԥшыхәцәа еиҵамырхакәа, ианраамҭаз ириҭон иаарҭаххоз зегьы. Еилҟьа-еилӷәыцәк, иҭааҭыӷьаӡа иҟаз уаҩын. Енагь ибамба кьаҿ ицәа иадҟацала ишәын, уи иақәҿаҳәаз иҟәбас маҟа иадҳәалан итапанча. Абри абнаршәыра ду аҟны зхала заҵәык иҟоу, насгьы абас амазара рацәа знапы иану, бџьарда усгьы дхәарҭам, игәы каҳангьы дыԥсып. Абџьар есқьынагьы иумазароуп: акәымра уанаадәылшәа, омак
уҿаҳар ҟалоит. Уи азы иманшәалоуп атапанча; ихьанҭам, иуҟәнуп. Ианаауҭахха – иааҭуԥааит.
Ҽнак зны, Ефрем икәымра хәыҷы дыҩнатәан, аԥечкь агәгәаҳәа амца ҭаҵаны. Қьаадкәак еилиргон. Џьара акы аниҵон, џьара акы неиҵәаӷәон. Ожәы-ожәы аҷах-аҷахҳәа аус аируан иарӷьарахьтәи аган ахь ала астол иқәгылаз иҳасабга.
Адәныҟа аӡәы ибжьы аагеит. Иҽеибыҭаны ашырҳәа дындәылԥеит Ефрем.
– Уа мшыбзиа, Ефрем! – ҿааиҭит асас.
– Уа бзиа убааит, бзиала уаабеит, Грышьа! – ибжьы ҿацаӡа аҭак ныҟаиҵеит ашьҭаҵарҭа ҩны ахылаԥшҩы.
Аџьанах дҩаныԥеит Грышьа. Инапҭарԥа ааимӷихын, днеин Ефрем инапы ааникылеит.
– Иҟоузеи? Ушԥаҟоу? Ҳзеигәырӷьаша кыр умоума?
– Бзиароуп. Аӷьараҳәа ҳаҟоуп. Иаауҭаххаша зегь ҳамоуп, – инеиқәиԥхьаӡеит Ефрем, исас игәы ҟаҵо. – Уааи арахь зны. Уԥсы неиҭоукып. Чаи џьбаракгьы унаҿыхәап!
– Иҭабуп, – иҳәеит асас. – Аха заанаҵ ҳус ҳалгар сҭахын.
Грышьа дыԥшыхәҩын. Аус иуан жәабаҟа километр ахьынабжьаз обиектк аҟны. Дааит фатәык, жәтәык зҳәаз иеиԥш игарц, аусуцәа рзы. Аԥшыхәҩы, иуапа неиҵыхны иҽы инақәиршәын, аҭәа намҵеиҵан, адәны иаанижьит, апрель мза анҵәамҭазы ахьҭа уацәшәартә иҟам усгьы, нас, Ефреми иареи еиманы, ашьҭаҵарҭа аҩны ашҟа рҿаархеит.
Ефрем ашьҭаҵарҭа аҩны ашә аӷьӷьаҳәа иааиртын, аҩыџьагьы иахьыныҩналаз, иналырҟьаны аҟырҟырҳәа иааибарччеит. Ашьҭаҵарҭа аҩны агәҭаншәа, ҵаҟа адашьмаҿы ишьҭаз ааҵәақәа руак иқәтәан аԥшӡа, ааҵәа инҭалан, иҭнагаз ԥсыӡ ҵаак иагәарԥхаӡаны инахыкәласуа. Убри аҟара иадҳәацаланы ахаҳә ус иаҿын, иҩналаз ауаа рыгәхьаагьы амкӡеит – блаҵыхәала, тәамбашақә инарыхәаԥшит ауп.
– Аӷьычкәыр! Аӷьычкәыр! – ааҭирган, Ефрем днахыхәмар-назыҵҟьашәа ашырҳәа иарӷьарахьтәи аган ахь инымҩаниҵеит инапы, итапанча ааҭкәыцәааны, аҿеҩҳәа иаахаиршалан, агыгшәыг хымхаԥагьа иҩақәикит.
– Ҳаи, иумшьын, иумшьын! – атапанча зкыз Ефрем инапы днамҵасны еимлагәа иааикын, хыхь аҭуан ахь дынҩахеит Грышьа. – Иумшьын, абааԥсы игәнаҳауп! – Аԥшыхәҩы днахыхәмарны иагьнациҵеит: – Аԥшӡа иунаҭо ахарџь, ажәа усҭоит сара, сыԥшыхәырҭатә обиеқт ишашәо ала... Иареи ҳареи уҭи-сыҭи ҳабжьоуп. Иҳақәуп уи ауалгьы.
Ауаа еибарххошәа анаба, аԥшӡа атрымҳәа ҵаҟа инкаԥеит, аха ацараҵәҟьагьы азымгәаӷькәа, абӷьааҳәа иаахынҳәын, дырҩегьых ааҵәа иҩкыдыззалан, аԥсыӡ алырҩрны, абақҳәа инканажьит. Ахы иааҩахан, ауаа инарҿаԥшит, ари омашәа ишәымбааит аҳәозшәа.
Аԥшӡа, ҳәынаԥ дук иаҟаран, аха аҳәынаԥ еиԥш ипылтыҟсаӡа акәымкәа, икалаӡа иаун, ауразоуроу абыца еиԥш, итаруа, иҵәиуа. Ашьапқәа кьаҿын, ахаҿы аазыгьежьны, иԥшӡан иҷаамашәӡа. Адәныҟа ишьҭоу асы иаҩызан иҟәашӡа, алымҳа кьатрацәқәеи аҵыхәа хәыҷы анаӡареи рыда. Урҭ еиқәаҵәан.
Аԥшӡа, ашәарҭа ду, ишҭагылазгьы, аҟаҿыҳәа ахаԥыц ҵарқәа аԥсыӡ аҵыхәа иҩаланаҵан, ирҳәазо иаманы аҿыҩанахеит.
– Уԥшишь, уԥшишь, иубома иҟанаҵо! – иҳәеит, ашьҭаҵарҭа аҩны ахылаԥшҩы, итапанча аҭра иҭаҵо. – Ари зынӡа ламыс амаӡамзаап: аҽны шьыбжьон, ҳалақәа шааԥшуа, ҳаҩны иҩналаны иӷьычуеит. – Ефрем ибжьы неиҭакшәа ааиун, аԥшӡа инашьҭеиҳәеит: – Иулшо узымдыруазаап – ухаҭа иуаҟароуп аԥсыӡ. Иабанӡаузгари ари?
– Уаангылшь, уаангылшь, – днеиҿаԥеит аԥшыхәҩы, инапы Ефрем инеизырхашәа. – Ҳаԥырхагахарым, иалшо ҳамбари.
Ааҵәақәеи аишьыкьқәеи ирыбжьакәараҵо, шьҭахьла-шьҭахьла мацара ицон аԥшӡа, ахаԥыцқәа аԥсыӡ иаларԥсны. Аидара анацәыхьанҭахалакь, ахы наҟьа-ааҟьон, нас ирҭрысны инахалон аԥсыӡ.
Аԥсыӡ излаҵааны иҟаз акы акәын, аҿы ҭыкка ахаԥыцқәа хырџьаџьаны. Аԥшӡа уи адашьма иқәырҳәазаны иахьагоз, хаҳәык еиԥш, аҟыгә-ҟыгә аахгалон ожәы-ожәы.
Ус аԥшӡа кылҳарак аҿы инеит, ипиџьҳаӡа аҽыҩеиҵнахын, иаразнак инкылкәырт, аԥсыӡгьы, аҵыхәа ианкны, абжараҟынӡа иҩҭанагалт. Уаҳа залымшеит, ишеибгаз иазҭамгалт. Акылҳара икылахеит аҵаа злашәны иҟаз аԥсыӡ. Иадырсыз аҵәҩан еиԥш, ишгылаз иаанхеит убраҟа.
Ашьҭаҵарҭа ҩны ахылаԥшҩи аԥшыхәҩи шыччоз ркьатеиах ԥҵәон. Иабамыччоз, ссиршәа иҟалеитеи! Аԥшӡа аԥсыӡ акылҳара абжараҿ инаганы, иаанҿасуа иауҟахыз, аҵыхәа ианкны ажәжәаҳәа ацрыхара иалагеит. Иацрыхон адашьма иаҵатәаны. Аԥсыӡ адашьма иаларсушәа игылан, ахы ыркәаталеиуа, ицәыршәагаха, ацқәа хырџьаџьа. Иҟалаз ззымдыруаз ауаҩы, дацәшәарын, игәы иаанагон абар-абар, аԥсыӡ адашьма иҩамҟьаны, иҩеигәдԥаланы ацқәа ҩеиланарҟацап ҳәа.
Грышьеи Ефреми, рыблақәа еихмырсыӷьӡакәа, аԥсыӡ иахәаԥшуан. Аԥшӡа ааԥсара ҟамҵаӡо аус ауан. Аԥсыӡ шарҵысуаз, ишарҵысуаз мацара, аҵыхәтәаны, акылҳарагьы инкылҳәа иагеит.
– Убзаҳәит, Ефрем! – ижәҩахыр днықәсит Грышьа. – Аԥсыӡ азгом ҳәа уҟамыз?!
– Акылҳарагьы икылнамгеи! – иааџьеишьеит Ефремгьы, аԥшӡа аҽахьаҵәахыз акылҳара дкылыԥшуа. – Ари сшәаҳароуп, мамзар хәмар-хабыҟә сыхьуеит: акы иацәыԥхамшьо аӷьычкәыр, сыԥсыӡқәа зегьы сцәагара иҟоуп. Ҳаит, аӷьычкәыр, аӷьычкәыр ламысда! – деиҭааӷьын,
ашьҭаҵарҭа ҩны ахылаԥшҩы, исас дыззааиз афатәқәа рырмазеира иҽазикит.
Аԥшыхәҩы, Ефрем днеиҿаԥшын, ихы ааирҵысит:
– Мап, мап, аԥшӡа иақәнагахаша ажәа узымҳәеит. Уи ӷьычкәыр ламысдам... Иуасҳәоит, аабыкьаӡа, сыблақәа рыла избахьоу акы.
Ефрем икәымра хәыҷы ахьҭа ҩналеит, иара ишьҭаҵарҭа аҩны аҟны афатәқәа шикапануаз. Афатә хкы рацәа иҭахын аԥшыхәҩы, насгьы, иагьа умҳәан, аџьанах акыр зынӡалоз акы акәын, иара уи ацәқәанӡа имырҭәыр имуит усгьы.
Акәымра шаҟа лассы ахьҭа ҩналаз аҟара, адәылҵрагь мариан. Грышьа аџьанах афатәқәа шақәиҵоз, амшьамба рықәыршәны ишҿеиҳәоз, Ефрем агәгәаҳәа аԥечқь амца нҭеиҵан акәымра хәыҷы ԥхаҵәаҵәараӡа иааҟалеит. Абна ду агәҭа илатәоу, амҿы имоур ҳәа ушәозма! Ачаиник ду азна аӡгьы аԥечқь инақәиргылт. Аԥшыхәҩы иус далган, акәымра данааҩнала, ачаиник ахҩа ахахәмарра иаҿын, авиҳәа ауарқь авшьҭуа.
– Ианаамҭаз сааит убама, – иҳәеит Грышьа. Исысцәа хылԥагь ааихихын, аҭӡы иалыҳәҳәоз аҵәымӷ инахакнеиҳаит. Инапҭырԥақәа неиқәҵаны, ҵаҟа адашьма инықәиҵеит. – Абыржә ауп ачаи ажәра ансгәаԥхо.
– Шаҟа ирацәаны иузыжәуа, убри аҟара ҵәыцацыԥхьаӡа ахәгьы иагсырхоит, – Ефрем днахыхәмарын, аҵәцақәа астол инықәиргылт.
Ефреми Грышьеи ачаи ржәуанаҵы, Грышьа иҳәон аабыкьаӡа иара иблақәа рыла иибахьаз акы.
Дшәарыцарц иӡбызаап Грышьа. Дгылт шарԥазӡа. Апрель мза аҽанааиҩнашо ашьыжьӡа ауп иаҳа уаҩы ианибо акаԥкаԥқәа. Ашәаҩақәа дҩарықәгылан, дцеит абнаршәыра ду ашҟа.
Грышьа аус ахьиуаз аԥшыхәырҭатә обиект инаркны, уи абнаршәыра аҟынӡа митәык бжьамызт. Еиқәыцәашь ишьҭаз асы, шьжьымҭанла абра ишахьло еиԥш, иҟьаҟьаӡа иқәҵаан, ачхәар ҟанаҵахьан, ашша иқәшьызшәа акәын ашәаҩақәа уи иқәҵәраа ишцоз.
Абна ауразоуроу иууаӡа, иҭынчӡа иӡырҩуан. Бжьык машәыршәагьы иуаҳауа иҟамызт, Грышьа ишәаҩакәа ашыҩшыҩ ирыхгоз ада. Асымҟәыл иалҩырны иноуҿаҳауаз аҳауа ҿаца, аӡы хьшәашәа еиԥш иноуҿаҵәон, ухы инаркны ушьапқәа рҟынӡа уеимнадон. Ана-ара асы ҭыжаа-ҭыжааны иҟан. Уи уахынла акаԥкаԥқәа рыԥхьарҭақәа ракәын. Асы еиҩыжааны ами рыҽшырҵәахло, ишыԥхьарылало дара, ԥхынрак ҟалаанӡа.
Ааи, ԥхынрак ҟалаанӡа: ааԥын ззуҳәаша ара акгьы ыҟагәышьам усгьы – апрель мзазгьы еиқәыцәашьы ишьҭоуп асы.
Грышьа акыр ҭыԥ еимидеит, ибеит акаԥкаԥқәагьы. Иааигәаӡангьы днадҳалт атәыҩақәа хаххала бнацә дукгьы.
Абнацә дамеихсит Грышьа, ирыцҳаишьеит. Зыжәла маҷӡахаз акоуп, насгьы агәызҳәа ашәақь нагәыдҵаны, излоушьрызеи абри еиԥш иԥшӡаҟәаҟәараӡа иҟоу «ауԥшәыл!» Акаԥкаԥқәа ракәзар, днармышьҭит бџьарк ахы иахьазнагашаз.
Краамҭа абна дылан, днаԥшы-ааԥшуа, ишәаҩақәа аҷҷа-ҷҷа рыхго. Игәы еиҟәнарҷҷон акаԥкаԥқәа рааигәара дахьынармышьҭыз. Шаҟа идуқәааз еиқәаҵәа-еиқәаҵәаӡа! Арбаӷьқәан! Даҽа 10–15 шьаҿа дзынаскьар, уаҳа аҭахӡамызт.
Грышьа аҩныҟа деихеит. Амра гылт. Егьа иԥхашьа-ԥхаҵо иҟазаргьы шьыжьымҭантәи уи ашәахәақәа, зегь дара роуп, асы дырҭхаҭхашьеиуан, ӷәӷәала ианыԥшуан. Ашәарыцаҩ аныҟәара ицәыбаргәын: ишәаҩақәа асы рыҵашьыпуан, зны-зынлагьы иареи дареи шеимаз маҟҿаҳәараӡагьы иҩыҵашьшьлон.
Имҩатәны дазкылст адәҳәыԥш. Иҭбаамкәа, цәаҳәа дуны икахәхәа инашьҭын уи адәҳәыԥш. Ана-ара асы иалыҳәҳәо иубон ақыцәқәа. Урҭ ақыцәқәа ирҿассы ирҿан аҵысжь. Уи ҵысжьыҵәҟьаны иҟамызт, аха даараӡа иара иеиԥшын. Ҵыԥхтәин. Ауаҩы инапы анакьымс, аԥсаатә ишеибакәу ианырзымфа, инымхар иабацоз. Аҵаа алашәны, иҩанҭхь-ҩанҭхьӡа ақыцәқәа ирҿассы ирҿан. Иара убас ишыҟазгьы даара бзиа ирбон аԥсаатә. Акаԥкаԥқәа аҿцаалон. Грышьа абраантәи ҩынтә-хынтәҟа ажәеиԥшьаа изылыԥханы, деикәаҳәа-еикәаԥса аҩныҟа дцахьан.
Еиҭа изылыԥхеит урҭ, изылԥхеит, аха ишԥа изылыԥхеи! Ссиршәа! Уаҩы ишимбац ала.
– Адәҳәыԥш ганкахьала саваланы сышнеиуаз, – дцәажәон Грышьа, ахәырп-хәырпҳәа ачаи днаҿыхәо, – сылаԥш нақәшәеит ақыцәқәа ирылхо, икәыкы-цыкәуа, ишрылаз акаԥкаԥ. Сҽааларҟәны сааҭгылт. Ихароуп. Азнеишьа цәгьашәа иуадаҩуп.
– Даара згәызҽану ԥсаатәми, – иациҵеит Ефремгьы, иаҵәца ырҟасҟасо икны.
– Ааи, згәызҽану акоуп. Адәы сықәнабар ҳәа сшәаны, ганха сеиханы, абнара сҽасҭеит. Ҵла шәпак ашьапы сҩавагыланы, сҽаасҵәахит. Сыԥсы неиҩызган, ашьшьыхәа, схы шыларҟәз мацара, даҽа ҵлак ахь сниасит. Уаантәи дырҩегьых сеиханы сҿыҩасхеит иаҳа исзааигәашәа игылаз аҵла ашҟа. Анеиха смаӡакәа, асы хәдацәахьы сҩылашьшьит.
– Ҳаи, афы асааит, ианаамҭаӡамыз ауп! – игәы иныҵаххшәа ҿааиҭит Ефрем.
– Сыҽсырԥсит уа, – ибжьы ныҵакӡаны инеиҳәеит Грышьа, абыржәыҵәҟьа аԥсаатә аиҩаӡара даҿызшәа. – Сышьҭыбжь аҳама? Сабартә еиԥш усгьы сыҟамызт. Иаргьы аарлаҳәа акәын ахәынга шызбоз. Акаԥкаԥ азнык азы, ахы иааҩаханы, иаахарахаԥшит, аха нас, дырҩегьых акәыкәыцыкәра аҽыҩазнакит. Аҵла иалҩырны ашәыб каҳаит агәахәзар акәхап. Асы сҩылҵны даҽа ԥыҭрак снаскьеит. Аха кыр набжьоуп. Иеицырхәхәа еивагылақәоу аҵлақәа хԥа сраҩсны, аԥшьбатәи аҟны снаӡароуп. Ари даара иуадаҩуп, аха усыс искуама! Сцоит, сабамцои – сыбла ихгылоу акаԥкаԥ – шәишәик иаҟароу акоуп. Аԥшыхәҩы иаҵәца иҭаз ачаи далган, дырҩегьых еиҭанаирҭәит. – Ус, иаалырҟьаны абақ-абақҳәа амҵәыжәҩақәа ҩаҟьеит акаԥкаԥ. Сгәы нҭыԥсааит. Сабазаап. Абар, шьҭа иҩыҵԥраауеит ауп. Аха аусқәа ус иҟамлеит. Акаԥкаԥ амҵәыжәҩақәа аҟьон, асы еимырппы икаԥсон, ахәда аҳәызба наҵыршьызшәа, аԥаҭԥаҭрагьы иҩалагеит, адгьыл изаԥырымҵуа. Иҟасҵара сзымдыруа, сшанханы сышгылаз, ацәа салҵызшәа, аҵыхәтәаны, сыҵҟьаны сҿыҩасхеит, аҵлақәа сыҽрывакуа ҳәа акәымкәа, сышиашаз, адәҳәыԥш иқәыршәны. Лассы узцо иауҟахыз – шьаҿақәак ныҟасҵон еиԥш, асы сеиҭаҩылашьшьит. Сылҵит. Зны сҳәазо, зны ԥшьынаԥха сцо, сазааигәахон аԥсаатә. Ашьапы акы икылашәан, иакит ҳәа ами сшыҟоу. Схысырц акгьы сыгымкәан снеихьан еиԥш, иҩыҵԥрааит иара, иаразнакгьы ҵәҩанҵәыҟа иҩеихеит, кәамҟьак асы ҟәашӡа ахәда ишықәыз.
– Асы иауазеи, мшәан? – иааџьеишьеит ашьҭаҵарҭа ҩны ахылаԥшҩы, уигьы иаҵәца еиҭанаирҭәит. – Ишԥаԥыруаз акаԥкаԥ, ахәда кәамҟьак асы шықәжьыз? Иақәҩрны излакамҳауааз асы? – Ефрем абасгьы ааигәахәит, ибжьы ҭганы имырзеит акәымзар «ашәарыцацәа амц аԥырымшьыр, усгьы ирзычҳауам».
– Ажәҩан аҿгьы изҭынчхомызт акаԥкаԥ, – иажәабжь далашыҩкны даҿын аԥшыхәҩы. – Ахы ахьагара азымдыруа, ҵәҩанҵәыҟа ихалон, зны илаҟәуан, ихагьежьылон инаҳәы-ааҳәуан, амҵәыжәҩақәа омашәа абақ-абақҳәа аварақәа ираархо. Ус ажыжәҳәа аҿыҩанахеит ишиашаз, аха хара изымцакәа, иаабалыбаҭан, ажәҩан иалҩырны, ишиашаз абақҳәа саԥхьаҵәҟьа асы иҩылаҳаит.
– Алакә аҟны еиԥш ахала иузааит акәу? – аҟыр-ҟырҳәа дааччеит Ефрем, агәра шимгоз ирдыруа, иагьнақәирӷәӷәеит. – Алакә! Алакә!
– Ааи, ас алакә аҟны ирҳәоит, уаргьы иуаҳахьазар акәхап, саргьы исаҳахьеит, аха ари лакәӡам, – Грышьа аҟәырқь-аҟәырқьҳәа инеиқәырццакны ҩбаҟа ҿамҩа ачаи нылбааидеит. – Сшанханы ахысшьа сзақәмшәеит, акаԥкаԥ адгьыл инықәҳаанӡа. Уаанӡа акәын усгьы ианызгәыӷьшаз. Ианкаҳа, сабеихсрыз – акы акьынтыжә еиԥш ишьҭан. Иԥсхьан. Ааи, иԥсхьан. Сара санаба, ашырҳәа иҩахҟьеит ашьа згәыҵатата уи ахәда иақәтәаз аԥшӡа.
– Ишԥа, џьушьҭ! – изгәаамыгӡаӡакәа, иналырҟьашәа иааиҿҟьеит ашьҭаҵарҭа ҩны ахылаԥшҩы. – Аԥшӡа, акаԥкаԥ ишақәтәаз, ажәҩан ихалану?!
– Иԥаны иақәмԥалеи! – аԥшыхәҩы, аҩбатәи иаҵәцагьы ыжәны, астол инықәиргылеит. – Уи ами акаԥкаԥгьы асы изылабылгьоз. Аиқәԥара иаҿызаарын аԥшӡеи иареи, аԥшӡа сара исызгәаҭомызт акәымзар, асы еиԥш иҟәашӡа иҟаз, асы иалаӡ имцоз. Ани ахәыҷӡа акаԥкаԥ азынкыло иауҟахыз. Иҩыҵԥрааит акаԥкаԥ, уи иара акгьы иамыхәеит умҳәозар: аԥшӡа аҽаларԥсны иакын. Убри ауп сыԥшны изызбозгьы, аҳауа иалоу акаԥкаԥ еиқәаҵәа, ахәда кәамҟьак асы ақәызшәа.
– Ассир уҳәоит, убама! – дырҩегьых дара рхалашәа инаиҿҟьеит Ефрем арҭ ажәақәа.
– Акаԥкаԥ ԥыруан, – аԥшыхәҩы иажәа иҳәон дмыццакӡакәа дныҭгыла-ааҭгыло. – Аԥшӡа иара атәы ҟанаҵон, ахаԥыцқәа аларԥсны, ахәда аԥыжәжәара иаҿын. Иџьоушьаша, ианкаҳагьы, ауаҩԥсыҵәҟьагьы ицәымшәеит. Азнык азы акаԥкаԥ инахҟьазшәа зуз, еиҭа неикәҟьашеит, ахаԥыц ҵарқәа аԥсаатә иҩаланацан, ахы ианкны иҩахеит, ирҳәазаны иагарц, ҳаԥсыӡ ишазнауз еиԥш. Дгьыли-жәҩани рзаарыгӡа ирыххо исымоу, аӡәы ишԥаисҭо агәахәзар
акәхап. Исзымбатәбарахан сахәаԥшуан. Иурҳәазо абаҟоу, иара аԥшӡа ахаҭа аҵкыс жәаџьара ихьанҭоуп уи акаԥкаԥ! Ишазымгоз ангәанаҭа, аҽнақәыршәны, ахәда аҭыфаара иалагеит. Изадхалозма: ажәҩанаҿгьы иҭнамфаахьаз, иаанханы иҟазгьы иаразнак иааҩнаҵәеит. Акаԥкаԥ ахы ҩаҿыҵакны аҿыҩанахеит, иҵәиҵәиуа, иқәԥа-қәсуа, – аԥшыхәҩы, иҭаҭын ҟаҵа ааҭиган, амца наиркит, нас дҩагылан, дааԥышәырччашәа ажәабжь аахиркәшеит. – Иҭабуп, иҭабуп ҳәа ҩашьҭасҳәеит аԥшӡа, шәақь ҭмырҟьаӡакәа аԥсаатә ду ахьсанахаз.
– Ауал уқәҵәҟьазаап, – иҳәан, Ефремгьы иҭаҭын амца наиркит. – Уаргьы ибзианы иушәоит: аԥсыӡ-ҵаа аԥсаатә еицәаршьом урҭ.
– Ус ауп, ус, – Грышьа ихылԥа неихеиҵан, инапҭарԥа дуқәагьы аашьҭихит адәылҵра иҽазкны, аха ашә аҿы дааҭгылан, убас нациҵеит: – аӷьыҷкәыр, аӷьыҷкәыр ламысда хәа уашьҭоуп аԥшӡа. Ииашам, уи – акы иацәымшәо афырхаҵа захьӡу ауп.
– Ассир иалаҟоу ракәҵәҟьазаап, – инацирӷызит ашьҭаҵарҭа ҩны ахылаԥшҩы. – Шьҭа иагьа ԥсыӡ рызгаларгьы, мап рцәыскуам: исырҭо ахарџь – усгьы шәара шәобиект иашәоит...
Грышьа, Ефрем днеиҿаԥшын, дааԥышәырччеит. Акы нациҵарцгьы иҭахымкәа дыҟамызт, аха имаӡеит; аҿҿа-ҿҿа ахга ашьҭаҵарҭа ҩны иаавалеит даҽа ԥшыхәҩыкгьы иџьанах.
Ҽнак, амра каххаа ианԥхоз, ҩыџьа ахәыҷқәа хкаарак иҭаланы инеиуан. Мҩахәасҭакгьы ҟаларын ахкаараҿы, аха уи ианымлакәа дара шиашаз ицон, аҳаскьын еиҵәара илаланы.
Еибархәмаруан ахәыҷқәа. Ожәы-ожәы жәҩала инеидыслон, зынгьы аҳаскьынра инылеибажьуан.
Аҳаскьынра қашәқашәо иазҳаны иҟан, џьара-џьара шьамхахьы инаӡон. Убас иахьыҟоу аҭыԥаҿы унылаҳаргьы, заҵа ужьы умцара, гәабан татак унылаҳазшәа убон.
Ахәыҷқәа еибарҷырҷыруа, рыбжьы рдуны ицәажәо, иеигәҭасуа ишнеиуаз, рҿаԥхьа аҳаскьын жәпараҿы инцәырҟьеит иӷраҷкәынӡа иҟаз бнакәтык. Иагьынцәырҟьеит, ахәда ҭҳәа, абар, абар, имцкласп уҳәаратәы, ахәыҷқәа рышҟа аҿыҩанахеит, аха нас абӷьааҳәа инеиқәҟьашан, иҵәи-ҵәиуа, ганха индәықәлеит ашьшьыҳәа.
Ссиршәа ирԥхьаӡеит ахәыҷқәа, еибарыҩны инашьҭалт аԥсаатә ӷраҷкәын.
Абнакәты ԥыруамызт, икәыркәыруа акәын ишнеиуаз, аҳаскьынра илаланы. Иара омашәа еибыҭан, ахәы хаххала иеиларгыла, амҵәыжәҩақәа еиҵых, ҵаҟа ишьҭарҳәазо. Уи аҟазшьа зеиԥшраз ала ичалоуп, изыԥыруам угәахәрын, убри аҟнытә ахәыҷқәа иаҳагьы ибыжкны иашьҭан. Зны аҳаскьын иашьаҳаларын, зны қыцәк иахҟьашаны инцәыҵакьакьаларын, аха акы иннакылозма урҭ, иҩуа иҭан ахкаара. Ожәы-ожәы рнапқәа рхаханы имҩанырҵон, хацәнмырха иашьҭан иркырц абнакәты.
Абнакәты ус ишнеиц еиԥш инеиуан икәыркәыруа, аӡә иахьынтә даҽаӡә иахь инеихо, ақыцәқәа инархыԥа-аархыԥо. Ахәыҷқәа аназааигәахалакь, абар, абар, ҳнамҵасып аныргәахәлакь, амҵәыжәҩақәа нышьҭарсны, инышьҭыԥон, инацнаҵон аныҟәашәа.
Абас ахәыҷқәа шашьҭаз уи абнакәты, даара акыргьы инагәылалт ахкаара. Узцрыҵша акы аума, ма изакә ԥсаатәузеи?! Изыԥыруам. Икәыркәыруа инеиуеит. Аԥсаатә ӷраҷкәын! Аԥсы шҭоу иркыроуп – убас акәын ргәы ишаанагоз ахәыҷқәа, аха иналырҟьаны... ҳаи, закә гәыԥжәароузеи ироуз! Мамзаргьы ус рыхьып ҳәа иҟазма – иналырҟьаны афырҳәа инышьҭԥрааит абнакәты.
Аԥсаатә ӷраҷкәын иреиуа-иреицәа џьара ԥырхагакгьы шамаӡам мҩашьо, амҵәыжәҩақәа неиҵыхны, икакәкәа, иналалт аҳауа.
– Унан! – ааиҿыҵҟьеит ахәыҷқәа руаӡәык.
– Унан! – иҳәеит егьигь, насгьы инациҵахт: – ари ԥыруазаарын!
Абнакәты ахкаара инахууан, абнарахь ицеит. Ицеит рыҩныҟақәа рахь, иаалырҟьаны агәала ду зауз ахәыҷкәагьы.
Ианҭынчраха, ахкаара ҭацәны ианыҟала, даҽа ганкахьала, иԥыруа иаахалт аԥсаатә. Инахагьежь-аахагьежьшәа аун, акәапаҳәа инылатәеит аҳаскьынра.
Аԥсаатәӷраҷкәын шынатәазҵәҟьа, икәыркәыруа аҿынанахеит. Дук мырҵыкәа, ахәыҷқәа иахьаарыниаз азааигәашәа, инархатәеит ҿыц ихнахыз акәҷарақәа.
Акәҷарақәа ишырхатәаз акәзаарын ишгәанаҭаз анҭ ахәыҷқәа аҩыџьа. Урҭ, акәҷарақәа ираҩгатәын, ичалоушәа, изымԥыруашәа ахы дырбаны, ахәыҷқәа ахьырԥшны иамгеи зымҩа!
Мшынк еиԥш еиҵәҟаҟараӡа игазго иҭажьуп аӡиа.
Аҟәара азааигәара, аӡы иҭиааз аҳаскьынқәа аҽрывакны, имҵысӡо, аԥсы ӡаны, иӡаауп Аԥсыӡ-ӷлам.
Аԥсыӡ-ӷлам аҿаԥхьашәа, авиҳәа рҵыхәақәа ҟьо, рыхқәа неидкыло, иӡсо еилоуп аԥсыӡ сса-мысса.
Аԥсыӡ-ӷлам рызкылԥшуеит, иреиҩаӡоит урҭ. Иманшәаланы акы анаԥыхьашәа, атахҳәа иамҵасуеит, асаса инҭанагәоит. Ахаԥыц ҵарқәа бџьар еибагоуп, акы зрыцәцашам.
Убриаҟара аԥсы цәгьоуп уи Аԥсыӡ-ӷлам, имҵасны иакыз аԥсыӡ, аԥсы шҭоу аҟыԥҳәа илбаанадоит. Убасҟан аԥсыӡ хәыҷы ԥаҭ-ԥаҭо, краамҭа уи амгәа иҭахоит.
Иахьа мацара шаҟа ԥсыӡ ннарҵәахьоузеи Аԥсыӡ-ӷлам! Аха аԥсы ҭәуам. Аҩсҭаа блақәа шаҟь-шаҟьо, шәарыцароуп изҿу.
Абар, даҽа ԥсыцәгьак хагьыжьыло, аӡиа иахьху. Уажәы-уажәы амҵәыжәҩақәа неикәаԥсаны, ахыкәалаа еиԥш, аҿывҳәа аӡы инҭасуеит. Акы нҭнаԥаауеит.
Ари, аҵар раҳ – Ахьшь ахаҭоуп. Аԥсыӡ-ӷлам иаҩызоуп, аԥсы цәгьоуп, аԥсыӡқәа аӡы инҭыҟәшәаны иафоит.
Аԥсыӡ-ӷлам еиԥш бџьарла еибыҭоуп Ахьшьгьы. Иамоуп ашьапхыц ҵарқәа, урҭ назыжәнаҵаз – иналаҟаца ицоит. Аблақәа ҵаруп, даара хараӡа ирбоит. Иԥыруа аӡиа иахьху, игәанаҭоит аԥсыӡқәа, иҳаракны инхалаз аԥсыӡ атәы егьыҟам – аҽнақәжь инҭԥаа иагоит.
Ахәхәаҳәа аӡиа инхыслоит аԥшалас. Ацәқәырԥа хәыҷқәа ахьарч аарыхгоит аҟәараҿы. Бжьык гом уаҳа џьарамзар-џьара. Ҭынчроуп акәша-мыкәша.
Аха иҭынчым, иҟырлышуеит Аԥсыӡ-ӷлами Ахьшьи.
Абар, аҽархиеит Аԥсыӡ-ӷлам, ахаԥыц ҵарқәа мҩаннаҵарц агәы иҭоуп. Аҿаԥхьа еизеит аԥсыӡқәа. Акыргьы ирацәоуп. Зны аҵахь ицоит, нас инхалоит хыхь. Еилаҭыруеит.
Аблақәа камкамуа ирылаԥшуеит Аԥсыӡ-ӷлам. Уи иарбанзаалакгьы аҭахым, иаҳа ипатазшәа иҟоу еиҩаӡоит.
Иаалырҟьаны аԥсыӡқәа неилыҩҩын, хыхь инхалт.
Ашьшьыҳәа аӡы мырҵысӡакәа, Аԥсыӡ-ӷламгьы аҽынҳаранакит; ус иаҳа иманшәалоуп аҽымҩанҵара амҵарсразы.
Иқәац-қәацоит, инаҳәы-ааҳәуеит аԥсыӡ-патаз аҩызцәа иахьрылоу. Ихәмаруеит. Шәарҭак азыԥшуп ҳәа иҟаӡам.
Аԥсыӡ-ӷлам аҽарԥсӡеит, аӡы ҳаскьынқәа рыбжьара, лаба хҵәахак еиԥш, аӡы иӡаауп, абӷа аиқәаҵәара зны-зынлагьы инӡааҳәҳәалоит. Абар аԥсыӡ-патаз иазааигәахеит. Иааскьеит. Иҵагьы иааскьеит. Абар, шьҭа... Аԥсыӡ-ӷлам амҵарсрахь инеихоны еиԥш, иԥырны иааиуаз Ахьшь, аҩшьапхыцкгьы аҟаҵәыҳәа . иара иҩалнарҟацеит. Уи аԥсыцәгьагьы иаҭахын, иҟәазыз, ипатазыз аԥсыӡ. Ус иҟаз иара Аԥсыӡ-ӷлам ахаҭа акәын.
Аԥсыӡ-ӷлам еимлагәа икны, Ахьшь ажыжә-жыжәҳәа амҵәыжәҩақәа ҩаҟьеит хыхь ихаларц. Уамашәа иҟалеит аусқәа: ихьанҭахеит, иазышьҭымхит уи аԥсыӡ, арахь иазалымхт иҵауланы иаланаҵаз ашьапхыцқәа. Аԥсыӡ-ӷлам акәзар, ахьаа цәгьа аноу, аӡы хыла иҩасын, Ахышь абӷа ишықәтәаз, есс инӡаакәкәала, аҵахь ицеит.
Аӡы аҵаҿ аԥсаатә иалшооз, – аԥсы нахшәеит, уи ннашьҭарххны, згәи-згәаҵәеи ашьапхыцқәа злаҟацаз Аԥсыӡ-ӷламгьы, иара убасҵәҟьа инхаббала ицеит.
Аҟыгә-сыгәҳәа ртәыҩақәа неидыкшало, аӷәапаҳәа ижаҳәо, аӡмах иҭатәан акамбашьқәа. Гәахәа дус иҟаҵаны, инаҳәы-ааҳәуан дара, иахьабалакгьы ирхьыргӡон иԥхаҵәаҵәараӡа, рцәа инахьтатоз аҳәынҵәа. Шаҟа аамҭабзиахәузеи аԥхын! Изакәытә ԥсшьарҭа ссирузеи аӡмах!
Иҟәызга-ҟәызгаӡа акамбашьқәа рыбӷа иқәтәан акәуақәа. Қьафуран иҟаз урҭ рзгьы: хыхьынтәи ирықәшуан амра цаҳәцаҳә, ҵаҟантәи ихааӡа рцәа ианыруан акамбашьқәа рыԥхарра.
Ажәкамбашь Бача, егьырҭ акамбашьқәа раасҭа, иаҳа иазԥагьашәа ахы ҳаракны иакын. Ашәах аҿачы алымҳақәа неимда-ааимдо иҟьо, уи иагәарԥхаӡаны акәын ишыжаҳәоз, ҵаҟатәи ацламҳәа хыхьтәи инаҵаргьежьшәа имҩанҵо, уи иақәыршәаны, ахгьы рҵысуа.
Зқьаф ҭаны иҟаз ажәкамбашь акәуақәагьы ирахәмаруан: ибақә-бақәӡа абӷа иахьықәтәаз, аҿывҳәа аҵыхәа анаҟьалак, уи заахоз, иҩалбыҭқьны абақҳәа аӡмах иҩалаҳауан. Дук хара имгакәа, имадаӷь-мадашәо, уи акәуа дырҩегь аӡмах инҭыҩрны, Бача абӷа аҽҩықәнажьуан. Бача аҩсҭаара наҵаҵашәа шьҭахьҟа иаахьаԥшны, еиҭа инымҩаннаҵахуан аҵыхәа.
Зны-зынла иҟалалон хәмар-хабаҟәгьы. Акәуа «акәалӡы» иақәыз акәымкәа ма иара ахы, ма ганха амгәацәа шыҟоу акамбашь аҵыхәа анаахалакь, аԥсы ҿкааны, краамҭа ашьара изықәымло, аӡмах иааҭахон. Ижьырцаган Бача аҵыхәа: ауразоуроу, амыркаџьы ҵар алапапа иҟан.
Аџьықәреи ахьылаз амхқәа рганахьшәа ишьҭан адә ду еиҵҳәа. Уи арахә ҳәырҭас ирымаз адәқәа иреиуан. Адәы азкәакь аҿы аҽеимартаӷа игылан ашәыр ҿассы изҿажьыз
аҳа-ҵла ду. Аҳаҵла иахҟьаны абри акәша-мыкәша, насҭхашәа иааԥшуаз абнақәагьы налаҵаны, хьӡыс иаман Аҳа зҭагылоу ҳәа. Аҳа зҭагылоу аҿы иҟаз аӡмахқәа ирҭатәан акамбашьқәагьы.
Аколнхара аферма иатәыз акамбашьқәа аӡмах иҭатәанаҵы, акамбашьхьшьцәа – ахәыҷқәа еибаргәытәны ахаҳә асра иаҿын, аҳаҵла ашәшьыра иҵатәаны.
Урҭ убри ақыҭантәи ихарҭәаам абжьаратә школ иҭаз аҵаҩцәа – апионерцәа ракәын. Аԥхын ԥсшьара ҳәа ианоурышьҭ, аколнхара акамбашьқәа рыхьчара рҽазыркит.
– Жәаба сыҟоуп!
– Сара – жәохә!
– Ҩажәи хәба сцеит!
Еилаԥсон ахәыҷқәа рбжьқәа. Еисон, иаӷьлон урҭ зны-зынлагьы. Досу иҭахын иара диааирц.
Акамбашьхьшьцәа рхаҳә асра ааиԥнаҟьалон, згәы шыз игәы архьшәашәалон, ирхагылаз аҳа-ҵла: иалыҩрны абық-сықҳәа инарымҵаҳалон иҩеижьӡа аҳақәа. Знапы наӡаз, иаашьҭых днацҳауан.
Аҳаҵла зегьы аҟырҟырҳәа еибарччо ианеиланаҵозгьы ҟалон: иҿҩырны иааиуаз, итатаӡа ишәхьаз аҳа, аӡәы ихы инаахалон, уа инақәԥыххаа ицон, егьырҭ ахәыҷқәагьы, амажәа аӡа еиԥш, иҩарҿататон.
– Салгеит, салгеит!
– Ҿыц ҳаиҭалагап. Дҳамбари усҟан аԥхьа иалго.
– Ҳаиҭалагап, ҳаиҭалагап!
Апионерцәа абас еиндаҭланы ахаҳә асра ишаҿыз, амра такә инҭагьалеит. Акамбашьқәагьы, аӡмах инҭыҵын, адәы инықәылт иҳәуа. Аԥыжә-ԥыжә, аԥыжә-ԥыжәҳәа акәын рҽақәшьӡаны урҭ аҳаскьын шыхдыргәдуаз. Амла иамкуаз! Иамккәа, имариа усума хԥа-ԥшьба сааҭ крымфаӡакәа аӡмах аҭатәара! Иашоуп, ус иашьцылахьеит дара. Қьафуроуп аӡмах аҭатәара, аха егьа умҳәан, амгәа ҟадыџьгьы иара
атәы аҭахыми. Ргәы еицҳауа, рымгәа ахәыц еиҩнаҵәо акәын ишыҟаз акамбашьқәа.
Ажәкамбашь Бача, акамбашьқәа зегьы инарԥыҳәҳәашәа, амхырҭа, иаваҟаҵаз аанда иаваршәны ишнеиуаз, иџыџӡа иааҭгылт, ахы иҩахан, амхы инҭаԥшит, аблахаҵгьы аагьажьит. Аџьықәреи анаба, уаҳа азычҳауазма – атахҳәа аандашшы хыла иҩеи иҩасын, иԥжәаны амхы инҭаҩры ицеит.
Арҵәаа-сырҵәаа ааҭдыргеит апионерцәа, иҩаҵибарҟьан, ахыкәалаа еиԥш, рҿыҩархеит даргьы. Аанда ахьыԥжәаз ианаамҭаз рҽыҩаԥыражьны иааныркылт Бача иашьҭаланы инеиуаз акамбашьқәа жәпакы – зхы цәгьарак амыргаӡакәа, аԥшаӡа зфарц зҭахыз.
Бача амхы иҭцатәын, аха ари ус мариамхеит акамбашьхьшьцәа рзы.
Ажәкамбашь, амхы ишынҭалазҵәҟьа, ес, иҩалашьшь ицеит агәахьы. Аҽаӡеит. Иԥшаауа амхы иалаз ахәыҷқәа аныҩахҭыгәлалакь, иҵыббны аҿыҩанахон уи зымҩа. Даҽаџьара ицаны аҽаӡон. Еиҭа рыԥшаахуан, нас иҿырҟьаса ирыманы индәықәлон, аанда ахьыԥжәаз ашҟа ахы рханы. Аанда ахьыԥжәаз ианазааигәахалакь, иамбаӡозшәа инавууаа ицон иара.
Абас аҽӡо, иҩуа амхы иаланаҵы, Бача аџьықәреи лапҟьақәа рҿыжәжәара иаҿын, ахш аҿажжы, ишзахәоз иаӷәырџуан, иҭанарԥԥуан.
Аџьықәреи акамбашьқәа зегьы бзиа ирбоит, иаҳаракгьы ахш алыжж ианыҟоу. Бача акәзар, уи зынӡаск аԥсы ақәнаҵоит. Мышкы иамфар азычҳауам. Иарсар бзиоуп, ус анакәымхагьы, ахала иаԥшаауеит...
Бача азхара ианҳәы-ианча, атәыҩа дуқәа дырҩегь инымҩаннаҵахит. Аанда даҽа џьарагьы еимыртаӷа инышьҭаҵа, амхы инҭыҵын, ашьшьыҳәа инеины, аҩызцәа инарылагылт. Аанда ахьыԥжәаз ҳәа иҵаауа-иԥшаауа идәықәлахуазма, иахьамԥыхьашәаз иԥнажәеит ауп. Атәыҩақәа акы иазынкыло иҟоума!
Иругәышьарыз акамбашьхьшьцәа, аус уадаҩ иақәшәеит: џьарак еиԥш, ҩыџьарагьы аанда ҟаҵатәыс ироуит.
– Аӡмах иҭатәанаҵы иузыҟаҵаз ауп, – иҳәеит агәынамӡара ӷәӷәа иманы Разан зыхьӡыз аҷкәынцәа руаӡәк, аҽыҩ-ҽыҩ ҳәа аҵәҩан адгьыл аӡа иҵаҵо. – Аӡмах ианҭыҵ, ахаҳә асра егьи ҳәа џьара хәмаррак узалагома, иара улаԥш ахӡазароуп.
Саҭбеи, быца еидарак иманы дааин, ижәҩахыр иаҵакшашәа иршәны, ахьхьаҳәа инкаиԥсеит. Иԥсы неиҭеикын, зхахәқәа рҳәы-рыҳәны иҟаз иҩыза днеиҿаԥшын, ус ҿааиҭит:
– Еҳ, Мышьа, Мышьа, у-Бача алеишәа бааԥсхеит зынӡа: џьаракгьы азмырхакәа, ҩыџьарагьы аанда ԥнажәеит.
– Сара исхароуп, – иҳәеит аҷкәын хахә-рҳәы Мышьа, абыца ҟазарыла ирлакьҭо ирҵәины аҵәҩанқәа ирхаҵо. – Иахьа џьықәреила исызмырчеит. Сахнагашәа сыҟан.
– Хараӡа еиӷьуп сара с-Гәабан: иҭынчӡа иҟоуп. Мхык иҭалашам, – днахыҽхәеит Разан камбашьк.
– Мап, мап, сара с-Былгьа зегьы иреиӷьуп, – иамеикит Саҭбеи.
Саҭбеи иажәа анагӡаха имҭакәа, даҽа ҷкәынак дахыццакӡаны камбашьк аӡбахә аацәыригеит, инақәырӷәӷәаӡаны ахьӡ ҳәауа. Уи инаҩс даҽаӡәгьы ус даақәгылт. Дырҩегь иааилаԥсеит ахәыҷкәа рбжьқәа, еиӷьу-еицәоу ҳәа акамбашькәа еимакуа.
– Бача, актәи априз амоуп, – иҳәеит ҷкәынак, дынҭгыла-ааҭгыло, азажәра ацәа ихьыкәкәо. Иаалырҟьаны иҩызцәа шԥаирччеи, урҭ шақәымгәыӷӡоз иажәа абас ианаахиркәша: – Аандаԥжәареи амхҭалареи рзы.
Мышьа, аҵәымӷ еиԥш игәы иҩалаҟацеит уи аҷкәын ииҳәаз ажәа, аха акгьы ахимҳәааит. Иахиҳәаарыз? Диашагәышьоуп уи аҷкәын. Мышьа ихы ашырҳәа иҩеиҟьан, илахь иаҿаԥсаз ахахә еиқәаҵәақәа ыршәны, ихы ашьҭахьҟа
иниеигеит. Игәынамӡара иҩызцәа рахь иаамырԥшыкәа, иаҳагьы дадҳәацаланы аусура далагеит.
Акамбашьхьшьцәа хәыҷқәа дасу камбашьк-камбашьк алхны ирыман. Уи ҷыдала иаҳа бзиа ирбон, напгьы адыркылон иаҳа.
Аҷкәын хахә-рҳәы Мышьа, иалхны иман ажәкамбашь Бача.
Бача рахә бзиак акәын. Еиқәаҵәа самсалӡа, аҵыхәа ду ашьклаҳауа, уи такә иназланы иҟаз камбашьын. Тәыҩақәак ҳәа ахагылан, метрк-метрк инаӡоит уҳәарын, рынаӡарақәа аԥса еиԥш иҵарӡа, аԥхьаҟа инархәашәа. Абла дуқәа ҭшашаӡа, есқьынгьы ихаан, агәкра рҿықәҳәҳә акәын ишыҟаз.
Мышьа ишьцылан уи ажәкамбашь, имашьцан, ахьӡ анааиҳәалакь, дахьыҟазаалакгьы, иҽаргәуа, иара ишҟа аҿыҩанахон, амхы ианҭалоз алаҳамҵозар. Усҟан урҭқәа зегь ахашҭлагәышьон Бача.
Дацԥыҳәаны краҿеиҵон Мышьа ижәкамбашь. Иҩызцәа аҳаскьын жәпа рхны иааганы ирырҭалон, бзиа ирбоз ркамбашьқәа. Иара ус иуамызт – аџьықәреи лапҟьақәа ҿассы изҿаз ахәҵәқәа рхны иеиҭон. Уи аума, амхгьы иҭаирҳәлон. Аҵәҩанқәа днарыха-аарыхан, аанда днықәгылон иара, нас днықәԥала-аақәԥало, ашыш неихеицалон. Бачагьы уи акәын иаҭахыз, еиҵас иууаӡа иԥаны иҩахыԥон, амхы инҭаԥалон.
Ашаха ду атәыҩақәа ирхаҵа икын аҷкәын. Шахада усгьы уахәо иҟазма, џьара изышьақәымгыло, иҿҟьаса амхы иаламлоз. Мышьа иахьабалакгьы амхы иҭаирҳәуамызт ажәкамбашь. Аҷкәын ҟәыбҷа иԥшаауан аарҩара иқәнакыз аџьықәреи лапҟьа-сса ахьаҿаз аҭыԥқәа. Алапҟьа дуқәа ҭҭәаа-ҭҭәааӡа иахьаҿаз иалаиркьысуазма: уи ауаа ирфашаз џьықәреин.
Аколнхацәа Мышьа акамбашь амхы ишҭеиҵалоз ангәарҭа, зынӡаскгьы иргәамԥхеит, иагьиабашьит аҷкәын:
– Иахәҭам иҟауҵауа. Иашьцылоит акамбашь амхы аҭалара.
Аколнхацәа баша имабашьуазаарын Мышьа. Ус иагьыҟалеит: Бача шьҭа аӡәгьы ицхыраара аҭахӡамызт, аанда ҳаракгьы ԥырхагас иамамызт, итәҩасны иԥыххааса инышьҭанаҵон.
Абас ала, Бача грас иаиугәышьеит амхҭалара. Акамбашьхьшьцәагьы, еиӷьу-еицәоу ҳәа акамбашьқәа еимакуа ианрыхцәажәоз, убри аус наганы Мышьа инеиҿарклон.
Аҩыџьарагьы аанда ҟаҵаны ианалга, Бача ашҟа иҿыҩеихеит Мышьа, днышьҭасын имԥыхьашәаз ҷынкгьы аашьҭиԥааит. Ибжьы нардуны, ажәкамбашь ахьӡ ҳәаны ианақәҿиҭ, такә насҭхашәа игылаз Бача «ҩаҟ-ҩаҟ» аҳәан, Мышьа ишҟа аҿаанахеит.
Мышьа дгәааны дыҟан, ажәкамбашь амхы иахьҭалаз азы.
Аҷкәыни акамбашьи, еизааигәахо-еизааигәахо ишнеиуаз, ианааидгыла, Мышьа ашырҳәа инапы дааҩахеит, иркаткато иикыз аҷын ашиҵәҳәа Бача иҩахиҟьарц, аха инапы ахьаашьҭихыз уа иаанхеит; изымгәаӷьит, бзанҵык дасхьазма, ирыцҳаишьеит ажәкамбашь: абла дуқәа хааӡа, иҭырхаха иҿаԥшуан, инеимда-ааимдо урҭ дахьырхыԥшылоз, асаркьаҿы еиԥш, иоуразоуроу иҽырнибаалон иара ихаҭагьы.
– Ҩаҟ-ҩаҟ! – аҟырҟы инҭаркәымпылны ахәда ныҭнаган, иԥхаҵәаҵәараӡа иҟаз ахы наганы аҷкәын ижәҩахыр инықәнаҵеит. Мышьа инапы атахҳәа аӡәы днасызшәа аҷын нампыҵшәеит, нас уи анапы иара ахала акамбашь ахәда инакәшан, ашьышьра иҩалагеит. Иаимыршьцылахьаз Мышьа Бача ахьӡ ҳәаны ааԥхьара, ахы ижәҩахыр иқәҵаны ашьышьра, аргәыбзыӷра.
Иарбанзаалакгьы аҷкәын акала иагәалеимыршәеит Бача ацәгьара шауз, игәы хьаԥссеит, насгьы иара ихарала ами уи шыҟанаҵаз? ԥшаӡала ирчандаз ианаамҭаз!
Амҽышазы ашьыжьӡа, иҩызцәа зегьы раԥхьа, афермаҿы дааит Мышьа.
Ес-мҽыша ишыҟарҵалоз еиԥш, акамбашьхьшьцәа хәыҷқәа уи аҽны арахә амшын ахь икарцараны иҟан. Ус иаԥҵаны ирыман. Акамбашьқәа амшынӡы дыржәтәын. Икәабатәын амшын аҿы. Дара ахәыҷқәагьы амшын иҭалон.
Мышьа афермаҿы дшааизҵәҟьа, Бача ахьӡ ҳәаны днаԥхьеит. Ажәкамбашь «ҩаҟ» арган, аҩызцәа инарылҵны, иҽаргәуа иҩаишьҭалеит. Иамышьцылахьаз, иамдыруаз аҷкәын иахьигашаз.
Мышьа, Бача ашҭа инҭиган, аферма ашьҭахьҟа иманы бна хәыҷык днылалеит. Изакәытә гәырӷьароузеи Бача абраҟа иазԥшыз! Иҩахагылт аџьықәреи аӡа меигӡарахда.
Мышьа ицәымӷын Бача амхҭалара грас иахьамаз, аха уи идыруан излаҟәихшазгьы.
Имариаӡан, акызаҵәык акәын иаҭахыз. Бача амхы иҭамларц азы: шьыжьнаҵы игәарырхаанӡа азхара ԥшаӡала ирчатәын. Ашьыжь азхара анафа, нас хәылбыҽханӡа уи ҭынчын: аӡмах иҭатәан, уа усгьы амра нхыҳәҳәаанӡа иаанхон, ианҭыҵуазгьы егьырҭ акамбашьқәа реиԥш, алеишәа бзиахәӡа, ҳаскьынла ичон. Уи азнархон аҽны.
Аҷкәын ҩ-еидарак аџьықәреи азааигеит, маганала ирхны, аферма азааигәара иҟаз мхык аҟынтә. Азхара ирчатәуп, мамзар, џьара изышьақәымгыло, иҿҟьаса идәықәымлои, амшын аҭалахаҵәҟьа унаҭом!
Мышьа амхаҿы иамихт авҵиаақәа, еилихт аџьықәреи жәпаны иахьеилагылаз, иалԥиҟҟеит алапҟьа ссақәа зҿаз. Алапҟьа ҭҭәаақәа усгьы дрылакьысуамызт. Урҭ дызрылакьысрыз, ажәкамбашь алапҟьа ду алапҟьа хәыҷыҳәа еилнахуа иҟазма.
Абри абна хәыҷы аҿы акәын аҷкәын ижәкамбашь лымкаала крахьаҿеиҵоз. Иԥхьакран, даҽа камбашьк ԥырхагас изыҟаломызт уаҟа.
Иаӷәырџт-иаӷәыхт Бача иамҵаз аџьықәреи зегьы. Ҩымсагла иуԥссозаргьы, ус иузрыцқьарымызт ахәы ахьышьҭаз аҭыԥ. Џьықәреи ԥаҵакгьы џьара иааннамыжьт. Еимгәамӡо, амгәа ҭырчаа, аԥсыԥ анага-ҩагара ацәуадаҩха, аблақәа хааӡа инеиҿаԥшит абри еиԥш ахазына азаазгаз аҷкәын. «Иҭабуп, уԥсынҵры наӡааит» аҳәозар акәхарын.
Ахаҿы гәыбзыӷӡа, абз ақьышәқәа иаарыхьшьуа, ажәкамбашь неины аҩызцәа иаарылагылт. Азхара ԥшаӡала ианчалакь, уи ахаҿы есқьынагьы игәыбзыӷхон, аблақәагь хаахон. Иабаргәузеи, шьҭа иҭынчуп, гәырҩак аиушам хәылбыҽханӡа.
Акамбашьқәа амшын аҟны ишнеизҵәҟьа, рыхқәа нӡааркылан, иҩалагеит амшынӡы иаҵашьшьы ажәра. Иржәуан, иржәуан, рхы иааҩахон, рыԥсы неиҭаркуан, нас, дырҩегьых ҿыцбарах ибаны, рыхқәа еиҭанӡааркылахуан. Шаҟа бзиа ирбауазеи амшынӡы, иҵаами. Аҵаа рмоур рзычҳаӡомызт урҭ.
Ааи, бзиа ирбоит акамбашьқәа амшынӡы. Шәгәы иаанамгааит, рыхқәа нӡаакыланы, ажәра мацараз ауп ҳәа. Мап, бзиа ирбоит урҭ амшынӡы инҭаланы аҽыкәабаразгьы.
Амшын аҭалара анакәха, иарбану уи еиӷьу адунеи аҟны иҟоу – амшынӡы иаҵашьшьы изжәуаз рзы уҳәару, урҭ амшын ахь ҳәа иаазцаз рзы уҳәару. Қьафуроуп, гәырӷьара дууп зегь рзы!
Акамбашьқәа рымгәақәа ӡыла иандырҭәы, аканџьакәа реиԥш, ибба-ббаӡа иӡсо, иҩеи иҩхылт амшын. Акамбашьхьшьцәа – апионерцәагьы, ажыжә-сыжә ҳәа рнапқәа мҩанҵо, урҭ инрылалт.
Саҭбеи днеин ижәкамбашь Былгьа дҩақәтәон, аха краамҭа абӷа дзақәхомызт: уажәы-уажәы инаҳәы-ааҳәуа, ибылгьо аҿыҩанахон, дҩақәҩырны амшын дынҭанажьуан.
Даҽакалашәа иҟан Разан иалхны имаз акамбашь Гәабан. Уи ҭынчӡа иӡсон. Разан зны днақәтәон, зынгьы игәы хыхь
иҩарханы, дагьнақәиалон. Абӷа ҟьаҟьаӡа, агәабан еиԥш иҟан. Баша иарымҭазаап Гәабан ҳәа хьӡыс.
Бача абраҟагьы акамбашьқәа излареиԥшымыз унарбон: зегьы реиҳа аҟәара иҩацәыхараны, иӡсо амшын ихын, ижәбома амшынҵәҟьагьы сацәшәом ҳәа аҳәозшәа. Мышьа уи абӷа дақәтәон, алымҳа ианкны аҟәарахьы ахы ааирхалон зны-зынла, мамзар Трабзоннӡа дагаргьы ҟалон. Иааиҭахыз зегьы алаигӡон аҷкәын икамбашь. Шаҟа иманшәалааз уи абӷа аҟынтә аҽыҩҳәа амшын хыла асра! Мышьа хӡаарҟәыла ҟаҵаны, хараӡа аҵахь дцон, нас дыҩхалон, дырҩегьых абӷа иҽыҩықәижьуан. Ажәкамбашь ацәагьы ианыруамызт Мышьа ихьанҭара. Уссгьы дамамызт. Аҵыхәа ду кахәхәа иагәарԥхаӡаны иӡсон, аҷкәын аӡмах аҿы иақәтәалоз акәуақәа руак аиҳа дхьанҭамызшәа. Аха Бача аӡмах аҿы акәуақәа ишрызнауаз еиԥш, аҿывҳәа аҵыхәа ҟьаны, иаанархомызт уи. Ус шԥаҟанаҵоз, џьықәреила изырчоз аҷкәын, игәы ннархозма мамзаргьы!
Ана-ара аки-сиҳәа рыбжьы гон, акыр-кырҳәа иччон, ихәмаруан егьырҭ апионерцәагьы, зны аффаҳәа рхала иӡсо, зны акамбашьқәа инарықәтәо.
Даара краамҭа амшын иҭан уаагьы рахәгьы, иҭан ахәыҷқәа рцәеи-ржьи ӡыфаанӡа, акамбашьқәа убар иузымдыруа иҟалаанӡа. Ес-ҽыкәабаншьҭахь ус ауп, зынӡаск рҽеиҭаркуеит акамбашьқәа. Мчыбжьынаҟьак есымша хԥа-ԥшьба сааҭ аӡмах иҭалоз, роуразоуроу аҳәынҵәа рықәҩаны иҟамыз. Иҩеижь-ҩеижьӡа, ма ицәыш-цәышӡа, ирықәҩаз аҳәынҵәа ԥштәыс иамаз зеиԥшраз еиԥш, урҭ амшын иҭашьқьыруа ишҭаз мацара, «рычхәар» рықәҩрын, алаҳәақәа реиԥш, еиқәаҵәа самсалӡа иааҟалеит. Мшынӡыла ирымкәабеи ахәыҷқәа. Шьҭа крыфаран ирҭахыз акамбашьқәа.
Амшын аԥшаҳәаҿы иҟан арахә ирфашаз. Амшын инаваршәны, еиҵҳәа инашьҭын адгьыл каршәрақәа.
Уарлашәарла иубоз амхқәа рыда, егьи ахы иақәиҭын. Џьара афасара ахиааны иҟан, ҽаџьара – абна ахыҵәан. Иахьакәзаалакгьы аҳаскьын рацәан.
Абри акаршәрагьы аҵлақәа ирыхҟьаны иаиоуит ахьӡ. Абгыӡрақәа ахьырацәаз азы, Абгыӡырра ҳәа иашьҭан.
Абгыӡраҿы ахәыҷқәа рхы ззырымкуаз ҳәа иҟааз, акамбашьқәа ҳәуанаҵы. Зны ахаҳә иасуан, зны акьаброу, зны еисаны ажәеинраалақәа ҿырҳәала ирҳәон реиҳа здыруа ҳәа.
Ахәыҷқәа еидгәыԥланы еимакык ыршаҟьо ишцәажәоз, ашаца-шацаҳәа ҽыла даарыдгылт аколнхара ахантәаҩы Бида.
– Уа мшыбзиақәа, арԥарацәа! Иҟоузеи шәымҳәои? – дрыхәаччо ҿааиҭит уи, дзықәтәаз акәадыр иехырнаашәа иҽышькылқәа дрынгыланы.
– Бзиа жәбааит! – инаиаҭаркит апионерцәа ԥхашьа-ԥхаҵо.
– Афырхацәа! – иааирҽхәеит Бида, адәы иқәз акамбашькәа илаԥш нарыхга. – Ицқьакәакәараӡа иҟоуп. Ибзианы ишәкәабеит, – ахантәаҩы иҽаариашаны, икәадыр днантәалан, ихы дааҩаханы, наҟ зымҩа џьара даанаԥшит. – Шәгәы шәҽаныз, амарџьа, нахьхьи илоу амхы камбашьқәак азааигәахауашәа збоит, Бача урҭ ирыламзааит?
– Бача арахь иҟоуп, арахь, – Мышьа дахыццакны. инапы нарықәирххеит, рышьҭахьҟашәа афасара илаз камбашьқәак. – Насгьы уи иахьа амхы иҭалаӡом...
– Шьыжьхьа ҳәа аџьықәреи ауҭахьазар акәхап, – даахыччеит Бида. Ахантәаҩы инапы ишьҭахьҟа инымҩаниҵан, иҿаҳәа-ҿаҳәаны икәадыр амаха иахарԥаз џьықәреи лапҟьақәак аарылихт. – Аџьықәреи анаҳҳәа, абраҟа ассир ҟамлеи! Идсырбарц изгоит. Даҽаџьара еиԥшымкәа ибзиахеит. Шәахәаԥшишь! – инадирбеит, азбжарак зцәа зхыхны иҟаз лапҟьақәак. – Метрабжак, метрабжак инаӡоит. Ма
арыц ҳәа илнагаз изеиԥшроузеи – абазк-абазк иаҟароуп!
– Абни амхгьы даара ибзиоуп! – иҳәеит пионерк, дызлааиз амҩа аганахьшәа иҟаз мхык инапы нақәкны.
– ԥшьба-ԥшьба лапҟьа иреиҵаны изҿалаз шьапыкгьы убаӡом, – инацирӷызит даҽа ҷкәынакгьы.
– Ибзиахәуп, ибзиахәуп! Абгыӡырратәи амхқәа! – днархыҽхәеит аколнхара ахантәаҩы дааҭгылашәа иун, даақәыԥсычҳаны инациҵеит: – еҳ, сабиц, закә дгьыл ԥсылоузеи абра иҭажьу! Ҳнапаҿы иаҳзаамгеит. Афасареи абнеи рхылиааит. Абарҭ адгьылқәа зегьы лаҵазар, шықәсыктәи аарыхра, хымԥада ҩышықәсагьы ирызхон ҳколнхараҿы уаагьы рахәгьы. – Бида дыҩҽыжәгыланы, акәша-мыкәша илаԥш нахганы, ҿааиҭит: – Мап, ус ҟаҳҵарым шьҭа. Ҽааныбзиала ҳнеиааит, иаҳрыцқьап афасара, абна. Трақторла еимыртаӷа ишьҭаҳҵап адгьыл.
Аколнхара ахантәаҩы, аҷкәынцәа днарабжьа-ҩарабжьаны, иҽы аҟамчы ҩахҟьаны, Аҳа зҭагыло шыҟаз иҿыҩеихеит...
Ахәылбыҽха апионерцәа еихеит афермахь. Илахҿыхӡа, агәалаҟара ду рыманы иҟан зегьы. Игәырӷьон. Имгәырӷьакәан, хараӡа еиӷьми амшын ахь уцозар аҵкыс, уахьынтәи ухынҳәны шьҭахьҟа уаауазар. Уанцо – шьапыла уцароуп, камбашьк узақәтәоума, аҳәынҵәа иаганы иҟами. Уанаауа – урҭ цқьакәакәараӡа икәабами. Уақәтәа. Акамбашь иақәтәаны аныҟәара бзиа ирымбоз аҷкәынцәа.
– Ухы ларҟәы, ухы ларҟәы! – нақәҿиҭит Мышьа, Бача днадгыланы, ахы инапала днас-насуа.
Бача ахы аныланарҟә, Мышьа изшьапык акамбашь атәыҩеи ахыи рыбжьара иныбжьаргыла, дҩеихан ахәда днықәиеит, убасҟан, акамбашь ирҭрысны ахы иҩахан, аҷкәын дыршәны абӷа днықәнажьит. Мышьа абӷьааҳәа дааҳәын, акамбашь ахы ашҟа иҿы рханы, ҽык ишақәтәац еиԥш, ишьапқәа неихданы, абӷа днықәтәеит.
Егьырҭ акамбашьхьшьцәагьы ркамбашьқәа, ирықәтәахьан, еиԥхьытта адәы иқәыз арахә, џьарак еизырцон.
Разан, Гәабан дақәтәаны, ганхашәа арахә дрыван, уажәы-уажәы ашиҵәҳәа аҷын аархиҟьон ихымхәыцқәоз акамбашьқәа. Саҭбеи иакәзар, уигьы Былгьа дақәтәаны, акамбашькәа жәпакы иаԥцаны днеиуан.
Акиҳәа ибжьы адәы инықәҩит Мышьагьы.
Акамбашьқәа, дара шашьцылаз еиԥш, ицон имыццакӡо, итәаа-маауа. Аҭахызар идыды-мацәысааит, уи азы акы нацырҵо иауҟаху.
Акамбашьқәа ирықәтәаз аҷкәынцәа, ҩ-гәыԥкны рыҽшаны, арахә ирышьҭагыла инеиуан. Инеиуан урҭ даара рхы пату ақәҵаны, акавалеристцәа реиԥш еиваӷӷа-еивагыла.
Ахәмаргақәа зегьы акакала иԥызшәахьаз, иаашьҭырымԥааи аҵыхәтәантәигьы: аӷуҳәа иаацәырыргеит ашәа. Инеимда-ааимданы ирҳәон, ирҳәон иазҟазаны, рыбжьқәа еиқәыршәаны – сырзыӡырҩландаз угәахәрын. Гәыԥк аҿы даҵасӡаны иркьыкьны ахапа иҳәон Мышьа. Егьи агәыԥ аҿы, уи диҵахарц зынӡаскгьы иҭахӡамкәа, имиԥаауан Разан. Еицлабуан аҩгәыԥкгьы.
Ашәаҳәара мацара аҟны иаангыло иҟазма апионерцәа, иҩаламгеи анапеинҟьарагьы. Ҷкәынак иикыз аҷын, ҟамаҵас иҩнапык рыла имаҟа инадирӷәӷәалан, дкәашо даақәлеит. Уи збаз ҳара ҳаума рҳәан, егьи агәыԥ аҿгьы агәақьҳәа рнапқәа ҩеинырҟьеит. Уаҟагьы дықәгьежьуа иҿааихеит даҽа ҷкәынак, дышшәырӡа, ихы имхаԥагьаха, инапқәа иӡарақәа ирҭаршә икны. Икәашон апионерцәа, уажәы-уажәы ишьацәхыртәуан, акәашара ҷыдарас иамақәаз зегьы нарыгӡон, аха руа дарбанзаалакгьы ишьапы адгьыл иқәкьысуамызт... Агәы умоуп, ушьапы адгьыл иқәмыркьыс укәашозар.
Ҳпионерцәа уи рылшон. Иабарылымшоз – ркамбашьқәа рыбӷа иқәгыланы икәашон. Иҭынчӡа иҟаз акамбашь
гәыразқәа, ашьшьыҳәа инеиуан, аҷкәынцәа урҭ рыбӷа иаақәҟарҵалакь зегьы дара ирылаӡон, ирычҳауан.
Акраамҭа игон ашәаҳәабжь. Рҽеиҭнырԥсахлон акәашацәа.
Убас ами амшынҭалара шыҟоу: агәалаҟара мацара аума иунаҭо, ашәа уҳәаратәгьы, уимоу, акамбашь абӷа уқәгыланы укәашартәгьы уҟанаҵоит.
Иқәҳа иааит ҭагалан. Еиужьхеит амхқәа. Арахә, рхы иақәиҭны, иахьабалакгьы ицон, иҳәуан. Иҟамызт шьҭа урҭ нызкылоз аандагьы. Дыҟамызт ирышьклаԥшуа ирышьҭаз хьчакгьы.
Аԥхын икамбашьхьшьцәаз апионерцәа ожәшьҭа иҵаҩцәан. Хадара усыс дара рзы иҟаз ашәҟәқәеи атетрадқәеи ракәын. Иашоуп, ркамбашьқәа зынӡаскгьы ирхадыршҭлаӡомызт. Ашкол ахь ианцоз, ианаауаз, џьара дәык аҿы ианаарбалакь, мамзаргьы афермаҿы ахш азы ианаалоз, досу икамбашь ахьӡ ҳәаны нақәҿиҭлон. Ахы ааишьышьлон.
Есышықәса ишыҟалац еиԥш, даара бзиа иҟалеит сынтәагьы аџьықәреи. Аколнхацәагьы, лапҟьак адәы инықәмыжькәа, иҭаргалт зегьы.
Ааи, иҭагалан аҽаҩра, аха изхәарҭагәшьоузеи, кырӡа угәы еихьнашьуан, имаҷын.
Аколнхацәа, ишақәнагоз еиԥш, ирзеиҿымкааит ааԥынтәи аусура. Адгьылқәа акырџьара илаҵамқәа ирцәынхеит. Баша дырхашшаауамызт аколнхара ахантәаҩгьы. Ироуз аарыхра анырза-ианыркапан, уаагьы рахәгьы неиҩымсрада ишырзымхоз рбеит. Убасҟан аколнхацәа ирыӡбеит акамбашьхьақәеи лассы ихьараны иҟоу акамбашь еимгәақәеи заҵәык ирырҭаларц аџьықәреи. Егьырҭ – рхы ршьрым, адәқәа рҿы иҳәлар ҟалоит, иҟоуп ирфаша аҳаскьын. Аамҭа бзиоуп, иԥхарроуп. Иалаӡап.
Зцәа иҭыԥхо иҟаз акамбашь еиқәызза ду Бача џьықәреила ирчалатәуп ҳәа мамзаргьы аӡәы игәы иаанагозма. Изҭатәым акамбашьқәа ирыларымԥхьаӡеи. Ааи, ааи, аџьықәреи зҭатәым. Иалҵзеи шәҳәаруазеи ари аус! Имаапки, ихагамхеи ажәкамбашь. Убри аҽныҵәҟьа инаҿаршәны иаҟәҵт акрыфара, Иҳаскьыныз, иԥҳәыз, иҭәаз иарбанзаалакь акы алакьысра акәым, иара усгьы иафыҩуамызт. Мап рыцәнакит зегьы.
– Иумуӡеит! Умлашьуа уалагар, иумфар уабацари! – рҳәон аколнхацәа, Бача аџьықәреи ишашьцылаз здыруаз.
Алахь еиқәыршьшьы, ахы ақәыжь, ажәкамбашь краамҭа игәннагон иахьыз. Аколнхацәа машәыршәагьы иарҭомызт лапҟьак. Урҭ ичҳаны иазыԥшын ажәкамбашь ԥагьа хнапаҿы ианбаҳзаагои ҳәа. Бача иара атәы ҟанаҵон: уигьы ичҳаны иԥшуан снапаҿы шәанбаазгои шәара ҳәа. Аҵыхәтәаны, Бача иагхо-иагхо, аҵыкәкәара иалагеит. Амгәа ҭаҳаны, итәар изымгыло аҟынӡа иагьнеит, иааилаҩҩит аколнхацәагьы. Еибаршәеит. Ичмазаҩханы акы ахьыр ҟалоит – акамбашь бзиаӡақәа иреиуоу. Ишԥарурыз? Ихьаҵгәшьеит.
Раԥхьатәи амш азы, аколнхацәа ажәкамбашь аџьықәреи ианыҩахадыргыла, ишԥагәырӷьеи шәхәарауазеи Бача! Ацәа иалҵызшаа «ҩаҟ-ҩаҟ» ҳәа еиқәырццакны иҟаан, аҿы азна аџьықәреи аашьҭых, иӷәырџуа, аблақәа ҭырхаха иҩарҿаԥшит. Убас рхәозшәа акәын ишыҟаз аблақәа: «Ҳаиқәԥеит шәареи сареи, аха сышәиааит. Изакәытә насыԥ дуузеи аиааира!»
Аӡын уаҩы иибац-иаҳац аԥснытәи ӡынран. Сык ауа, иҵаауа иауҟахыз. Уи атәы мамзаргьы изҳәатәӡоузеи! Ажәҩан цқьакәакәараӡа иҟан, ԥсҭҳәак џьара машәыршәагьы ихны иубомызт. Уимоу, ана-ара улаԥш нарықәшәон ааԥыни
аӡыни зцәеилаганы ашәҭра зҽазызкыз шәырҵлақәакгьы. Аҵаҩцәа ракәзар, урҭ реиҳараҩык кьаҿзаҵәы, хылԥа рхаӡамкәа ашкол ахь ицалон.
Арахә рхы ишақәиҭыц иақәиҭын, адәқәа ирықән, ирфашаз дырҩегьых ирыԥшаауан. Аколнхацәа акамбашь-хьақәеи ишхьара иҟаз акамбашь еимгәақәеи ракәын хәылԥазыла игәарарҵалоз; акамбашьхьақәа ахш рымхтәын, аимгәақәа ирхылаԥштәын. Егьырҭ мааргьы усмызт. Уаҟа адәқәа рҿы ԥҳәык, ҭәак хшәаны инарымҵарԥсон.
Абас аусқәа зегьы бзиахәӡа, угәы еихьызшьыша акгьы умбаӡо ишааиуаз, иаалырҟьаны иҟалеит рыцҳара дук: алашәага ҵысны ақыҭа иажәлеит.
Ашьхарахь ихьҭахазаап. Иаузаап асгьы рацәаны, иҭнацеит абгақәа. Имлашьуа, рыцқәа еихакшо, имеихеи урҭ Амшын Еиқәа аԥшаҳәа-акаршәрақәа рахь, амра кажжы иахьԥхо, арахә ахьырацәоу аҭыԥқәа рахь.
Игәҭҟьа-ԥсыҭҟьаха иааилаҩҩит аколнхацәа. Арахә акырџьара иԥхасҭахон. «Абгақәа ирфеит џьмақәак. Ирфеит, ажә, ацә», – абас лассы-лассы еидашшылон ауаа.
Зегь рыблахаҵ ааргьежьит аҵыхәтәаны иҟалаз. Аиаша уҳәарами, иаршәеит аӡәырҩгьы.
Дшәеит мацара аума, аҽырҳәа алаӷырӡгьы ааиҿашит аҵаҩы Разан: бзиа иибоз Гәабан захьӡыз акамбашьгьы абгақәа ирымфеи. Ацәкамбашь ҭоуӷан ду ақәыџьма ирфап ҳәа мамзаргьы игәы иаанагозма!
Рнапқәа еиқәыԥса итәамызт анхацәа. Ашьхарантәи иааз «асасцәа» ишрықәнагоз еиԥш ирԥылон. Бџьарла рҽеибыҭа, гәыԥ-гәыԥла рыҽшаны, есымша, есуаха, лаҵгара ицон. Еимырдон иахьабалакгьы, абна зҭиааз гәаҩарак џьара иаанмыжькәа. Иҟалон даараӡа бзиа ианыманшәалахозгьы: иршьуан ҩба-хԥа бга уахыки-ҽнаки рыла.
Аколнхацәа шьҭа иаҳа ҷыдала рырахә ирхылаԥшуа иалагеит. Аферма аҿтәи акамбашьқәа ҽынла мацара акәын
адәқәа рҿы ианҳәуаз. Ианааилахәлалакь, камбашьк џьара иаанмыжькәа, зегьы еизцаны, аферма ашҟа иаарцон.
Акамбашь еимгәақәа џьаргьы ирышьҭуамызт ҽынлагьы. Урҭ аанда шышла ихкааз аферма ашҭа еиҵҳәа ду иҭакны ирыман. Даара бзиа крырҿарҵон, меигӡарахда ирымҵажьын аџьықәреи ҵәыԥсы. Акамбашь еимгәақәа ҳәа рмаршәа рымкуаз!
Бача анасыԥ ишԥаҵанаки шәҳәарауазеи абраҟагьы! Еишьклашьшьы еимгәаны ирыламыз иаргьы, акамбашь еимгәақәа. Аамҭала иақәшәеит убас. Шьҭа иабаргәыз. Агәы умазар, иоумҭан аџьықәреи! Ишашьцылахьаз еиԥш, иахагыланы иаӷәырџуан, иҭанарԥԥуан шаҟа аҭахыз.
Убас ала аӡынгьы иара атәы ианаргеит Бача.
Мышьа ахш азы афермаҿы днеицыԥхьаӡа, бзиа иибоз ижәкамбашь нақәҿиҭлон, ахәдеи ахи ааибыӷ-быӷлон, иамҵаԥсаз аџьықәреи лапҟьақәагьы аарылхны ақьышә инықәиклон. Бача уаҳа аҭахымкәа азхара ыфаны, еихпапала ианыҟазгьы, иааимнахлон аџьықәреи. Иаҳаҭыр батәымыз абри аҟара бзиара азызухьоу аҷкәын. Гәанылагь ус аҳәон: «Џьоукы рыхш ужәуеит уажәы, аха умшәан, лассы меигӡарахда сара стәы ажәра уалагарц уҟоуп».
Ибақә-бақәӡа аферма ашҭаҿы итәан акамбашь еимгәақәа, рызхара анырфа-ианыржә, аӷәапа-сапаҳәа ижахәон. Бача насҭхашәа аанда-шшы иазааигәаны итәан, ашьҭахьтәи ашьапқәа аҵҳәаны, аԥсы ацәырацәаха, иҳаи-пеиуа. Ахы нырнаашәа, аанда-шшы инкылԥшны инылаԥшлон нҭыҵ иҟаз абна хәыҷы. Аԥхын уа инылагаланы акәмыз, Мышьа кыршаҿеиҵалоз иара. Аџьқәреи аӡа еидарала иааганы инамҵаижьлон.
Афермаҿы абора еиҵҳәа ду џьоукы ҩналаны иуасҭон. Иҟыгә-ҟыгәуан, еихала акы рцәуан, ахьхьа-хьхьаҳәа акы рхәархьуан. Акамбашьқәа хьарц иҟами. Абатҭра ҿыцқәа ҟарҵон.
Бача иаалырҟьаны иҩагылт. Абӷа нкылнаргәыгәшәа ааун, аҽаарххеит. Ахы иааҩахан, аҩызцәагьы инрыхәаԥшит, нас иаахьаҳәын, абнарахь ахы археит. Абна иагьҩылаԥшит, атахҳәа атәыҩа дуқәагьы нымҩаннаҵеит: аанда-шшы иҩеи иҩасын, ҟәынџьла иҟаҵоу акы акәызшәа, еразнак иԥжәаны, абна иҩылашьшьы ицеит.
Иааџьаршьеит егьырҭ акамбашьқәа, закәызеи, мшәан, Бача иҟанаҵо? Амхы иҭаларц анаҭахыз акәын аанда анԥнажәалоз, ожәы ҵҩас иаҵоузеи абри? Амч шҭоу, атәыҩа ӷәӷәақәа шамоу днарбарц аума? Уи усгьы ирдыруеит дара. Иахьтәаз иагьымгылт урҭ, акгьы иаԥсам ашҭа иҭыҵны, џьара ацара. Абар, шьҭа ихәылбыҽхахьеит. Акамбашьқәа зегьы гәарлоит лассы.
Абоура аҩнуҵҟа иҟаз ауаа ирзымдырӡеит Бача иҟанаҵаз. Урҭ рхы ақәырԥсны аусура иаҿын. Аанда ԥжәабжьы рлымҳа аҟынӡа иагьзымнаӡеит; ахьхьа-хьхьаҳәа игоз рхәархь абжьы иаҵанарӡит.
Бача абна хәыҷы инылсын, лаӷьарашәа иахьыҟаз инҭалеит. Ахьхьаҳәа ииас ицоз акәара-ҷҷа ахықә иқәланы инеиуан иара. Даара бзиа иадыруан ажә-камбашь уи акәара: ушавоу мацара, Аҳа зҭагылоу аҟынӡа унанагоит. Аԥхын уи амҩала егьарааны ицахьан уахь. Аӡмахқәеи адәеиужь дуқәеи ахьыҟоу, ирацәоуп абнарагьы. Бача уахь ицоит, ахы ақәыршәны. Изышьҭоузеи, иаҭахузеи ажәкамбашь?
Иҳәуа, аферма ааигәа-сигәа иааихьаз арахә, аҵыхәтәаны агәгәаҳәа еиханы ашҭа ду инҭалеит. Иааилаҩҩит ауаа, акамбашьқәа аазцозгьы аферма аҩнуҵҟа аус зуазгьы. Аихеи ахәархьи зкыз инышьҭарҵеит рымаҭәахәқәа. Џьоукы
иаашьҭырхит арахә рхьага аведрақәа. Зегьы рҽыҩазыркит уажәы усс иҟаз – арахә еилырганы рҭыԥ рықәҵара.
Арахәи ауааи еилыхо ишеилаз, аӡә илаԥш нақәмшәеи аанда ахьԥжәаз. Иҿы иагьааҭшәеит уи атәы, еразнак зегьы инрыламҩи. Акамбашьқәа акакала игәаҭо рҿаархазар, иабаҟоу Бача, иубап уаҵәы...
Уи акәхеит. Арахә еилыргаха рмаӡакәа, идәықәлеит џьоукы хыма-ԥсыма ԥшаара. Ианеилдырга, ҟарулс аӡәызаҵәык афермаҿы дааныжьны, иҵибарҟьеит егьырҭгьы иахьрымԥыхьашәоз рхы рханы, рабџьарқәа еиҵарпапа икны. Уаҩы изычҳаша усума! Абар, илашьцаӡеит. Акамбашьқәа иреиӷьу, иахьа уаҵәы ҳәа ишхьара иҟоу ажәкамбашь, адәныҟа иузныжьуама. Иузныжьуама, ақәыџьмақәа рыцқәа еихакшо адәы ианықәу?
Аамҭа цон. Иԥшаауан ауаа. Атрышә иасуа, иҟьо, агәазыҳәа ихысуа абнақәа ирылан, адәқәа ирықәын. Урҭ афермаҿы аус зуаз рымацара ракәӡамызт, ааигәа-сигәа инхоз, ажәкамбашь Бача атәы заҳаз, аколнхацәагьы убас иԥшаауа идәықәын.
Бача, цасҳәа иауазшәа, ауаа ахьыԥшаауаз иара ахԥшагьы рбомызт. Уи, Аҳа зҭагылоу ианнеи, аӡмахқәа такә иҩарцәхыкны, џьара иааҭгылт. Абгыӡыррахь ицарцгьы нақәнакит зназы, аха иахьымӡарҳәа ишәеит, насгьы абраҟа иманшәаланы иабеит уаҩ игәы ззымҩаӡо, еилаԥаҭаны афасара зҭиааны иҟаз гәаҩара ҵаулак. Убри акәын иаҭахыз иаргьы.
Акамбашь еимгәа, ихьарц анаҭаху ибналоит, иаԥшаауеит икҿахарҭоу, иҵәаху аҭыԥ. Хыбрак иҭакымзар, уи аанкылара даара иуадаҩуп, Бача усгьы аандак иазынкыло иҟазма. Ашарахь ианеиха, иԥшӡаҟәаҟәараӡа, ахәы зқәыссы иҟаз, батк ариит абраҟа Бача.
Закә гәырӷьароузеи, закә насыԥузеи иамоу ан! Абз џьаџьа ду ҭҳәаны, ашылқь-ашылқьҳәа абат арбзара иаҿын. Ахы,
аԥсы, зегь иара иазкын. Агәы ҭамгыло атах-атахҳәа еисуан, иԥаҟь-ԥаҟьон. Ишԥахӡыӡаауаз ахшара! Уи џьара лакьакьак аиур аҵкьыс, иара ан шә-хьаак азҵысыр усс иабозма!
Ааи, иахӡыӡаауан ахшара, иарбзон ан абат хәыҷы, аха такә мҵит. Мап, мап, такә мҵит, ашыр-сырҳәа иҩеи-иҩажәымлеи ақәџьмақәа акымкәа-ҩбамкәа...
Мышьа агәырҩа ду иман. Уи иахагьы иаҳаит ажә-камбашь цаны ишымааз. Ишԥеиҭахыз дашьҭаларц, игәылара инхоз иҩызцәақәагьы ҿабӷ-ҿабӷӡа иааидымгылази иццарц, аха абри еиԥш аҵх лашә азы иабаргоз урҭ ахәыҷқәа – идырхынҳәит аиҳабацәа. Ианша, иҩыҵеибарҟьан рҿыҩарымхеи. Иҩызцәа усгьы ицми: агәаҟра иақәшәаз дгәыгәҭарыжьуама!
Аферма еиҳабы Мырзаҟан гәыԥҩык аколнхацәа ицны, иԥшаауа инеиуан. Апионерцәа урҭ иҩарыцлеит.
Мырзаҟан игәыԥ иалаз зегьы бџьарла еибыҭан. Урҭ иахантәаракгьы иԥшаауан. Рҟанҭаруазқәа ахәшәблы рхышәшәон: акыр патрона ҭырҟьан. Алашәага ааигәа-сигәа иҟазар, ахысбжьы иаршәоит.
Амра абз ныҵнагоны еиԥш, Аҳа зҭагылоу адәы инықәлеит аԥшааҩцәа. Аҳа ду ианҩаҵагыла, колнхаҩык ишәақь ааиҟәнихын, аҵықь ааҭиргеит. Инашьҭарххны акаҩҳәа хысбжьык џьарантәи иааҩит.
– Абгыӡырра аҟынтәи ауп, – иҳәеит Мырзаҟан.
– Ааи, уахь иҟазаап ҳара ҳтәқәа. Абраҟа хәыц-хәыц еимаадароуп шьҭа! – ишәақь, иҭҟьаз апатрона ацынхәра нҭаҵаны, инеиҟәниҵеит уи аколнхаҩы.
– Дад, Мышьа, ишсоуҳәара, – аҷкәын иҽынеизикит аферма аиҳабы, иҭаҭынжәга днахан, алҩа иҿгьы иԥынҵагьы ирҭыббуа. – Аԥхын, акамбашьқәа анышәыхьчоз, абарҭ ҳазгәдыԥшыло абнақәа иаҳа иреиӷьашәшьалоз? Арахә шәыманы шәабаалоз иаҳа лассы-лассы? Аҷкәын днацыҵҟьеит Мырзаҟан иажәа, аха аҭак ааилкааҵәҟьаны изымҳәеит.
– Абнақәа зегьы ҳзеиԥшын...
– Зегьы шәзеиԥшын, а-а-а? Ҳдәықәшәҵа. Хәыц-хәыц еимаадап, – дныбжьаԥаланы иара итәы еиҭа неиҳәахит, аабыкьа ихысыз аколнхаҩы.
Мырзаҟан днеиҿаԥшит уи аколнхаҩы. Иҩашьаӡомызт акы иеиҳәарц шиҭахыз, аха уаҳа ақәҿымҭкәа, ашацаҳәа иҿыҩеихеит, гәыԥҩык раԥхьа дҩагыланы.
Џьабаа мыцхә рымбаӡеит аԥшааҩцәа, абнақәа анеимырдоз. Бна ҳәыгәк инылаланы иангәарҭа, Мырзаҟан хықәкыла иҿыҩеихеит агәаҩа ашҟа. Аԥышәа змаз аферма аиҳабы имдыруаз акамбашь еимгәақәа бзиа ишырбоз аҭыԥ цәыҵлашьцақәа.
Абраҟа, абри аҭыԥ цәыҵлашьцараҿы урҭ ирбеит ассир, бзанҵык рхаан ирымбацыз аиҭаҳәатә захьӡу.
Агәаҩа лашьца иагьынҭалеит, абӷьааҳәа рылаԥшгьы нақәшәеит нырцә, анаара иаҿаланы, агәаҩа иҭыҵны ицарц зҭахны инеиуаз бгакы. Ашьҭахьтәи ашьапқәа изрықәмгыло, аԥхьатәиқәа рыла иҳәазон.
Мырзаҟан, ицыз ауаа раԥхьа, ишәақь нақәикын, аҵықь ааҭиргеит. Абга ааԥаҭ-ԥаҭын, аҽааиҵнахит, нас ибылгьо хланҵы инҭалеит. Ҵлак иахьынадҳалаз, убраҟа иагьаанхеит.
Аԥшааҩцәа даҽа ҩажәаҟа-ҩажәихәбаҟа метр ҵаҟа иахьынылбааз, иҩахагылт зхы еиҟәырԥаны, ишьны икажьыз даҽа бга дукгьы.
Уа инымҵәеит аусқәа. Афасара илхо, еимацәкәыкә инеиуаз ауаа, агәаҩа аҵан иахьынҭалаз, ирымбахи дырҩегь бгакы. Аӷра ҭырбга икажьын. Акәша-мыкәша аҵлақәа рымахәҭақәа еилаԥыҵәҵәан. Ақыцәқәа еикәарҽын. Адгьыл ауразоуроу ицәӷәыхаа ишьҭан. Ана-ара ашьа каҭәан.
Абга анаҩсшәа, ашақә иасуа, аҟәада аҿашы, аблақәа ҭыҵны ицо, абат иахагылан ажәкамбашь Бача..
– Бача! Бача! – дааҵәааит Мышьа, ибжьы ҵарӡа, дыҩнгьы иҿыҩеихарц нақәикит, аха Мырзаҟан дааимҵасын дааникылт аҷкәын: ирырҳаны иҟоу акамбашь шәарҭоуп, икшар ҟалоит.
– Бача! Бача! – ахәыҷқәа рыбжьы неицдыргеит.
– Бача! Бача! – накәҿиҭит Мырзаҟан ибжьы хааӡа, акамбашь агәы аҟынӡа инеиратәы. – Умшәан! Умшәан!
– Ҩаҟ-ҩаҟ! – ааҭнаргеит ажәкамбашь, изҭагылаз ауамацәгьа аахашҭны. Иаашаҟь-шаҟьашәа аун, аҿаԥхьа игылаз ауаа ахы нарықәкны, индәықәнаҵеит зынӡа ихрыжьӡаны, ауура еиԥшшәа иҟаз акы – ҩ-а-а-ҟ! ҩ-а-а-ҟ!
Абас акәхарын ажәкамбашь абжьы иаанагоз: «Шәсыцхраа, абааԥсқәа, шәсыцхраа. Аӡҟы дсымоуп!»
Афермаҿы еизеит аколнхацәа аӡәырҩы. Еигәнымҩи, ирыламҩи Бача иҟанаҵаз. Ашкол аҿы аҵара ишалгазҵәҟьа, иааит абраҟа аҵаҩцәа-апионерцәа.
Еихҳәа-еиҵҳәа аферма ашҭаҿы ишьҭан акамбашь иашьыз абгақәа рцәақәа. Алақәа рыцқәа хырџьаџьа, иӷыӷуа инеины ирфҩуан. Згәы еибакӡоз аӷьуан, ишуан. Аҟаҿыхәа ицҳауазгьы убарын. Ишьны икажьыз абгақәа иахьырхагылаз, агәыӷәӷәара ду рымамыз, ифырхацәоу дара ракәзшәа рымԥхьаӡоз!
– Мшәан, абгақәа руак уара уами изшьыз? – колнхаҩык азҵаара ныҟаиҵеит Мырзаҟан иахь.
Мырзаҟан, иҭаҭынжәга ааиҿихын, инацәхыԥ шәпа амса инақәкша-нақәкшаны, ацыблыха ааҭиршәшәан, дԥышәырччо ус неиҳәеит:
– Бача, абга ашьапқәа аҵаԥыҵәҵәаны иунаҭар, усҟан изумшьрызеи!
– Камбашь ҟадыџь, ассир ҟанаҵеит убама! – иааџьеишьеит уи аколнхаҩы.
– Ассир, ассир! – инеиларыԥсеит зегьы.
– Мап, дадраа, акамбашь акәӡам ассир ҟазҵаз, – иҳәеит аколнхара ахантәаҩы Бида, ганхашәа саҟәак дахьықәтәаз. – Ассир ҟазҵаз – аџьықәреи ауп, аџьықәреи!
– Убри иагьиашаҵәҟьоуп, – днаиқәшаҳаҭхеит колнхаҩык дахьгылаз: – Ҳара, аԥсацәа, аханатә аахысгьы иҳамдыруеи, мшәан, џьықәреила иааӡоу арахә рқьаф ҭаны, иӷәӷәаӡа ишыҟанаҵо, ахш змыҵуа рыхш аҟара шацнаҵо.
– Аҽырҩра иазыҟаҳҵо аҽгьы, џьықәреила ами, мшәан, ишҳарчо? – инациҵеит даҽаӡәгьы.
Апионерцәа ихьу-хьууа ргәы иҵан абгақәа ирфаз арахә. Разан иблақәа иаарыхгылт Гәабан бӷа-ҟьаҟьа асахьа. Игәы шԥеибакуаз, дышԥадыргәаауаз аҷкәын абгажәқәа. Издыруада абарҭ ракәзҭгьы икамбашь бзиахә зфаз? Рцәақәа рыхҳәаны иахькажьугьы урыцәшәап.
Апионерцәа еидгәыԥланы еилагылан, абыргцәа ражәа иазыӡырҩуа. Ус иаалырҟьаны иааилаҩҩын, агәырқьҳәа еиманы Бида иваӷӷа иааҭгылт. Иааԥхашьа-ԥхаҵашәа руит азныказы, иагьынеихәаԥшы-ааихәаԥшит. Убасҟан ашырҳәа дҩарылҟьеит Разан, уи шыҟалаҳәа иара ихаҭагьы цқьа рацәак изымдырӡо, аӡәы днеигәҭасшәа, Бида ишҟа убасгьы неиҳәеит иара:
– Даду Бида, ҳпионер организациазы иҳашәҭ Абгыӡырраҿы ахкаара. Тракторла ишәцәаӷәарц шәыҟами. Хара иаҳрыцқьоит...
– Афасара ҳрыцқьоит! – инеиларԥсеит аӡәырҩгьы рыбжьы, рҩыза инеиԥыҩланы.
Аколнхара ахантәаҩы дҩагылан, ганхашәа абыргцәа илаԥш аархигеит. Уи иаанагоз иҳаҵагылоу зеиԥшроу жәбоума ҳәа акәын. Нас, апионерцәа ус нареиҳәеит:
– Афырхацәа! Шәара иара усгьы ибзианы шәҳацхраауеит. Шәыԥсынҵры духааит! Иаарласны Абгыӡырра нап алаҳкырц ҳаҟоуп. Убасҟан иаабап иутәу, иҟаҵатәу.
Апионерцәа, абыргцәа анца ашьҭахьгьы, акраамҭа иҟан афермаҿы. Ашҭа инықәлан, џьара бабыцк ықәыршәымкәан идрыцқьеит. Идрыцқьеит убас арахә рыҭрақәагьы.
Бача иазыруша рыздырамызт ахәыҷқәа. Аӡы рҟәанданы, сапынла ахаҿы рыӡәӡәеит, ашьа аҿатата иҟамыз. Идрыцқьеит ауразоуроу. Амшын аҟны ианыркәабалоз еиԥш, ацәеижьы еиқәаҵәа самсалӡа иҟарҵеит. Мышьа имацара иоума, Бача бзиа ирбон уажәшьҭа ахәыҷқәа зегьы. Рахәык ишамеигәырӷьац иеигәырӷьон дара.
Бача аҽырҭынчны аџьықәреи иахагылан. Апионерцәа авагьежьуа иахьавази ибажәгәаламӡа абат ԥшқа ахьабози, агәы ҭгәырӷьаауан. Абла дуқәа хааӡа ирҿаԥшуан. Уажәы-уажәы еиқәырццакны «ҩаҟ-ҩаҟ» ааҭнаргалон. Ахәыҷқәа ишгәарҭаз ала, даҽазны еиԥшымкәан иргәыкны, абжьы ҵыс-ҵысуа акәын ажәкамбашь уи шаҳәоз. Мышьа аԥсшәахь ианеиҭеигалакь иаанагон убас:
«Иараби, изакәытә насыԥузеи шәареи сареи ҳахьеиԥымхаз!»
Тамшь ақыҭан ашкол сышҭаз, исҭаххеит сара ақалақь ашҟа ацара. Акырынтә исаҳахьан ақалақь аҿы ауп ашкол бзиаӡақәа ахьыҟоу ҳәа.
Сани саби зынӡаск ҵара змаӡамыз нхацәан. Тамшьтәи ашкол инахырҳәҳәаны, даҽаџьара сдәықәҵара ззеиҿырцаауаз ракәмызт, иӷарыз уаан. Сызҭаз ашкол рхы анрааланы иааиуан. Абра далгар, ҩыраки ҳасабраки иҵап, уи џьара инаихәап ҳәа ргәы иаанагон.
Сара ақалақь сгәы иҵаланы сыҟан. Аӡбахә ахьырҳәоз снеины сӡыӷәӡа сӡырҩуан. Ԥхыӡлаҵәҟьа избалон Аҟәа. Ҳқыҭантәи хәыҷқәакгьы уахь иганы ашкол ишҭарҵахьазгьы здыруан. Аҵыхәтәаны убриаҟара гәҭыхас исзыҟалеит,
исыӡбит схы сахәарц. Сагьахәеит: сқыҭа школ алгахаҵәҟьа сазымԥшкәан сыбналт.
Сентиабр алагамҭазы шьыжьымҭанк, соуразоуроу сеиқәҟаԥшьха (апионерцәа усҟан маҭәа ҟаԥшьыла ҳаиларҳәон), сыхҭырԥа ҟаԥшь сыхәда инахшьны, аҩны сындәылҵит ашкол ахь сцоит ҳәа.
Исымҩатәны сышнеиуаз, ихьыхәо игылаз ҳаҵлак снаҵагылт. Зеиԥш ҟамло егьыҟам аасгәахәын, сыхҭырԥагьы ҳала инасырҭәит.
Ахызаҵә еиԥш акәын Аҟәаҟа сышцоз. Агәыӷра ду сыман, сҩызцәа хәыҷқәа зҭоу ашкол шаасыԥшаалакҵәҟьа, саргьы убраҟа саднакылап ҳәа. Аӷарцәа рыхшара хымԥада ирыдыркылоит ҳәа смаҳахьаз.
Сқыҭа Тамшьи ақалақь Аҟәеи ирыбжьоуп 40 километр. Сара схаҭагьы иааџьасшьартә еиԥш, лассы иааиҩысшеит абри амҩа: сҿаԥхьа иаацәырҵит аӡиас Кәыдры. Уи аӡиас здыруан сара. Ахықәаҿ инхон ҳауацәақәак. Урҭ рахь ҩынтәҟагьы саб сигахьан.
Ҳауацәа рахь сымҩахыҵуа сыҟахызма. Уахь амҩахыҵра акәым, машәыршәа аӡәы сибар ҳәа сшәон: сираргамар ҟалон. Смахәар нҭарсны икны, сааирхынҳәыр искыз? Ихыбгалон ауп сусқәа.
Сымҩа иаҳагьы сгәы ақәбзианы, сгәы ақәбзиамкәа – абжа сахымси, ааԥсарак ҳәа снымԥшӡо, Кәыдры ацҳа снықәсны сҿыҩасхеит.
Сцон сгәы каршәны, сыгәҿыӷьра сҳақәа инарыхго. Амҩаду санын, ишсаҳахьаз ала уи амҩа шиашаз Аҟәа иналалон.
Ҳабла дук сналсны, такәы саанаскьон еиԥш, авиҳәа аԥша насында, машьына ласык насаҩҟьеит. «Ҳаи, иараби, ишԥаласу» ҳәа иааџьасшьеит. Усҟан амашьынақәа усҟак уаҩы ибо иауҟахыз. Иара убри ак заҵәык акәын амҩа саннаҵы избахьазгьы.
Амашьына, хара имцакәа, асаба нықәырч иаразнак иаангылт, сара сызлацоз аган аҽаадкылашәа.
– Иаҭахузеи ари сымҩа акуа? – азнык азы иаасцәымыӷхеит, аха нас уи зынӡаск хьаас исымаӡамшәа, сшьаҿа насырӷәӷәеит. Амашьына снавсырц аԥсык аасыгхон еиԥш, слымҳа инҭасит аӡәы ибжьы:
– Уабацои, дад, апионер?
– Аҟәанӡа, – насҿҟьеит уахь ацара-аара иашьцылахьоу аӡә сакәзшәа, сагьнавсит амашьына. Сажәа сыцәҟәазцәахазшәа иахьыҟалаз сара схаҭагьы иаасгәамԥхеит, аха шьҭа искыз.
– Уаангыл нас. Ҳаргьы уахь ҳцоит. Ҳаиццап, – наиргахит уи ауаҩ ибжьы. Ихтны иҟаз амашьына ихы нхирҳәҳәан, аҷараҳәа ашәгьы наиртит. – Уҭал, уҭал!
Еразнак снатәнатәит исҿаԥшуаз ауаҩы ихаҿсахьа. Иблақәа ссиршәа ихааӡа, иразӡа иҟан. Ихаҿы зегьы дырлашон. Амашьына сынҭалт. Исацәажәоз ахаҵеи уи иватәази рыгәҭа снадыртәеит.
Иааџьоушьашаз џьоукы ракәын урҭ. Исацәажәон, сҭырҵаауан: сан, саб, урҭ ахьынхо, ирымоу, ирыхӡу, сара аҵара шысҵо атәы.
Ауаҩы бла-хаа изгны иҟаз аӡәы иакәын. Кьаҿ хәышлаԥсак ишәын, хыхь маҟа ҟьаҟьак ақәҿаҳәан. Ихахә дуқәа, ихагәҭаны еиҩшаны, иԥхьаҳәан. Иџьымшь еикәаҵәақәа жәпан, еимагалан.
Егьи – шәпа-жәпак иакәын, ибласаркьақәа ирылԥшуаз иблақәа сҭырҵаауан, гәрамгарҭас сыԥхьаӡаны исыхәаԥшуан.
Иқәҳа ицон амашьына. Ауаҩы хаҿылаша убри аҟара дсылаҵәеит, исымҳәашазгьы сирҳәеит – исамхамҳәеи ашкол сҭаларц Аҟәаҟа сышцоз. Сшыбналазҵәҟьа сымҳәеит, аха ус акы сшалаҟаз уеизгьы ирбартә иҟан.
– Ашкол ахьыҟоу удыруама? – ибжьы нарымчны днасазҵааит ауаҩы шәпа-жәпа.
– Исыздырӡом, – сҳәеит, иара убраҵәҟьа инашьҭасырххит: – аха исымԥшаауеи!
– Уаднакылап ҳәа уҟоума? – ибжьы иаҳагьы инаирӷәӷәеит уи. – Зани заби иразымҵаакәа амҩа хара иқәло, уа ирыдыркылаӡом.
Аҵыхәтәантәи ажәақәа хаҳә дук насықәҳазшәа схы насыкәадырҽит. Исҳәо сҿамшәо саақәхеит.
Хаҿылаша, сеиқәа ҟаԥшьи сыблуз ҟаԥшьи иблақәа рыдырхало, шаҟа иснаало гәаҭо, иааимидеит. Инапы насыкәиршан, сааигәыдыҳәҳәаланы, сыбӷа ааишьшьит, нас ҳакгьы ааҭигеит сыхҭарԥа.
– Шаҟа иҳа бзиоузеи! – иааирҽхәеит инарҳәы-аарҳәуа, ҳҿаԥхьа икны. – Сҩызагь дақәиҭтә акы. Сара усгьы... – дааԥышәырччан, ичабра аҳа инахьишь-ҩахьишьын, днацҳаит. – Агьамагь шԥабзиоу!
– Ишәфа, ишәфа! – сааӷьаҵәыӷьаҵәит сара, сыхҭырԥа саԥхьаҟа иааиаганы инарымҵакуа. Уажә аԥхьагьы ирыдызгаларц сҭахын, аха сыԥхашьон, исзыгәаӷьуамызт.
Иргәаԥханы ирфон аҳа. Исфон саргьы саазгоз раҳаҭыр аҟнытә. Ԥыхьа аасҭа аҳа гьамакгьы сзадбаломызт, сгәы иҭыхон сышкол. Уахь акәын схы ахьхаз, саднамкылар ҳәа сшәон.
Ахаҿылашеи ауаҩы шәпа-жәпеи акы неибырҳәалон. Ишурыс бызшәаз здыруан, аха ажәақәа сзеилкаауамызт. Ицәажәон, блала снеимырдалон. Урҭ ирҳәо ируа ҳәа акы агәхьаа сыманы сыҟамызт. Амашьына аццакра гәахәас иҟаҵаны наҟ-ааҟ снаԥшы-ааԥшуан.
Иаарлас ҳамҩа иаваӷӷа иаҳԥыло иалагеит аҩн дуқәа.
Уи Аҟәа акәын, змашьына сҭатәаз ауаа ишырҳәоз ала. Шаҟа лассы ҳаазеи! Сызхара амашьынагь ақәтәаха смаӡеит. Иара саргьы шьапыла саауанаҵы, ақалақь акыр сазааигәахазаап.
Аҩн дуқәа рхыԥхьаӡара есааира иазҳауан, еиваӷәӷәа-еивҵаҟыҟ еивагылан. Ҩба-хԥаны еихагылаз иџьашьо снаргәыдыԥшылон. Урҭ реиԥш абазбахьаз!
Амашьына ақалақь аҽаланахало ианалага, саа-ҳәыҵәыҳәыҵәит сара, сышкол саҩнагоит ҳәа сацәшәаны. Сыгәҭыха анцәырызгагьы, хырҩаа арымҭеит урҭ.
Ус, ҳмашьына ажыжәҳәа иаагылт ҩын дук аԥхьа. Ауаҩы шәпа-жәпа, ашырҳәа дынҭыҵын, уахь дныҩналеит. Амашьына ҳаиҭаҩышьҭнаԥааит ҳара, аха дук хара имцеит, ҩны лаҟәык инеины иаадгылт. Ахаҿылаша, дсахәмаруа, снапы санкны сааҭигеит.
«Ҳаи, Анцәа ииныҳәаша, ари ауаҩ ашкол аҟны сааигазаап», – аасгәахәт сгәырӷьаҵәа, аха сажьазаап. Уи зынӡаскгьы ашкол иеиԥшӡамызт.
Сназгаз урысшәала акы неиҳәеит, хәыҷи дуи уа иҟаз зегьы насыкәшан иаагылеит. Избоит, сџьаршьоит, слакәыршьоит... Схала сшаауаз атәы акәхарын иреиҳәаз.
Иаарласны астол надырхиан ҳнахадыртәеит. Сацәԥхашьаны акрыфара мап ацәыскуа саналага, ахаҿы-лаша ус днасахәмарт:
– Ишԥыкәу ушыԥхашьо.... Уҳақәа анаҳфоз ҳаԥхашьозма ҳара? – сҿаԥхьа астол дахатәаны крифон уи, нас усгьы нациҵеит: – Ҳаргьы иаадыруеит асас пату шиқәҵатәу.
Сахьыҟоу-сахьану, зыҟны сыҟоу, иарбанзаалакгьы акы сзеилкаауа сыҟамызт. Амала, шьҭа еилсыргеит саазгаз, ахаҵа абри аҩны аԥшәымас дшамаз. Уи зынӡа дсылаҵәаӡеит абра. Исызгәакьоу аӡә иакәу џьушьарын.
– Шьҭа ақалақь аҿы ашкол сҭоуп ҳәа ухы ԥхьаӡала! – иҳәеит иара, сыжәҩахыр инапы нықәҵаны. – Уҽырхианы уԥшыз. Лассы адырра уаҳҭоит.
Абарҭ ажәақәа рышьҭахь, саадәылиган снаган амашьына снақәиртәеит. Амашьынарныҟәаҩ урысбызшәала инаиеиҳәеит ажәақәак. Амашьына аақәгьежьын, аҿывҳәа саманы индәықәлеит.
Исзеилкаауам акгьы. Агәҭыха сызҵысит. «Ақалақь аҿы ашкол сҭоуп ҳәа ухы ԥхьаӡала» иҳәеит, нас иауазеи, иаанагозеи – «уҽырхианы уԥшыз?» Иабыкәу сҽырхианы сахьыԥшуа? Ашкол ахь ами, мшәан, сахьаго амашьына? Уи ҽырхиарас иаҭахузеи? Амашьына сааҭыҵны сҩызцәа снарылалоит ауп. Дызусҭахарыдашь абри иара ихаҭа? – абас сышхәыцуаз, амашьына ақалақь иҩалсны, сызлаанагаз амҩа ианыршәланы аҿыҩанахеит. Ицоит ишьҭхысаа шьҭахьҟа. Аа, санаанагоз избақәоз: амшын иаваҟаҵоу аҭӡамц ду, аԥсара, ацҳақәа...
«Сабеиго, мшәан, ари амашьынарныҟәаҩ? Деилагазар? Иарҳәаз изеилымкаазар?» – схәыцуеит, сеиҭахәыцуеит. Иара ихаҭагьы ибоит сшыҳәыҵәыҳәыҵәуа, сшыгәжәажәо. Ҿиҭӡом. Сыгәхьаагьы икӡам. Иблақәа еихмырсыӷьӡакәан ԥхьаҟа дыԥшуеит. Блаҵыхәала зны-зынла даасыхәаԥшлоит сахьиватәоу. Илакҭа цәгьоуп, избоит сыҳәыҵәыҳәыҵәра зынӡаскгьы ишиҭахӡам. Снаиазҵаашан, аха иабаҟоу, ибызшәа сыздырӡом... Ибызшәа удыруазаргьы – уицәшәаны узиацәажәарым.
Схәыцрақәеи сыгәжәажәареи рыда уаҳа акы аасызмырҽеиӡеит. Ахыҭҟьа еиԥш ицоз амашьына, аӷьӷьаҳәа Кәыдры ацҳа инықәҩрит. Ус сама ахыгәҳәа Тамшь адәқьанқәа рыҟны иаакылсит.
Иҟасҵагәышьоз? Баша иӡит сџьабаа. Уаҳа ԥсыхәа анамоу, сцагәышьап аҩныҟа ҳәа амашьына ақәҵра сҽаназыск, амашьынарныҟәаҩ смахәар нҭарсны иааникылт. Симышьҭит.
– Папа, мама... – издыруаз ажәақәа наиасҳәеит. Аха иара ԥыхьа аасҭа иаҳа длахҿыхызшәа збеит, аччаԥшь аақәжжит ихаҿгьы.
Папа, мама, папа, мама... – иаргьы инеиҳәан, инапқәагьы неинҟьа-ҩеинҟьеит, уиала акы сирдырырц иҭахын.
Еилыскааит. Аҩныҟа сигарцоуп. Уи сҭахӡагәышьам сара. Сахьыманшәаламхаз азхан. Уажәы ари симаны уа даннеи, зегьы иҳәашт. Зынӡа сираргамоит. Аха изурызеи, мап-чапҳәа акы иузаҿакуа иакәӡам.
Ҳаҩнынӡа ҩ-верск ракәын ибжьаз. Абырсааҭк азы ҳанкылҟьеит убрагьы.
Иҟалаз рзымдыруа игачамкны, аҩны иаадәылҵит сани саби, агәыргәыр ахга амашьына ашҭа ианааҭала. Дгьыл ахаан арахь машьынак ықәнагалахьазма. Уи аҟны мацара инхандаз ирыбаргәыз – уи аҵкысгьы иџьарымшьеи, уаҩ дук иаҳасабала, амашьына санааҭыҵ сара.
Амашьына абжьы еизнагеит агәылацәа. Аурысбызшәа бзианы издыруаз аӡәгьы дааит.
Ааха ӷәӷәа исоурц иҟаз шысычҳаша ҳәа сҽазыҟаҵо сгылан. Амашьынаныҟәцаҩ дцәажәон. Агәыла еиҭеигон.
Баша сшәон сара. Ааха ӷәӷәа акәым, иреицәа-иреиҵа гәынҷыхьажәакгьы смаҳаит. Иаҳагьы сыгәцараркуа иалагеит сани саби. Мчыбжьы наҟьак сара исҿӡан, сымаҭәа-сҩыҭәа сеибырҭон, сеимаақәа қәдыршәуан, ишрылшоз ала фатәы хаала сдырчон. Амчыбжьы аанҵәеит, саргьы Гагратәи аԥсуа школ-интернат сынҭалеит.
Мышрақә амҩа сықәмлоз, сыхҭырԥа ҳала ирҭәны. Сыҭҵаауа, Аҟәаҟа сго-сааго сызмаз аҩыџьа – уаа дуқәазаарын. Урҭ Аԥсны ашколқәа зегьы знапы ианыз Самсон Кәагә-иԥа Ҷанбеи (Кәагә Иаков ҳәагьы иарҳәон) Андреи Мақсим-иԥа Ҷоҷуеи ракәын.
Самсон Ҷанба сара схәыҷра иузаҟәмго иалахәыз уаҩын. Убасҵәҟьа далахәын уи сыҷкәынрагьы. Раԥхьаӡа амҩа иаша сзырбаз, сықәзҵаз иара иоуп. Схәыҷра дшадҳәалаз атәы зҳәо акы-ҩба жәа зыҩхьан уаанӡагьы. Ари астатиаҿы исгәаласыршәарц сҭахуп сара схаантәи аҿар дшырзыҟаз, ишыгәцареикуаз ҳазҳәо хҭысқәакгьы. Гагра абыжьбатәи акласс саналга, сиаргеит Аҟәаҟа, Нестор Лакоба ихьӡ зху аԥсуа школ ашҟа, 8-тәи 9-тәи аклассқәа рылгаразы. Усҟан ихарҭәаау абжьаратә школ 9 класск ракәын иамаз. Абраҟа
ҳаибадырит, лассы ҳаиҩызцәа бзиақәахеит Леуарса Кәҵниеи сареи.
Ҽнак, ҳҵатәхәқәа ҳанрылга ашьҭахь, хаицәажәо ҳшеидтәалаз, сара исҳәеит ашкол сҭалашьа атәы, сыбналаны сышцоз Самсон Ҷанба дышсықәшәаз, нас имашьына сҭартәаны сшигаз.
Леуарса, иџьеишьаз еиԥш, иџьеимшьазгьы ҟалеит:
– Уанаџьалбеит, абгақәа урымфоз! Адачеи Аӡҩыбжьеи рыбжьара, рыцқәа хуа, амҩаду ианылоит, – абри анаҩс, иаамырхьааӡакәа, иџьеимшьазгьы нациҵеит: – Саргьы Самсон иоуп ашкол сҭазҵаз. Мшәан, уареи сареи ҳамацара ҳаума, – инеиқәиԥхьаӡеит ашкол иҳацҭақәаз ҷкәынеи ӡӷаби аӡәырҩы рыхьӡқәеи рыжәлақәеи.
Ицеит хәбаҟа шықәса. Леуарсеи сареи ҳастудентцәахеит – Леуарса Москватәи институтк дҭан, сара – Нхыҵ Кавказтәик.
1935 шықәса алагамҭазы, аӡынтәи аԥсшьара мшқәа раан, сааит сара Аԥсныҟа. Леуарса Кәыҵниагьы абраҟа сиқәшәеит – уигьы, сара сеиԥш, ԥсшьараҳәа даазаап.
Амш каххаа иҟан. Амра хааӡа иԥхон, убас ихааӡа иԥхон бзанҵык ус имԥхаӡацызшәа ҳгәы иаҳнаҭон. Иеҵәҟаҟараӡа иҟаз ажәҩан убасҟак ицқьан, илаҟәын, акипарис кахәхәақәеи адац ҽеимыртаӷақәеи шьаҟақәас ирыҵагылазшәа аабон. Иҭынчӡа, ирхәыцгаха амшынгьы, уи ажәҩан аԥштәы аԥштәын, ҽазны еиԥшымкәа, еилыџьџьаауа ҵаҟа аҭра иҭаиан.
Краамҭа тәымџьара ҳаҟаны ҳанааи, ҿыцбарах ибаны ҳаигәырӷьон Аԥсны аҳҭны-қалакь. Ҳазгәыкӡаны ҳахьыҟаз акәхап, амшынгьы, ажәҩангьы, ашәаԥыџьаԥгьы, ишаабац еиԥш акәымкәа, хараӡа еиӷьӡаны изаабоз.
– Леуарса, уааи ҳцаны даабап Самсон Кәагә-иԥа, – ҳәа насҿыҵҟьеит зны, ҳнеи-ҩеиуа иареи сареи аботаникатә баҳча ҳшыҵаз. – Абраатәи ҳауацәа-ҳҩызцәа Анцәа ишиҳәара иҟоуп усгьы, – убас рзаҳҳәон Леуарсеи сареи
абаҳча иҭагылаз аҵлақәа. Аҟәатәи ашкол ҳанҭаз лассы-лассы абраҟа ҳмаалоз, абратәи аҵлақәа ҳрыҵатәаны ҳҵатәхәқәа ҳмырхиалоз, ажәеинраалақәа ҳмыҩлоз.
– Саԥхьа рахә уоуеит, – ааҭирҟьеит Леуарса, – абри абаҳча ҳанҭыҵлак, убрахь ҳхы ҳархароуп ҳәа уасҳәарц сгәы иҭамыз.
Убас егьыҟаҳҵеит ҳара.
Самсон Кәагә-иԥа усҟан Аԥснытәи ашәҟәыҩҩцәа Реидгыла напхгара азиуан. Азнык азы дшанхашәа даанхеит, аха нас ашырҳәа истол днадҵын, ҳашҟа иҿааихеит.
– Уа бзиала шәаабеит! – иҳәан, иҩнапыкгьы еиҵыхны ҳажәҩахырқәа ирықәҵа – ҳааигәыдиҳәҳәалт. – Афырхацәа!.. Ҳаи, ианаамҭаҵәҟьаз шәмааи! – Ҷанба днаҳадҵын, насҭхашәа дааҭгылан, ибжьы еиԥш ихааӡа, игәыкӡа иҟаз иблақәа ҳненмда-ааимдо иааҳхигеит – иҵегь ҳҭиҵаауан, абык иԥацәа краамҭа имбацкәа ианибалак, иҽынарҟәыҭхашәа дҩагыланы шаҟа ирызҳаз-ирыцлаз збоит ҳәа блала ишгәеиҭо еиԥш. – Шәхаҵахеит, – иаалырҟьаны ибла разқәа сара сахь иаахьаҳәит. – Уара усымбеижьҭеи крааҵуеит, аха усхашҭуа џьумшьааит. Исгәалашәоит зны ухтырԥа-ҟаԥшь иҭыхны аҳақәа анҳҿоуҵозгьы, – Самсон Кәагә-иԥа ибжьы иҵегь инеиҵыхны, инациҵеит: – ҳшәеигәырӷьоит. Шәышәҟәқәа – «Аамҭа бзиеи» «Аҟамеи» ҳгәарԥханы ҳрыԥхьеит.
Леуарсеи сареи убасҵәҟьа блала дҭаҳҵаауан, ҳиеигәырӷьон ахаҷа-хаҷаҳәа ҳаԥхьа игыланы ицәажәоз ауаҩы.
Чанба, зны дшызбахьаз еиԥш, ихахәы жәпақәа ихы агәҭаҿы еиҩшан, наҟ-ааҟ иԥхьаҳәан, аха усҟан аасҭа, уарла-шәарла акәзаргьы, хәыц шкәакәақәакгьы алаԥсан. Иӡара инҭашәо иӡахыз икьаҿ каҳуаԥштәи, уи иаԥштәыз игалифе-еиқәеи, џьара қыҷырак рымаӡамкәа, аҷалап еиԥш ицәа иақәшәо, ианаало иҟан. Иеихада инахагылоз имагә
еиқәаҵәақәа убасҟак ицыҩцыҩуа ирыцқьан – ухаҿы рнубаалон.
Самсон Кәагә-иԥа, истол дахамтәакәа, ганхашәа игылаз аҟәардәқәа рахь ҳиманы днеин днатәеит, наҟ-ааҟ ҳаргьы ҳнаиваиртәеит.
– Афырхацәа! Аҵарагьы бзианы ишәҵоит. Уигьы ҳаигәырӷьоит.
Ҳҩымҭақәа рдырра мацара акәымкәа, ари аҵарагьы шаҳҵо идыруазаап ҳәа сгәы инҭысҳәаан, Леуарса иахь санынхьаԥш, иара Леуарса ихаҭагьы са сахь ихьаԥшымҭа нақәшәеит. Уигьы сара сгәаанагара аҩыза гәаанагарак шиоуз ҩашьомызт.
– Самсон Кәагә-иԥа, шәышԥаҟақәоу шәара, шәыҩнаҭа? – гәык-ԥсыкала днаиазҵааит Леуарса, аҩыџьагьы қыҭак иалиааз шракәыз мҩашьо.
– Иҳабаргәузеи, – иҳәеит Ҷанба, агәацԥыҳәара ду иманы. – Шәара шәеиԥш ахьыбҿар ахьҳаҵагыло, ҳхы ҳахашшаауа ҳзыҟалома.
Сара, сацәыԥхашьашәа, иаҳа сҽаанкыло сшааиуаз, сгәы иныҵаххӡан, инасыҿҟьеит:
«Иалкаау» шәҩымҭақәа Нхыҵгьы бзиа ирдыруеит.
Самсон Кәагә-иԥа днасҿаԥшын, иҿаԥха-ҿачча гәыбзыӷ ҩысҭаарак ахь ахы нархашәа, ҿааиҭит:
– Уаагьы иҟазар акәхап Сеидыҟраа.
– Макьана иҟами, – иаҳа саалахҿыхшәа аҭак ныҟасҵеит саргьы.
Сааҭк аиҳагьы ҳанкылан ҳиман Ҷанба, ҳагәқәа ҟаҵо, ишьҭыхуа, ԥхьаҟатәи ҳаԥсҭазара ссиршәа ирԥшӡаны дахцәажәо.
Аҵыхәтәаны Самсон Кәагә-иԥа иааџьаҳшьартә еиԥш еиҭа аацәыригеит ҳанидикылоз раԥхьаӡатәи иажәақәа: – Афырхацәа! Ианаамҭазҵәҟьа шәааит.
– Избан ианаамҭазҵәҟьа? – иааизымычҳакәа ҿааиҭит Леуарса.
– Ианаамҭаҵәҟьаз, ианаамҭаҵәҟьаз! – ҩынтәгьы инеишьҭарххны иҳәеит Самсон Кәагә-иԥа. – Аус ду ҳзыԥшуп. Уаҵәы хәылԥазы асааҭ 7 рзы ҳарԥылараны ҳаҟоуп аҳәаанырцәтәи еицырдыруа ашәҟәыҩҩцәа. Урҭ ирыцуп ҳара ҳтәқәагьы – убас еицырдыруа аурыс шәҟәыҩҩцәагьы. Ақәгыларақәа ҟалоит. Сгәы иаанагоит ҳшәырԥхашьарым ҳәа. – Ҷанба ибжьы аарԥшқаӡаны, хьаагарак аныԥшуа инациҵеит: – Ишәылшарыма?
Еибыҳәаны ҳаҟазшәа, еразнак ҳаицҿакны ҿааҳҭит: – Иҳалшоит!
Азра Анцәа итәарҭа ҳәа ззырҳәо ҭыԥуп. Ашьха ашьапаҿы игылоуп, иаакәыршаны ԥхынгьы-ӡынгьы збыӷьқәа камԥсаӡо иеиҵәҟаҟараӡа иҟоу ҵлароуп. Абӷькамԥсара мацара акәым, аӡынгьы зышәҭқәа зҿассы изҿоугьы убап. Закәтә фҩы хааузеи уаҟа уԥынҵа иҭасуа. Шаҟа иҭынчроузеи, иԥсшьарҭа бзиоузеи!
Азра, Азра, ахьӡгьы шаҟа иԥшӡоузеи. Аха џьоукы, иаҳаракгьы еиҵагылаз аҿар, ирзымдыруазар ҟалап ари закәу. Ус ахьӡын ԥыхьа уи аҭыԥ, уи аҩны – уажәы ашьха ашьапы зҽаларс, згәышԥы амшын ахь ирха, мраҭашәареи мрагылареи рышҟа зымҵәыжәҩақәа еиҵҳәа игылоу аҩны лаша, Акурортологиа аинститут захьӡу аҩны ду.
Абри аҩны азал ҭбааҿы иҟан аизара. Уи иалахәын анемса поет Иоганнес Бехер, авенгр поет Антал Гидаш, Индиатәи ашәҟәыҩҩы, апоет Рабиндранат Тагор, аурыс поетцәа Николаи Браун, Александр Жаров убас иҵегь апоетцәа, ашәҟәыҩҩцәа. Аԥсуа поетцәа ҳәа ҳарҭгьы, Леуарсеи сареи, уи агәыԥ ҳаларыԥхьаӡеит.
Аизараҿы иҟан аминистрцәа, анапхгаҩцәа, аԥсуа интеллигенциа, астудентцәа, аҵаҩцәа.
Самсон Кәагә-иԥа, аизара аартны, дрыхцәажәеит аԥсуа жәлар рҳәамҭақәа. Иҳәеит иаҳаракгьы убарҭ аҳәамҭақәа ишырхылҵыз аԥсуа литература. Ҿырԥштәыс иааигон
аҳәамҭа бзиаӡақәа. Нарҭааи Абрыскьыли данрыхцәажәоз, асасцәа ссиршәа ибаны иӡырҩуан. (Асасцәа рахьтә иҟан аурысшәа заҳауазгьы, насгьы дыҟан аиҭагаҩгьы, исгәалашәом анемса бызшәахь акәзу, англыз бызшәахь акәзу џьара иеиҭеигон).
Ҷанба еицырдыруа ашәҟәыҩҩцәеи апоетцәеи данрыхцәажәа ашьҭахь, даара дацԥыҳәаны рыӡбахә иҳәеит аԥсуа шәҟәыҩҩцәа ҿарацәа, апоетцәа, еиҵагылаз аҿар. Ибзианы дҳахцәажәеит Леуарсеи сареи.
Аиаша ами, ҳара ҳагьааибаршәеит: аҭакԥхықәра ду ҳадмыз. Иҳәатәуп, Леуарсеи сареи ибзианы ҳҽазыҟаҳҵахьан. Ҷанба иҳаиҭаз адҵа, иԥшьоу дҵак еиԥш иԥхьаӡамыз. Аха, егьа умҳәан, асасцәа ашәҟәыҩҩцәа дуқәа ҳрыламыз, ҳхы ҟәнаҳшьон.
Раԥхьа асасцәа рахь ихы наирхеит Самсон Кәагә-иԥа ақәгылара зҭаху ҳәа.
Антал Гидаш аурыс бызшәагьы идыруан, иагьихәеит аԥшәмацәа ахы ркааит ҳәа. Ҷанба дааԥышәырччан, аԥсуа жәаԥҟала аҭак наииҭеит: «Асас анасыԥ ицуп, убри аҟынтә аԥыжәара шәара ишәымоуп».
Асасцәа Ҷанба иажәа ргәы иахәан, рыхқәа неидыркылт. Рабиндранат Тагор, иҩыҵра иамаз аџьыбаҟынтәи шәҟәы хәыҷык аацәыриган, акгьы ҩаниҵеит, иҟалап уи ажәаԥҟа акәзаргьы.
Браун жәеинраалак даԥхьеит. Даԥхьеит даҽакгьы. Аҩбатәи акырӡа еиҵыхыз ҩымҭан, азыӡырҩра уарааԥсартә иҟан. Леуарсеи сареи даҳгәамԥхеит уи апоет. Уажәы-уажәы иҭаҷкәым раҵәаны иҟьон, дыкшон ицәымӷыз аӡәы иааигәа дгыланы дисуазшәа. Аӡырҩцәа рлымҳа иазычҳарым уҳәартә ибжьы даҵасны ихеигалон. Уаҩы игәы иаанагарын иҩымҭа аҩнуҵҟатәи амаџьанара быжь дула ихиҩарц иҭахуп ҳәа. Напеинҟьара дукгьы иаҭәашьамхеит. Александр Жаров иҩымҭақәа хараӡа еиӷьны, иаԥхьашьагьы
бзиан, иаамысҭашәан. Леуарсеи сареи иҿаҳҵаашагь аабеит: асценаҿы ахымҩаԥгашьа, аҽеиҿкаашьа, аԥсабара иунаҭаз бжьыла аҩымҭа аԥхьашьа.
Антал Гидаш даараӡа илахҿыхыз поетын. Иажәеинраалақәа венгр бызшәала дрыԥхьеит; акгьы – урысбызшәала. Иқәҵымҭаз дхаҿ-хаччо ус иҳәеит:
– Даҽа шықәсык анаҩс сеиҭаараны сыҟоуп Аԥсны. Уаанӡа аԥсшәа сҵоит, нас аԥсышәалагь сҩымҭа саԥхьоит.
Сасгьы-ԥшәымагьы агәырқьҳәа рнапқәа ҩеинырҟьеит, авенгр поет дзыԥхьаз иҩымҭақәеи ари ииҳәази ргәы иаахәеит зегьы.
Рабиндранат Тагор дзыԥхьаз уаҩы изеилкаауамызт. Нас ишсаҳаз ала, уи бенгаль бызшәала даԥхьон. Еиҭазгозгьы уаҩ дыҟамызт, аха иаԥхьашьеи ихымҩаԥгашьеи рыла зегьы тҟәаны игон: зны иҽеиҵых, игәышԥы ааҭигон, зны иҽааиҵеицалон, иҽиреиџьуан убасҟак ижәҩахырқәа неидкьысларц акгьы аарыгхомызт, даҽа зынгьых ишьаҿа нырҭбааны, ижәҩахырқәа неиҵых, иаԥхьа итәаз ауаа илаԥш нархигон. Ибжьы дуцәамызт, аха иҿацан, уеилнашьаауан.
Иаԥхьеит аӡәырҩы рҩымҭақәа. Исгәалашәом уажәы урҭ рыхьӡқәеи рыжәлақәеи. Исыздырам Иоганес Бехер акгьы дзамыԥхьаз, аха бзиа исгәалашәоит: адырҩаҽны иаҳгәарԥханы ҳаԥхьеит Леуарсеи сареи «Советская Абхазия» урыс бызшәала еиҭаганы ианыз аԥхьарцарҳәаҩы ԥҳәызба илызкыз иажәеинраала. Автор ихала даԥхьаны ауаа рлымҳа аҟынӡа инамгаӡакәа, дара рхала иаԥхьарц иҭаххазар акәхап. Ус апоезиатә ҩымҭа аилкаара иаҳа имариами.
Аҵыхәтәаны, Леуарсеи сареи ҳашҟа даахьаҳәны, ус ҿааиҭит Самсон Кәагә-иԥа:
– Аԥшәмацәа, ишәымоуп ажәа.
Ҳҩыџьагьы ашырҳәа ҳҩаҵеибарҟьан, асцена ҳнеины ҳҩықәлеит. Ҳара ус иӡбаны иҳаман: Гидаш иҩымҭа
ала ҳалагарц. Уаанӡа, 1932 шықәсазы Леуарсеи сареи иеиҭаагахьан, иагьаҳкьыԥхьхьан Гидаш ипоема «Асалам дунеитә револиуциа ашәҟәыҩҩцәа рахь» захьӡыз. Уи уажәтәи ҳҭагылазаашьа акыр иақәшәоз, ианаалоз иреиуан.
Аԥхьа Леуарса дналагеит:
«Амадиараа!
Илбааргоз асоветқәа
Рхаҵара ашәа
Еихсыӷьуам –
Ишгац игоит.
Асоветқәа
Мчы ӷәӷәала ииз,
Иҭахом –
Мчы ӷәӷәалагьы иҿиоит.
Иааимыздеит саргьы:
«Афранцызцәа!
Раԥхьаӡа ахақәиҭраз
Ашәақь-мца иаҿагылаз шәара,
Зегь раԥхьаӡа Адунеи иқәзырҩыз
Интернационал –
Ашәа ссир аҳәара».
Деиҭаналагеит Леуарса:
«Америкаа!
Џьон Рид иаԥҵамҭа ду
Зегьы ирыламҩи,
Зегьы ирымбеи!
«10 мышрыла ашьаҭаҟынӡа
Ишеибаку изырҵысыз адунеи».
Еиҭааимыздеит:
«Асовет уаа!
Егьа ихаразаргьы,
Ирбоит ублақәа
Уралтәи атруба
Дуӡӡақәа.
Егьа ихҩазаргьы
Ублақәа,
Ирҿаҷҷоит
Урҭ рреволиуциа
Амцабзқәа».
Абас инеимда-ааимдо, 10-15 минуҭ ҳаԥхьон, нас, ҳҩыџьагьы ҳабжьқәа иаҳа инҭганы, инхҳаркәшеит:
«Асовет шәҟәыҩҩцәа, Асовет уаа,
Шәеиҭаҳгәалаҳаршәоит
Ҳара,
Шәзаҳгәалаҳаршәо –
Иҵегь ирыӷәӷәаӡаны
Шәҳамазаарц
Ҳгәы аҵа шәҭакны».
Абри анаҩс ҳара ҳхатәқәагьы акака, ҩба-ҩба ҳрыԥхьеит.
Иҟалеит анапеинҟьара ӷәӷәа захьӡу. Аԥсшәа, аурысшәа, егьырҭ абызшәақәа ҩеилаԥсеит. Асасцәа ҳара ҳзыԥхьаз аӡәы акы еиликаауа дауҟахыз. Ҳаԥхьашьеи, ҳқәыԥшреи, нас ҳбызшәа акаҩшьеи роуп ргәы иахәаз.
Ҷанба сасгьы-ԥшәымагьы акыр идырцалеит, аха дамыԥхьеит иҩымҭа. Уи аизарақәа рҿы, Леуарса ишсеиҳәаз еиԥш, ицәымӷын аԥхьара, ахӡыргара, џьоукы рзыӡырҩра хараӡа еиӷьеишьон.
Абраҟагь убас иҟалеит: аҿар рзыӡырҩра зҭахыз, рыбжьы иаҳаит, иаҳаит зынӡаскгьы игәы ишҭаӡамыз, дшақәымгәыӷӡоз аган ахь ала. Ҷкәынак ажәа даҳәан, асцена днықәгылт. Ишеилаҳкааз ала, уи дыстудентын. Аҷкәын апҟаҩҳәа аҿааирхеит, аҿааирхеит аха ишԥа: бӷьыцкгьы џьара имкӡакәа, ус ҿырҳәала, насгьы агәацԥыҳәара ду аҵаҵаны, даԥхьоит Самсон Ҷанба иажәеинраала «Ҳаит, амарџьа, афырхацәа!» Даԥхьеит ахы инаркны аҵыхәанӡа, џьара аҿахара акәым, еихәласракгьы имаӡамкәа.
Ҳәарада, уи иқәгылахьаз апоетцәа аӡәы дааиҵахартә ихы ҳаимырбеит.
Аҷкәын асцена дышналбаазҵәҟьа, иҭыԥан днықәгылеит шықәсык-ҩышықәса рыла диеиҵбуп ззуҳәашаз ӡӷабкгьы. Ацәа хаа ахаҵаны, зынӡаскгьы ирҟәымшәышәӡаны днаԥхьеит уигьы Ҷанба иҩымҭа «Ашьха ҭыԥҳа» ацыԥҵәаха.
Есқьынагьы иԥхашьа-ԥхаҵоз Самсон Кәагә-иԥа, иааицәымыӷхеит: иҩымҭақәа иара дырмыԥхьакәа, аҵаҩцәа аирԥхьозаап ҳәа ауаа агәаанагара роуеит ҳәа хьаас иҟаҵаны. Уи акәхап даҽа ҵаҩыкгьы аԥхьара иҽаназик, Ҷанба даанкыланы дызиацәажәозгьы. Урҭ иаҳцәыхаран, еибырҳәоз ҳзеилкаауамызт, аха Ҷанба аҵаҩы акы дшаԥирҟәҟәаауаз, даҽак шидигалоз зегьы еилаҳкаартә иҟан.
–Абригь Ҷанба иҩымҭа даԥхьарц иҭахызар ҟалап,– Леуарса снеиҿахәҭхәҭит сара.
– Анцәа иныс, убас иагьшыҟоу, – иҳәеит Леуарсагьы, нас иааигәалаиршәеит зны исеиҳәахьаз: Самсон Кәагә-иԥа аҿар дшырхылаԥшуа, ирацәаҩны ашколқәа ишырҭеиҵахьоу.
– Аҷкәын даԥхьеит Дырмит Гәлиа иажәеинраала «Сыхаара сыԥсадгьыл... абас улахь зеиқәузеи?»
Ари ажәеинраала аҷкәын иара иҵаны имаз акәзу (уи аҵаҩцәа шамахамзар зегьы ирдыруаз жәеинраалан), уажәы Самсон Кәагә-иԥа идигалаз акәзу здырхуадаз.
Ақәгыларақәа рнаҩс ауаа неилаҩҩит азал аҟны. Иоганнес Бехер ҳара, аԥсышәала иаԥхьаз, зегьы ҳааизиган ҳагәҭа дааҭгыланы, ус неиҳәеит:
– Гәыт, гәыт! – нас урыс бызшәала дазҵааит ажәа «хорошо» аԥсышәала ишԥаҟало ҳәа.
– Абзиа, абзиа! – ҳабжьқәа неилаҳаԥсеит. Бехер иаҳа изааигәашәа игылаз ҵаҩцәак инапқәа аарыкәиршан, ҿааиҭит быжьгәаҩала еилыхха, ицқьаӡа, аԥсуак иҳәозшәа.
– Абзиа, абзиа! – Абри анаҩс асас Самсон Кәагә-иԥа иахь дниасын, еиҭа иеиҳәеит: – Абзиа, абзиа!
Самсон Кәагә-иԥа асасцәагь аԥшәмацәагь ааилаирччеит иаалырҟьаны. Антал Гидаш ишәҟәы цәаҟаԥшь Леуарсеи сареи иааҳамихын, ашьшьыҳәа Гидаш днаидгылт, дҿаԥха-ҿаччо убасгьы неиҳәеит:
– Уара шықәсык уадхалоит аԥсшәа аҵара, ҳара ҳпоетцәа уахыки-ҽнаки рыла шәыбзшәа иагьырҵеит, уҩымҭагьы еиҭаганы абра иаԥхьеит. – Ҷанба ашәҟәы цәаҟаԥшь авенгр сас инаииркит.
Асасцәа еигәырӷьаны ақәҿырҭит ари, инеимда-ааимдо иагьнахәаԥшит ашәҟәгьы. Уи ацәа ҟаԥшь ианын Ҷанба иажәақәа шаҳаҭра рзызуаз, зегьы еилыркаауаз алаҭын нбанқәа рыла иҩыз ажәақәа, автор ихьӡи ижәлеи:  
Ҳаргәырӷьон, ҳаҟара ҳацнаҵон Леуарсеи сареи абри аиԥылара. Ҳара ҳаҵкысгьы даргәырӷьозар ҟаларын иара Самсон Кәагә-иԥа ихаҭагьы. Ауха ҳанеилгагьы, ҳауишьҭуамызт, краамҭа дҳацны ақалақь ҳалан, ҳнеиҩеиуа.
Ҳанеиԥырҵуаз ус ихәеит:
– Акы сгәы иҭоуп. Макьана исҳәом. Убри сзыҟаҵар, уахатәи ҳаиԥылара аҵкысгьы шәаргьы саргьы ҳзыргәырӷьаша акоуп.
Аиашазы, Леуарсеи сареи акыргьы гәырхыҭхыҭгас иаҳзыҟалеит уи, еилкааны иҳамазарцгьы ҳҭаххеит, аха иаахтны аҳәара ҳзыгәаӷьуазма.
Ус жәабаҟа мшы цеит. Ҽнак, ҳинститутқәа рахь уаҵәы ҳцараны иахьа еиԥш, Ҷанба дҳаԥхьаны ҳаигеит икабинет ахь.
Самсон Кәагә-иԥа, иҳәатәуп, бзанҵык илахь еиқәны дҳамбацызт. Уи есқьынагьы длахҿыхын, иблақәа ихаччон, игәыбзыӷын, «адунеи шаҟа ибзиоузеи» рҳәозшәа акәын ишыҟаз. Уи аҽны иблақәа рымацара ракәымкәа, иџьымшьқәаҵәҟьагьы гәырӷьозшәа, иччозшәа аабеит.
Дааҳадгылан, ҳџьыбақәа конвертк-конвертк нарҭеиҵеит, нас раԥхьатәи амш азы ишыҟаиҵаз еиԥш, ҳагәҭа дааҭгылан, иҩнапыкгьы ҩеиҵыхны ҳажәҩахырқәа инрықәҵа ус наиҳәеит:
– Ҳгәахәтәы наӡеит! Анцәа диныҳәааит Нестор Апполон-иԥа! – Ҷанба есқьынагьы дҭынчӡа, дыҭгыла-ааҭгыло ицәажәалоз ауаҩы, убри аҟара иԥсахы имхарацәаха дыҟан, иааџьаҳшьеит Леуарсеи сареи, иҟалазеишь ҳәа. – Анцәа диныҳәааит. Шьҭа шәеиқәшәоуп шәҩыџьагьы. Шәинститутқәа шәрылгаанӡа, есымза Аԥснынтәи 100-100 мааҭ аԥара шәызԥиҵәеит.
Ари ҳара ҳзын аус дуӡӡа захьӡу акәын. Ҳастипендиақәа рхыхь даҽа 100–100 мааҭ аиура насыԥмыз.
Еразнак ҳнапқәа наикәҳаршеит, убри аамҭазы зынӡаск иҳазгәакьаӡоу аӡәы ҳәа дҳаԥхьаӡеит Самсон Кәагә-иԥа.
– Иҭабуп! Иҭабуп! – иеицаҳҳәеит ҳҩыџьагьы.
– Шәызхаҭабуазеи? Уи аиҳабыра роуп изашәҳәаша, – иҳәеит Ҷанба. – Сара изуазеи?
Есқьынагьы ахӡыргара зҭахымыз, зҳарҭа-сырҭа умбаӡо аус дуқәагьы зырҿиоз ауаҩы, уажәы акгьы иалаҟаӡамыз аӡәызшәа иҽҳирбон. Леуарсеи сареи ибзиаӡаны еилаҳкаауан ҳара ацхыраара ҳазҭаз раԥхьаӡа инаргыланы иара Ҷанба шиакәыз. Уи хымԥада, даара дахаҵгылт, анахь-арахь дшаҟьеит. Нестор Лакоба ихаҭа иҟынгьы днеизар акәхап.
Самсон Кәагә-иԥа ҳнаскьаго, акыр жәа ҟәшқәа ҳаиҳәеит, дҳабжьеит. Уи ацхыраара иҳаиҭаз аҵкыс рыҵаркуан ҳара ҳзы иажәақәа, есқьынагь ихааӡа, игәыҟаҵагаха иҟаз ажәақәа.
Уаҵәтәи ҳамҩақәлара ҳазхәыцуа ҳашнеиуаз, иҳаӡбит Армавирынӡа ҳаиццарц. Леуарсеи сареи убри аҟара ҳаизгәкны бзиа ҳаибабон, Армавирнӡагь купек аҿы ҳаицыҟазаара акыр иаԥсаны иҳаԥхьаӡон.
– Ари убома, ари убома! – иаалырҟьаны ҿааиҭит Леуарса, иџьыба иҭарҵаз аконверт хымткәа, ус аҵкарқәа неимыхны дҭаԥшуа. – Уџьыба иҭых, иҭых уара утәгьы...
Ҳконвертқәа 300-300 мааҭ аԥара рҭан. Самсон Кәагә-иԥа ашәҟәыҩҩцәа Реидгыла аганахь ала ҷыдала ҳара иаҳзиԥшааз ԥарақәан урҭ...
Акы ҳҳәарц ҳҭаххеит ҳҩыџьагьы, аха иаҳҳәашаз ҳҿамшәеит. Ҳшанхашәа ҳаидхаланы ҳаихәаԥшуан. Ҳаихәаԥшуан, аха ҳхаҿқәа ракәӡамызт иаабоз – Самсон Кәагә-иԥа ҳагәҭа дгылазшәа ҳаԥхьаӡон. Адәыӷба ҳҭаны ҳахьцозгьы дҳацын. Иара итәы акәын иаҳҳәоз, уажәы-уажәы ҳажәа иалаҳҵон ихьӡ.
Абарҭқәа рышьҭахь, хҭыс бааԥсқәак ҟалан, сҩызеи сареи ҳаицәыӡит: сара даара хараӡа сахнагеит. Хараӡа, аха есқьынагьы сгәы дҭан, сизхәыцуан абык иеиԥш иаҳзыҟаз ауаҩы. Ҽнак, ари ҟалеит 1937 шықәсазы, сшақәымгәыӷӡоз шәҟәык кылҟьа исызнеит – сара убра сыҟанаҵы шәҟәы бӷьыцкгьы зыхьӡ ала исмоуцыз сҩыза бзиа иҟынтә. Леуарса ус иҩуан: «Издыруеит агәырҩа дуӡӡа узҭаша ак шакәу ари. Ааи, агәырҩа дуӡӡа, сара исымоу агәырҩа еиԥшу. Уара уажәы уҭагылазаашьа зеиԥшроу ала, иуасымҳәар акәын... Иуасымҳәар... ишԥауцәызӡари? Иуцәызӡаша аума?.. Мап, мап, исылшом... суҳәоит угәы каумыжьын: сынтәа Самсон Кәагә-иԥа Ҷанба залымдарыла дҭахеит. Сеиҭауҳәоит угәы каумыжьын. Иԥхьаӡа уи дыҟоушәа, дҳалагылоушәа. Иҩнапык рыла ҳаигәдиҳәҳәалоушәа. Иугәаламшәо икабинет аҿы иҩнапык ааҳакәыршаны ҳанигәдиҳәҳәалоз. Убасҟан са сыжәҩахыр иқәыз инапы аԥхарра иахьагьы-уаҵәгьы, сыԥсы ҭанаҵы исзынхоит. Сгәы иаанагоит уаргьы убас иузынхап ҳәа егьи инапы аԥхаррагьы...»
Шьаҳан дышьҭан, дыцәан игәы ҩарханы. Ахыза имаҟҿаҳәара аҟынӡа дыхнаҩон. Имашьхәылҵқәа инадыркны ихтыз инапқәа, алабақәа реиԥш иҩанҭхь-ҩанҭхьӡа, наҟ-ааҟ ихыза иақәын. Игәышԥы, ихарԥ ахәда аимҟьара иахьаабжьыԥшуаз, инапқәа реиҳагьы еилаҩаны акәын ишыҟаз. Ишлаӷәаӷәараӡа уи иақәссы иақәубаауаз ахәы ааџьоушьарын: абри аҩанҭхьраҿы ашьапы злакӡазеи ҳәа иара. Иҿы аартын, аҩнуҵҟа машәыршәагьы иҭубаауамызт хаԥыцкгьы.
Ари уаҩы иибац-иаҳац аҭаҳмада, уаҩы иимбац-имаҳац акала дыҟан; ихәда абжьы гон уамала. Зны-зынла лассы-лассы, хыма-ԥсыма иԥсыԥ еиҩигон, аӡәы дихәыруазшәа, нас ԥыҭраамҭак иааиԥхьбон иԥсыԥ анага-ҩагара, дҭынчхон зынӡаск далгаӡазшәа, аха убри ашьҭахь убас бжьык ҭыҩуан иҿы, ожәраанӡатәи аиԥхьбарақәа зегьы ааизганы, зныкҟьара идәықәнаҵон, убри аҟара ӷәӷәала иҭҟьон, абар, абар аԥенџьырқәа рсаркьа еилахаа ицоит ааугәахәрын.
Иарбанзаалакь акала иныԥшуамызт аҭаҳмада ихәда абжьы агара. Уи дҭынчын. Ҽырҵысы имаӡамкәа, дҭаҳәахаа дыцәан.
Аԥсшьареи инышьҭаланы ацәареи ракәын ожәшьҭа Шьаҳан изынханы имазгьы. Уаҳа ииҭаххашааз нас?
Дхандеит ианиаамҭаз ӷәӷәала. Рқыҭан раԥхьаӡа аколнхара ашьапы зкыз дреиуан. Шаҟантә ихцәажәахьааз араионтә газеҭқәеи аобласттә газеҭқәеи! Ақыҭанхара ацәыргақәҵа ашҟа ҳәа Москванӡагьы дцахьан зны.
Шьаҳан ихҭылҵ ракәзар, уахьгьы ибаргәузеи – ахьҩеижьқәа имами! Иҷкәынцәеи, иӡӷабцәеи, имоҭацәеи еиҵаҩҩы игәазырҳагаха иҟами.
Аҵара дирҵеит иҷкәынцәеи иӡӷабцәеи, иуаҩитәит. Аӡәы ргыларак аҟны аус иуеит, дынџьныруп, егьи, ақалақь аҿы
амаҵура далоуп. Аиҵбы – дагрономуп. Иԥҳацәа хаҵа ицахьеит. Уск-уск ирызкуп урҭгьы.
Абас Шьаҳан иахьабалакгьы дахьӡон, азеиԥш уси ахатә уси еилеигӡон, иахьабалакгьы иџьабаа наздиҵаз зегьы – марымажаханы, игәыҟаҵагаханы иоуит.
Дажәит ожәшьҭа иара. Бзиа ибоит атәара, анықәиара, ацәара. Ишьапы данықәгылоу аасҭа, данышьҭоу еиҳауп.
Иқыҭа еиӷьишьо акгьы имам Шьаҳан, иара дахьиз, дахьааӡаз, аџьабаа ду здибалаз иқыҭа.
Шьаҳан иԥеиҵбы убри ақыҭаҿы аус иуан грономс. Уи дыҩнан иаб иргылаз аҩны, аҭаацәа бзиа иман. Аџьџьаҳәа имоҭацәа дахьрылаз, насыԥ дус иԥхьаӡон Шьаҳангьы.
Хазы-хазы инхоз егьырҭ иҷкәынцәеи иӡӷабцәеи рахьгьы дцалон-даалон Шьаҳан, ибалон, аха шьҭа илшом ақалақьқәеи аргыларақәеи реимдара – уахьынтәи иааны дырбалоит иара.
Шьаҳан икаруаҭ аҟны ишьҭан ацгәы, Хәымсыс ҳәа хьӡыс измаз. Аҽеиҵых, ахы хәыҷык инакәажьшәа ашьҭахьтәи ашьапқәа неишьҭаргыла, аԥхьатәиқәа неиқәҵа, ицәан уи Шьаҳан ишьап аҟны, иԥагәаӡа иҟаз аҵыхәа риашан ахыза инақәҵаны.
Хәымсыс Шьаҳан иеиԥш ираҳаҭны изыцәомызт. Ожәы-ожәы иҭрыслон, авиҳәа аҵыхәа наҟьон, лаба хҵәахак еиԥш абақҳәа аиарҭа иныланакшон. Зны-зынла амҵ нақәтәазшәа, ацәа инҭас-ҭасуан.
Ишыҳәыҵәыҳәыҵәуаз, ацәа ишҭагьежьуаз, аҵыхәтәаны иҩеихан, иаақәтәеит ацгәы. Шьаҳан инеиҿаԥшын, иааҿарҳасит, абӷа нылыргәыгәны, адых-дыхҳәа аҽааршәшәеит. Шьаҳан уи агәхьаагьы имкит, дшыцәац дыцәан, ихәда абжьы уамаха.
Хәмсыс дырҩегьых аҽааршәшәеит. Шьаҳан дахьышьҭаз, такәгьы даагазҽазит, аха уаҳа умԥсит, дзалҵӡом ацәа.
Ацгәы иаԥшьнагақәаз рыла аҭаҳмада дшазмырҿыхоз анаба, ацәарҭа инықәланы аҿыҩанахан, инеины Шьаҳан
ихы иҩахагылт, акәапаҳәагьы аҽынкаршәны, ахы наган, зыбжьы гоз ихәда инақәнаҵеит. Аблақәа неиқәыԥса, хәырхәырҳәа иныҵакшәа абжьы рго, аԥаҵақәа арҵысуан, иарчыхәчыхәуан аҭаҳмада ихәда.
Шьаҳан дцәырҳаны дҩаҭрысит: ацгәы аԥаҵа џьаџьақәа ихәда иаламкьакьоз. Дҩаҭрысит, аха иблақәа рыхтра дырҩегьых илымшакәа, дааҳәын, ижәҩахыр днықәиеит, изнапык иӡамҩа инаҵаҵа. Ацгәы аҽынеиҟәнаҭхан, иҿаԥхьашәа иаатәеит, ашьапқәа наҵаԥса, аҵыхәа ԥагәа наваҵа.
Аҭаҳмада ихәда абжьы агара иаҟәҵын, иԥсыԥ шнеига-ҩеигоз аарлаҳәа иуаҳауа, иҽырҭынчны дыцәан ожәшьҭа.
Хәмсыс агәҭакы наӡеит: дҭынчхеит Шьаҳан. Шьҭа шаҟа иҭаху дыцәазааит. Аӡәгьы диԥырхагахом.
Шьаҳан ихәда абжьы ангоз, цәгьашәа иацәымӷын ацгәы, иаԥырхагахоит, изыцәомҳәа акәӡам, хьаас даман аҭаҳмада ихаҭа – днеихәласны дыԥсыр?
Бзанҵык иахашҭуамызт Хәымсыс ахҭыс бааԥс. Ихәҷын иара. Сԥа заҵәы ҳәа игәцаракны иааӡон ан. Амаршә акуан, бзанҵык агәы ианаргомызт. Шәарыцара иагон, ианарҵон аҳәынаԥқәа ркышьа. Ан иууаӡа иҩаԥан, инамҵасны иакуан ҳәынаԥ хәыҷык, ихәраба-жьраба иҟаҵаны, аԥа ианаҭон. Зны ҵыскгьы убас иазнауит. Ацгәы хәыҷы азы уи еиӷьыз гәырӷьара абаҟаз! Ҳәынаԥума ҵысума, иамԥыхьашәоз, ирыххо иаманы индәықәлон, иалахәмаруа, иааҭаххоз зегьы налагӡо.
Ацгәы иаҵеит ашәарыцара, насгьы убри аҟара иазыҳаҵҳаҵо, бзиа иабо иалагеит, мышкы шәарыцара имцар азычҳауамызт. Ицон, шьҭа ан аԥхьа иара гыланы, ихарахаԥшуа, аҷыт бжьы џьаргьы иаҩмыршәо. Ус ахалагьы иалагеит аныҟәара. Џьара акы сԥышькласуеит ҳәа амалахазгьы агәы иаанагозма.
Ҽнак, ашәарыцара иханагалаӡан, ицеит хараӡа. Ахаан иамбаӡацыз ҩынқәак инарывсны, дҳәыԥшк ахьаақәнагалаз,
џьоукы рлақәа аақ-саақ ҳәа иҩеи иҩажәлеит. Аԥскы иркит иаакәшаны, атәым абра ишԥақәнагалаӡеи ҳәа. Еимыжәжәа иқәырҵарц акгьы аагымхеит. Хымԥада еимыржәжәон зынӡа, аҵыхәа абжагьы убраҟами иахьамыржәаз! Насыԥла, злаба кны иааиуаз аӡәы даарықәымшәеи. Авиҳәа илаба мҩанҵо, дҩеи даарылалеит алақәа.
Игәыҭҟьа-ԥсыҭҟьаха иҟаз ацгәы хәыҷы, изыхьчоз данаба, ахҭҟьара еиԥш иҩышьҭыԥан, икакәкәа ишнеиуаз, иҩықәԥалт уи ахаҵа ижәҩахыр. Икьаҿ ашьапқәа ҩаларԥсны дакит.
Ахаҵа иԥхеиҵеит алақәа, дрыҵаҳәҳәаны ӷәара-пара идәықәиҵеит. Агәаҟрацәгьа иақәшәаз ацгәы хәыҷы рыцҳашьан, ижәҩахыр иаақәихын, игәдкыла иманы иҩныҟа дааит. Шьаҳан иакәын уи ахаҵа, ацгәы хәыҷы иҩны ауп иахьааигазгьы.
Агәылацәа аалон-ицалон, ахаратәқәа рзаарыгӡа, аха ацгәы аҵыхәа ԥагәаӡа иахьыҟалаз дахҩашьалозу, мамзаргьы аҵыхәа ахьԥагәахаз иахдырҟьозу здырхуада, аха аӡбахә аӡәгьы иҳәомызт.
Шьаҳан ирыцҳаишьон ацгәы, мыҟәмабара бааԥсык зхызгахьоу ҭынхада сабик диднагалазшәа ибон. Ахәы рацәа ақәссы иахьақәз аҟынтә, Хәымсыс ҳәа ахьӡызҵазгьы иара иоуп.
Аҭаацәеи аҩынра ҿыци ирышьцылт ацгәы. Иднарбеит зхәы ҭамхоз еибагак шакәзгьы. Убас шәарыцарак ҳәа аҽазнакит, убас дыды-мацәысны ирзыҟалеит аҳәынаԥқәа, аҩны акәша-мыкәша рхабарҵәҟьа умбо иамаӡит. Иннарҵәоз ннарҵәеит, егьырҭ ахԥша иқәнацеит.
Ирзышәарацон аԥсаатәгьы. Егьарааны рыхәдацәа ианкны иаанагахьан ачақәеи ардәынақәеи: аҵарақәа ртәы усгьы изҳәатәузеи. Зны ауразоуроу ибааӡажжыраӡа аҩны иааҩналт, ӡыкәтык ахацәа ианкны ирҳәазо. Уи акәата хәыҷқәа иреиуан, иара амч ақәхартә иҟан, аха иџьоушьаша, имшәаӡакәа аӡы иалаԥаланы иахьакыз ауп.
Акыр ӷьалпал рылҵхьан ахьаԥарчқәеи иареи. Рхы рымхаԥагьаха имҵаа-имԥшаа, абаҳча иҩыҵаланы, ирыманы рҿыҩархон ма ахәырма, ма алаҳа, ма аҵәа, рыбӷа ақәцқәа ирхарԥаны. Ахҿа еиԥш ирыжәлон ацгәы. Акыр аҽашәон, иқәԥон, аха хы-злымҟьо кәалӡыла еиқәчаԥаз ахьаԥарчқәа, узларыхәагәышьооз. Аԥсахы ԥыжәжәо, ихьаҵгәышьон.
Ацгәы ҷыдала бзиа дабон аԥшәма. Есқьынагьы иара идгәыбзыӷлон, ишьапы аҽахьнашьуан, иагьиваиалон. Шьаҳан џьара дцаны, аҩныҟа дзымаакәа данаанхалакь, ишиашаз инеины ииарҭа инылаион. Ус аназмырҽеилакь, иаҳҳәап, ауада ашә анаркхоз, ма акаруаҭ аҟны аиарҭа аныҟаҵамхоз, иеиқәа аума, иқлаԥадқәа роума, иеимааҭаршәқәа роума, иарбанзаалакь иара иҟәырҷахо акы ԥшааны, иқьақьаӡа иҩылаион. Имаҭәақәа џьеи даҽаӡә итәы иаланарҩашьарын.
Аԥшәма дышԥеилнакаауаз, иҳәатәы шԥаханаҵоз! Шьаҳан ацгәы ахьӡ ҳәаны анақәҿиҭлак, иахьыҟазаалакгьы ашырҳәа иаакылҟьон, «миау-миау» ҳәа аблақәа ҭырхаха иааидгылон, иуҭахузеи, ухаҵкы, аҳәарашәа. Даҽаӡәы шаҟа иҭаху ақәҿиҭлааит – иахьтәазгьы игыломызт. Мҿаагара ҳәа абнахь аума, аӡлагарахь аума, аҭаҳмада ихы ахьааирхоз, ала еиԥш, ишьҭагыланы аҿыҩанахон иаргьы. Ус акәымкәан, Шьаҳан ихала џьара дцаны дыҟазҭгьы, иара убри аӡлагарахь акәзааит, ишьҭра инхыланы ицон, даԥшаауан. Имаҭәақәа даҽа маҭәак ишаланамырҩашьоз еиԥш, уи дзықәныҟәоз амҩа, даҽа мҩакгьы иаланарҩашьомызт.
Хәымсыс уажәы алахь еиқәҵаны иҿаԥшуан Шьаҳан ииарҭа дахьылаиаз, цәгьашәа ихьаанагон акы: «Зынӡа деилаҳаӡеит аҭаҳмада аҵыхәтәантәи аамҭазы. Игхаӡеит, ицәеи ибаҩи еикәыршоуп. Шьакәармак илубаауам џьара. Ишьамхқәа ааиҵӡааӡеит, ицәымыӷхаӡеит аныҟәарагьы». Ацгәы агәҭыха еиликаазшәа, ацәа даалҵит аҵыхәтәаны Шьаҳангьы.
– Кәырр-кәыррҷ, – аҳәан, иҩеиханы иаагылеит Хәымсыс.
– Бзиа убааит! – днахыхәмарны нақәҿиҭит ацгәы, ахы инапы нықәшьуа Шьаҳан.
Хәымсыс гәахәа дула Шьаҳан имҵакны иакын ахы, инапы нықәишьыцԥхьаӡа инаҵасуа, ашәаҳәара хҵаӡаны.
Шьаҳан ахы ашьышьра данаҟәҵгьы, ацгәы ахәырхәырра иаҿын, нас ашьапқәа наҵаԥса, еиҭанатәеит.
– Уаргьы такә аамҭа ушьапқәа узрықәгылом – еиҭа ҿааиҭит Шьаҳан, иблақәа ныҵакшәа ацгәы дахәаԥшуа. – Сара сеиԥш уашьцылагәышьеит атәара, анықәиара.
Иамышьцылар иабацоз – иажәит, иажәгәшьеит Хәымсысгьы. Шьаҳан иқәра ду шиныԥшыз еиԥш, ацгәгьы ианыԥшгәышьеит иара ақәрагьы. Мацәа-мацәа еилаԥсоу ацәеи агәы-ҵҟәашаареи рыда акгьы азнымхеит Хәымсыс. Аблақәа ҭааӡа, рымцахаара есааира аҿыцәаара иаҿын. Ҵаҟатәи ақьышә хьжәарӡа игьалгьалон.
Ицеит ашықәсқәа маҷӡамкәа, Шьаҳани Хәымсыси ҩнык ишеицыҩназ, аха урҭ ашықәсқәа ирзеицамкит ҩыџьа аҭаҳмадцәа реизыҟазаашьа. Уи мшаҽны ишыҟаз еиԥш иаанхеит ицқьаӡа, шәытарак џьаргьы ианымԥшӡо.
Шьаҳан иҭаца илырхиеит шьыжьхьа. Еиҵыҵуаз астол еиҵыхны игылан. Уи еиҵымхкәан усгьы иузаркуам аҭаацәа зегьы. Ани аби афатә асаанқәа ирынҵаны астол ақәыргылара иаҿын.
Убри аамҭазы ахәыҷқәа, хәышықәса зхыҵуаз аҷкәын Баҭал инаиркны, 12 шықәса зхыҵуа аӡӷаб Ада лҟынӡа, зегьы еивагьежьуа, рабду иуада иҩнан. Аус руан амоҭацәа: аӡәы аҭаҳмада иеиқәа ииҭаларын, егьи иқлаԥадкәа ииркларын, даҽаӡәых – аимаақәа. Имч каԥсаӡеит бабаду. Ицхраатәуп.
Шьаҳан иҿы аниӡәӡәа, аӡӷаб еиҳабы Ада ахҳәа кны дааидгылан, илҳәеит ихахәы.
Шаҟа иҵаӷахазеи Шьаҳан ихахәы! Асы еиԥш ишкәакәаӡа, ихы аганқәа рахь мацара ауп иаанханы иахьыҟоугьы.
Абду дандырҽеи, зегь еиманы крыфара ҳәа еиццеит.
Бзиа дырбоит бабаду имоҭацәа, даара бзиа дырбоит! Иара ида крыфара аӡәгьы астол дахатәашам. Астол ианахатәагьы, акрыфара сгәаԥхом ҳәа аҳәара акәым, икәанызануагьы дубашам. Уи иара ицәшәаны акәӡам. Мап, бабаду аӡәгьы дицәшәаӡом. Крысфом ҳәа иаақәгылаз, бабаду игәы даиргеит, диргәааит ауп. Бабаду иргәаара, игәы аргара ҟалома мамзаргьы!
Крырфеит зегьы. Зегьы анаҳҳәа, уа иалахәуп хымԥада Хәымсысгьы. Уи џьеи иаанрыжьып фатәыда. Аԥшәмаԥҳәыс иалҭаша аналҭалакь анаҩсангьы, ахәыҷқәа дасу иара итәыкгьы нациҵалон: абысҭа, ахаҷа, ахш. Акәтыжь ататарақәа алхны иадызгалозгьы дубарын – ихаԥыцдами Хәымсыс.
Хәымсыс насыԥ ду аман абри аҩнаҭаҿы; ахәыҷқәа рацәаҩын, зегь иара бзиа ирбон. Ацгәы ма зыхәда иқәжьны, ма изгәдыҳәҳәала икны иныҟәзымгоз ҳәа уаҩ дыҟамызт, аха уажә ианажәӡа иаҟәыҵит акәымзар. Иашоуп, аҷкәын хәыҷы Баҭал иара уажәгьы зны-зынла иааихашҭшәа иаашьҭихлоит. Ма ишԥарыцҳаршьоз! Бабаду иреимҳәахьаз уи аҭоурых, изынҟьаз-изынԥаз, аҵыхәа ԥагәаӡа изынхаз. Егьарааны ихьааганы еибырҳәахьан ахәыҷқәа дара-дара: «Бабаду дақәымшәар ишԥаԥсыхәаз – ирымфоз алақәа!»
Ус иааит ааԥынгьы. Ари, аамҭақәа зегь иреиӷьу ами. Уи бзиа ирбоит зегьы: абдугьы, амоҭацәагьы, ацгәы Хәымсысгьы.
Ишыҟарҵалац еиԥш, ицеит урҭ шьыжьнаҵы абаҳчахь.
Абаҳча анакәха, изакәтә баҳчоузеи – иахьабалакгьы иахыҵәаны иҟами. Аҩнқәа зегь аҵакны иамоуп. Шәыр-ҵла хкыс ҳәа уа иҟам иарбану! Амра каххаа иԥхон. Ашьац қашәқашәон, снылаиандаз уҳәарын. Ашәырҵлақәа еилагылан, рымахәҭақәа неихьысуа, аҳәиҵәҳәа инеилаԥсо рышәҭқәа.
Ҿааихак ҟарҵомызт аԥсаатә. Ишәаҳәон дасу иара атәала. Еиԥшым аҵлақәа рышәҭ шеилаԥсоз еиԥш, еилаԥсон урҭ рашәақәагьы.
Хрыжь-хрыжь иаслон аԥша, убасҟан ашәҭқәа рыфҩы неилаланы, илаҳа-лаҳауа, игәҟаҵагаха инҭасуан уԥынҵа, уоуразоуроу уеимнадон, уарҩышьуан.
Шьаҳан асқам дықәтәан, имоҭацәа ҷкәыни ӡӷаби наҟ-ааҟ иватәан, џьоукы, асқам иазымкыз, ишьҭахьала асқам абӷа рҽахшьны игылан, аҭел иқәтәоу ажәҵарақәа реиԥш.
Иҳәон абду ахшыҩрҵага жәабжьқәеи алакә ссирқәеи. Иараби, шаҟа идыруазеи! Знык ииҳәахьоу, егьа аамҭа царгьы, ихашҭны еиҭеиҳәашам. Есқьынгьы иҿыцӡоу, уаҩы имаҳаӡац роуп ахәыҷқәа иреиҳәо.
Амоҭацәа ргәы хыҭхыҭуан, ожәы-ожәы абду иԥырхагахон: избан? Ус изыҟалазеи? Дызцазеи уахь? Дхынҳәуама? – еилаԥсон рызҵаарақәа.
Ацгәы Хәымсыс насҭхашәа амра ахаара аҽаҭаны итәан, блаҵыхәала инарыхәаԥшуан ахәыҷқәа, гәаныла ус аҳәон:
– Убас, убас шәизыӡырҩла бабаду. Сара санхәыҷыз аахыс ишгәныскыло еиԥш, игәнышәкылала шәаргьы уи иажәақәа: «Амчымха уицхраала», – аблақәа Шьаҳан иахь инианагеит нас. – «Уара убзоурала ами сара иахьа ожәраанӡагьы адунеи сшықәу».
Краамҭа еицәажәон абдуи ахәыҷқәеи, аха абду ацәажәара данарааԥса, дааныжьны, ахәыҷқәа зегьы абаҳча иҩыҵалт, еибарыҩуа, еибархәмаруа.
Шьаҳан, иҭаҭыныжәга аацәырганы инеиҿеикын, игәарԥханы, абырқьҳәа алҩа ааҭирббит, ахәыҷқәа драцәажәонаҵы дазгәыҳәны дыҟамыз.
Аҭаҳмада иҭаҭынжәга ицәацәон, ихы-иԥсы зегьы ахәыҷқәа ирызкны. Ахәыҷқәа уҳәеитҳәа, изакәытә хәыҷқәоузеи. уахьрыхәаԥшуа – ишәҭуа аҵлақәа рхаҭа. Аӡә ҟаԥшьыла деилаҳәоуп. Аӡә шкәакәала. Аӡә ҩежьла.
Урзыӡырҩыр – аҵлақәа ирықәтәаны ишәаҳәо аԥсаатәқәа: ури-ҷри, ури-ҷри ҳәа игәазырҳагаха еилалоит, еилаҵәоит рбжьқәа.
Шьаҳан дук ицәыхарамкәан ихәмаруаз ахәыҷқәа иааилаҩҩы-ааилаҩҩит, ак неибырҳәеит, нас иҩыҵеибарҟьан, еибарыҩуа ишнеиуаз, ҵлак инакәшан иаагылт. Уи шәырҵлан, амахәҭақәа ҵаҟа инышьҭасуа, ихынааны игылан.
– Ари акьифер ириашаны иргылатәуп, – лҳәеит аӡӷаб Ада, – ишәымбои, ашәҭра иаҿуп. Ашәыр анҿалалакь, иазынкылом, усҟан зынӡак иҵыҩрны икаҳауеит.
Ари егьылҳәеит амоҭацәа реиҳабы, адруҳәа ахәыҷқәа зегьы аҳа-ҵла ашьҭыхра рҽыҩазыркит. Џьоукы рыжәҩахыр иаҵадыргылт, џьоукы рнапқәа неиҵых иркит, даҽа џьоукых, жәҩахырлагьы напылагьы изымҩаӡоз, аҷҟарапат аҵарсны иагәҭасуан.
Ахәыҷқәа ириашаны идыргылеит аҵла. Уи ҵла думызт, рымч зықәхоз акы акәын. Иандыргылагьы, рнапқәа акәыршаны иркын дара; иоурыжьыр, икаҳауан.
– Абаҳа, абаҳа аҭахуп! – лыбжьы еиҭаналыргеит зегь реиҳа зыжәҩахыр адҵаны аҵла зкыз Ада.
– Сара издыруеит иахьыҟоу, – иҳәан, ашырҳәа днарыҟәҟьан, дкәалаауа иҿыҩеихеит Батул хәыҷы.
Хә-минуҭкгьы мырҵыкәан, абаҳа даҵаланы иманы дааит. Аҳа-ҵлагьы, ашьапы анышә надыҳәҳәаланы, имҵысуа иаадырӷәӷәеит.
Ахәыҷқәа дырҩегьых рхы неилакны акы алацәажәара иналагеит.
Саргьы ак иалаҟоу аӡә соуп ҳәа иаагәынкыланы, дрылагылан Батул хәыҷгьы, ԥыхьа аасҭа иаҳа иҽаарӷаӷашәа, хамхаԥагьаракгьы нацҵашәа – уигьы акала дацхрааит, нас, азеиԥш ус. Уи мап узацәкуама. Иара уажәгьы ибаҳа икын: издыруада, даҽаџьарагьы иаҭаххозар?
– Анцәа иџьшьоуп, – игәы дҭацәажәон Шьаҳан дахьтәаз, – Анцәа иџьшьоуп: иеиҵагылоу ҳҿар рзын ҳара иҳалшеит абаҳча бзиа ааӡара, – аҭаҳмада ирҵауланы иԥсы ааиҩиган, ахәыҷқәа дрыхәаԥшуа, усгьы нациҵеит: – Шьҭа нап шагымхогьы уаҩы ибоит. Убас, убас, дадраа, ак хынааргьы, ириашаны ишәыргылала. Аҵыргәа зҭахугьы, инашәҭала, – Шьаҳан илаԥш нархигеит иҩаны игылаз ҵлақәак, инархигеит, аха илакҭа неимарџыхәны, урҭ рцәымыӷхара ӷәӷәала ианыԥшуа. – Башаӡа аҭыԥ рымгои, – ахәыҷқәа рганахь деиҭанхьаԥшын, ибжьы ааҭганы инеиҳәеит:
– Арҭ реиԥш иҟоугьы иҵҳәаны икашәыжьла. Рҭыԥан аҿарақәа еиҭашәҳала.
Еибарыҩны даҽа зымҩа рҿыҩархеит амоҭацәа, иаарласынгьы абаҳча ашәҭышра иҩалаӡ ицеит.
Абаҳча зынӡа иаҵәахӡеит ахәыҷқәа. Иамҵәахыкәа, – амшын азҟәарак унықәгыланы, егьи аҟәара убар аиҳа, ҵыхәаԥҵәара змам колнхаратә баҳчами уи. Иззымдыруа дҟьалар ҟалоит убраҟа.
Аколнхара шьақәгылаанӡа баарран, ӡмахран абри адгьыл зегьы. Ацәаҟәа ахьҭалаз ҳәа акәын ишашьҭаз. Ирыцҳан, игәаҟуан анхацәа, ашыӡ иагон, агәаҵәыхь иагон, аҳәынҵәа илаԥсуан. Шьаҳани иҩызцәеи роуп раԥхьаӡа нап азыркыз абаарра аҭарбара, ажәлар зегь зырҵысыз. Урҭ рыбзоуралоуп ишышәҭуа абри абаҳчагьы. Иахьа уажәраанӡагьы баша ирҳәом Шьаҳани иҩызцәеи ажәлар еиқәдырхеит ҳәа.
Шьаҳан изнапык иҵыргәан, егьи инапала икын аҭаҭын зҭыблаахьаз иҭаҭынжәга. Ишԥагәыҟаҵагаз икәша-мыкәша! Ишәҭуаз, изызҳауаз, иҿиоз ракәын зегьы. Аҳаскьын хәыҷӡа инаркны, зегь шьҭыҵуан, зегь мага-ԥсагон, зегь хыхь рхы иҩаханы идырххон.
Авиҳәа инықәсит аԥша. Аҳәиҵәҳәа рҿыҩархеит ашәҭқәа нҿышәшәаны. Еилаԥыруа, еилагьыжьуа ирымҽхаркит, иртәыртәит зегьы. Дҭаларҳаит аҭаҳмада. Асы еиԥш инеиҿанаҳәеит, убасҟан днаҭрысшәа иуит Шьаҳан, днаханы
инылбаадо ашәҭқәа рыфҩы. Убриаҟара дазӡышаны инылбааидеит, уи афҩыхаа игәы аҟны наунагӡа иааникылеит.
Еилаԥсон еиԥшым аҵлақәа рышәҭқәа. Ихырҟьон адгьыл. Аҳәиҵәҳәа иқәыԥсон иҭынчӡа иҟаз абду. Аԥсаатә шәаҳәон, урҭ рыбжьы иналаҭәо иааиҩуан абаҳча агәы аҟынтә акыркырҳәа ахәыҷқәа рыччабжь.
Шьаҳан игәы хыхь иҩарханы, ихы нхьыдышьшьын асқам абӷа иқәын. Иҩнацәак рыбжьара ишрыбжьакыц ирыбжьакын иҭаҭынжәга.
Насыԥ ду змаз уаҩын Шьаҳан: икаиԥсаз ажәла иахылҵыз, имарымажаха ишазҳаз иблақәа рыла ибеит, акыркырҳәа имоҭацәа, рыбжьы шиаҳауаз, днықәлеит аҵыхәтәантәи имҩа ашьшьыҳәа, зынӡа дҭынчӡа, хьаак имаӡамкәа.
Аԥсуа иқәра шниҵхьазгьы, Шьаҳан ргәы далан изгәакьаз ауаа, иаҳаракгьы имоҭацәа: ҩынҩықәра ниҵыр еиҳагьы еиӷьмыз – рызхара дрымбоз. Икаруаҭ ахьгылац игылан, иара аҭаҳмада ихатәы маҭәақәа рыла ирхианы, ҵаҟа иҵагылан ишьапқәа нарҭаргыланы дызландәылҵлоз иеимаақәа – рабду уажәымзар-уажәы рыҩны дааҩналозшәа рбон ахәыҷқәа.
Батул хәыҷы хьаас иҟаиҵеит Хәымсыс. Аԥсра аныҟала, аҩны иаԥырҵит, ишәазар акәхап: ахаан иабахьазма убри аҟара ауаа рацәа еизаны. Уи анаҩс уарла-шәарла акәын ишаалоз. Аҵыхәтәантәи амшқәа рзы ибжьаӡӡеит.
Батул ихьаа ахәыҷқәа зегьы гәҭыхас ироуит. Бзиа ирбоз бабаду данрыцәца, ицгәы аӡра ргәы иныҵаххы иныҵагылт. Иԥшаатәуп. Краҿаҵатәуп.
Шьаҳан имоҭацәа нап здыркыз, акгьы рзалымхит. Егьа рундаз, егьа рҳәандаз ирымбеит ацгәы. Иԥситоуп. Шьҭа уаҳа иахуҳәаараны иҟааз. Аарлаҳәа иҟан усгьы. Ахәыҷқәагьы убри аҟны иаангылт.
Абар иҵит ҩынҩажәа мышгьы Шьаҳан дыԥсижьҭеи. Аҭаҳмада игәаларшәаразы еизеит иҩны иуацәа, иҭынхацәа. Еизеит ирацәаҩны имоҭацәа.
Зегьы еиманы иныҵалт абаҳча.
Ожәык зынӡа еиҭаҳәатәха иҟан абаҳча ду. Ашәҭра иаҿыз ашәырҵлақәеи ишәҭны еиқәтәази аиаҵәахара иаҿызи, изазо еилагылан, досу иара злаҟоу иалаҽхәо, иазԥагьаха. Амандаринақәа хазы цәаҳәа-цәаҳәаны инашьҭын. Урҭ уахьгьы-арахьгьы иалаҟан: аиаҵәарагьы ашәҭрагьы еицрыман, ирхылҵуаз афҩы хаа, егьырҭ афҩқәа зегьы аҵарӡны, абаҳча иахатәан.
Иссирха игәылпыж-гәылпыжӡа ишәҭуан ана-ара агәилқәа: аҟаԥшь, ашкәакәа, ачаитә – иарбан иуҭаху. Урҭ ҳашԥарыҵахо рҳәозшәа, ишәҭуан иара убас игәҟаҵагаха атиульпан, ажасмин, иҟаԥшьӡа акамелиа. Егьа шәҭы хкы убарын. Изгәалашәода урҭ зегьы рыхьӡқәа!
Абукетқәа рацәаны иҟаҵан. Ақалақьқәеи аргыларақәеи рахьынтә иааз амоҭацәагьы абраҟа еизыргеит ашәҭқәа. Урҭ ирҭаххар, егьаџьара ирыԥшаарын ус ашәҭ бзиақәа, аха абри абаҳча аҟынтәи еиӷьаршьеит.
Анышәынҭра, – ахә уахьынхалоз акәын. Уаҟа ижын Шьаҳан иҩызцәақәакгьы: абаарра аҭарбаразын раԥхьаӡа ицқәгылан иқәԥоз ауаа.
Ашьшьыҳәа инеиуан. Зегь раԥхьа дгылан аӡӷаб Ада, уа длывагылан, лара леиԥш абукет ду кны, Батул хәыҷы.
Хәыҷгьы-дугьы ирҭахын инрымҵахырхәарц Шьаҳани иҩызцәеи, ирҭахын гәҭыӷьӷьаала урҭ рнышәынҭрақәа инаганы инықәырҵарц ирымоу зегь раҵкыс еиӷьуп ҳәа ирыԥхьаӡоз – рбаҳча ԥшӡа ашәҭқәа.
Ахәы инхаланы, Шьаҳан инышәынҭра иназнеиуан еиԥш, ирзымбатәбарахан иааҭгылт зегьы. Аӡәгьы ажәак изымҳәо иаашанхеит. Шьаҳан инышәынҭра аӷә-ааса аҽадҵаны ишьҭан ацгәы Хәымсыс. Ицәан уи, ахәда нҭганы, ахы нхырнаашәа аԥслымӡ инақәҵа, Шьаҳан ихәда акәны ирчыхәчыхәны даанарԥшырц аҭахызшәа.
Арашьқәа рдәы аҟны лахҿыхроуп, гәырӷьароуп. Уи адәеиужь иқызы-қызуа иқәжьуп ажәлар. Еизеит аҽыбӷаҟазацәа Нхыҵтәигьы-Аахыҵтәигьы, иааргеит рҽы лыԥшаахқәа. Ирымоуп аицлабра ду.
Аԥсуаа бзиа ирбоит аҽы. Аҽырхәмарреи аҽырҩреи рзы ируҭозеи – иҽыбӷаҟазацәами. Баша ирҳәом: «Урҭ аҽыбӷа иалиааит» ҳәа. Иахьабалакь еицырдыруа, зыхьӡ-зыԥша ахара инаҩхьоу Арашьқәа рдәгьы, Аԥсны акәымкәа нас уаҳа иабаҟаларыз!
Арашьқәа рдәы аҭоурых ду амоуп. Аҽи ауаҩи адунеи ианықәнагала, раԥхьаӡа абри адәы аҟны ауп иахьеиқәшәаз ҳәа рҳәоит ажәытә уаа. Убасҟан акәзаап Арашьқәа рдәы ҳәагьы анахьӡырҵаз иара. Убри инаркны есышықәса қьабзны имҩаԥысуеит абра аҽырҩра, аҽырхәмарра.
Акыр иқәԥеит акомандақәа Арашьқәа рдәы аҟны. Акыр спорт хкқәа мҩаԥыргеит: аԥынгылақәа рхууаа ацара ухәару, ҽыла ампыл асра уҳәару, аҭарчеи агара уҳәару. Уажәы ауаа зегьы зыргәаҟуа, зегь реиҳа ихадара усуп ҳәа ирыԥхьаӡо, аҽыбӷа ҟазацәа рымч зегьы здырҵараны иҟоу – аҽырҩра ауп.
Абар, аҽқәа ирықәтәаны, еиваӷӷа еивагыланы, иахьнеиуа дара аҽыбӷаҟазацәагьы – рҽқәа амҩа ддырбоит. Инеиуеит урҭ адәеиҵҳәа ду иакәыршаны инагоу амҩа ҭбаа рымҽхакны, акаҩҳәа ашәа ҳәо.
Ауаа ргәы архыҭхыҭуеит ажәытәтәи Азар. Акыр абиԥаракәа зхызгахьоу, аҽырҩра еиԥш, иажәӡом уи ашәагьы; ҿыцбарах ибаны енагь иаашьҭырхуеит аҿар. Иахьабалакь инаҩхьеит, иахьабалак ирдыруеит Нхыҵгьы-Аахыҵгьы.
Аӡәык ҩыџьак рыда аҽыҩқәа ирықәтәоу зегьы ҷкәынцәа ҿарақәоуп. Уаҳа аҭахымкәа иазыҟаҵоуп уаагьы-ҽгьы.
– Ашәарҭа ду ҳҭагылоуп, – дуалыуашо, иԥси-иԥси еихьымӡо дцәажәоит ауаа еидгәыԥланы иахьеилагылоу аукы, пакы, ишьацԥштәха икәымжәы. – Ашәарҭа ду: еизыргеит арашьқәа. Акы аҵкыс ак еиӷьуп.
– Уи иашоуп, – дақәшаҳаҭхоит иԥаҵа еиқәаҵәа инапы аалшьуа аӡәгьы. – Аҽыҩ, бзиақәа ааргеит Нхыҵтәигьы Аахыҵтәигьы, аха ишԥааури? Ҳақәԥалап. Ҳамышьцылахьеи ақәԥара!
– Арашьқәа рдәы аҟны аԥсуа хьмыӡӷ имгацызт, иагьимгароуп! – Иҟама ахы кны имгәа иадырӷәӷәала, даақәгылоит зуаҩыбжара инахысхьаз хаҵа еибагак.
– Имгацызт, аха шьҭа дшыҟало здырхуада... Аамҭа аҽаԥсахуеит, – ихьаагашәа иааиаҭеикуеит Шьацԥштәы-Кәымжәы.
– Сара агәра ганы сыҟоуп, – дыкшарц иҭахушәа иҟама ахы иаҳагьы иааимпыҵаирӷәӷәоит ахаҵа еибага, – агәра ганы сыҟоуп ҳрашь иаԥнагоит ҳәа.
Иҟалаша-ианылаша заа издыруаз аӡә иакәзшәа, абас агәыӷра ӷәӷәа иманы данцәажәа абырг-ахаҵа еибага, икәшаны игылазгьы ргәы ааҟалоит, рыблақәагьы аархаччоит – Аԥснытәи акоманда аиааира агеит ҳәа абыржәы иаарыларҳәаз џьушьап.
Амра каххаа иԥхоит, ашәахәақәа ахьынкаҷҷо еилаарцыруеит, еикәаԥхоит шәҭы хкыла иҩычоу Арашьқәа рдәы. Иласӡа инықәсуеит аԥша, ацха фҩы хааӡа зехьынџьара инахьыгӡо. Аҟармаҵарақәеи ардәынақәеи, ашыц ҵлақәеи акипарисқәеи рыҽрылак, ҿеихак рымамкәа шәаҳәароуп изҿӡоу – иарбанзаалакь адунеи аҿы џьара гәҭыхак ыҟоуп ҳәа ргәы иаанагома мамзаргьы.
Ауаа гәыԥ-гәыԥла иеилагылоуп, ихкаау аҽқәа рымҩа рҽынаҟәыҭха. Аууҳәа еилоуп, рыбжьы рацәоуп – агәҭыхақәа змоу дара рами.
Абар аҵыхәтәаны, адәы иакәшаны иааины, ацәаҳәа иаваӷӷа иаадгылоит аҽцәа. Иазыԥшуп акомандаҟаҵара. Абраантәи идәықәлоит дара, абраантәи иашьҭалоит анасыԥ аԥшаара.
Шаҟа ихьанҭоузеи абраҟа агылара! Шаҟа иуадаҩузеи ачҳара! Рҽырзеиқәкуам, иҭхаҭхашьеиуеит аҽқәа. Аӷырџҳәа аиха иацҳауеит акы – усҿамкәа сыҟандаз, егьаџьара сцахьазаарын аҳәозшәа. Аблақәа цәыркшаԥаны, ахы наҭааҭо, аҩызцәа ирыхәаԥшуеит егьи – саԥхьа амбаҿы анеира шәақәымгәыӷааит ҳәа иаршәозар акәхап. Абар адых-дыхҳәа аҽакгьы аԥхьатәи ашьапқәа рыла адгьыл иасуеит: ианыҵҟьаша аамҭаз уи иазынкыло-иазнымкыло гәанаҭо џьушьап. Иззымычҳаӡакәа ацәаҳәа инахыԥогьы ҟалоит.
Ргәы хыҭ-хыҭуеит, иҭԥраа ицоит аҽыҩ ҷкәынцәа рҽқәа иахьрықәтәо. Аӡәы уажәы-уажәы иаԥхьаҟа дҩыҵыззоит, ашькылқәа дрынгыла, аӡәы иҩышьҭихуеит иҟамчы, ашиҵәҳәа аҟьара иҽазкуа, аӡә аӷәра ноуишьҭуеит, аха нас абӷьааҳәа даахоит иҽы ахы. Иҟарҵара рыздыруам, имгәаҟуеи.
Иналырҟьаны аҵықьҳәа ахыс бжьы геит. Адгьыл инакәҟьазшәа, иныҵууаа рҿыҩархоит аҽқәа. Агәырқьҳәа рнапқәа еинырҟьоит ажәлар, адәеиужь ду нықәырцәажәо.
Аҽқәа шеивагылаз ԥыҭрак инаскьоит, нас аилышәшәара иалагоит. Ҽқәак еивасны аԥхьа идәықәлоит, ҽқәак агәҭаны инхоит, ҽқәак шьҭахьҟа иагоит. Ицоит нас хара, улаԥш аарлаҳәа ирыхьӡо. Дук мырҵыкәа аҿыв-сывҳәа еикәшаны еиҭаакылҟьоит. Шьҭа ак аԥхьа игылоуп, егьырҭ, ҩыџьара рыҽша, уи иашьҭоуп, апҟақәа рыԥрышьа асахьа рыҭаны. Иаарласны еиҭа ааилаԥсахуеит: ашьҭахьтәиқәа инрылҟьаны, агәҭахьы ицо ҟалоит, гәҭантәиқәакгьы, аԥхьа илеиуа иҩавадырххуеит.
Абас инеиуеит аҽыҩқәа еилало-еилыҵуа, зны акы аԥхьа ицо, нас егьи иаԥнаго. Еилаҭыруа еилоуп ауаа. Игәжәажәоит,
рыԥсахы ԥыжәжәоит џьоукы. Џьоукы рхылԥа аҵыс ҭоуп – рыгәқәа ҭгәырӷьаа ицоит. Ауаа ргәалаҟаракәа лассы-лассы рҽырыԥсахуеит, аҽыҩқәа рҭыԥқәа шырыԥсахуа еиԥш: агәҭыхацәгьа зманы игәжәажәо, ихаҿы гәыбзыӷӡа иааихалашоит, иҽыҩ анаԥыслакь. Зхылԥа аҵыс ҭоугьы, инҭԥраа ицалоит – иҽыҩ аԥхьа ишлеиуаз, даҽакы анаԥыслакь.
Адәеиужь ду акәшара ӷәӷәала ирныԥшуа иалагоит аҽыҩқәеи аҽыҩҷкәынцәеи. Уи иаҳагьы, агәжәажәара мацара акәымкәа, агәаарагьы рызнарҵысуеит ажәлар, аууҳәа еилыхо иахьеило.
Ианиаамҭаз аҽыбӷаҟаза бзиақәа иреиуаз, зныкымкәа ҩынтәымкәа аҽырҩрақәа ирылахәыз Жәыргьыҭтәи аҭаҳмада, уажәгьы ҭаха инаҭом аҽырҩра. Даныҷкәыназ еиԥш игәы дарҭынчуам. Џьара дзышьақәгылом. Быца-па хәыҷык икуп, ашиҵәҳәа имҩаниҵоит, зынгьы атахҳәа имагә ахәы инааирхоит – аҟамчы кны аҽыҩ инахиҟьошәа имбои, зегь рышьҭахь инханы инеиуа иҽыҩ.
Аарла, аԥсы алышәшәаны инкаҳарц акгьы агымкәа, иҟандааиуа инеиуа аҽыҩ, иақәтәоу аҷкәынгьы уаҳа илымшо дҟалахьеит. Ихы наикәаҳауа, еиқәа еизырҵәан хыхь ихалт, ишьаҳәырӡыӡқәа ҟьантазӡа иааԥшуа.
– Аҟамчы арба, аҟамчы арба! – дыҳәҳәоит Жәыргьыҭтәи аҭаҳмада убри аҷкәын иара данизааигәаха. – Ҳашәшьит, ҳашәшьит уҽгьы уаргьы! – нас, иԥсахы ԥыжәжәо, дызлагылоу рахь дынхьаԥшуеит. – Жәыргьыҭ аҽырҩрақәа раан есқьаангьы раԥхьатәи ахәы згоз аҽыҩ, иагәыҵашәазеи, мшәан? Иахьзеи абраҟа? – аҭаҳмада ибыца-па ашиҵәҳәа ишьапы инахиҟьоит иҽы аразҟгьы убра иазиӡбоит: – ҳхынҳәны шьҭахьҟа ҳанцо, Егры иаҳа иахьҵауло иалажьтәуп!
Нхыҵтәи иааз џьоукгьы, убас рыԥсахы еиҟәҷҷоит, урҭгьы рҽыҩ аҵыхәа аҟьеит...
Ус адәеиужь ду акәшара иаҿыз аҽыҩқәа, аҵыхәтәантәи аикәшара иагьынҭалт, арҵәааҳәа ибжьы ҵарӡа аҳауа иалырҵәраа ишьҭуа, аҽыҩқәа зегьы днараԥысны, раԥхьа днагылоит, акәымжәы ҟаԥшь ишәҵа, аҽыхәа иақәтәоу аҷкәын Хьымца.
Сынтәа ахԥатәи акласс далгоит аҽыбӷаҟаза қәыԥш Хьымца Аршба. Еилҟьак, ашьабысҭа еиԥш зыбаҩ зцәыласу ҷкәыноуп. Даара бзиа ибоит аҽырҩрақәа. Бзиа ибоит иҽыҩ Аԥша, иаҳаракгьы абыржәы – насыԥла аҽыҩқәа зегьы раԥхьа иангыла.
Аҷкәын адҵа ду имоуп, уи бзиа идыруеит иаргьы – Аԥсны акоманда ахьӡгьы ахьымӡӷгьы инапы иануп.
Есааира аҽқәа ираԥго, уажәы-уажәы арҵәаа ааҭиргоит Хьымца: «Уԥры, Сыԥша, уԥры!»
Аԥхӡы аҿашы, афақь аԥынҵа иҭҟьо инеиуеит аҽыхәа. Зегьы иахьраԥысыз, агәадура ишьҭкәцәаа иагоит иара.
Агәара аҩнуҵҟа иҭагылоу ауаа, ргәы хыҭхыҭуеит, игәырӷьоит аҷкәын. икәымжәы ҟаԥшьшьӡа рыбла дахьааҵашәо. Дыззааигәахо, агәырқьҳәа рнапқәа еинырҟьоит, иқәныҳәоит. Џьоукгьы ашәҭқәа ыршәны ишьҭарҵоит, аха урҭ ак ихьӡо дыҟоума мамзаргьы!
Ашьац ԥштәы кәымжәы зшәу ауаҩы ҳаракы, дгәырӷьаҵәа аҟама зыҟәну ахаҵеибага днаидххылан ус ҿааиҭит:
– Ҳара ҳтәы иагоит, иагоит убама! Уажәа ҵабыргхеит.
Ахаҵеибага, ихы дааҩахан, игәышԥы ааҭирсакьоит:
– Арашьқәа рдәы аҟны аԥсуа хьымӡӷ имгацызт, иагьимгароуп!
Аԥхьагылара еимакуа, еивасны аҷкәын ишьҭаланы инеиуеит хҩык аҽцәа.
Дасу иара ибызшәала иҽы ахьӡ ҳәаны, даҵаҳәҳәоит амч азирҳауеит, ирццакуеит.
Днаскьоит, есааира днаскьоит Хьымца, икәымжәы амца еиԥш иуаркалеиуа, икаҷҷо.
Аԥшәмацәа рзын уи ихәыжжаӡа игәыҟаҵагаха иҟоу мцоуп. Мцоуп уи асасцәа рызгьы, харантәи икаҷҷозаргьы, – ирыԥхьоит, ирхьырԥшны иагоит. Хьымца! Хьымца! Баша ихьӡымзаап Хьымца ҳәа уи аҷкәын.
Аҷкәын ишьҭаланы инеиуа х-ҩык аҽцәа, днарылууаа иҿыҩеихоит аӡәы. Ҟаԥшьыла ихы ҵакны, ашькылқәа дрынгыла, уи ԥхьаҟа дхынааӡеит, инапқәа иҽы аҟәаҟәа иқәырӷәӷәа икны. Убри аҟара дхынааит – иҽы ахыи иара ихыи неидкьысларц егьрыгӡам.
– Светлов! Светлов! – инеиларыԥсоит жәпаҩык ауаа ахьеилагылоу абжьқәа.
Краснодартәи аҽыбӷаҟаза Гьаргь Светлов дагь-маҷҵәҟьангьы дыҟам, 25–27 шықәсаҟа ихыҵуазаргьы ҟалап. Акыр зылшо аӡә шиакәу ала ихы ааирԥшхьеит иахьа: аԥынгылақәа бзиа дырхыԥеит. Иҽы дақәтәаны, дкәалаауа дышнеиуаз, днышьҭасын, абазк ицоз аԥарагьы нышьҭиԥаахьан.
Иҵԥраа инеиуеит Светлов иҽыҩ, аҽырыҩра алагамҭазы зхы наҭа-ааҭо, зыблақәа цәыркшаԥаны зҩызцәа ирыхәаԥшуаз аҽыҩ. Иара аԥхьа аҽыхәа ахьнеиуа – игәннагозар акәхап.
Иԥшаласҵәҟьаха ауп ишнеиуа Хьымца иҽыхәа. Адгьыл иқәымкьысӡошәа иԥырны ицоит. Аҽырҩрақәа ззы аԥышәа ду змоу, уи иара ахаҭагьы бзиа еилнакаауеит аҵыхәтәантәи аикәшара ишҭалаз. Ацәа ианыруеит иақәтәоу игәхыҭхыҭра, игәеисра.
Арҵәааҳәа Хьымца ибжьы аҳауа иналҵәрааит: «Уԥры, Сыԥша, уԥры!» Аҷкәын дхынааӡеит иаԥхьаҟа, зны-зынла иҽы аԥырцәқәагь неиҿаԥсоит. Днеиуеит уи дԥырны, акы дазнымкыло, днеиуеит дазԥагьаха, дазгәдуха – Аԥсны зегьы иҽыбӷа иқәкны игоушәа инаҭоит игәы. Дԥыруеит, дыԥры!
Иналырҟьаны ажәлар неилаҩҩуеит, нас ауу рыхга ижәыланы рҿыҩархоит зымҩа – амба, амба ааигәахоит! Хьымца дазԥагьашәа ашиҵәҳәа иҟамчы нахиҟьеит иҽы, иагьынахиҟьеит... ҳаи афы асааит, мыждарақә иабахиҟьоз: аҽыхәа инышьацәхныслан, уаҳа аҽазнымкылаӡакәа, агәараҳәа еизҟьа инкаҳауеит, аҷкәынгьы днахҟьан ашьацра шыҟаз дынҭалоит.
Уаҩ игәы иҭаӡамкәан иналырҟьаны иҟалаз аума рҭыԥ иқәнаҟьоит, рыблахаҵ аргьежьуеит ауаа. Арҵәаа-сырҵәаа ааҭдыргоит аҳәса. Игәыҭҟьа-ԥсыҭҟьаха инеилалоит зегьы. Ҳҽыҩ иагоит ҳәа, зҟама ахы кны ауаа ргәы зырӷәӷәоз ахаҵеибага, акы дажәлозшәа изгәаамыгӡаӡакәа, иҟамагьы днахан абжаранӡа иааҭихуеит. Жәакгьы аҳәашьа дақәымшәо, дшьақәхоит убраҟа.
Аусқәа зынӡа даҽа хырхарҭак роуит.
Аҽыхәа ахьынкаҳаз, ҩынтәгьы инышьҭакәымпылит, нас, акы инышьҭнаԥаазшәа, иҩышьҭҟьаны, ишны ишыҟаз, аҿывҳәа аҿыҩанахоит ԥхьаҟа, игәыҭшьаагаха инеиужьны икьыркьыруа. Аҷкәын иакәзар, ашьҭасха имаӡеит уҳәартә еиԥш, ашырҳәа дҩышьҭҟьан, дкәалаауа иҽы дҩашьҭалоит. Ари ҟалоит алеи-ԥси рыбжьара, амацәыс еимҟьара еиԥш иласны.
Хьымца ииуа-иҟаиҵо ҳәа акгьы изымдырӡо ауп дышцо. Ихы-игәы ихаршҭны, аанкылашьа змам мыч дуӡӡак дышьҭкәыцәаа дагоит. Дагоит, дагоит аҷкәын. Акгьы игәы иҭам, акгьы игәалашәом. Ихы аус ауӡом, ишьапқәа заҵәык роуп аус зуа. Амала, уажәраанӡа дшыҵәаац дҵәаауеит, уажәраанӡа ииҳәац ажәагь иҳәоит: «Сыԥша, Сыԥша!»
Ауаа азнык азы ишанханы еилахоит. Џьоукы аҷкәын иҽы ааникыларц дашьҭоуп ҳәа ргәы иаанагоит, џьоукы ишәаны еибарҳәҳәоит. Аҵыхәтәан зегьы еибарҳәҳәоит, рыбжьы неилаҵа, адәеиужь инахдырҵәоит: ишәарҭаҵәҟьами – аҷкәын ишьҭаланы иааиуа аҽқәа, рышьхәа дадыргар
ҟалоит. Арԥыскгьы изымычҳакәан, ажәлар дҩарылҟьан, аҷкәын иахь иҿыҩеихоит дирхынҳәырц, аха анеиха имҭакәан Хьымца дныҵаба дцоит. Адгьыл ықәырцәажәо иааиуаз Гьаргь Светлов, ашырҳәа днышьҭасын, ахьшь акәҷышь анышьҭнахуа еиԥш, аҷкәын дҩышьҭкәыцәаа иҽыхәда дҩықәикуеит.
Светлов ишьхәа нарба, ибжьы гәаҩаӡа инақәиргоит иҽы. Аҽыз, ааԥсамҭазы аидара иаҳагьы ихьанҭахоит, аха иаламӡар ԥсыхәа шамамыз еилнакаазар акәхап, амч зегь еизганы идәықәлоит, идәықәлоит аурҭ еиԥш иҭҟьаны.
Агәырқьҳәа рнапқәа еинырҟьоит ажәлар. Абыржәы аӡы иааҭыҵызшәа, ауразоуроу ибааӡажжыраӡа, аԥхӡы иаганы, акәадыр хбыкьны ишақәыз, ахҿа еиԥш, амба инҭашылоит Хьымца хәыҷы иҽыхәа.
Зынӡаск иӷәӷәаӡахоит анапеинҟьара. Уи амацараҿгьы имаанҿаскәа у-р-р-аа ҳәагьы ааҭдыргоит ажәлар, адәеиужь ду рыбжьы ахырҵәо, ашьхақәа ирнырҩуа. Аӡәы дахьгылаз изымчҳакәа, иҭирҟьах здырхуада, аха аҵықь ҳәа дхысуеит. Хьымца иҽыхәа инашьҭарххны, амба дынҭалоит Гьаргь Светлов. Зегьы арҳәыҵәы-ҳәыҵәит, ргәаҵанӡа инеит уи иҟаиҵаз: иҩнапык рыла аҷкәын дихырҳәҳәаны дикын, уи ала ауаа адырра рыҭо, – аԥхьа инеиз Хьымца Аршба шиакәу.
– Уԥшишь, уԥшишь, иубома анҭ аҷнышқәа иҟарҵо? – иҳәеит Чанча, инапы неиҵых амшын агәахьы инархханы, – Акы амшын иалыҳәҳәо ахаҳә иқәтәоуп, егьи уи иавагьежьуа, аваԥырра иаҿуп. Иқәнацарц аҭахуп.
– Ус акәымзар ҟалап, – иааимеикит Инал, инапы ил-ахь иаԥыракны, иблақәа амра иацәыхьчо. – Аҭыԥ маҷми, аҵәҩан еиԥш ами аӡы ишҭыҳәҳәо ахаҳә, уи иқәтәоу аҷныш
иаԥырхагамкәа, џьара сзаватәозар ҳәа иавагьежьуазар егьи? Аҷнышқәа ртәы акыр саԥхьахьеит. Урҭ аицәхасрақәа рылаӡам. Агәеибаҭара, абзиабара ду рыбжьоуп.
– Гәеибаҭарас, бзиабарас анҭ ирымахузеи? – днархыччашәа ҿааиҭит Чанча. – Аҭыԥ маншәалоуп, ибзиоуп, еимаркуеит ауп.
– Ус умҳәанишь. Аҷнышқәа еихӡыӡаауа ԥсаатәқәоуп, – еиҭа инамеикит Инал.
Аҷнышқәа рыԥсҭазара аҟнытә дзыԥхьахьаз ажәабжь аацәыригеит Инал. Чанча иҩыза иаҳаҭыр аҟынтә дӡырҩуазшәа ҟаиҵон, аха арахь игәы иҭаз даҽакӡан.
Аҷкәынцәа аҩыџьагьы Басла амшын иахьалалоз аҟәара иқәгылан. Рҽеилыхны, реиқәа кьаҿ мацарақәа рыда акгьы рышьамкәа, акгьы ршәымкәа акәын ишыҟаз алҩақ еиԥш, амра иашәны еиқәаҵәа-еиқәаҵәаӡа. Аԥхынра ааижьҭеи, амшын ишҭоу иҭаӡами.
– Аҭыԥ, аҭыԥоуп аус злоу, – еиҭанеиҳәахт Чанча, иажәақәа атта-ттаҳәа идәықәҵо, – абанҭ аԥсаатәқәа зхаабыцуа аҭыԥ. Саргьы даара интересс исымоуп уи. Игәаҭатәуп. Харантәи ҳнаԥшны иаабалар аҵкыс, ҳнеины напыла иааиԥхьаҳшьышьаар еиӷьми?
– А-а-а, закәызеи ҳәа сыҟан! Уара Диоскуриаҟа ацара уҭаххазаап! – днахыхәмарит Инал. – Иҵегь инахарашәа ҳаӡсарцу?
– Уаала, удинаныс, ҳцап, иаабап абни амшын иалыхәхәо ахаҳә, – иааидицалаӡеит Чанча, иҩыза дааиҿагьежьшәа иаԥхьа даагылан. – Уаанӡа ҳзынаӡарымҳәа угәы иаанагома?
– Мап, сгәы иаанагом. Хԥаҟа нызықь шықәса бжьазаргьы, ҳнаӡартә ҳалаҟоуп. – Инал амшын дынхыԥшылт, уи иалыҳәхәоз ахаҳә аҟынӡа ишәо-изо шаҟа бжьоу. – Уааи ҳагьцаҵәҟьап, ҳцап Диоскуриаҟа!
Инали Чанчеи иагьалаҟан ахахә аҟынӡа иӡсаны инеиратә еиԥш. Аҟәантәи аҷкәынцәа, есышықәса амшын аҟны иӡсоз,
зҽазыҟазҵоз аԥышәагьы рыман, насгьы ҳхацәоуп ҳәа зхы зыԥхьаӡоз ракәын ожәшьҭа, – абжьаратә школ иалымгеи сынтәа. Ахаҳә иаваԥыруа иаваз аҷныш, аҵыхәтәаны иаулакгьы инеины аҩыза инаватәеит.
– Уара уиашоуп, уиашоуп, Инал! – иаразнак иааҭирҟьеит Чанчагьы, инапы аҷнышқәа инрықәкуа, – ахаҳә иқәибагӡеит. Еицәхасрада иеилымгеи.
– Урҭ игәеибаҭо ԥсаатәқәоуп, – иҵегь инарыӷәӷәаны инаҵишьит Инал, идырра азԥагьарагьы нацҵашәа. – Абзиабара ду рыбжьоуп, абзиабара.
Аҽыҩ-сыҩҳәа амшын иналаԥалт аҷкәынцәа.
Амшын уҳәеит ҳәа, ишԥабзиоу! Иҟәандаӡа, игәыҟаҵагаха ауп ишыҟоу. Сҭымҵындаз угәахәп. Ма ишԥамариоу аӡсара. Даҽа ӡык аҟны ус узыӡсома. Да, Басла аӡи иареи еидкылеи. Басла уанҭоу, иааԥымкӡакәа унапҟьа-шьапҟьалароуп, мамзар унӡаакәкәала уцоит. Ари ижәпаҳаҳараӡа иҟоуп. Ҽырҵысы умаӡамкәа, уҽеиҵых ухиаал уҭахызар. Иара ахала ашьшьыҳәа ԥхьаҟа иуханы уагоит.
Аҷкәынцәа, аффаҳәа иеиваршәны, иӡсо инеиуан. Иӡысон урҭ зны варала, зны ԥхьала, зныхгьы зқәала. Иааԥсаны инаҳәааҳәуеит ҳәа акәӡам – аӡсашьа хкқәа рымдыруеи! Агәалаҟара бзиа рымами! Есааира ихарахон аҟәара. Инали Чанчеи амшын агәы рҽалархалацыԥхьаӡа, аҟәараҟны иқәгылаз аевкалиптқәеи апальмақәеи иаҳа ирызцозшәа рбон. Уи еиԥш ацәанырра ожәраанӡа ирмоуцызт аҷкәынцәа. Аиаша ами, уи зназгьы ргәы иалакьакьеит: адгьыл иаҟәыҭхацәахеит, аха нас иаҟәыҵт шьҭахьҟа ахьаԥшра: иааигәахон ахаҳә, рыхқәа уахь ихан. Уи ахаҳә ирнаҭон агәыӷра, иара аҟны ианнеи, иааԥсаха, икараха иҟазаргьы, рнапқәа нахырымшьуеи, рыԥсы ааиҭарымкуеи.
Ахаҳә иқәтәаз аҷнышқәа, аҷкәынцәа ирызгәамҭаӡакәа иныҵаба ицеит, ицеит рҳарҭа-сырҭа ҳәа умбаӡо, амшын иахәлабгазшәа. Ицәҩажәӡа иааԥшуан ахаҳә, иаакәыршаны
еиҵәҟаҟараӡа, ицқьаӡа иҭажьын амшын, уи убри аҟара аҽырҭынчӡаны иҟан – аисраҵәҟьа иацәаашьон.
Џьабаа мыцхә мбаӡакәа Инали Чанчеи неины наҟ-ааҟ ахаҳә инадгылеит. Ааи, урҭ ахаҳә инадгылеит, ргәышԥқәа рҟынӡа аӡы иӡааҳәҳәо, рнапқәа рыла иара ахаҳә ахаҭа нҭарс икны.
Аӡсаҩцәа амшын зхатәаз аҩнқәа руак иазнеит. Иқәгылан аҭӡамц хыжәжәаха. Рнапқәа зкәыршаны иркызгьы, дара ишеилыркааз ала, уи аҭӡамц ахаҭа акәын, аха егьырҭ ахыжәжәахақәа раасҭа, аҵәҩан еиԥш, амшын иалыҳәҳәон.
Ажәытәӡатәи ақалақь Диоскуриа Инали Чанчеи акыр аӡбахә раҳахьан. Аҩырақәа зну ахаҳә ссирқәа, аҟәбарқәа, ахьы маҭәахәқәа – абраҟа ауаа ирбахьоу ҳәа шаҟа жәабжь ыҟоузеи, агазеҭқәа шаҟантә ирнырҵахьоузеи! Иудыруазеи арҭ аҷкәынцәагьы акы рықәманшәалахар. Знык иӡсаны абраанӡа ианааих, ирыӡбеит аџьабаа адырбаларц.
Раԥхьаӡа Инали Чанчеи аҭӡамц иқәныҟәаны игәарҭеит. Уи иахьабалакгьы еиҟараны амшын ахатәамызт: џьара маҟҿаҳәаранӡа, џьара хәдацәахьынӡа, даҽа џьарах – ауаҩы иаурагьы азхомызт. Аҿыгҳара даара ижәпан аҭӡамц, ахаҳә дуқәа аларсны иалан уи, аҷкәынцәа иқәныҟәаны иахьцоз, ршьапқәа рыла еиԥхьышьышьааны игәарҭон, џьара-џьара аӡы иалԥшны блалагьы ирбон.
Аҵыхәтәаны атах-сахҳәа хыла амшын инасит Инали Чанчеи изықәгылаз аҭӡамц хыжәжәаха аҟынтә. Хаз-хазы, иӡсо, наҟ-ааҟ уи аҭӡамц ду инавалт. Акыр секундқәа амшын аҵан иҟан, нас ашыр-сырҳәа хыхь инхалт, рыԥсы ааиҩырган, ақәачақәа реиԥш, дырҩегьах еиҭа инӡаакәкәала ицеит. Еиҭа инхалеит, еиҭа инӡаакәкәалеит.
Абас акраамҭа иӡсо, инапыршьышьуа, амшын иҭан аҷкәынцәа. Еилаԥыххаахьаз ажәытәӡатәи аҩнқәа рыкәша-мыкәша иеимдон, иԥшаауан. Рыблақәа анаахыртлакь, ирымбоз ҳәа иҟаз амшын аҵан! Аҭӡамц иадҵәаҵәала
иахьынҳалан амыдаӷьқәа. Ицқьаӡа амшын аҵа хҟьан ԥслымӡла. Ихаббала, аҳауа иалоу апарашиут еиԥш, иӡсо амшын иҭан амедузақәа. Аҟьаԥҳәа ианааудҳалалакь, ужьы бызбызуа иааҟарҵон. Инал зны дҵыгьны днасырц акгьы ааигымхеит, иҟьаҟьаӡа, ауарба еиԥш, ихаԥшшала иааивалаз ашәиаҟ.
Аҿыв-сывҳәа анахь арахь инрывҟьалон зуахкы уҭахыз аԥсыӡқәа. Иабатәи сасцәоу имҵаа-имԥшаа ҳаҩны иҩнанагалаз ҳәа аҷкәынцәа џьарымшьоз дара!
Чанча зны, аиаша ҳҳәар ами, дагьшәеит. Инали иареи хыхь ианыҩхаҵәрыла, ивараҵәҟьа еиқәаҵәаӡа: иаацәыҵыҩрит мшынҳәа дуӡӡак. Инал уи ацәшәара акәым, дыӡсо дагьнашьҭалт. Уи акыр шәыҟәқәа дрыԥхьахьан, идыруан амшынҳәа ауаҩы бзанҵык ԥырхага шинамҭоз, уимоу иӡааҟәрылауагьы дшеиқәнархоз. Иҩыза иҟаиҵоз игәы аарӷәӷәеит Чанчагьы.
Аҩнқәа рхыжәжәахақәа ахьҭагылаз акәша-мыкәша амшын ҵаулаӡамызт, аӡсаҩцәа хыхьынтәи хыла инасны, аҵанӡа ицаны иааиԥхьышьшьааны, хыхь инхалон, рыԥсы еиҭамкӡакәа. Убас иахьҵауламыз, – акыр ирыхәон Инали Чанчеи рыԥшаарақәа ус азы: иарманшәалон, акыр ҭыԥ еимырдон.
Амшын иалыҳәҳәоз ахахә азааигәашәа иеимдо-иԥшаауа ишнеиуаз, аҷкәынцәа иҟьаҟьаӡа иҟаз хаҳәык инахҭыгәлеит. Зназы ирдырыз иҟьаҟьоуп, еицеиҟараны аӡәы ицәызшәа иҟоуп. Аҩынтә раан инӡааҵәрыланы рнапқәа рыла ианааиԥхьыршьшьаа, игәарҭеит аҩырақәа иреиԥшшәа ҭаҟәаҭаҿарақәак шамоу. Ахынтә раан, рыблақәа аахтны инахәаԥшызар, аӡы аишьылра иналырбааит: ахаҳә шкәакәоуп, иашаҵәҟьаны ҩыраҵас акы ахәынгасҭа анубаалоит.
Рыԥсы ааиҭаркырц аҷкәынцәа хыхь инхалт, амшын иалыҳәҳәоз ахаҳә наҟ-ааҟ инадгылт.
– Абри акы зҳәо хаҳәзар ҟалап, – иҳәеит Чанча, дҳақьԥсықьуа, амшынӡы иҿыкәкәо. – Аԥсны ахаҳәқәа цәажәоит ҳәа рымҳәои. Адгьыл иааҵухыз аума, аӡиас, ма амшын иааҭухыз аума, иҟьаҟьаӡа ицәны иҟазар, хырҩы азутәым, уи ахаҳә жәытә ҩырақәак анызар алшоит. Убас иҟьаҟьаӡа ицәны иҟаз хаҳәымыз саб иашьа Маикоп азааигәара анышә шижуаз иааҵихыз, ԥсышәала ицәажәоз ахаҳә. Х-нызқь шықәса ахыҵуеит рымҳәеи.
– Анцәа иныс, абригь ицәажәақәо ишреиуоу, – днеиԥхьхәыцшәа нақәҿиҭит Иналгьы, ихы ларҟәны амшын дхыԥшыло, ирԥшааз ахаҳә шкәакәа аӡы далԥшны ибарашәа. – Амшын иҭырымгеи нарҭаа ртәы зҳәо ахаҳә ҟьаҟьагьы. Аабыкьа агазеҭ ианымыз. Ишәымбеи?
– Иҳамбакәа! Баба ишиҳәаз ала, уи ахаҳә иану ахҭыс, хәнызықь шықәсагьы иреиҳауп.
Аԥшааҩцәа еибаргәтәны ицеит дырҩегьых амшын аҵахь. Ахаҳә шкәакәа иӡсо, иназнеин, рнапқәа наларԥсны икны, иааҩахеит. Аԥслымӡ илажьыз ахаҳә, ааҵысит. Инали Чанчеи ргәырӷьара ҳәаа амамызт. Имгәырӷьакәа – ахаҳә мҵыси. Уи иаанаго анышә иҵауланы иҵам, аҵхра мариоуп ауп.
Аҷкәынцәа хыхь инхалон, рыԥсы ааршьон, атах-сахҳәа дырҩегьых хыла амшын инасны, рхаҳә шкәакәа иазцон. Ирулакгьы ахаҳә аҭыԥ инахганы, зымҩа инышьҭарҵеит, нас инахан иагьаадырҳәит иара. Уи ахаҳә ԥшьыркцан, ашьҭахьтәи агангьы ауаҩы иџьабаа адын – иеиҟараны иҟьаҟьаӡа ицәын. Уи аганахь ала ҩырак ануп уҳәартә иҟамызт.
Иааԥсеит Инали Чанчеи, иааԥсеит уаҳа нарылымшо. Амшын ишҭаз иҭаӡыфеит. Амла инҵәон. Рҿы ҭҩааит – аӡба иамыргәаҟуаз. Омак рыхьыргьы ҟалон, – изцозма рышьҭахьҟа иӡсаны? Рыԥсы даԥшәмахеит ашхәа иақәтәаны иаарывалаз аԥсыӡкҩы.
Жәабжь ҿыцк рылаҩын, иеизеит ауаа азал ҭбаа-ҭыцә аҟны.
Уаҩаԥшьк, иаазланы иҟаз, иоура иҵегь инацындаз уҳәартә аҭоурыхқәа рнаукақәа ркандидат, днеины ауаа раԥхьа данаагыла, ҭынчрахеит. Амҵ ԥыруазар иуаҳарын. Ашла злубаауаз ихахәы жәпақәа инапы нарылшьны ишьҭахьҟа инԥхьеиҳәан, иеизаз днарылаԥш-ҩарылаԥшшәа ааиун, абас дналагеит иажәахә:
– Аҟәардә дықәтәоуп даара бзиа иеилаҳәо ԥҳәыск. Убасҟак лылахь еиқәуп, абар длаӷырӡышоит ааугәахәып. Ларӷьа напы ала дылгәыдыҳәҳәала дылкуп лшьамхы зҽанзыршәлаз аҷкәын хәыҷы.
Аԥҳәыс лыблақәа ҭааӡа, агәырҩацәгьа рыхны, дихәаԥшуеит асаби. Минуҭқәак роуп илзынхаз. Наӡаӡа диԥырҵуеит лара.
Асаби, дгәыҭҟьа-ԥсыҭҟьаха, дылҿаԥшуеит иан, имчыдаханы ихьыдышьышьыз ларма напы имҟәыҵарӷәӷәа икны.
Ани ахәыҷи хьааго, раԥхьа дгылоуп ԥҳәызбак, лызнапык ала чқьмаџьа хәыҷык ҳаракны икны. Уи ачақьмаџьа иҭазар акәхап ан иааизылыҟәшәахьаз лмазара. Лыԥсымҭазы илҭоит ауп лхәыҷы. Ан лыблақәа ҭаахьеит, амца рҿыцәаара иаҿуп. Урҭ убас рҳәо џьушьап: «Адунеиаҿ зегь реиҳа бзиа избо схәыҷы, абри ачақьмаџьа уара иузынсыжьуеит, акы иухәап ԥхьаҟа. Уааӡаха смаӡеит. Лахь сумҭан, исхарам сара. Унсыжьуеит иахьа. Иухьша цәгьамыцәгьак ыҟазар, зегь неизакны сара схы иақәшәааит, сара исзынхааит зегьы. Абзирақәа урылхәдамзааит уара, сыҷкәын, сԥа заҵәы, схәыҷы».
Ан иҵегь днарӷәӷәашәа дгәдылкыларц лҭахуп лхәыҷы, аха уаҳа алшом лнапы, ишәымбои, имчыдаханы ауп ишықәхаз асаби ижәҩахыр.
Аҭоурыхқәа рнаукақәа ркандидат далашыҩкны ацәажәара даҿын, иажәа аҵәымӷ еиԥш, ирылакьакьон аинститут аҟны иеилагылаз ауаа. Рлымҳақәа кыдҵаны иӡырҩуан зегьы. Зҭыԥ иахыҵны, иҵегь инаскьаны, иара акандидат изааигәахозгьы дубарын. Иахьа иҟало акы акәызшәа иаргәжәажәон ауаа раԥхьа аҭӡамц иадгылаз амармалташьтә хаҳәса ианыз асахьа.
– Ҳинститут, – дцәажәон акандидат, ахаҳәса шкәакәа дадгыланы, – аекспонат бзиаӡа аднагалт. Ари амармалташьтә барельеф, ҳара излеилаҳкааз ала, иахыҵуеит ҩнызқьи хәышә шықәса. Ҟазара дула иҟаҵоу ажәытәӡатәи абаҟақәа иреиуоуп.
Ари мазара дууп ҳинститут азы. Ҭабуп ҳәа раҳҳәоит, абра зегьы ишшәаҳауа, абас аҳамҭа ду ҳзызыԥшааз Аҟәантәи аҷкәынцәа Инали Чанчеи. Абра иҟоуп даргьы. – Анаукақәа ркандидат, ибжьы неиҵыхшәа нарықәҿиҭит аҷкәынцәа. Аҽӡыргара иацәыԥхашьаны ауаа ирылагылаз Инали Чанчеи, иара акандидат ихаҭа днеины рнапқәа ирынкны иаарылигеит. – Абарҭ аҷкәынцәа, аџьабаа ду адбаланы, ирыԥшааит ахаҳәса амшын аҵан Диоскуриа ахыжәжәахақәа рыкәша-мыкәшан.
– Убри аҟара иӡыфаха иҟан, – уаҩы игәы ишаанамгаӡоз, ауаа днарылҟьан дааҭгылт быргык, инапы неиҵыхны аҷкәынцәа инрықәырххо, – рқьышәқәа хшәаахахьан, аӡсара рылымшо аҟынӡа рымч каԥсахьан. Рхала ианзхамла, рнапқәа ирынкны ауп сышхәа ихагаланы ишақәсыртәаз.
Аҭоурыхқәа рнаукақәа ркандидат дааԥышәырччеит, аԥсыӡкҩы ихачҳара ахьмаҷхаз абзоурала иажәахә ахьеиԥҟьаз, нас ихахәы жәпақәа дырҩегьых инапы нарылишьын, убас даалгеит:
– Аԥсны аҭоурых дуӡӡа змоу тәылоуп. Иҟоуп аҵарауаа рахьынтә џьоукгьы ауаатәыҩса раԥхьаӡа абраҟа ауп иахьықәнагалаз, абрантәи ауп ажәларқәа рыҿиарарызҳара ахьҵысыз ҳәа згәы иаанагауагьы. Аԥснытәи адгьыл шьаҿацыԥхьаӡа ауаҩы иҭоурых ашьҭамҭа ануп. Абраҟа ахаҳәқәа цәажәоит, ирҳәоит ҳазхылҵыз шынхоз, ирыԥсҭазаашьаз атәы. Уи иахьагьы иҳахәоит, ҳарҽеиуеит, иҳазцәырнагоит иҟәандаӡа иҟоу ацәаныррақәа, ахәыцра бзиақәа, аԥсҭазара абзиабара, азӡышара. Урҭ ирҳәоит аԥсҭазара ҵыхәаԥҵәара шамам, адунеи ианыҵуа рыбзиарақәа – ианыло ишрырҭо атәы. Закәытә цәанырра бзиақәоузеи иҳазцәырнаго абри ҳаԥхьа игылоу ахаҳәса шкәакәагьы! Ан дыԥсуазаргьы – бзиарас иаалымоу зегьы лхәыҷы илҭоит. Лнапы ижәҩахыр иқәку – убри аԥхарраҵәҟьагьы иара изынлыжьырц лҭахуп.
Интерес дус иԥхьаӡаны иахәаԥшит ауаа аекспонат ҿыц.
Аинститут аҟны иҟан аҳәаанырцәтәи асасцәагьы. Џьоукы рфотоаппаратқәа нақәдырххеит ахаҳә шкәакәа.
Џьоукгьы рблокнотқәа ҩырақәак нанырҵеит.
Инали Чанчеи, агәалаҟара ду рыманы, идәылҵит аинститут. Агәалаҟара рымамкәа, даргьы ирымԥшааи ицәажәоз ахаҳәқәа иреиуаз акы! Дышԥахцәажәеи аҵарауаҩ! Абаҟа бзиаӡақәа ирхыԥхьаӡалоуп имҳәеи!
Еидымхалакәа еиԥырҵит, ицеит аҷкәынцәа досу рыҩнқәа рахь.
Чанча иан, лшьамхқәа еиқәыршәны, аҟәардә дықәтәаны, шәҟәык аԥхьара дшаҿыз, дныҩнашылт иара. Иан дагьибеит, иаразнак даауалуашашәа дҟалан, инапқәа рхаханы, абақҳәа иҽыналгәыдижьлан, дааигәыдиҳәҳәалт.
– Ди! Ди!
– Закәзеи мшәан иҟоуҵо? Сышәҟәгьы каужьт умбои? – днацралашәа ҿаалҭит ан.
– Ди! Ди! – ибжьы аақыџьқыџьт Чанча, иан иаҳагьы дигәдырӷәӷәало.
– Усҟәаҵ сымҳәеи! Усԥырхагахеит. Шәҟәы бзиак саԥхьон, – ан лнапқәа аҷкәын ижәҩахыр инықәлҵеит днеигәҭасырц,
аха урҭ лхымхәыцкәа, ашьшьыҳәа уа иаақәхеит итатаӡа, иԥхаӡа.
– Ди! Ди! – еиҭа неиҳәеит Чанча, иан лыблақәа дырхыԥшыло, иара итәқәа иналырҟьаны алабжыш аархаҟәҟәалеит.
Ан днаҭрыст. Ииашоуп, Чанча есқьынгьы дгәыкуп, дгәыбзыӷҩуп, иан дгәыдикылоит, аха ари гәыбзыӷра мацаран иҟам – агәыҭҟьа-ԥсыҭҟьара аҵоуп.
– Иухьзеи, иухьзеи, нан? – даацхәанталеит лара, сабик иакәызшәа аҷкәын ихгьы аалшьышьит.
Чанча иара ихаҭагьы иџьеишьон уи аамҭазы ди ада даҽа ажәакгьы ахьиҿамшәаз. Ашәҟәы аашьҭыхны иан иналыркны, лҿаԥхьашәа данаатәа, дааԥхашьашәа ихы аалаирҟәит.
Инал амшын иаваршәны днеиуан, аԥшаҳәа ҟьаҟьа даныланы. Дцон иҩныҟа. Басла данааӡыхгыл, дааҭгылт. Ауаа рацәаҩын, еилаҭыруа амшын агәы ихыԥшылон: иӷьазӷьазуа, ишьҭызза, зынӡаск аҽырԥагьаӡаны асқьала иазнеиуан аӷба ду.
Инал амшын дхыԥшылон, насҭха ауаа днарылкьшәа, зымҩа дгылан. Аӷба агәхьаагьы икӡамызт уи. Аҷкәын иблақәа ақәкын аҵәҩан еиԥш амшын иҭыҳәҳәоз ахаҳә ҵар. Шаҟантә ибахьааз уи ԥыхьагьы, аха хырҩаа амҭаӡакәа, даҩсны дцалон. Ожәы даруалуашон, ахәыцрақәа изнарҵысуан. Инал игәалашәеит мызкы ожәы аԥхьа Чанчеи иареи уи азааигәара амшын аҵа еимдо, инапыршьшьуа ианҭаз, ахаҳә ҟьаҟьа шырыԥшааз. Ахаҳә уҳәеит ҳәа, ишԥацәажәо! Аҷкәын абыржәгьы иаҳауазшәа игәы инаҭон аинститут аҟны аҵарауаҩ ииҳәаз ажәақәа: «Ҟазара дула иҟаҵоу ажәытәӡатәи абаҟақәа иреиуоуп...», «Адунеи ианыҵуа рыбзиара – ианыло ирзынрыжьуеит». Шаҟа ирхәыцгозеи, шаҟагьы игәырԥшаагоузеи арҭ ажәақәа!
Иибаз, иаҳаз дрызхәыцуа дышгылаз, аҷкәын иналырҟьаны иааигәалашәеит аҷнышқәа. Абыржәыҵәҟьа
ибозшәа иблақәа иаарыхгылеит. Акы ахаҳә иқәтәамыз, егьи уи иавагьежьуа, аваԥырра иаҿын. Еидтәалт нас џьарак. Ахаҳә хәыҷы рҽықәыркӡеит. Аҷнышқәа, ашәҟәаҿы дшаԥхьахьо еиԥш, бзиа еибабо, игәеибаҭо ԥсаатәқәами!
– Издыруада урҭ ани ԥеи ракәызҭгьы? Иаразнак абри еиԥш азҵаара ааизцәырҵит Инал..– Ан имчыдаханы, уаҳа налымшо ахаҳә иқәтәазар, аӡы ихтәалар, ахы накәаҽны ихәаҽуан азы? Иаваԥыруа иавагьежьуаз – уи хьаазгоз, иазгәаҟуаз аԥа акәызҭгьы? Ианеидтәалагьы, еидыӷәӷәалаӡеит. Зынӡаск еилаҵәаӡеит. Ан аԥсымҭазы ацәеижьы иалаз аԥхарра хәыҷгьы – аԥа ианаҭарц аҭахызҭгьы?
Ижәпаҳаҳараӡа иқәчыз анаҟәа аарла иалубаауа инеиуан ҽык зҵакыз аџьанах. Инеиуан уи изыхҵаалаз аӡиас иқәкәраа, еиқәыцәашь асымҟәыл зқәжьыз аԥаҩ ҳаракқәа ирыбжьаланы.
Анаҟәа уи аҟара ижәпан, аӡыжь еиԥш акәын адгьыл ишахатәаз, аҽи аџьанахи иӡсо иалан уи аӡыжь.
Амза ҭәхьан, аха ашәахәақәа адгьыл аҟынӡа изымнаӡакәа, анаҟәа иналаӡ ицон, иара ахаҭагьы, хаара аҵаӡамкәа, ҟәрышьк ицо абҩатә ԥара асахьа аҭаны, иҭааӡа икнаҳан ажәҩан аҟны.
Аџьанах иақәтәан хаҵаки ԥҳәыски. Ахаҵа аҽы аӷәра кны, ожәы-ожәы ибжьы нақәиргалон, ашиҵәҳәа инахиҟьалон иҟамчгьы. Аԥҳәыс уи ивараҿы деиџьыԥны аџьанах иақәыз аҭәа далатәан.
Арҭ рыуа ихаҵоу, иԥҳәысу злеиҩудыраауаз рыбжьқәа рымацарала акәын: рхамқәа ирылаҳәан, аӡәгьы ихы-иҿы убаӡомызт, иҭаҳәҳәан, рыбла мацарақәа ааԥшуан.
– Ҩынҩажәижәаба градус иреиҳауп. Уи ауп иаанаго абри ихчылаз анаҟәа, – иҳәеит ахаҵа, аԥҳәыс лахь даахьаԥшны, нас, иҵегь ибжьы аарԥшқашәа, инациҵеит: – Лариса Андреи-иԥҳа, ижәбахьазу абри еиԥш аҵаа?
– Аӡбахә саҳахьан, аха исымбацызт, аҩыза Наҳар, – лхы дааҩахашәа луит аԥҳәыс, асысцәатә напҭарԥа ду иҭаз лнапы лылахь иаԥыракуа, лыблақәа аԥша иацәыхьчо. – Кыр бжьоума Сан-Ремо аҟынӡа?
– Мап, шьҭа акгьы бжьам, ҳнеиуеит лассы, – лгәы ааҟаиҵеит Наҳар.
Анчиларнтәи Иуданҟа еиццон арҭ аҩыџьагьы. Наҳар дыԥшыхәҩын, Иудантәи агеологиатә ԥшыхәырҭа аҟны амаҵура далан. Уск аҵыхәала днеины дыҟан Анчилар аԥшыхәырҭақәа русбарҭа аҟны. Убраҟа еиқәшәеит «Адгьыл ду» аҟынтә ҳаирпланла иԥырны иааз Лариса Андреи-иԥҳа Стремилинаи иареи. Уигьы Иуданҟа ицоз аӡә лакәын ныџьныр-механикс апутиовка лыман.
Анчилари Иудани рыбжьара ҩымш-ныҟәара аҭахын, даара бзиа икәаруа аҽы уақәтәазар. Ирыбжьаз амҩа усҟак узыргәырӷьашаз мҩангьы иҟамызт, иуԥылон Лирима аӡиас дугьы. Аԥхын уи аӡиас ихын атыҩқәа, ашхәақәа, акатерқәа, акәынгасқәа, аӡын, ианхҵаалак – ауаа еиҭанеиааигас ирыман ашәаҩақәа, аҽқәа, аҽацәқәа, иаҳарак аџьанахқәа.
Уарла-шәарла еиҭанеиааиуан анчиларааи иуданааи. Командировкак зманы ицо-иаауа рыда шамахамзар уаҩы дылубаауамызт урҭ ирыбжьаз абнаршәыра.
Абарҭ аҩ-ҳаблак рыгәҭаны игылан Сан-Ремо ҳәа изышьҭаз аангыларҭа – аԥхьарҭа ҩны. Аҵх зыхьӡоз иааихигон убраҟа.
Наҳари Лариса Андреи-иԥҳаи убрахь акәын ожәы иахьыццакуаз.
Ишьҭхысаа инеиуаз аҽы, иаалырҟьаны аныҟәашәа ааԥсахын, ашьшьыҳәа аҿыҩанахеит, ибалыбаҭо, ожәы-ожәы ашьацәхнысларагьы иналагеит.
Наҳар ашырҳәа аџьанах дҩаныԥан днадыххылт, ихамы дҭашьшьы, аҿацәқәа асаара ишьҭарҳәазо. Ицнапык ала аҽы ахы ааигәыдкыланы, егьи инапы ахаҿы иахьишьуан. Аҽы аблахәыцқәа аҵаа еиднаршәылан, иазхтуамызт, иахьцаша абомызт. Ирыцқьеит Наҳар инапҭарԥа татала, иамихит убасгьы аҽы аԥынҵеи аҿи инеимазакны иадшәылаз ашьашьалқәагьы.
Ԥыхьа аасҭа иаҳагьы агәы алаҟаны, иццакны аҿыҩанахеит аҽы, атта-ттаҳәа ашьапқәа еиваԥсо, ахы ҳаракны, алымҳақәа ырхьырвыруа.
– Лариса Андреи-иԥҳа, шәхы шԥажәбо? Ахьҭа шәысцәакӡеит ҳәа сыҟоуп? – дыхәмаруа длазҵааит Наҳар.
– Бзиарас исымоу, макьана сыблақәа хтуп. Сҿи сԥынҵеи ашьашьал рҭымиаацт, – даахыччеит Лариса Андреи-иԥҳа. – Егьирахь ала сызлаҽхәаша акгьы збом: аӡы хьшәашәа сналаҳазшәа сыҟоуп: сшьа-сда зегь еимнадоит аҵаа.
– Иаашәычҳа, абааԥсы. Абар, абар ҳааит.
Наҳар ожәраанӡа аҽы дамыскәа ус инахиҟьалон иҟамчы, ожәы ашиҵәҳәа иагьнааирхеит. Ари збаз сара соума аҳәан, аҽы азныказы еиҵас инышьҭыԥеит, нас ахыкәалаа еиԥш, аҿыҩанахеит, анаҟәа жәпа иалҵәраа.
Аҷҷа ахгон аџьанах лас, зны-зынла ашша зықәшьызшәа иҟаз аҵааршә, иқәҵәраа ганха инеихалон аҽы иашьҭаланы ацара ҟәншьаны, иаԥыҩларц аҭахызшәа, даҽазных инаауан, ахбыкьрахьы ахы архон, убасҟан, Наҳар изшьапык аҵаа инықәырсны, иааириашалон.
Ҳәаа змаӡамыз таига еиҵҳәа ишьҭан, асымҟәыли анаҟәеи ахаԥаны. Аҵаа цәгьа зегьы ргәы акхьан, иаршәхьан аӡы, адгьыл, ашәаԥыџьаԥ. Еиқәшьшьы иҭынчран ауразоуроу, бжьык џьара имго, аџьанах аҷыжь-ҷыжьреи аҽышьхәа ашьҭыбжьи рыда. Машәыршәагьы иҵысуамызт махәҭак џьаргьы. Наҳари Лариса Андреи-иԥҳаи ахьеиватәаз, аџьанах анааҭагәҭаслак, рыжәҩахырқәа ааидкьыслон,
иааидыӷәӷәалон, убасҟан, аҩыџьагьы рхамқәа инрылсны, иҟәандаӡа, ихааӡа ԥхаррак Наҳар ицәеижьы иналалон, ихы инаркны ишьапқәа рҟынӡа дааимнадон.
Хара имгакәа имҩахыҵит аҽы, аӡышьҭра ааныжьны, мардарашәа инаҿалт, иҳақьԥсықьуа, аԥынҵа афақь кылҟьо.
Наҳар, аџьанах дақәҵны, ус давагыланы днеиуан, аҽы аӷәра кны. Агәынхара ӷәӷәа зауз аҽы, амардагьы иҩны ихаларц аҽазнаклон, аха Наҳар, уи рыцҳашьаны, лассы-лассы аӷәра наҿеиклон, идәықәиҵон ныҟәашәала.
Аџьанах ожәы асы иқәгыланы инеиуан, еилашәхьаз, аџьанахқәа идрапахьаз, зҿыгҳара метрак инеиуаз асымҟәл. Уи ӷәӷәан, уссгьы иамбакәа иннакылон аҽгьы аидара зқәыз аџьанахгьы. Џьара-џьара аҵааршә еиԥш иҵәырҵәыруан, угәуҽанымзар, унықәҟьаны укаҳаргьы ҟалон.
Амарда иагьынхалеит, адыхҳәа иаангылеит аҽы.
– Ҳааит, ҳааит! – дгәырӷьаҵәа ҿааиҭит Наҳар, аџьанахгьы днадҟьан, иҿыҩеихеит зымҩа.
Стремилина акгьы лзеилкаауамызт, дгачамкны днаԥшы-ааԥшуан. Иабыкәу, мшәан, арҭ ахьааиз? Ауразоуроу бнароуп. Џьара уаҩԥсык дубом. Цәымзакгьы лашом.
– Аҳы, шәааи, шәааи, – ганхашәа ибжьы наиргеит Наҳар, дыбӷьаҭуа, шьапыла асырҳәы цҟьо акы иадхуа.
Лариса Андреи-иԥҳа, макьана ҽырҵыс лымаӡамкәа, дшанханы аџьанах дантәалан. Ҩнык аҟны сааит ҳәа лгәы иаанагозма.
Сен-Ремо аламала иузеилкаауа ҩнымызт. Ҵаҟа адгьыл аҟны икажьыз аси хыхь аҩны ахыб иақәжьыз аси рыбжьара цәаҳәа еиқәаҵәазаҵәык ааԥшуан – асы иазымҵәахыкәа иацәынхаз аҭӡамц ақьарсҭақәа ракәын, егьи ауразоуроу сыла иҭаҳәҳәан. Наҳар аҩны дадхо дзадгылаз, асы зыднаҳәҳәалаз ашә ааиртырц даҿын.
Аԥшыхәҩы, аҩны ашә аартны даныҩналагьы, Лариса Андреи-иԥҳа ԥыҭраамҭак днаԥшы-ааԥшуа дгылан, уахь аҩналара лзымгәаӷьуа.
Аҵыхәтәан иныҩнылашааит аҩны: Наҳар ацәымза аиркит. Ашәхымс лшьапы нахылгеит асас ԥҳәысгьы.
Наҳар, дыҩнагьежьуа, даҽа цәымзакгьы аиркит. Ибзианы иаадырлашеит агаз лампақәа ҩба.
Хыбрак дшыҩналаз ожәоуп ианеилылкаа Стремилинагьы.
Ицәабланы аџьаргәал дуқәа еихажьны, аҭӡамцқәа ҩаган уи аҩны. Кылҳарак умбо, иахьабалакгьы шысламшәла иџьгәан. Аҭуан амаӡамкәа, ахыб мацара ааԥшуан инаҟәӡаны. Аҩны агәҭаны иҩнагылан ԥечқьк, аха аԥечқьҳәа ззумҳәара иҟоузеи – еиҵҳәа ҩышә литр зкуаз ацистерна. Зныкҟьара кубометрк амҿы нахәлабга ицап. Аԥечқь иахагылаз атруба, ишәпаӡа ишиашаз ахыб иагәылҳәа иган. Аҭӡамцқәа рҟны икыдчаԥаланы икыдҟаҵалан ацәарҭаӷәқәа. Ԥенџьыр заҵәык аман, иара убригьы абжаранӡа аҵааршә адшәылан. Аԥенџьыр азааигәашәа игылан ицәабланы иҟаҵаз стол ԥшьыркцак. Акәакьқәа руак аҟны ихәархьны, иршьшьаны ишьҭан амҿы. Аихеи ахәархьи уи иақәын. Амҿы иавагылан ведрақәак, чуан хәыҷқәак.
Абри акәын аԥхьарҭа ҩны ҳәа Иудантәи аԥшыхәцәа зышьҭаз. Уа уаҩы дахӡамызт: уарла-шәарла иаалоз ауаа, рхы амаҵ дара ируан. Ахьҭа иакыз, дыԥхаҵәаҵәараӡа аҵх ихигартә еиԥш иҟан. Уи акәын аус злазгьы.
Наҳар, аԥечқь азнаҵәҟьа амҿы нҭеиҵан, агаз нақәҭәаны, асԥычка нахьирсит. Аԥырҳәа иҩаҵҟьеит амца, ауу ааҭнаргеит аԥечқь. Абри еиԥш аҵаа цәгьа аныҟоу амца зыцрамло иарбану – амҿаӡагьы аа еиԥшҵәҟьа имбылуеи.
Ожәшьҭа аҽы аҭыԥ иқәҵатәын, убри иҽыназикит Наҳаргьы.
Аџьаргәал-ҩны азганк иаҿаҟаҵан аҿаԥара. Уи хыбра хәыҷык акәын – ҽык, ҩ-ҽык зкышаз. Ауаа рзы иҟаҵаз аҩны аасҭа, ахыб илбааҳәҳәоз аси ҵаҟа адгьыл иқәжьыз аси неимазакны рҽеимаргалахьан. Уи асы иҵаҟаҵаз ҩнуп ааугәахәрын. Иаҳагьы еиӷьын – иарԥхон.
Аҽы аҿаԥара иныҩнагаланы, ахаҿы еиҭааирыцқьеит Наҳар, ҵаақәак амазҭгьы инамихит, нас инапы, анапҭарԥа иааҭыхны, гәыблыла аблақәа иаархишьылеит. Инақәиршәт аҽуапа ԥха. Еиҭеит ақьар. Уи шәарҭам ахьҭа иакып ҳәа: ԥшацк зкылымсуа ахыбра иҩнагылоуп, иаарласны ахатә ԥсыԥла аҽарԥхап. Ожә иамбеит.
Аԥечқь ду ақә аныҟаԥшьха, аџьаргәал ҩны иҩначыз аҵаатә наҟәа инышьҭаба ицеит. Иԥхаҵәаҵәараӡа иныҟалеит аҩнуҵҟа. Рыԥсы аарылалеит аимҩалацәагьы.
Лариса Андреи-иԥҳа ԥҳәыс қәыԥшын, 25–27 шықәса дреиҳамызт. Лоура иаҩцамкәа, илыланы, деилаҟаца, дыҭҭәааны дыҟан. Лхы-лҿы иаазыгьежьын. Аиқәара зхыҩуаз лыхцәы ҵырффан, абжеиҳарак ԥхьаҳәаны лхы аган хыхь инышьҭыхшәа иадын. Лыбла гәыӷрақәа ҭбаа-ҭбааӡа агәыкреи аҟәыӷареи рхыжжы ицон.
Наҳаргьы мбатәык ихыҵуамызт, иҟаларын ҩба-хԥа шықәса рыла Стремилина лаҵкыс деиҳабызар. Даун дкахәхәа, иӡара паӡа амацәаз инкылшәарын. Деиқәан, иџьымшь дуқәа еилачы илахь икыдын.
Асас ԥҳәыс илҭаххарызеишь, акы сыцәлыгымхандаз ҳәа, дылхагьежьуа лымаҵ иуан Наҳар. Иаҳа иахьԥхарраз аҭыԥ аҿы диртәеит. Дзықәтәаз аҟәардә ҟәараҟәанҽошәа аниба, иԥсахт уи аминуҭ азы, днықәиртәеит иаҳа еиӷьушәа ииԥхьаӡаз даҽа ҟәардәк. Лшьапқәа инрыҵаиргылеит саҟәак иаҳа аԥхарра рнырлап ҳәа. Ҵаҟа, адашьмаҿы, егьа умҳәан, ахьҭа аныԥшуан.
– Иҭабуп, иҭабуп, аҩыза Наҳар, – лҳәеит Стремилина. – Шәтәа шьҭа шәаргьы. Сара шәшысҿыз, шәхы шәхашҭӡеит.
– Ас ахьԥашәҳәо, Лариса Андреи-иԥҳа – днацҵҟьеит Наҳар. – Шәара шәсасуп. Егьа ҳалшондаз шәара шәзы. Аԥсацәа асас бзиа дырбоит. Ҳажәаԥҟагь иалоуп: асас дымшуп ҳәа.
– Шәара шәаԥсыуоума, аҩыза Наҳар?
– Аи, саԥсыуоуп.
– Аԥснытәи шәааны, абра аус жәуеит акәу?
– Ус ауп.
– Излажәгәаӷьызеи? Ахьҭа шәацәымшәаӡои?
– Аҩадатәи адгьылқәа рромантика, нап зларкыз аргылара дуқәа схыхны сааргеит. Сахьааиз, аусура сатәнатәӡеит. Аус уалашыҩкыр, ахьҭагьы угәалашәом.
– Аус уалашыҩкыр, ахьҭагьы угәалашәом, – гәахәас иҟаҵаны инеиҭалҳәеит Стремилина, арԥыс иблақәа кылкааны дырхыԥшыло, нас, лыбжьы ааԥсахшәа, инацылҵеит: – Иқәнагам шәыхьӡ мацара ҳәо шәацәажәара. Шәыхьӡгьы шәаб ихьӡгьы неидкыланы исҳәаларц сҭахуп...
– Аурысқәа ишрымоу еиԥш иаҳҳәозар, – дналагеит Наҳар, инапҭарԥа дуқәа имӷаҵо аҩны адәылҵра иҽазкуа, – Наҳар Самсон-иԥа Санба ҳәоуп ишаанаго, аха сара Наҳар ҳәа сашәҳәаларц сҭахуп. Ус сарҳәоит зегьы. Аԥсацәа ҳҟны ахьӡи аб ихьӡи неидкыланы ирҳәаӡом. Ма ахьӡ ма ажәла, иаҳарак ахьӡ ауп ирҳәо. – Наҳар, абӷьааҳәа дааимдан, ааҵәак ԥшааны, ижәҩахыр инхишьит, даахьаҳәшәа иун, исас ԥҳәыс лахь ус ҿааиҭит: – Саҭамзааит шәхала шәааныжьны сахьцо. Саауеит лассы. Абри ааҵәа азна аӡы аазгоит.
Лариса Андреи-иԥҳа даауалуаша-ԥышәырччашәа луит, акы лҳәарцгьы лҽаазылкит, аха аҳәаха лоуаанӡа арԥыс ддәылҵхьан.
«Ааҵәа азна аӡы», – днахыхәмарны инеиҭалҳәеит, лара, гәаныла.
Стремилина лымацара данаанха, дааиԥхьхәыцит: дабаанагеи, мшәан? Аԥхьарҭа ҩны анырҳәа, уаҩ иибахьоу, ауаа ахьаху ҩнуп ҳәа дыҟамыз. Ари закәызеи? Адунеи иалганы, иууаӡа, иҭацәӡа игылоуп ақьала. Сан-Ремо! Ожәы ауп ианеилылкаа лара абри ажәа иаҵакыз асарказм шҳам. Илзымдырӡо хаҵаки лареи абраҟа иеицырхыргароуп уаха, абри Сан-Ремо аҟны!
Ааҵәа дук даҵаланы дааҩналт Наҳар. Ижәҩахыр иаҵакшашәа иааиқәхны адашьма ианҩықәижь, ахьхьа аарыхгеит еиҟәырԥа-еиҟәырԥа аҵаа ԥҽыхақәа – ааҵәала уаҩы иныҟәигашаз аӡы.
Ус ауп ишыҟоу абраҟа: аӡиас ду ушхықәгылоугьы, егьа уҽышәа уҭахызар, ҿамҩак аӡы узыԥшааӡом аӡын: зегьы ҵааршәхахьеит. Аӡиас аҵаҟа џьара кәара сса-мыссақәак аҵысны ицозаргьы, узларыхәоузеи – хԥа-ԥшьба метр аҿыгҳара змоу аҵааршә рхарԥоуп. Ма асы ма аҵааршә урӡыҭыроуп, фатәык урхиарц уҭахызар. Еиӷьуп аҵааршә: иаҳа иманшәалоуп, аӡгьы рацәаны иалоуп.
Наҳар ауедрақәа аҩбагьы ҵааршәла ирҭәны дҩарыхан инаган аԥечқь инақәиргылт. Лаба дук ала амца аахәҵишьшьаан, ипеипеиуа, аҵәы узрывамҵо, аԥечқь дырҩегьых мҿыла иааирҭәит.
Амҩанызцәа ирымаз афатәқәа аацәырырган, астол инықәырҵеит. Арԥсасира зҭахыз аконсервтә банкақәа хыртит, инаган аԥечқь инақәдыргылеит.
Иарбанзаалак фатә-хкык еиԥшымкәа, иҳәаланархеит ача. Уи ус хьанҭахеит. Наҳар иарҭмаҟ иааҭигаз ачабаба, ахаҳә еиԥш, иалаҵаан иҟалахьан. Ишеибакәу аԥечқь иақәҵаны исырԥсасиуеит ҳәа уалагар узлахәоз – Анцәа идырп уи аԥхарра аналсуаз. Аԥҟара уҽазукыр, адунеиаҿы иҟоума уи ԥызҟаша ҳәызбак!
Аԥышәа змаз Наҳар иӡбеит ачабаба иазутәыз: ахәархь иманы дааин, Лариса Андреи-иԥҳа даалыдгылт.
– Саҭамзааит, – иҳәеит иара, изнапык ала ачабаба астол иқәырӷәӷәа икны, егьи инапала ахәархь асас ԥҳәыс илыркуа, – шәсыцхраар акәхеит. Ирласны ача арԥсасиразы ари – иреиӷьу методуп.
Мҿык шырхәархьыц еиԥш ирхәархьит ача. Ԥшьыџьараны еиҩдырффеит, асақәа аԥечқь инаганы инақәырҵеит. Ожәшьҭа акәын амца аԥхарра аналсуаз уи ача.
Санбеи Стремилинаи даара иргәарԥханы ирфон ауаххьа. Ашьыжь инаркны хәлаанӡа абри еиԥш аҵаа бааԥсы уцәгылазар, угәы ахәыц еиҩнаҵәо уҟамло. Иконсервзааит, хәархьла еиҩдырффаз ача акәзааит – акы ԥыркуамызт. Абжьааԥны еиԥш акәымкәа, зынӡа ибзиаӡоу агьама рымазшәа ирыԥхьаӡон аимҩалацәа ирымҵаз афатәқәа.
Наҳар афлиага аспирт изҭан. Зназы, асас ԥҳәыс дылцәыԥхашьашәа, ицәыримгарц нақәикын, аха нас иҟалалакгьы ҟалааит ҳәа астол инаган инықәиргылеит. Стремилина убригьы лхы ахылымбааит.
– Сан-Ремо! – ссиршәа иԥхьаӡаны еиҭаналҳәеит лара, акыркырҳәа дыччо, лӡамҩақәа амца еиԥш еицраланы иҟаԥшь-ҟаԥшьӡа. Аспиртгьы акыр иамыцхрааи урҭ ахьҭа рылцара, рырҟаԥшьра. – Ауаҩы иҭыԥ даақәызҟьаша ажәоуп, – инацылҵеит.
– Иаҳаракгьы уи хьӡыс изыдҳәалоу аҩны анубалак, – инациҵеит Наҳаргьы. – Аԥсҭазара даҽакалашәа иҟоуп абраҟа. Иара ахатә ҷыдарақәа амоуп. Акы ушазхәыцуа, даҽакы аацәырҵуеит. Ахьӡшьарақәа бзиа иаабоит. Ирышьцылам изы!..
– Иҭыԥ даақәырҟьоит, – днахыццакит Лариса Андреи-иԥҳа, – иагьаалгәалалыршәеит Наҳар иажәақәа: – «Ааҵәа азна аӡы».
– Ааи, ааҵәалагьы зны аӡы аагалоит абраҟа, – дамаԥхашьашәа даахыхәмарт Наҳар. – Ҳара, акыр аамҭа абраҟа инхо, убасҟак ҳрышьцылахьеит убарҭқәа, узырччаша акы аҵоушәагьы иаабаӡом.
Крыфаншьҭахь асас ԥҳәыс, интерес дус иҟаҵаны дазҵаахуан, еиллыргон Иудантәи агеологиатә ԥшыхәырҭа аҟны аԥсҭазара зеиԥшраз, ауаа ирынхашьа-рынҵышьаз, ирусушьаз.
Наҳар еилыкка, дацԥыҳәангьы илеиҳәеит уи араион специфика ҷыдарақәас иамаз ртәы. Уи зылшоз иакәын усгьы: аусура агәеисраҵәҟьа иалагылаз агеолог-ԥшыхәҩы иакәмыз иара.
Стремилина шаҟа иџьалшьазеи, абас аниҳәа Наҳар:
– Ҳаԥшыхәырҭаҿы, уахьынаҵыслакгьы, ахьы унылагылоит.
– Схаан исымбацт адгьыл иҵырхуа ахьы зеиԥшроу, – лҳәеит лара.
– Егьа шәҭахызаргьы ижәбоит ожәшьҭа, – агәра налиргеит Наҳар, – ассаӡа, аҳаса иаҩызоу инаркны-килограммла иҟоу ахьырҵәаҵәақәа рҟынӡа.
– Акилограммқәа зкапануа! – арҵәаа ааҭлыргеит Лариса Андреи-иԥҳа, илаҳаз џьашьо. – Акыр иаԥсоуп геологс абри атәыла ҿацә ссираҿы аусура. Сшәыҵашьыцуеит, аҩыза Санба, сшәыҵашьыцуеит.
– Шәара шәзанааҭгьы даара иаҭахны иҟоуп, – иҳәеит Наҳар. – Даҭахуп амеханик. Аҽарҭбаауеит араион. Амҽхакы иазҳаит. – Уи дҩагылт адәылҵра иҽазкуа, аха иаалырҟьаны лгәы ааирхыҭхыҭит асас ԥҳәыс. – О, шаҟа ишәеигәырӷьараны иҟоузеи ҳаԥшыхәырҭа!
– Исзеилымкааит, – иааџьалшьеит Стремилина. – Исеигәырӷьода? Уа аӡәгьы сиздырӡом.
– Ишәеигәырӷьоит ҳаԥшыхәырҭа, хымԥада, ишәеигәырӷьоит ҳаԥшыхәырҭа зегьы.
– Исзеилкаауам. Дырҩегьых маанак аҵашәҵазар акәхап шәажәа?
– Мап, мап, маанас ара акгьы аҵам. Ишәеигәырӷьоит ҳаԥшыхәырҭа: имаҷӡоу аҳәсақәа рхыԥхьаӡара аӡәыс шәацлоит.
– Закәызеи ҳәа сыҟан. Аҳәса маҷума?
– Зынӡа имаҷӡами. Цәымзаркылоуп ишаҳаԥшаауа. Спектакльк анықәҳаргылогьы, аԥҳәыс лроль ахаҵа даныхәмаруа рацәаӡоуп.
Наҳар аҿаԥарахь дцеит. Ақьар ыфаны иалгахьаз аҽы, аԥшәма данаба, иааиеигәырӷьан абжьы наиқәнаргеит,
ахәда ныҭганы, ақьышәгьы неихьнашьы-ааихьнашьит, инеигәҭас-ҩеигәҭасит. Санба дырҩегьых гәаблыла ахаҿы аашьышьны, инамҵеиҵеит иаашаанӡа агәы змырҿыӷьшаз аҭәа.
Аҽы амацара иеимҭеит уи аҭәа, еидарак аашьҭихын, иманы дныҩналт аҩны – ауаа рзынгьы. Аҭәа ауаагьы даара ирҭахуп абраҟа.
Аҭӡамцқәа ирыкҿаҟаҵаз ацәарҭаӷәқәа иаҳа еиӷьу ҳәа, руак налихит Наҳар. Уи иқәчаԥаз аӷәқәа иаҳа ииашан, бзиа еидсалан, насгьы, уи ацәарҭаӷә аԥечқь иазааигәаны иҟаҵан. Абамбыл еиԥш, итатаӡа, убри ацәарҭаӷә инықәиҵеит аҭәа рацәаны. Хчыс ацәарҭаӷә аханшәа саҟәак наган аҭәа инаҵеиҵеит. Ихам ду дҩахан инеиҵыхны, аҭәа ахыхь ииақәиҵеит, ахәы хыхь иҩархакы.
– Уаҳа акгьы ҳалаҟам, ишыжәбо еиԥш. Шәхамы – хыхь қәҵатәыс, хыза цынхәрас. Уи шәа шәнапала... – иҳәан, абӷьааҳәа дындәылҵит Наҳар.
Лариса Андреи-иԥҳа дгачамкын, илура лзымдыруа, даақәхеит дҳәыҵәыҳәыҵәуа.
«Игәы иҭоузеи ари? Ҳаицышьҭалап ҳәа аума! – лгәахы еибакуан лара. – Аиарҭа рхианы ддәылҵит, саанӡа дышьҭалап ҳәа. Сышԥеибаӡеи, мшәан? Деилагоума?!»
Стремилина дҩышьҭыԥеит, амца еиԥш деицрашәаны, дааҩнагьежьит аҩны. Иаразнак днарызхәыцит Наҳар дшааҩналалакҵәҟьа инеигәыдылҵашаз ажәа џьбарақәа, ажәа ӷәӷәақәа. Иалҳәап уи еиԥш ажәақәа – рҭак аҳәашьа дақәымшәо, дыԥхашьаны ацәарҭаӷә дыҵалартә.
Башаӡа дгәаауан асас ԥҳәыс, баша илыԥшаауан ажәа мчқәа: акгьы лхы илзамырхәеит. Санба, дырҩегьых аҭәа игәыдыҳәҳәала дааҩналан, иҭацәыз егьи ацәарҭаӷә инықәиҵеит еихыӷӷа.
– Саргьы абра снықәиап, – иҳәеит иара иаармариаӡаны.
– Ишԥа? – ааҭлыргеит Лариса Андреи-иԥҳа, илызгәаамыгӡаӡакәа, лыбжьы нарӷәӷәашәа, аха нас даахьаҵын, ҭынч инацылҵеит: – Шәхамы?..
– Ахамқәа аҩбагьы шәара ишәымазароуп, мамзар ахьҭа шәысцәакыр ҳәа сшәоит.
– Шәара? – дџьашьо днеиҿаԥшит асас ԥҳәыс.
– Сара ахьҭа иашьцылахьоу аӡә соуп. Ус сыҟаз... . аҭәа снылаиап. Уи аҟарагь ацәаха сымам.
– Ас ахьԥашәҳәо! – иаалцәымыӷхан днацралеит Лариса Андреи-иԥҳа. – Шәхамы шәара ишәықәшәҵа. Сара стәы – сара. Шәара иаашәықәшәҵо акгьы шәымаӡамкәа, сара аҩ-хамыкгьы сыҽрылаҳәаны сышьҭало, мап, мап, ус иаурым!
Лариса Андреи-иԥҳа лхамы аакнылхын, аҭәа мацара ахьықәыз ацәарҭаӷә инықәылҵеит иааиҵыхны.
– Ус шәымун, ус шәымун! – даалҿагьежьит Наҳар. – Ианамуӡа, досу ҳхамқәа ҳамазааит, аха шәара шәиасыроуп егьи ацәарҭаӷә ахь: еиӷьуп, иаҳа иԥхаррахоит убраҟа. Уи аԥечқь иаҳа иазааигәоуп.
Санба ихамы еразнак иаақәиԥааит, Стремилина, уаҳа диҿамԥакәа, дниасит уи ацәарҭаӷә ашҟа.
Досу риарҭақәа рҿы инеины инышьҭалеит. Асас ԥҳәыс лханы иххаӡа иакын алампа. Ус илҭаххеит лара. Ҭынчран аурозоуроу. Аҿҿа рыхгон аԥечқь аҿы ибылуаз амҿқәа. Аҿаԥара аҟынтә иааҩуан ахәырд-хәырдҳәа аҭәа зфоз аҽы ацламҳәа абжьы.
Аҵх даара акыр ицахьан еиԥш, ашырҳәа дҩаҵҟьеит Наҳар. Иуапцәатә магәқәа хымаԥсыма иааиԥшаан, қлаԥадда, еимааҭаршәда ус ишьапқәа шыхтыз инарҭеиргылан, дгыланы иҿыҩеихеит.
Аџьаргәал-ҩны ахьшәашәара иаҿын, абар, абар акгьы агӡамызт, аҟыҿыҳәа ицҳауа, аҵаа ныҩналарц. Ус ауп уи ҟазшьас ишамоу: аԥечқь агәгәаҳәа амца ҭанаҵы, иҟаԥшьӡа иҟанаҵы, аԥхарра ҩноуп, ианааихсыӷь, аԥхарра зегьы,
атруба инҭҟьа, аҳауа хьшәашәа иналаӡ ицоит. Убасҟан ицәоу ауаҩгьы ацәа данзалымҵ... Наҳар иааигәалашәеит абра зны ихьхьаз. Аҵаа цәгьа аан дааԥсаха, дкараха дшыҟаз, абарҭ ацәарҭаӷәқәа руак днықәҳан дыцәеит, данааԥш, амца зынӡа еихсыӷьхьан, аҩны хьшәашәахьан, иара иакәзар, дгылара дыҟоуп: ихы аҭӡамц инадҵашәа дахьыцәаз, инадшәыла ицеит. Амхылдыз еиԥш акраамҭа дакын аҭӡамц, ихахәы данкны. Аҵыхәтәаны аарлаҳәа ихы анацәигагьы, шьыҵәрак ныҵнажәеит.
Лариса Андреи-иԥҳа, уаӷеимшхара, убас рыцҳарак данақәшәа, дызхәарҭоузеи нас иара? Дшыбзаз дымԥси!
Аԥечқь амҿы ҭыблаахьан, аха аԥырӷы хәажжаӡа ишаҳәшаҳәуан. Наҳар ашьшьыҳәа, ишьҭыбжь мыргаӡо, дырҩегьых азна еивҵарпапа амҿы нҭеиҵеит. Ашәгьы наиркит, ауу аахгеит аԥечқь, иаразнак аҟаԥшьхарагьы аҽыназнакит. Есааира иҟаԥшьхоз атруба ду хыџхыџуан амцабз ҭҟьа иахьцоз. Угәы иаанагарын аԥечқь иҭаз амҿхыссахақәагьы, еинҟьо, еихыкәласуа, иара ахаҭа иҭыҩрны ицозшәа. Ашәа аҳәон аԥечқь, абжьы неиҵыхны, таигатәи ашәа аҳәон.
Наҳар ԥыҭраамҭак дгылан иҽырԥхо, аԥечқь атруба шәпа иҽавакны, Стремилина лышҟа дыԥшуа. Ус, ашацаҳәа иҿыҩеихеит уахь, лара лиарҭахь.
Агаз лампа, Лариса Андреи-иԥҳа лхаҿы иаркыз, иххаӡа илашон, ацԥхьқәа ԥсаҟьаны акәакь икҿаԥсо, аҳәҳәыҳәа Стремилина илықәԥсо.
Наҳар аиарҭа днадгылеит. Иаԥхьа лҽеиҵых дышьҭоуп аԥҳәыс қәыԥш лҽырҭынчны, ацәа хаа лҽаҭаны.
Наҳар, изгәаамыгӡаӡакәа дшьақәхацәеит, аха нас иҩнапык рыла ашьшьыҳәа илбаашьшьшәа иҟаз ахамы аҿацә хыхь дагьынаҩахеит, аҭҳарцәҳәа ацәа дҩалҵын, лиарҭа даақәтәеит Стремилина. Макьана иҟалаз цқьа илзеилымкаауа, даамадаӷьмадашәеит, нас, абӷьааҳәа ахамы дҩамҵасит, иааимылжәеит, ҩ-гәыцәкны еиваны еицыҭҟьаз
ашәақь еиԥш, имцаха лыблақәагьы неигәыдылҵеит лаԥхьа игылаз ауаҩы. Наҳар лабак ааиаахар уи аҟара имчымзар ҟаларын.
Азнык азы иҭыԥ даақәҟьашәа дааилаԥсеит арԥыс, аха нас ҿааиҭит убас:
– Саҭамзааит, саҭамзааит, аҩыза Стремилина! Сара... зынӡаскгьы исҭахӡамызт... исҭахӡамызт ацәа шәалысхырц. Ахьҭа шәылалар ҳәа сшәеит: шәхамы шәықәҩрны иҟан...
Абарҭ ажәақәа иҳәонаҵы, Наҳар дыԥхашьа-ԥхаҵо, шьҭахьла мацара деиханы дцон.
– Иҭабуп, аҩыза Санба, – лҳәеит Лариса Андреи-иԥҳа иагьхаамкәа иагьашамкәа, лхамгьы даахан иналыкәыршаны днықәиеит.
Наҳаргьы дцеит ииарҭахь.
Санба иҟаиҵаз дархәыцуан Стремилина: баша дымнеит уи лара лиарҭахь. Ахамы бықәыҩрын ибықәысҵоит ҳәа ииҳәаз – ҽыҵгахап. Ахьҭа дакыр, ларгьы илықәылҵарын. Иҟалап уи аԥшыхәҩы ԥшыхәра даазҭгьы аусқәа зеиԥшроу еилиргарц. Аха ишаанӡа дырҩегьых акы иҽазикыр ҟалоит. Иаабап.
Стремилина акраамҭа дзыцәомызт, Наҳар нап злеикрызеишь ҳәа дазыԥшуа.
Наҳаргьы акраамҭа дызмыцәеит. Днаҳәы-ааҳәуан. Зны-зынлагьы иқәыз ахамы дынцәыҵыԥшны Стремилина лышҟа днаԥшлон. Дышԥаԥшӡоу, дышԥабзиоу иҿаԥхьа акәакьаҿы ишьҭоу аԥҳәыс қәыԥш! Дышԥалызгәышьуеи! Иҭҭәаа-ҭҭәааӡа лгәыԥҳәқәа. Дааигәыдиҳәҳәалазшәа дыҟандаз!
Стремилина ҭынч дышьҭан, лыбжьгьы гомызт.
Наҳар дааҳәыҵәы-ҳәыҵәит, дгыларцгьы нақәикит, аха убри аамҭазы еразнак иааизцәырҟьеит ицаӡа, иӷәӷәаӡа иҟаз даҽа цәаныррак, иаргьы ашырҳәа дааҳәын, дызваиаз аҭӡамц ахь иҿы наирхеит.
Ихы даиааит, иҽиҳәынҷеит арԥыс. Ус иӡбит уи. Иҭаххар, дылиааишт, ииҭахугьы лылаигӡашт абри аԥҳәыс қәыԥш. Длымиааикәа! Илылшозеи аԥҳәыс заҵә, иаалыкәыршаны ҩынҩажәи жәаба километр ԥсы зхоу аӡә дахьыҟам адгьыл аҟны? Аха имшпара збеит ҳәа, ауаҩы иӷраԥалара ауп уи. Насгьы, дзакә уаҩузеи – асас ԥҳәыс, уаха ада иимбаӡац асас ԥҳәыс...
Таигатәи аҭынчра, акы иазеиламхәоз аҭынчра ду, зегьы агәыҵаҳәҳәаны иакын, зегьы арҭынчуан, еиқәнартәон. Иарҭынчт аҵыхәтәаны Стремилинаи Наҳари ргәыхыҭхыҭрақәагьы.
Лариса Андреи-иԥҳа данааԥш, ишшара ишахьан. Наҳар ииарҭа шьҭиххьан, ҭәа цыракгьы џьара иқәыршәымкәа. Ихам ду еикәарҽны, ацәарҭаӷә ахахьшәа иқәын, иара Наҳар ихаҭа дыҟаӡамызт. Аԥечқь агәгәаҳәа амца ҭан. Аҩны аҩнуҵҟа ԥхарран.
Ус дааҩналеит Наҳар, икьаҿ-кьаҿны ихыҵәҵәаз амҿы еидара дук игәыдкыланы.
Ашә шаатызҵәҟьа, аҵаатә наҟәа, аӡхырҽҽа еиԥш, ашшы ахга, ашә инкылҩрны, иуамаха аҩны иныҩнаҳаит. Убри аҟара илашьцахеит аҩнуҵҟа, аарлаҳәа акәын дхаха-чахо дшалубаауаз Наҳар уи анаҟәа.
Стремилина ашырҳәа дынхәыҵалт лиарҭа, лхам ду лхы инакәыршаны. Лыԥсы лӡеит: акы ахьҭа, насгьы, лымҩанызаҩ даниацәажәаша иаамҭам – аус иуеит. Деиҭандәылҵит иаргьы дыццакны.
Наҳар аҩны акәакьаҿы имаҷӡамкәа еиқәиҵеит ихыҵәҵәа-хыҵәҵәаны, еиҟәырԥԥаны иҟаз амҿы. Ауха рԥечқь ирацәаӡаны иаблит, ацынхәра амҿы ирмазеины ишьҭаҵатәын: дааԥсаха, ахьҭа игәаҵәахы акны, дара иаха абра ишааиз еиԥш иааиша дҟалар, иҽалаимырԥхои. Амҿы ирхианы ашьҭаҵара – закуанс иаԥҵан абраҟа.
Аҵыхәтәаны Лариса Андреи-иԥҳа дгылан, лҿы ӡәӡәа, лнапы ӡәӡәа, аԥечқь аԥхарра лҽаҭаны днадтәалт.
Наҳар ус ҿааиҭит:
– Ҳҽазаҳкып шьыжьхьа архиара. Уаххьа аҵкыс еиӷьхароуп. Сара ожәы аԥсаатә рферма аҟынӡа сцап: иаазгап қәҷарақәак.
– Аԥсаатә рферма шәҳәама? – дыхәмаруа дыниазҵааит Стремилина, Наҳар ишәақь аашьҭыхны, андәылҵра иҽаназик. – Акәтыжь шәҭаххеит, аха шәферма шәажьарҳәа сшәоит.
– Мап, бзанҵык самжьацт, сагьажьашам, – агәра налирган, дындәылҵт Санба, ишәақь неиҩыҵрашьны.
Даараӡа иҵызар 15–20 минуҭ роуп, аҵықьҳәа ахысбжь геит. Стремилина, ахысбжь дҩацҵҟьан, аҩны ашә неимԥааны дындәылҟьеит, лхы шыхтыз лызгәаамгӡаӡакәа. Наҳар ибаха лазраӡодаз, аҵаа леишәацәгьа атахҳәа иҩалысын, ллымҳақәа дрынкны, аҩны дныҩнанарԥалт.
Шьыжьымҭанла цәгьашәа аҽарӷәӷәалоит аҵаа, ауаҩы иаҳа иахьихьырҭоу, иаҳаракгьы илымҳа, еимлагәа иакуеит. Амаршәа умкыр, иааҿнаршәаргьы ҟалоит.
Иаарласны дааит Наҳаргьы, иагьнышьҭеиҵеит аԥечқь аҿаԥхьашәа ажәеиԥшьаа иаҭәаршьаз.
– Ишԥа! Абри аҟара шәшьыма? – аки ааҭлыргеит Лариса Андреи-иԥҳа, иаалзымбатәбарахан. – ԥшьба! Уаҩы иаҳахьоума! Знык ами, мшәан, шәанхысыз? ԥшь-кәтык!
Наҳар дԥышәырччо, днахыҽхәеит:
– Таигатәи ҳаԥсаатә ферма даараӡа ибеиоуп. Ԥшьба рҿы смаанҿасыргьы ҟалон. Зныктәи ахысрала жәабаҟа аазгаргьы сылшон, аха амыцхә ирымаҳкузеи, рыԥсы изаԥҳархозеи. Ишәымбои ишәа-изаны иҳазхашаз мацара шаазга.
Наҳар акәҷарақәа ҳәа зыхьӡҵаны иааигаз иҟәаш-ҟәашӡа, ҳәыҳә бзиак иаҟараз ҩадатәи бнакәтқәан.
Аԥсаатә гаӡа захьӡу рами. Шәкы, шәиҩынҩажәи-жәаба еицны таига илоуп. Асы иалыҳәҳәо қыцәқәак анырба,
иадҵәаҵәалан инадеизалоит. Уҭахызар, рааигәаӡа унеи, ишәашам. Знык хысраан ԥшьба моу, жәаба-жәохә аныршьуагьы ыҟоуп. Иаанхаз, ҩыҵԥраауеит, аха, хара имцаӡакәа, дырҩегьых ақыцәқәа ахьырбаз инрыдпапалоит рыҽшаны. Унеи, уеиҭареихс. Ашәарыцаҩ бзиа мшкала шәкырҟынӡа анишьуа ҟалоит.
Лариса Андреи-иԥҳа шьыжьхьазы абнакәтқәа рхәылхра лҽназылк, Наҳар ус леиҳәеит:
– Ожәы абаҳча сныҵалап сара: иаазгап ажь. Акәтыжь, анаҩс ихааӡа компотк ҳнаҿыхәап! – Ажь, ажь! – инақәырӷәӷәаны еиҭанеиҳәан, ауедра ҭацә аашьҭыхны, дындәылҵит.
«Иарбан жьу ари зыӡбахә имоу? – лгәы дааҭахәыцит Лариса Андреи-иԥҳа. – Асымҟәыл ахьышьҭоу, аҵаа ҩынҩажәижәаба градус иахьреиҳау, ажь абла аҭаԥшылара акәым, аӡбахәҵәҟьа аҳәара џьашьатәӡами?»
Лариса Андреи-иԥҳа абнакәтқәа хәылх, иӡәӡәа-иҳәҳәа чуан хәыҷык инҭалҵан, аӡы нарыҵаҭәаны, аԥечқь инақәлыргылеит. Лабак аашьҭыхны, амца аахәыҵлышьшьааит. Ахыџхыџра иҩалагеит аԥечқьгьы аҩнуҵҟа моторк аус ауазшәа.
Аҭагылазаашьа ссиршәа иԥхьаӡо, аԥечқь дадтәаланы асас ԥҳәыс лыҽшлырԥхоз, дааҩнашылт Наҳар. Аҩны ашә шааиртызҵәҟьа, агәараҳәа иныҩнаҳаит аҵаатә наҟәа илашьцҳаҳараӡа, ихьанҭаӡа. Арԥыс иааигеит ауедра абжа акгьы аагымхо, иара иҳәашьала, ажь.
Ажьыргәыцқәа ирылаҵааны, ахаҳәсса еиԥш акәын ахьхьаҳәа ауедра ишҭаԥсаз. Ари ажьҵәҟьа акәӡамызт, аха акырӡа ажь иеиԥшын, аҳардан ҳҳәар имыцхәцәоуп – аҵысжь ахаҭа.
Уи аҩада атәылақәа рҿы ирацәаны иҟалоит, ирҿалоит ақыцә сса-мыссақәа. Аурысқәа голубика, ма голубица ҳәа иашьҭоуп. Аӡын, ақыцә ишаҿоу, аҵаа анаслак, иаҿашәны,
иаҿаҩаны иаанхоит. Убри аҟара ирацәоуп, напыла акакала рыҟәшәара аӡәгьы иҽазикуам, ус ауедра ҭацә рыхха ажыжәҳәа ақыцәқәа ианрааурха, ажьыргәыцқәа рхала иҿышәшәаны ауедра инҭаԥсоит.
Наҳар дыззышәарыцоз абнакәты шкәакәақәа зыдҳәылозгьы иара абри ажь зҿаз ақыцәқәа ракәын.
– Баҳчалагьы шәеиқәшәазаап, – даахыччеит Лариса Андреи-иԥҳа, ажь ҳәа илзааигаз еилыҟәшәаауа, абӷьыц хәыҷқәа налх-аалхуа.
– Голубица ҳара ҳҟынгьы иҟалоит, аха ас аӡын агәҭазы уи рыҟәшәо збахьадаз!
– Мшәан, акы ҳагны ҳәа ҳаҟоума! – дырҩегьых днахыхәмар-хыҽхәашәа иуит Наҳар.
Шьыжьхьа афара уадаҩра ҳәа акгьы аҵамызт. Ача иаха еиԥш, усгьы иаҭахымхеит хәархьла аԥҟара. Акәацгьы аԥечкь иақәҵаны, ирԥсаситәыз акәмызт. Афатәқәа џьара вбак узрыдбалозма, зегьы ҿыц иԥхеи-ԥхеиуа ирхиан, ажь иалхны, ацха еиԥш, икәазо иҟаҵаз акампот азааргӡа.
Аспирт ҿамҩакгьы рымжәит. Наҳар ишиҳәаз ала, аҵаа цәгьа аныҟоу, аспирт ыжәны амҩа иқәлаз – уи иҽишьит ауп.
Амра, аԥштәы ахыгга, шьхак иаавҵны, рак ашәара иаахалт, аха уаҳа нарха амаӡамкәа еиҭанҭашәеит, иара убри ашьха изавмсӡакәа, инаваӡ ицеит. Таига иахатәаз аҵаатә наҟәа, ауу ахгон. Џьара-џьара, аҵаа рзымычҳакәа, аҵлақәа аҟәаҩ-сеҩхәа еиҟәыжәжәон.
Амҩанызаҩцәа, рхамқәа ирҭашьшьы, рыбла мацарақәа ааԥшуа, иҩантәалт рџьанах. Аџьанах ааҭагә-ҭасшәа ианаадәықәла, иааидыӷәӷәалт дара, убасҟан аҩыџьагьы еразнак иаарызцәырҵит иҟәандаӡа, ихааӡа иҟаз цәаныррак. Аҩыџьагьы рыгәқәа инарҭырҳәааит: «Шаҟа ибзиоузеи ԥшыхәырҭак аҟны ҳахьеицыҟало ҳара!»
Ҭандели Еленеи рыԥсшьара аамҭа анынҵәа ицеит рыҩныҟа, Гәдоуҭаҟа – русурҭақәа рахь. Рыԥҳа Наира даанҿаст Москва, ланду лыҟны.
Аӡӷаб имаҷылшьеит абраҟа илхылгаз аамҭа: баша ажәа иалоуп мызкы наҟьа ҳәа – акрыҟоушәа. Мызкала уахьӡома Москва иҟоу ассирқәа, аџьашьахәқәа рбара? Узлахәоузеи мамзар! Убри аҟнытә, Наира илыӡбеит илхылгаз аамҭа даҽа мызкгьы нацылҵарц. Уи иреицәа-иреиӷьны џьара акы иаԥырхаган, аӡәы иԥырхаган ҳәа иҟамызт: Наира, лан леиԥш, дҳақьымым, ачымазцәа лхәышәтәуам, лаб иеиԥш дынџьнырым, ҳквартирақәа ҟаҵаны ианбаҳабҭои ҳәа ауаа лзыԥшуам – дҵаҩуп, ашкол дҭоуп. Аԥхынтәи аԥсшьара мышқәа рзы лани лаби дрыцааит Москваҟа. Шьҭахьҟа дзырццакуазеи – ашкол аҭалара макьана мызкы бжьоуп.
Абарҭ аҽыҵгақәа зегьы реиҳа ишәарҭаз ҽыҵган ангьы, абгьы, аԥҳагьы, ишакәхалакгьы ак лыҵагаланы, Наира ланду Мариа Андреи-иԥҳа Гәдоуҭаҟа ԥыҭраамҭак аангылара, ԥсшьара дыргарц иахьашьҭаз. Аха, ашоура анхҽлак, август анҵәамҭазы ауп уи уахь дцараны даныҟоу. Усҟан еицымцои.
Мариа Андреи-иԥҳа хышықәса уажәы аԥхьа Гәдоуҭа дааны дыҟан. Наира усҟан еиҳа дхәыҷын, аҩбатәи акласс аҟны дантәаз акәын. Андуи амоҭеи ааилаҵәахьан еиԥш, анду Москваҟа дыхнымҳәыр амуит: бабаду дычмазаҩхеит ҳәа адырра лоуит. Убри инаркны шәҟәыла-быӷьшәыла акәын ишеицәажәоз амоҭеи андуи. Наира дацԥыҳәаны ашәҟәқәа лыҩуан. Даара агәалсра ду аҵаҵаны ауп ишылҩыз ланду лахь адышшыларагьы, бабаду дыԥсит ҳәа анлаҳа.
Мариа Андреи-иԥҳа даара ихьаалгон лхаҵа иԥсра. Џьара ацара-аара лхы лзақәкуагьы дыҟамызт. Ашьшьыҳәа лхала заҵәык лыҩны дыҩнан, џьара магазинк аҟны данцоз-данаауаз ада. Ԥсеиҩгагас илымаз ателевизор акәын, ларгьы
убри дадтәалаӡан. Уи аханатә аахысгьы зхы ныҵакшәа, иҭынчӡа иҟаз ԥҳәысын. Апенсиахь дцаанӡагьы, лусуреи лыҩни рыда, акәша-мыкәшатәи уск дазҿлымҳамызт, хьаасгьы илымамызт.
Лмоҭеи, лыԥҳаи, лымаҳәи аҩны иахьааиз акыр даарлахҿыхит анду. Уимоу, Гәдоуҭаҟа ацарагьы аалгәанарԥхеит.
Амоҭеи андуи Москва еимдо ишалаӡаз иалан. Аӡӷаб хәыҷы ус еиҳа еиӷьалшьоит ҳәа, 70 шықәса зхыҵуаз аԥҳәысбырггьы бжеиҳан шьапыла дныҟәон. Имааԥсаӡоз, ак ззымхаӡоз, иҵегь збандаз ҳәа иҟаз амоҭа, ландугьы, лара леиԥш, зегь лылаӡоит ҳәа акәын дшылԥхьаӡоз.
Ҽнак, дааԥса-дкараха Третиаковтәи агаллереиа аҟынтә Мариа Андреи-иԥҳа лмоҭа длыманы аҩны дааит. Иаарласны акы ааихьылшьын крырфеит, нас лара дахьынықәиаз ацәа дынҭанагалеит.
Дыцәеит ахьӡуп – анду лызхара аԥсшьаха лымҭакәа Наира даалырԥшын, ус дынлазҵааит;
– Нанду, солнце аԥсышәала ишԥаҟало?
– Ҳаи, иараби, сҿыхаанӡа ибзымчҳауазиз! – дгәааны ҿаалҭит Мариа Андреи-иԥҳа, аха иара убраҵәҟьа лгәы аахьаԥссан, инацылҵеит, – Амра.
– А луна? – дылҟәаҵуамызт Наира ланду.
– Наира!.. – агәаара иаҳа-иаҳа лҽазылкуан Мариа Андреи-иԥҳа.
– Нас иҳәеишь шьҭа аԥсышәала: «Пойдём гулять».
– Аа, бара абгахәыҷы ҩысҭаа, убри акәын ибҭахыз! – аџықә-џықәҳәа дыччо, анду даалгәыдлыҳәҳәалеит лмоҭа.
Наира дгәырӷьаҵәа, ашырҳәа ланду лнапы кны даалыхеит:
– Бгыл шьҭа, ҳдәықәҵа!
Наира лаб даԥсыуан, лан доурысын, убри аҟнытә, аԥсшәагьы аурысшәагьы лзеиԥшны илдыруан. Иашоуп,
аурыс грамматиказы хәыҷык дцыркьуан аӡӷаб. Аха ланду иаразнак иеилылкаан, илыӡбеит, Наира лара лыҟны дыҟанаҵы длыцхрааларц.
Наира уи деигәырӷьаны илыдылкылеит, аха ԥҟара дукгьы ланду лҿаԥхьа инықәлыргылеит: ларгьы аԥсшәа лҵаларц. Ишԥалугәышьоз анду, уанаҿанаклак иҟаумҵараҳәа иҟоузеи – жәақәаки иаҳа имариашәа иҟаз ҳәоуқәаки лҵагәышьеит.
Уи аҽны Мариа Андреи-иԥҳа лмоҭа иллырбеит акьанџьақәа ирызку Образцов итеатр. Аӡӷаб уи убриаҟара лгәы иахәеит, ланду длырқәит, ажәа лҿылхит, адырҩаҽынгьы, хымԥада, дырҩагьых убрахь дганы еиҭаллырбарц.
Ицеит нас еишьҭагыла аки-аки еиԥшымкәа: «Планетари» – ажәҩан зынӡа инаҟәӡаны, икыдыӷӷа аеҵәақәа ахькыдыз; азоопарк – Наира лхаан илымбаӡацыз аԥстәқәа еизганы иахьыҟаз; ауаргьала ақәтәара, троллеибусла Москва аурозоуроу акәшара, Москва – аӡиас иху ӷбала аныҟәара, акинотеатр «Россиа» аҟны акиносахьа ахәаԥшра. Уи акинотеатр ссиршәа иԥшӡоуп, убасҟакгьы идууп – Гәдоуҭатәи акинотеатр «Кьараз» ишеибаку азкәакь иныкҿаӡап. Гум захьӡу амагазин – уи Гәдоуҭа ақалақь шеибаку иауркып. Илбеит ажәеинраала рацәа зыхҳәаау «Ашҭа Ҟаԥшь», Пушкин, Лермонтов рбаҟақәа. Дылбеит нас... – Аҩны дышнеилакҵәҟьа лҩызцәа зегьы иралҳәашт – дылбеит Ленин, Ленин ихаҭаҵәҟьа. Дизааигәаӡаны зынӡа.
Абас насыԥла, гәырӷьахәла аамҭа мҩасуан. Ҽынла андуи амоҭеи ныҟәаран, наԥшы-ааԥшран изҿӡаз, хәылбыҽхала рҽазыҟарҵон, рҵатәқәа рҵон, ааи, аҩыџьагьы рҵатәқәа рҵон.
Мариа Андреи-иԥҳа лыбзоурала Наира шьҭа деиламго илҵеит ахьыӡҟеи ацынгылеи еицҵаны ианыҩтәуи еицрыхны ианыҩтәуи. Андугьы, аԥсшәа аҵара аганахьала, хар лымамкәан лҽаалырԥшит: даҽа ҩбаҟа ҳәоугьы
нацылҵеит. Иашоуп, зны-зынла илԥыхьашәалон урҭ реиԥш ажәақәак, ишрыхәҭаҵәҟьоу ианылзымҳәалак, зынӡаск лгәы иахьҭаӡамыз џьара дкылыргон.
Убас лыхьит ҽнак:
– Наира, иди в магазин, принеси ача, – лҳәеит лара, ажәа алагамҭа днақәыӷәӷәаӡаны.
– Ишԥа? Ишԥа? – иџьшьо днышьҭыԥеит Наира. – Ачақәа уа ишырҭиуа иалбдыраауазеи, аҩны бдәылымҵӡацтеи?
– лҳәеит анду даақәгәамҵны,
– акыркырҳәа дыччо ҿаалҭит Наира.
– Мариа Андреи-иԥҳа, лмоҭа даалгәыдыҳәҳәала лӡамҩа днагәӡын, иаалырҽеит илцәеилагаз ажәа – ача, ача.
Шьыжьхьа ыфаны ианалга ашьҭахь, ԥҟарас ишьақәыргыланы ишрымаз еиԥш, досу рус рҽазыркит: Наира асаанқәа рыӡәӡәара, анду – ауанҭара. Мариа Андреи-иԥҳа есқьынагьы бзиа илбон иԥшӡаны, еиқәҷабны аҽеилаҳәара. Уажәы, лмоҭеи лареи еицны ақалақь ахь ицарц ргәы ианҭоу аамҭазы, иаҳагьы амаҭәа дацклаԥшуан, ицқьазарц, ҟәҷырак џьара иузадымбало иуанҭазарц. Досу русқәа ишырҿыз, иаалырҟьаны акаҩҳәа абжьы геит ашә иадчаԥалаз аҵәҵәа. Дааҩналеит ҷкәына хышк, аукы, пакы, арҭмаҟ хәыҷык иҩыҵракны.
– Шьыжьбзиақәа! Адәыӷба абилеҭқәа шәзаазгеит! – иҳәеит дҿаԥха-ҿаччо, ауада агәҭаны игылаз астол днадгылан, иарҭмаҟ хәыҷы қьаадқәак нҭыхны уаҟа инықәҵауа.
– Иҭабуп, иҭабуп! – дааигәырӷьеит Мариа Андреи-иԥҳа.
Наира атахҳәа лгәы инасит абилеҭқәа ҳәа аҷкәын ииҳәаз ажәа: уи иаанагоз шьҭа лассы аҩныҟа ацароуп. Аӡӷаб лызхара илымбацт Москва. Еҳ, ишԥалҭахыз даҽа жәохәҟа мшы убра аҟазаара!
Аҷкәын хыш Мариа Андреи-иԥҳа илеиҳәеит урҭ злацашаз адәыӷба аномер, авагон аномер, нас адәыӷба андәықәлоз аамҭа.
– Абзиала, мҩамш! – аҷкәын днарықәныҳәан дцеит.
– Иҭабуп, иҭабуп, – наишьҭалҳәеит Мариа Андреи-иԥҳагьы.
Наира, хыма-ԥсыма ачанахқәа ӡәӡәаны ианԥхьалк, дырҩегьых ауанҭара зҽазызкыз анду дналыдыххылт.
– Нанду, нас ҳцома лассы?
– Ааи, даҽа хәмыш рыла.
– Даҽа хәмыш рыла? –инеиҭалҳәеит аӡӷаб. Уи, хәыҷык дааиԥхьхәыцшәа лун, нас лыбжьы неиҵых, иаразнак иааҭлырҟьеит: – Балга! Балга! Ҳдәықәҵа шьҭа. Абраантәи Лужники аҟынӡа ихароуп бымҳәеи иаха. Ҳанбахьӡо ацәыргақәҵа уажәшьҭа?
– Ҳахьӡоит, ҳахьӡоит, – лгәы ааҟалҵеит анду. Наира днеин астол днадтәалеит, аҷкәын хыш иааигаз абилеҭқәа нарҳәы-аарҳәуа дрыхәаԥшуа. Иаразнак лылаԥш иныҵашәеит акы: абилеҭқәа еиԥшым. Знык игәалҭеит, ҩынтә игәалҭеит. Карандашьлагьы урҭ аҩбагьы инеидкыла изыԥсаз лыԥхьаӡеит. Еиԥшым. Иуҭаху ҳәала.
– Нанду, нанду! – лыԥси-лыԥси еихьымӡо, абилеҭқәа ныкәԥаа днеин, анду дзықәуанҭоз аӷәы инықәлыԥсеит. – Ари ббома? Абилеҭқәа еилаганы иаҳзааргеит.
– Ибазҳәада еилагоуп ҳәа, урҭ сара избахьеит, игәасҭахьеит.
– Иабагәабҭеи, еиԥшӡамеи? Акы 24 мааҭи 20 капеии иаԥсоуп, егьи – 8 мааҭки 90 капеии.
– Ус иаҭахуп.
– Ус ишԥаҭаху? 8 мааҭки 90 капеии иаԥсоу зтәыда? Изҭахыда?
– Уи бара ибтәуп. Бара ибҭахуп, – инаҵшьӡангьы иналҳәеит Мариа Андреи-иԥҳа.
– Сароу? Избан? Арахь ҳанаауаз зегь ҳбилеҭқәа еиԥшыне? Сара стәгьы 24 мааҭи 20 капеии иаԥсан. Уахь ҳандәықәла, сара даҽаӡә сакәхама? Еиҳа сеицәахама?
– Бани баби аԥара рацәаны ирымазар акәхап.
– Мап! Урҭ бара баҟарагь рымаӡам, мама илымдыруеи.
– Иазхоуп! Бысҭыҳә шьҭа! – иаалырмчит анду, лмоҭа лажәақәа лгәы иааҵаххын. – Еиҳа змоуи, еиҵа змоуи бара ӡбатәыс ибырымҭеит. Ахәыҷтәы билеҭ ҳәа ыҟоуп. Шәанаауаз ишәзамымхызар изхарада!
Мариа Андреи-иԥҳа цәгьала илцәымӷын лажәа аӡәы данаҿаԥоз. Уи зегьы ирдыруан аҟнытә, џьара ажәа брык ламхаҳәаргьы – иланарыжьуан, иаԥсам ԥҳәысбыргк лацлабра, леиканра ҳәа. Анду ус ҟазшьас ишлымаз лмоҭагьы илдыруан. Иакәым дшаланагалоз еилылкаауан, ианаамҭаз лыбз лхаԥыц нақәлыргылт.
Наира дӡыҩӡа даашьақәхеит: ахәыҷтәы билеҭ? Уи даҽакызаап, даҽа хәыкгьы акәзаап, аду итәы аасҭа. Ирыхьыз нас мамеи папеи? Изамрымхызеи ахәыҷтәы билеҭ лара Наира илықәнагоз, изырцәеилагеи?..
Аҽынгьы еиҭацахит андуи амоҭеи Москва иамоу аџьшьахәқәа, ассирқәа рбара. Ахәылԥаз лгәы лхашҭны дхынҳәит Наира.
Аиаша ами, иаанхаз абарҭ ахәымш рыла урҭ акыр рбеит, акыр раҳаит, аха, Наира лгәы ишылнаҭаз ала, Москва зегьы абара, аҭҵаара адунеиаҿ уаҩытәыҩса дызмыхәо акы акәзаап. Иаҭахуп: есышықәса мызкы иадамзаргьы иара аҭаара. Нас, Наира хықәкы хадас илыман, Гәдоуҭатәи ашкол даналгалак, ара аинститут аҭалара, лан дзылгаз амедицинатә институт ахьыҟоугьы лдыруеит уажәшьҭа...
Август мза анҵәамҭазшәа, иҭынчӡа, иԥхаҵәаҵәараӡа иҟаз мшык азы, Москва ақалақь ааныжьны, иқәҳа инеиуан адәыӷба «Абхазия», Аԥсныҟа ахы рханы.
Мариа Андреи-иԥҳа лкупе аҟны дышьҭан, лгәы ҩарха. Лылацәақәа еиқәыԥсан, аха дзыцәомызт. Адәыӷба ладаҟа дагон, лхәыцырҭақәа шьҭахьҟа, аҩадаҟа илыхон, иҩнагьыжьуан Москватәи луада: дылгәалашәеит лхаҵа. Абар, астол иахатәоуп иареи лареи. Адомино иасуеит, ателевизоргьы инахәаԥшуеит. Урҭ есқьынагьы убас акәын – еиларыгӡон аҩбагьы. Еиларгӡон, футбол асрак ҟалаанӡа. Афутбол иагьыналагеит, аҭаҳмада адомино наҟ днагәҭасны инықәиҵон, ихы-иԥсы зегьы аекран заҵәык иназикуан...
Наира аԥенџьыр дадтәалан, лнапқәа лыцламҳәа инадырӷәӷәала икны, иара дкылԥшны адәныҟа дыԥшуа. Аӡӷабгьы лхәыцрақәа шьҭахьҟа илыханы дыргон, шьҭахьҟа Москваҟа, аха ланду луада иазымкуа, ишаҟьо ақалақь иалан. Иӷьазӷьазуа, аԥснытәи ашьхақәа реиԥш, лаԥхьа иаацәырҵуан Қалинин ипроспект аҟынтәи аҩн дуқәа. Аҩн дуқәа уҳәеит ҳәа изакәызеи, уаҩы иибац-иаҳац роума – ажәҩан иаҵакьысуа! Горки иулица, машьына хкыс иҟоу зегьы ҿҟьа-ҿҟьо иахьану. Акьанџьақәа ртеатр... Злахь еиқәҵаны, инкахәыцуа игылоу Пушкин, «Россия», ауаргьалақәа, Зегьеидгылоутәи ақыҭанхамҩа цәыргақәҵа, амедицинатә институт...
Мариа Андреи-иԥҳа, иаалырҟьаны ганха дааҳәын, лмоҭа лышҟа лҿы нарханы ус ҿаалҭит:
– Бааины абра саԥхьа бшаатәара.
Наира, ашырҳәа дҩеиҭаԥан, ланду лҿаԥхьа аиарҭа днықәтәеит.
– Иҟоу бдыруоу, Наира, – лҳәеит Мариа Андреи-иԥҳа, лызнапык аӡӷаб лыжәҩахыр инықәҵа, егьи лнапы дҩеиханы иналыҵыргәашәа. – Шаҟа шықәса бхыҵуазеи ҳәа аӡә дбазҵаар, жәаба сырҭоуп ҳәа бҳәароуп.
– Ишԥа жәаба? Жәаҩа схыҵуеит сара! – иааҭлырҟьеит Наира.
– Бара жәаҩа шыбхыҵуа зегьы ирдыруа џьыбшьома?
– Ишԥарзымдыруеи, сынтәа Москваҟа ҳанцоз аламҭалазы сымшира азгәарымҭеи? Ҳаҩны еизаны иҟан 25 ҩык ҳакласс исыцҭаз аҵаҩцәа...
– Бымпарпарын, сара ибасҳәаз ҟаҵа! – иаарыӷәӷәаӡаны иналҳәеит Мариа Андреи-иԥҳа. – Жәаҩа акәым, жәаба сырҭоуп бҳәоит. Ибаҳама?
– Мшәан жәаба абасҳәои, жәаҩа схыҵуазар? – днацралеит Наира.
– Жәаҩа, бҳәар, ҳҩыџьагьы абри адәыӷба ҳанҭҳәаны ҳанкарыжьуеит. Абри ауп иҳахьуа, ибмуӡозар. Бца бҭыԥ ахь! Ибасҳәаз хаҵа!
Наира цәгьашәа иаалцәымыӷхеит, ланду дылҿаԥарцгьы нақәылкит зназы, аха уи егьшалымҵуаз лдыруан. Аӡӷаб краамҭа ихьаалгон уи. Дҩышьҭалан, ахыза лыҽнылалҳәеит. Дышьҭан ус лыԥсы ӡаны, авагон абарбал шьҭыбжьқәа дырзыӡрҩуа, лгәы ҵысҵысуа. Аҵх аҽааҩнашаанӡа наҳәы-ааҳәран дызҿыз, дызмыцәо. Дабацәоз, зны, акупе ашә аҷараҳәа иааимыхны, шаҟа шықәса бхыцуазеи ҳәа аӡәы длазҵаарашәа, аҽазных, бнадук агәҭаны, адәыӷба аанкыланы, дара инарыгәҭасны инҭырцошәа лгәы илнаҭон.
Шьыжьымҭан амра каххаа авагон аԥенџьыр инадыҷҷалеит. Игьагьаӡа, иҟаԥшьхәхәаҵәараӡа, адгьыл еизада-каршәра иавҵны иҩыҵыззеит уи ашьшьыҳәа, имыццакӡо. Уахәаԥшла уҭахызар – ублақәа ирԥырхагаӡам: ссиршәа иҟоуп, ихааӡа, иҟәымшәышәӡа. Аԥснытәи амра, ашьхақәа иагьаарывҵит, иаразнак аӡхыҽеа еиԥш, шәахәала архақәа нҭнарҭәаауеит. Уи узахәаԥшӡом, – ублақәа хнакуеит, иабылуеит.
Агәалаҟара бзиаҵәҟьа лыманы дыҟамызт Наира, аха шьыжьтәи амреи уи иацыз алахҿыхреи иналыхҟьа иргеит уахынлатәи лхәыцра хьанҭақәа.
Шьыжьхьа анырфа ашьҭахь, Наира шамахамзар ланду длыдтәалан дубомызт: ҩызцәақәаки лареи еибадырын, еицын, зынгьы еицынҭыҵлон адәныҟа, жәа минуҭк иреиҳаны адәыӷба астанциаҿы иаангылоит ҳәа анрыларҳәалакь.
Адәыӷба инҭыҵны астанциақәа рҟны анеира даҽакгьы аанагон Наира лзын: абраагь-абраагь сыҟан, избеит лымҳәоз, даламыҽхәоз. Уи иаҳа еиӷьмыз, адәыӷба аԥенџьыр ункылԥшны иубаз аиҳа. Убас лмыхьи Наира лани лаби дрыцны Москваҟа данцоз – аԥенџьыр мацара дкылԥшуан ауп, еимаҩны қәоураӡан изҿыз Москва инаӡаанӡа.
Аӡӷаб урҭ астанциақәа акакала рыхьӡқәа ашәҟәы хәыҷы ианылҵон. Аԥсны даннеилак, иаахтны лҩызцәа дырзамыԥхьоз, шаҟаџьара дыҟаз, шаҟа лбаз.
Ахәыҷқәа еибаргәтәны акы анаархәалозгьы ҟалон астанциақәа рҟны: аҳа, аҵәа, ажь. Наира, урҭ ргьама анылба нахыс, мап рцәылкит: иҵәыҵәуп, ихаам аԥснытәиқәа реиԥш ҳәа. Уи еиҳа еиӷьалшьон ҿхышә хәыҷык анадыххылара. Уа иҟан зуахкы уҭахыз ахаа-мыхаақәа.
Зны, убарҭ ахаа-мыхаақәа ирыхҟьаны андуи амоҭеи ӷьал-палк аарыбжьаларц аԥсык аарыгхеит. Уи Наира лыбзоурала ихҽын. Иаалхәеит конфеҭла иҭәны иҟаз акәалаԥ ԥшӡақәа ԥшьба.
– Ирзыбуазеи абри аҟара, ҳацыԥхьаӡа акака аабхәар иазымхоз? – илцәымыӷхеит Мариа Андреи-иԥҳа. – Аԥара аиҷаҳашьа быдмырҵацт ауп уи иаанаго.
– Сара зегьы ҳацԥхьаӡа акака аасхәеит. Баша капеикгьы нысымхит: бареи сареи ҳзы акака, егьырҭ мамеи папеи рзын.
Уи ашьҭахь илҳәаран дыҟаз анду Мариа Андреи-иԥҳа.
Ицон адәыӷба иқәҳа. Ҵыхәаԥҵәара рымаӡамкәан рҽеиҵҳәа ишьҭан акаршәрақәа, акаршәрақәа зехьынџьара. Амашьынақәа. Ауаа. Усуран зегь зҿыз. Ана-ара улаԥш иныҵашәон арахә, џьара аԥсаса, џьара ашьамаҟа. Уажәы-уажәы иуԥылон аӡҭачқәа, нас урҭ реиԥш иҭынчӡа, ицауоу-имцауоу узымдырӡо еиҵәҟаҟараӡа иҟоу аӡиасқәа. Ӡиасгьы
ӡҭачгьы ирхыжьлан, рҟәарақәа ирықәжьын иқызы-қызуа, унацәа рылакырҭа умоуа, акәатақәеи аҟызқәеи. Адгьыл кәаза, абеиара тәыла, шаҟа игәазырҳагоузеи уахьнықәԥшуа! Шаҟа иеиҵәҟаҟараӡа иҟоузеи иара иахагылоу ажәҩангьы!
Ростов акыр инеиҩеит, ршьапқәа неиҵырхт Наиреи лҩызцәеи. Астанциа инахысынгьы ԥыҭк инаскьеит. Аамҭа рыман, адәыӷба жәаф минуҭ иаангылон. Акыр аазхәарц зҭахыз иааихәеит. Ӡӷабк, иманшәалан дақәшәан, кьанџьа ԥшӡакгьы аалхәеит. Наира уи аганахьала акгьы лҽазылымкит: Анцәа идырп анду илҳәо, уи лыгәшәаҟаҵара уадаҩуп. Аӡӷаб еиҳа еиӷьашьаны ус днаԥшы-ааԥшуан, лхаан илымбаӡацыз аҩнқәеи ауааи лбон. Аҵыхәтәаны лышәҟә хәыҷгьы иҩанылҵеит Ростовгьы сыҟан, избеит ҳәа.
Аамҭа ахәылбыҽхарахь еихон. Мариа Андреи-иԥҳаи Наиреи ркупе аҟны наҟ-ааҟ астол хәыҷ иадтәалан. Аҽны ирбаз-ираҳаз алацәажәара ишаҿыз, акупе дааҩналт амҩаԥгаҩ ԥҳәыс. Уи ирбахьаз лакәӡамызт, егьи леиԥш аформа лшәын, аха даҽаӡәын, дышәпажәпан. Егьи даҽа уск даҿызар акәхарын, ари – лцынхәрас дааит ауп.
Мариа Андреи-иԥҳагьы убас деилылкаан, ашьшьыҳәа лҭыԥан дтәан. Наира ашырҳәа дҩаҵҟьеит Аԥсны дшашьцылахьаз еиԥш, еиҳабык данааиуа ишихаҵгылац днылхаҵгылт. Лгәы лҽанӡамкәан илымбаӡацыз ауаҩы дбаны дахьҩаҵҟьаз, лцәа дааҭӡыӡаашәа дҟалан, насҭха даагылт, дамаԥхашьашәа, адәылҵра цәгьа илымбо.
– Ҩыџьа шәоума абра иҟоу? – астол хәыҷы днадтәалан, анду дынлазҵааит амҩаԥгаҩ ԥҳәыс.
– Ааи, ҩыџьа ҳауп, – лҳәеит Мариа Андреи-иԥҳагьы.
– Шәышԥаҟоу? Ишәыгуи, ишәыбзои?
– Макьана хар ҳамамкәа ҳаҟоуп. Иҳагу – Гәдоуҭанӡа анеироуп.
– Уи ихьаагатәу усӡам: Гәдоуҭа уаҵәы шәҟалоит, гәдоуҭатәқәоума шәарҭ?
– Мап, сара Москва сынхоит. Абри аӡӷаб, смоҭа хәыҷы, гәдоуҭатәуп. Сасраҳәа дсыԥхьан сылгоит лыҩныҟа.
– Аиаша ҟалҵоит, – иаалымалырҽхәеит амҩаԥгаҩ ԥҳәыс. – Ианаамҭаҵәҟьоу шәылгоит, Аԥсны ашәыр ианасакьаҳәымҭоу, ашоура еиҳа ианыхҽу. – Амҩаԥгаҩ ԥҳәыс лхы инаркны лшьапаҟынӡа Наира блала дааиԥхьылшьшьаан, ус нацылҵеит: – бзиаӡак лоуп шәмоҭа. Шаҟа дыԥшӡоузеи, дгәыкузеи, лыџьымшь жәпақәа еиқәаҵәа-еиқәаҵәаӡа. Ибыхьӡузеи бара?
– Наира, – налҳәеит аӡӷаб, аха ламаԥхашьара гәрамгарҭа ӷәӷәакгьы нацлан, шьҭахьла-шьҭахьла ашәахьгьы хәыҷык даанаскьеит.
– Наира, – илгәарԥханы инеиҭалҳәеит амҩаԥгаҩ ԥҳәыс, – быхьӡгьы шаҟа иԥшӡоузеи. Аҵарагьы бзианы ибҵозар акәхап? Шаҟа шықәса бхыҵуеи, Наира?
Амҩаԥгаҩ ԥҳәыс аҵыхәтәантәи лажәа аҳәаха лымҭақәа, Наира ашырҳәа дындәылҟьеит акупе, дындәылҟьеит иаразнак днеиҵасны, акы зыцҳаз аӡә леиԥш.
Мариа Андреи-иԥҳа ибзиаҵәҟьаны илдырит лмоҭа акупе ддәылзырҟьаз, аха зынӡа даҽа хырхарҭак налҭеит:
– Уи усоуп дшыҟоу: дыԥхашьаны абникра лыласлоит...
– Саҭамыз, – лҳәеит амҩаԥгаҩ ԥҳәыс иаахьааган, – сара сҵаашьа лгәамԥхазар ҟалап...
– Хьаас иҟабымҵан, – лҳәеит анду, – ари дхәыҷуп илгәаԥхои илгәамԥхои иашьҭада. – Амҩаԥгаҩ ԥҳәыс дҩагылан егьырҭ акупеқәа неимылдарц дцеит.
Наира дышиашаз атамбур дныҩнашылт, адәыӷба астанциа азнеира ишаҿыз дырны, еидгәыԥлан игылаз ауаа лыҽнарылалырӡит. Адәыӷба анаангыла, зегь раԥхьаӡагьы дынҭҟьеит лара. Иҟалҵо лзымдыруа дшәаны дыҟан: аԥҳәыс шәпа-жәпа баша дымнеит ркупе аҟны. Мап, мап! Длазымҵааи, шаҟа шықәса бхыҵуази ҳәа. Нас абилеҭқәагьы гәалҭозар акәхап... Усҟан бласы илыхәалырԥшрызеи?! Избан, изыҟалҵазеи абас нанду?
Ауу рыхга, ауаа еилаҭыруа иахьеилаз авокзал аҟны дгьежьы-хынҳәуан Наира. Дәқьанк днадыххылон. Даҽакахьы дниасуан, акы аахәара даргәаҟуазшәа... Адәыӷбахь дхынҳәыргьы дшәон, аха илыцәцарҳәагьы дшәон.
Издыруада акупе ддәылҵны дцахьазар аԥҳәыс шәпа-жәпа? Аха уа ддәылҵыргьы, авагон аҟны џьара дҟамлои? Даалҿаҳауеит. Илалҳәозеи данлазҵаалак: «Ибықәнамго абилеҭ заабхәази, бықәра еиҵатәны? Быхәда апионер галстук ҟаԥшьӡа иахоуп, арахь амц бҳәоит, ауаа бжьоит!».
Наира лхәыцырҭақәеи лареи абас ишеибарххоз, ишкыдибаҟьоз, иаалырҟьаны, лара лхаҭаҵәҟьагьы иаалцәымыӷхартә лыкәша-мыкәша игылаз аарҭрысыртә еиԥш, арҵәаа ааҭлыргеит: адәыӷба дәықәлахьан, идәықәлахьан акәым, аҵыхәтәантәи авагон днахьыԥшит.
Ахызаҵә еиԥш дкәалаауа дҩашьҭалеит Наира. Аха абна еилач аҿы иҭҟьаз ахызаҵә ишиашо изцахуа: акы иаахоит, акы ианԥоит. Ларгьы убас аӡәы динҟьон, аӡәы динԥон, аӡәы длыгәҭасуан, аӡәы дигәҭасуан. Ауаа рыжәпара даланаҵы, адәыӷба аҽеиужьӡан аҿынанахеит. Ицеит. Шьҭа аӡәы дахьӡо иҟазма.
Ауеимадаҳәа инеималҭәеит Наира. Ауаа еразнак иааилаҩҩын, илыкәшан иаагылт. Шамахамзар, зегьы рыблақәа рыла ирбаз, ирдыруаз усын, убри аҟнытә аӡәгьы длазҵаауамызт ибыхьзеи, бзықәшәазеи ҳәа. Ахәыҷы инаиркны аду иҟынӡа – зегьы гәык-ԥсыкала ирҭахын адәыӷба иацәынхаз аӡӷаб хәыҷы акала ҳазлыҳәандаз, ҳазлыцхраандаз ҳәа.
– Бабацоз?
– Ибыцдаз?
– Бгәы бзиамзар?
Ԥҳәыскгьы, Наира даалгәдылкылан, лгәыҟаҵара, лыжьжьара дналагеит.
– Бымшәан. Бара беиԥш егьаҩы адәыӷба иагхахьеит. Быӡырҳәа бшәома? Ҳара зегьы ара ҳаҟоуп.
– Бгәы кабмыжьын, дад, – ҭаҳмадакгьы, ижакьа ӡышӡа игәышԥы аҟынӡа илаӡо, аӡӷаб лхы инапы нықәишьит, – ҳтәымуаам ҳаргьы.
– Ма-ма! – иан дналгәыдхахалт 5-6 шықәса зхыҵуаз хәыҷыкгьы. – Амла дакуазар?
– Баала уаха ҳара хахь шьҭалара, – лҳәеит лара илықәлаз ӡӷабкгьы.
– Абра авокзал аҟынгьы иҟами аҭыԥ, – ибжьы ҩҭигеит ауаа рыгәҭахь аӡәы. – Ани ахәыҷқәа руадахь дҳамгои.
Иҟалҵараны иҟаз Наира – лҽанылраалагәышьеит дзықәшәаз. Луанытә даақәыԥсычҳан, лылаӷырӡқәагьы аалрыцқьеит, нас, лыхгьы дааҩахан, лыблақәа аахтны днарылаԥшит дызлагылаз ауаа. Аӡӷаб лгәыҭҟьа-ԥсыҭҟьара, нарха амамкәа, иналхыԥсаа ицеит. Илыкәшан игылаз ргәыразра ҟәандаӡа лцәа-лжьы иналсит, лгәы ҟаҵо, гәыӷрала дажьжьеит.
Ҩыџьа ашыр-сырҳәа ауаа инрылҟьан рҿыҩархеит: аӡәы авокзал аначальник иахь, егьи – азҵаарҭа биуро шыҟаз – еиликаарц, иаарласны ицо дәыӷбак ҟалозар ҳәа. Аҵыхәтәантәи угәы ҟазҵаша акгьы изаамгеит: уахь ицараны иҟоу адәыӷба агхоит, 4 сааҭк инымхакәа иаауаз акгьы ыҟамызт.
– Бсыцца бҭахызар, саргьы Гәдоуҭаҟа сцоит уаха ҳаирпланла, – ауаа рыжәпара дналҵны Наира дынлыдгылт ӡӷабк, лыбла ҭбаақәа еҵәа-еҵәаӡа, агәилқәа баҳҭ-баҳҭ изқәыԥсаз ҵкык лышәны. – Иулиа сыхьӡуп, исыжәлоуп Северцева. Сԥыруеит даҽа сааҭки бжаки рыла. Адәыӷба иеиԥшума – иаарласӡаны ҳамнеиуеи...
Лгәы ааҭгәырӷьааит Наира, илызгәакьаӡаз, зегь реиҳа бзиа илбоз ажәа Гәдоуҭа анлаҳа. Лыблақәа ҭырхаха илзымдырӡоз аӡӷаб дналҿаԥшны ус дынлазҵааит:
– Шәара Гәдоуҭа жәдыруама?
– Иауазеи исымдыркәа! Сара араатәуп, аха уаҟа суацәа нхоит, Нестор Лакоба иулица аҟны. Сцоит, избалоит.
Аулица ахьӡ иаҳагьы инацнаҵеит Наира лгәырӷьареи лгәыхыҭхыҭреи.
– Сшәыццоит, сшәыццоит! – дазыҳаҵҳаҵо, дахӡыӡааны деиҵас дқыџьқыџьуан аӡӷаб. – Сшәыццоит, аха...
– Ҳаи Анцәа иныс, абри зегьы ишреиӷьу... – инеимҵаркқәеит игылазгьы.
– Сшәыццоит, аха, – деиҭаналагеит Наира зҳәаха лырымҭаз ажәа, дыԥхашьа-ԥхаҵо, аҳәара лцәуадаҩны, – аха... сызлацо аԥара сымаӡам...
Ауу аарылгеит еизаны игылаз. Еилаҩҩы, еихьымӡа-еиԥымӡо аӡӷаб лахь инеигәеит, аԥарақәа лара лышҟа ирххо.
Наира лзааигәара игылаз аԥҳәызба блаеҵәа еиҭа ҿаалҭит:
– Сара исымоуп ҳазхара аԥара. Ҳаирпланлагьы Гәдоуҭанӡа митәӡак иаԥсаӡам абилеҭқәа.
Убасҟан ашырҳәа ауаа даарылаххит авокзал аначальник:
– Дабаҟоу адәыӷба иагхаз аӡӷаб?
Иҭахын уи аӡӷаб Наира дзықәшәаз-дзынԥаз лара лыла еиликаарц, аха иазраӡодаз – аҳәаха рибамҭо, рҽаладырхәт зегьы. Шьоукы ирбаҵәҟьаз рҳәеит, шьоукы аҟара ацырҵеит, аҽа шьоукы Наира ланду «Абхазия» даманы ишцазгьы рхадмыршҭит.
– Аҩызцәа, аҩызцәа! – ибжьы ааирӷәӷәеит авокзал аначальник. – Ҳара ҳаихамҩаҟны иҟалаз усуп ари. Аҭакԥхықәра змогьы ҳара ҳауп. Иҳахәҭоуп аӡӷаб ландуи лареи ишеицу идәықәаҳҵарц.
– Изладәықәшәҵозеи еицны, анду амҩа дықәзар, аӡӷаб абра дыҟазар? – днаиазҵааит аӡәы.
– Ожәыҵәҟьа адырра рысҭоит, раԥхьатәи астанциаҿы анду «Абхазия» дақәырхыртә.
– Нас уи даҽа 4-5 сааҭ дныгәнысуа, адәыӷба убра инеиаанӡа хәа дыԥшларцу?! – џьашьахәс ибаны ҿааиҭит азҵааратә биуро ахь ицаны иааз ауаҩгьы. – Еиӷьми анду ԥшьаала дышиашоу дәыӷбала дцалар, аӡӷаб – ҳаирпланла? Уа еиқәшәап.
– Ҳара ус иаҳуалуп... – деиҭаналагоит авокзал аначальник иара итәы.
– Сара ҳаирпланла сцоит! – Наира лыҩнапыкгьы аӡӷаб блаиаҵәа иналыкәлыршан дылкит, – дәыӷбала шьҭа исҭахым, исҭахыҵәҟьам!
Авокзал аначальник еразнак идәықәиҵеит ателефонограмма ԥхьаҟа, «Абхазия» неираны иахьыҟаз астанциахь. Уи ус аҳәон: «Адәыӷба «Абхазия», авагон 6, аҭыԥ 13 аҟны иҟоу аԥҳәыс Мариа Андреи-иԥҳа Шалашникова илцәынхаз лмоҭа аӡӷаб Наира амҩа дықәҵоуп Гәдоуҭаҟа, ҳаирпланла, аԥҳәызба Северцева Иулиа хлаԥшҩыс длыманы. Аҳаҳаи акы дацәымшәааит анду».
Мариа Андреи-иԥҳа усҟан иарбанзаалак акгьы хьаас илымаӡамкәа, лгәы каршәны лкупе аҟны лыԥсы лшьон. Адәыӷба андәықәлагьы, такәаамҭа илзеилымкааит лмоҭа илыхьыз. Акупе иҩналт хаҵаки ԥҳәыски. Урҭ рымаҭәақәа рҭыԥ иқәырҵон, нас еибадыруан дареи лареи. Наира лзы ус лгәы иаанагон: «Илымбаӡацыз амҩаԥгаҩ ԥҳәыс дконтролиорыз џьылшьеит, длыцәшәаны лхы џьара иԥхьалкит, ишыҟалҵац еиԥш, дцеит ауп, егьырҭ акупеиқәа рҟны иҟоу лҩызцәа рахь».
Аха аамҭа цон, Наира дыҟамызт. Аҵыхәтәаны анду илзымычҳакәа, дгәааны, дҟәындшәындуа, даӷьуа лҿыҩалхеит егьырҭ акупеиқәа рахь, иханагалацәаз лмоҭа ллымҳа данкны лаагаразы. Акы дныҩнашылт, даҽакы дныҩнашылт, аха дубап уаҵәы...
Ԥыҭрак ашьҭахь елаҩеиласран, еилагьыжьран афбатәи авагон аҟны иҟаз, зегьы ԥшаауан, зегьы ршьапы иқәгылан, адәыӷба амаҵ зуазгьы, иҭазгьы. Зегьы аӡӷаб илышьҭан. Рвагон аҟны мацара имаанҿаскәа, даҽа вагонқәак рахь ицазгьы дҟалеит.
Иаарласны аусқәа иаҳагьы ицәгьахеит: анду дкаҳаит, лыԥсы лылышәшәаны. Мариа Андреи-иԥҳа дыԥсыҵәҟьеит угәахәрын уахьылҿаԥшуаз. Ашәаӡа еиԥш дҟәашӡа, шьа кәармак лылаӡамкәа лиарҭаҟны дышьҭан. Дылхагьыжьуа дылхагылан, адырра зоуны даҽа вагонк аҟынтә иааиз аҳақьым – пассаџьыр. Иаргьы зегь рыла еиқәшәаз аӡәын: ахәшә лиржәит, агәыр лылеиҵеит. Ларгьы лыԥсы ааишәа иааҟалеит, аха инагӡаны лшьара дзықәломызт. Лыблахаҵ гьыжьуан, лажәақәа еилаԥсон, иуҳәоз акгьы дазыӡырҩуамызт.
Адәыӷба астанциаҟны ианнеи, аихамҩа аформамаҭәа зшәыз ҩыџьа Мариа Андреи-иԥҳа лкупе инҭаланы иларҳәеит лмоҭа Наира ҳаирпланла Гәдоуҭаҟа дышдәықәҵоу. Лмоҭа лыхьӡ анлаҳа, дааӷызы-ӷызит анду. Уи уаҳа акгьы дазымҵааит – ирҳәоз лхахьы имааикәан акәзу, мамзаргьы зынӡаск ихалымҵоны акәзу.
Лиарҭа дакуамызт, дбарџьеиуан Мариа Андреи-иԥҳа. Аҳақьым дааилон, дибалон. Дихәышәтәуан, хәшәыла. Дихәшәтәуан ажәала. Аҵх даара ицаанӡа дылхылаԥшуан, нас арцәага лиҭеит.
...Иаашоны Гәдоуҭа иааит адәыӷба.
Гәдоуҭа ҳааит ҳәа шаалаҳазҵәҟьа, анду дҩаҵҟьеит, аԥшатлакә дҩышьҭнаԥаазшәа, маҭәа-ҩыҭәаҳәа акгьы дазхьамԥшыкәа, зегьы лхашҭны. Дҩаҵҟьеит, аха цәгьала илхылгаз аҵхи, нас макьана дырҩышьны дызмаз арцәага хәшәи лҭыԥ дықәрымҟьахьаз, илуа-илҳәо дақәшәомызт. Иаадыртыз авагон ашә днаԥыраҳаит, лнапқәа наҟ-ааҟ иналарԥс икны. Дышьхныԥсылан даанхеит уаҟа азныказ, авагон иҭаларц зҭахызгьы ҭалмыжьло, иҭыҵырц зҭахызгьы злывымсуа, лымаҳәи лыԥҳаи дырзылбаамго.
Уи ирбахьаз лакәӡамшәа акәын дшыҟаз, лхы-лҿы хчаа, лыблақәа ахьҭо умбаӡо, лхахәышла еилажәжәа-еилаԥԥы. Дук дылцәыхарамкәа, лҿаԥхьашәа ауаа дрылагылан лмоҭа, ҳаирпланла даазгаз аӡӷаб длываӷәӷәа, лмахәар кны. Аха, анду лыблақәа лаӷырӡыла иахьҭәыз акәзу, ма уи лара шлакәыз уажәыгь агәра лымгозу, дааҟәымҵӡакәа илҳәоз акакәын: «Смоҭа дысцәыӡит!.. Смоҭа дысцәыӡит!.. Смоҭа!..»
Еидарагага машьынак, икәлаауа ишааиуаз, адыхҳәа инадгылт ҿыц ижны, алар еиԥш, ишшапаӡа инашьҭыз ажра. Ахш ақәырҭәазшәа алахь шкәакәаӡа, инықәчаразшәа аун, иаақәгьежьны шьҭахьла инаскьо, инаскьо ажра инхықәгылан, ачарҭ нхарҵҵалан, агәараҳәа убрахь инҭанажьт иеиқәаҵәҳаҳараӡа, арацәа иеиԥшыз акы, алҩаҵә ахылыззуа. Ачарҭ аҭыԥ инықәҵаны иҩаҵҟьан, аҿывҳәа аҿыҩанахеит, излааз амҩа иҩаныршәланы.
Дук мырҵыкәа, даҽа машьынакгьы аакылҟьеит. Аԥхьатәи ахаҭаԥсаҭа, аха иаҳа ицәҩажьхахьоу, акырџьара зшәыга змыҵхьоу. Џьара ҩыџьара ҭаҽыларақәакгьы анубаалон, мыцхәы аџьабаа збахьоу акы шакәыз ҩашьозма. Убри амашьынагьы ажра инҭанажьт уи аиқәаҵәа.
Ажра баша ижыз жрамызт. Ашәақь еимҿаԥа агәыцәқәа реиԥш, аҵан еиваҵа ишьҭан атрубақәа ҩба. Урҭ аӡыршы аҩнқәа рыҟны иназгашаз трубақәан. Арацәа ҳәа ҳазҿугьы, рацәаӡамызт – атрубақәа мцәаакырц, имыхьшәашәарц азы иҭазыҳәҳәашаз асфальт акәын.
Аусуцәа еизырыҳәҳәон, ажра иҭаркәаҳауан, еиҟарартәуан ицаҳәцаҳәо, алҩаҵә зхылззуа, зыфҩы ҷыда атахҳәа уԥынҵа инҭасуаз асфальт, амашьынақәа рыла иааганы ишынкарыжьуаз еиԥш.
Иаарласны ирԥхатәын аҩнқәа. Декабр мза аҟаҿыҳәа ицҳауа иааины ашәхымс... – илагылахьан сҳәарц акгьы аасыгымхеит. – Илагылахьан аума – иҩахыҩрны, ишаҭахыз гәата-бӷата ауадақәа ирыҩналахьан. Уеилызшьаауа аԥша ҵәыҵәы авиҳәа инықәслон. Зынгьы асы аулон. Ибахҵәаӡа иҟаз сызар иабаргәыз, – қәабаа-сабаан, ихьанҭаӡа адаԥа ҵлақәа аҿҿаҳәа рымахәқәа кыдзыжәжәоз, акипарис кахәхәақәа ырхәаны, рыхқәа абақ-сақҳәа еинызҟьоз. Ихьҭахеит амшын аԥшаҳәаҿгьы.
Иара амшын ахаҭа? Омала ицәқәырԥон, ихагаха еилаҩынтуан. Аабыкьа, аԥшаҳәа иқәданы игаз амҩаду иҩахыҩрын, агәараҳәа абаҳчара иҩыҵаҳаит, икәытрабааха иныҟанаҵеит амагнолиақәеи олеандрақәеи. Уимоу, аресторан «Диоскуриа», еилақь ауаа ахьеилатәаз, зынӡа зцәа иҭыҵыз цәқәырԥак, ахәблы иалыҩрызшәа инрыжәлан, амагнолиақәеи олеандрқәеи ирызнауз рызнауит зегьы, ҳара ҳтәқәеи аҳәаанырцәынтә иаази ҳәа еилых ҟамҵаӡакәа.
Аҩнеихагыла дуқәа убас ихьшәашәахеит, шьжьымҭан аиарҭа анылҵра цәгьашәа иаауцәымыӷхон.
Алиаси, Антони, Бенури – абарҭ акы хацәшәап ҳәа зхаан згәы иаанамгацыз, 7 класск рҟны ҳтәоуп ҳәа иазԥагьаханы иҟаз аҷкәынцәагьы – хьҭакуан. Убри азоуп ахыза ишааҵыҵлак еиԥшҵәҟьа, атрым-срымҳәа, аџьмақәа реиԥш, еибарԥо, еибарыҩуа руадақәа изрыҩналоз, рҽыршны ахьҭа зыԥхарҵоз.
Баша рыӡбахә ҳамҳәеит урҭ аҷкәынцәа-апионерцәа, абар даргьы, рҩызцәа рыцны, ажра иахьаахықәгылаз икәаӷ-кәаӷӡа. Рҵатәхәқәа ианрылга, ицон рыҩныҟақәа рахь. Иахьгоугьы абарҭ аҩн дуқәа рҟны акәын,
Еидгәыԥланы иахьааилагылаз, аҵаҩцәа еибаргәытәны аџьџьаҳәа ацәажәара рҽыҩазыркит. Ицәажәон урҭ, ожәы-ожәы ажра инҭаԥшуа, уа иҭажьыз атрубақәа блала
еиԥхьышьышьаауа, насҭхашәа игылаз апрораб иахьгьы инхьаԥшуа. Иубартә иҟан ҿыц ишьҭарҵаз арԥхага трасса интересыс ишрымаз.
Дааҟәмҵӡакәа иҩызцәа акы агәра диргон икалаӡа, зегьы ирылыҳәҳәоз Алиас.
Аидарагага машьынақәа руак, ишыҟанаҵац еиԥш, ажра инхықәгылан, ачарҭ нханарҵҵалт, аидара уахь инҭанажьырц азы, аха убасҟан ашырҳәа иҩызцәа дынрылҟьан, амашьына днадыххылт Алиас.
– Уаангыл! Уаангыл! Иҭоумыжьын! – ибжьы ҵарӡа иааҭирҟьеит, иҩнапыкгьы дҩарыхан, ихы иҩахырҳәҳәа икны, – иҭоумыжьын ажра! Атрубақәа шышьҭоу умбаӡои?
Ашофиор, игәиҽанӡамкәа иаҳаз абжьы, иҭыԥ даақәнаҟьан, ачарҭ харҵҵала ишикыз даанхеит, дгачамкны
– Ируазеи атрубакәа! Наҟ уаԥырҵ амашьына! – ибжьы ааирӷәӷәеит насҭхашәа игылаз апрораб, иаргьы ашырҳәа иҿааихеит аҷкәын иахь.
– Иашаӡам ас аҟаҵара! Иашаӡам! – даҿын аҷкәын иара итәы, изнапык ҩеиҵых ажра аҵахь ирыххо, егьи ихы нахырҳәҳәа ишикыц икны. – Ишәымбои атрубақәа ишрықәнаго ишьҭаӡам?
– Амашьына уаԥырҵ сымҳәеи, уара! – апрораб изымчҳакәа, аҷкәын имахцәа нҭарс икны, иагьмырхаацәакәа днаихан, аварахь днықәирԥалт. – Иуҭахузеи ара? Узаҳԥырхагахозеи?!
Ашофиор, имашьына нҭаирцәын, даақәҵәиааны даагылан, асфальт нҵәеит ҳәа апрораб инаиқәҿиҭит. Апрораб дыццакны амашьынахь иҿыҩеихеит, аха Алиас днеиԥыҩланы иҿаԥхьа днагылт.
– Шәара... ажра... атрубақәа... иажәақәа еилаԥсон, игәы инарҳәомызт уи.
– Уца шәыҩныҟа! Уҵатәхәқәа ҵала! – уи днеиқәҵәҟьеит апрораб. – Уара уакәын ара иҳагыз, ахәыҷы мбжьахшәа иҟоу!
Егьырҭ аҷкәынцәагьы, ишҳәыԥыз инеины иара иааикәшан иаагылт, ҳҩыза имацара дшыҟам удыруазааит ҳәа аанаго.
Аҷкәынцәа руаӡәк, иаҳа иназланы иҟаз Антон, зҩызцәа Антоша ҳәа зарҳәоз, агәынамӡара ӷәӷәа наҵаҵа ус ҿааиҭит;
– Ауаҩы игәҭасра, анапымҩанҵара қәнагома?
– Снеигәҭасшәа зузар, дысцәымӷны аума. Амца еиԥш ишу асфальт наиқәԥсар, дамбылуаз?
– Амбжьах ҳәа изышәҳәеит, – нациҵеит даҽаӡәгьы, – Алиас дымбжьахума? Илеишәагь бзиоуп, аҵарагьы бзиаӡаны иҵоит.
– Иаб дынџьныруп! – днахыццакит уи ивагылаз Бенургьы. – Абарҭ атрубақәа ртәы ибзианы идыруеит.
Убас зегьы акака нарҳәеит рҩыза Алиас идгыланы, аха апрораб урҭ раха имазма, амашьына дынҭалан, ашофиор днаиватәеит, иусуцәагь убас адҵа нариҭеит:
– Ҳаццакыроуп. Абраҟа еиҵахарак ҟалазаргьы, егьырҭ аобиектқәа ҳарцыхцыхроуп. Лечкоп ижәгароуп машьынак азна атруба ҿыцқәа. Саргьы уа сҟалоит. Ашықәс нҵәоит шәымбои. Ҳаплан наҳагӡароуп! – аҷкәынцәа ахьеилагылаз амашьына анаарывала, акабина ихы нҭырҳәҳәаны Алиас ус наиқәҿиҭит:
– Ихасҵоит: уаб дынџьныруп, аха уара макьана кьанҿаак уҟам. Нџьнырс уаныҟалалак, усҟан ҳаицәажәап. Иҳагу-иҳабзоу ҳурбап.
– Уи иахьагьы избоит, – инаишьҭеиҳәан Алиас, атрымҳәа дыԥан, ажра дынҭаԥалт. Иҩызцәагь ааизыҩҩын, ажра ахықә инықәгылт. Урҭ инрылагылт аусуцәагьы, аҷкәын интересыс даашьҭыхшәа.
– Ишәымбои атрубақәа ишиашоу адгьыл ҟьантаз иқәжьуп, унацәкьыс узрывамҵо. – Алиас ашырҳәа иҽааларҟәны анышә наибӷьаҭын, инацәкьыс атруба ишзаҵамлоз надирбеит, нас дҩеиҭаԥан, атрубақәа
дышрықәгылаз, хԥаҟа-ԥшьбаҟа метр даанаскьеит. – Араҟа иаҳагьы еицәоуп: атруба ажра аҵан иахьҭажьу адагьы, ажра аҿыгҳарагьы иадыӷәӷәала иадуп. Шьҭа асфальт-керамзит ҭаҳәхәага ара излахәоузеи? Излаҭанаҳәҳәоузеи атруба, азбжак адгьыл хьшәашәа иамадазар?
Алиас, асфальт мацараҟны дмаанҿаскәа, ажәа ҿыцкгьы нациҵеит. Иҩызцәа уи ргәы иахәан, иааизгәдухашәа атрым-срымҳәа ажра инҭаԥалт, нап злаку аус даргьы шалахәу аусуцәа идырбо! Бенур, ԥыхьа еиԥш акәымкәа, иҵегь инаҵшьӡангьы аусуцәа еиҭа надирдырт:
– Иаб дынџьныруп!
Аҷкәынцәа еибаргәтәны, атрубақәа ирықәныҟәо, игәаҭо рҿыҩархеит. Аусуцәагь урҭ нрышьҭалт – ирымҩатәны рус ахь ицон усгьы. Зегьы шеицыз инаӡеит хәбаны еихагылаз аҩны аҟынӡа, убри аҵаҟа акәын арԥхага трубақәагьы ахьныҵалоз, аха ргәы иахәашаз ҳәа акгьы рымбеит аҷкәынцәа. Ожәы ишыҟоу ала, атрубақәа аԥхарра рызнагом аҩнқәа рҟны – аӡыршы уа инеиаанӡа ихьшәашәоит.
– ԥсыхәас иамоузеи нас ари? – аҵаҩцәа руаӡәы иаахьаагаӡаны дназҵааит.
– Ишьҭыхтәызар акәхап атрубақәа? – ибзиаҵәҟьаны агәра изымго, длакҩакуа ҿааиҭит даҽа ҵаҩыкгьы.
Антоша шаҭлаҟьа, ашырҳәа ажра деиҭанҭаԥалан, атрубақәа днарыха-ҩарыхеит изышьҭыхуазар ҳәа, аха егьа имч дақәгәыӷуазаргьы, рышьҭыхра акәым, иагьизмырқәацеит. Узларыхәозеи 76 миллиметратәи атрубақәа еидчаԥаланы ажра иахьҭажьу!
– Атруба ажраҿ иҭакнаҳан иҟазароуп, – иҳәеит Алиас, иажәақәа рыгәраганы дшыҟоу иҩызцәа идырбо. – Ажра аҵа инаҟәгазароуп 10–15 см. Иара убри аҟара – ажра аҿыгҳарагьы, асфальт анақәрыжьлак, еиҟараны иҭанаҳәҳәартә еиԥш. Папа ԥсшьара дымцацкәа аҩны дыҟазар, уеизгьы-уеизгьы дааганы исырбон. Убригь абас иҳәон: ара иҟаҵатәу – ирҵаулатәуп, ирҭбаатәуп ажра.
Алиас инеимда-ааимдо аусуцәа днарҿаԥшит, абас зшәыхьзеи ҳәа аанарго, гәыбӷан рыҭо, аха ажәала дацәыԥхашьаны аҳәараҵәҟьа изымгәаӷьит.
– Асфальт нымҵәаргьы ажра зегьы ус инҭырҭәааны шәнахысуан ауп, џьаргьы рҽеирак ҳәа амҭаӡакәа? – ҿааиҭит Антоша шаҭлаҟьа, иҩыза игәаанагара еилкааны.
– Арҽеира аамҭа абаҳамоу! – иҳәеит аусуцәа руаӡәк ибжьы гәаҩаӡа, аҳаԥшьа дҭаҟаазшәа. – Аҟәа иахьабалак иԥсаҟьаны иалаԥсоуп ҳобиектқәа. Зехьынџьара ҳахьӡароуп. Аплан нагӡатәуп, аплан! Ишәмаҳауаз апрораб ииҳәоз? Ҳара ҳус ҳара иаабап, шәца, шәҵатәқәа ҟашәҵала уиаҵкыс.
Ицеит аусуцәа. Атрубақәа ргароуп Лечкопҟа. Апрорабгьы уа дҟалоит.
Ихьааргеит, иагьхьымӡӷыршьеит аҵаҩцәа-апионерцәа: иатәарымбеит урҭ. Изакәызеи ари, аплан анагӡара? Атрубақәа ишакәхалакгьы ажра инҭажьны, асфальт рықәжьра аума? Ауаа рквартирақәа рырԥхара? Уи аӡәгьы хьаас иҟаиҵаӡом...
Адырҩаҽны, алар еиԥш ишшапаӡа инашьҭыз ажраҿы аусура ӷәӷәала еилашуан. Аусуцәа, рмаӷрақәа ҵаркәакәаны, аҳаҳаиҳәа иаханы анышә ржуан, идырҭбаауан,. идырҵаулон ажра.
Алиаси, Антошеи, Бенури раԥшьгарала, еизеит аҵаҩцәа-апионерцәа жәаҩык рҟынӡа. Иҵегь аҭаххозар, ихианы игылазгьы рацәаҩын.
Алиас напхгара иуан. Ажра иаҳа иахьырҭбаатәу, иаҳа ирҵауланы иахьжтәу дирбон, рхы иҭеигалон иҩызцәа. Иара ихаҭагьы ожәы-ожәы аҽыҩ-ҽыҩҳәа алом ныҵаикшон, инымҩаниҵон абаҳа.
Адгьыл џьара-џьара иаман ицементркыз аҭыԥқәа – ҩныжәқәак зны игылазар акәхарын. Убасҟан иҟьатәхон ажьаҳәа ду. Уи азы иуҭооз, ашәақь даҩызамыз Антоша: аԥырҳәа ианымҩаниҵалак ижьаҳәа, ацементркырақәа неиҟәыжәжәа, инышәхәарԥха инеилаҳауан.
Ажра арҭбаареи арҵаулареи иус мариамхеит. Рҵысышьа змамыз атруба дуқәа, ҩ-ганк рыла ирывжаатәын ганцыԥхьаӡа, Алиас ишиҳәаз ала, 10–15 см. Ара ус иамуит – иаҭаххеит 20–25 см. аҟара арҭбаара. Аҷкәынцәа игәарҭеит ус иаҳа ишеиӷьыз, ишыманшәалаз: атрубеи ажра аҿыгҳареи рыбжьара абаҳа шиашоу ибжьаӡон, ашыҩҳәа индәықәҵа, азна анышә ааҭугон.
Ажра абас арҭбаара, арҵауларагьы акыр иахәон – иаҳа аҽҟьарҭа унаҭон, аломи аҵырканти атрубақәа ирыҵакшо, анышә анурԥԥоз-ианурхәашоз, насгьы уи анышә баҳала иаармариаӡаны атрубақәа инрыҵугон.
Аҷкәынцәа ари еиԥш аус иаразнак иаламгеит. Акыр инеимҵарк-ҩеимҵаркит, инадырха-ҩадырхеит. Иақәшаҳаҭым¬хазгьы ҟалеит, ажра мыцхәы арҭбаара асфальт мыцхәгьы агоит ҳәа. Аха нас даара ианазхәыц, еиқәшаҳаҭхеит зегьы: иагом асфальт мыцхәы, изламгогьы ажра иахьабалакгьы еиԥшым, зехьынџьара арҭбаара аҭахым, иаҭахым зехьынџьара арҵауларагьы, абжьаратәла уи Алиас ипроект аҳәааҿы инхоит.
Апионерцәа иадшыҩкланы аус руан, ируан убас игәцаракны – рҵатәхәқәа анырҵоз еиԥш. Урҭ збоз ауаа џьоукы иџьаршьон, иагьгәаауан, изларгәаӷьӡазеи ашкол аҿы абри еиԥш аус хьанҭа аҵаҩцәа радцалара ҳәа. Даҽа џьоукых, шаҟа дисциплина бзиала иааӡоузеи аҵаҩцәа, иргәарԥханы абри аиԥш аус хьанҭагьы рулартә еиԥш ҳәа идырҽхәон.
Амш ахәларахь инеихон, декабр мза есқьынгьы имыццакуеи усгьы ахәларахь, аусуцәагь абар-абар шьҭа рыҩныҟақәа рахь ацара рҽазыркуан еиԥш, иаалырҟьаны апрораб даарыхҭыгәлеит. Егьырҭ аобиектқәа рахьынтә имҩатәны дцозар акәхарын. Аобиектқәа рацәаны Аҟәа изалаԥсами.
Апрораб дгачамкит: ажра иибац-иаҳацоуп – ишшапаӡа инашьҭуп хәбаны еихагылоу аҩны аҟынӡа. Ахықә
еиқәыцәашь иқәжьуп макьана иқәрымгац, иара аныржуаз иҭҳәаны хыхь иқәрыжьыз анышә. Аха иара ахаҭа? Апрораб иблақәа наирҟәыҷы-аарҟәыҷит, еижьоз џьимшьеи. Иара ахаҭа аиҳараӡак ҭбааҭыцәуп, иҵаулоуп, атрубақәагьы, џьарамзар џьаргьы адгьыл иадымкьысло, иагәылҳәа игоуп. Иаханы аусура иаҿуп ауаа...
Аҟәатәи ашьха дынхалазшәа, иаалырҟьаны ирҵауланы даақәыԥсычҳаит апрораб. Абар аҷкәын кахәхәа, иӷьаҵәыӷьаҵәуа атрубақәа ишрыхәҭоу ишьҭам ҳәа ҿызҭуаз. Абар ашаҭлаҟьа, абар иацы адруҳәа иааикәшаз зегьы ахьыҟоу. Шаҟа ҩызцәагь рыцузеи.
Ҩыџьа аҷкәынцәа, апрораб дшанханы дгыланаҵы, иажәа раҳаны аҭак ҟарҵозшәа, инеихык-ҩеихыкны ҿаарҭит:
– Бзиа жәбааит!
Уаҳа ииҳәаша иҿамшәо, ԥшьаала инраҭеикит иара:
– Шәца шьҭа шәыҩныҟақәа, илашьцоит... Игәыгәҭармыжьит аҵаҩцәа рус: адырхаҽынгьы дырҩагьых еихымшәа-еиԥымшәо, рмыругақәа кны, адруҳәа иааины ажра иаахықәгылт – ирцәынхан иҟаз нагӡатәымыз.
Аха, абар ассир! Апрораб иацы иџьеишьоз ажра, иахьа дара аҵаҩцәагьы џьашьахәыс ирзыҟамлеи. Ирцәынханы иҟаз убара уҟоуп – иҭӷәыхаа, џьара машәыршәа хаҳәыкгьы ҭаршәӡамкәа, ицқьакәакәараӡа иҟаҵан ажра хәбаны еихагылаз аҩны аҟынӡа.
Уи аҿы мацарагьы иаанымхеит: ажра машьынала асфальт еиқәаҵәҳаҳара ааганы изҭарыжьуаз, егьи ахәҭагьы ырҵаула, ирҭбаа, икәаԥҷаҷараӡа инашьҭын, шьҭахьҟа аӡыршы аазышьҭраны иҟаз ачуанду аҟынӡа. Уи иҭажьыз асфальт акәзар, ишеибакәу иҭҳәаны иргахьан. Атрубақәа, ишрыхәҭаз еиԥш, ишшапа-шшапаӡа еиваҵа, иҭакнаҳан, аҵыргәақәа рыҭаны.
Аусуцәеи аҵаҩцәеи аџьџьаҳәа иааилаҩҩит. Урҭ рхыԥхьаӡара инацлеит хҩык ашофиорцәагьы: амашьына лахьҿашақәа аҩбагьы асфальт ҿыц рыманы дырҩегьых
иааит, урҭ ирышьҭарххы даҽа ганкахь ала иаакылҟьеит аҽа машьынакгьы, шәареи сареи хамҩақәа шеиԥшым еиԥш, ҳаргьы ҳаиԥшым аҳәозшәа, ицәышәшәӡа акылԥшырҭа саркьагьы неиҟәышьшьа-ҩеиҟәшьшьашәа.
Ажра аныржуази иандырҽеиуази иҭҳәааны ахықә иқәрыжьуаз анышәгьы иқәгатәымыз – убри азы иааит аҵыхәтәантәи амашьына цәышәшәгьы.
Зегь реиҳа иреигәырӷьеит апионерцәа апрораби аусуҩы бжьгәаҩеи.
Иԥшреи исахьеи нас ибжьы гәаҩеи зеиԥшраз ала, уаҩхжәак, леишәацәгьак, гәҵкапк иоупҳәа аҷкәынцәа ирыԥхьаӡоз аусуҩы, ожәы иҟазшьақәа зынӡаск даҽак ала ирбеит. Иблакҭа ааҵылашааит, гәыбзыӷракгьы ашәахәа хәмаруа иҩаныҷҷалт. Ибжьы гәаҩа ус ишгәаҩаз иҟазаргьы, агәыразреи абзиабареи алыжжуа, ҿааиҭит:
– Схәыҷқәа, иахьагьы шәҳацхраарц шәаама? Шәыԥсынҵры духааит! Шәара баша зажәа аԥша иазҭо шәакәымзаап: игәашәҭеит, ибзианы игәашәҭеит ҳара иҳагхаз. Игәашәҭеит мацара аума, иаҳмырҽеиргьы шәымуит, – Дырҩегьых абжьгәаҩа аӡәаӡәала илаԥш нархигеит, иҵегьгьы иааихылашааит иблақәа, – шәара ҳара ҳаҵкыс хараӡа шәеиӷьхоит...
– Уара унџьнырхоит, – апрораб Алиас ижәҩахыр инапы нықәиҵеит, – абри арԥхага трасса шәара ишьҭашәҵеит ҳәа иҳаԥхьаӡоит шьҭа, шәыхьӡгьы ахаҳҵоит. Атрубақәа убасҟак аизолиациа бзиа роуит, егьа хьҭа ҟаларгьы, шәыҩнқәа есқьынагьы иԥхаҵәаҵәараӡа иҟалоит.
Аҷкәынцәа еразнак аусура рҽыназыркит, амашьына цәышәшәы иақәрыжьуан анышә, даҽа џьоукы асфальт еизшаны икарыԥсон, еиҟарартәуан, арапага ала иркәаҳауан, идрапон.
Апрораб, ас ацхырааҩцәа аниоу, иусуцәа рахьтә аӡәы хлаԥшҩыс дааранажьны, егьырҭ зегьы даҽа обиектқәак рахь рхы наирхеит. Урҭ дынрышьҭалт иаргьы... шаҟа ҟаҵатә
ыҟоузеи... шаҟа гха!.. Лечкоптәи адәылҳәыԥра? Уи аӡбахә Москванӡагьы инаӡахьеит...
Апионерцәа агәалаҟара ду рыманы аус руан. Агәалаҟара рымамкәа, дара ишырҭахыз иҟамлеи зегьы: арԥхага трубақәа асфальт ибзиаӡаны ихнаҟьон, иҭанаҳәҳәон. Атрубақәа рыԥхарра шьҭа иахьакәӡам џьара ишзымцоз агәра ргон. Аус ахаҭагьы шьҭа ишьақәырцалахьан.
Изымҩатәны ицоз-иаауаз ауаа, арԥхага трассаҿы имаангылар ргәы иауамызт – убасҟак еилашуан аусура. Ҩыџьа аҳәсақәа рхы ахьааидыркылаз, даҽа ԥҳәыск дрывсны дызцозма, уигьы уа дынрыдгылеит. Хҩык рыбжьы убриаҟара ихалт, еизнагеит убра еидгылаз раҟара. Арҭ абраҟа аусура иаҿыз аҷкәынцәа ранацәа ракәын. Авиҳәа аԥша хьшәашәа асы ԥаҟьақәа шырҿанаԥсозгьы, усс ирымаӡамкәа, еидгәыԥланы цәажәаран изҿыз.
– Ҳаҷкәынцәа аусуцәа иабареицәоу?
– Акала иреицәаны ҳәа иҟам.
– Ицхырааҩцәамхеи.
– Уи аҟны мацарагьы иаанымгылт: агха иагьырԥшаан, иагьдырҽеит...
– Ралагашьа бзиоуп!
– Уи еиԥш аамҭоуп ҳазну.
– Ҳуадақәа рҟны аԥхарра ҟалоит ожәшьҭа! – лҳәеит ԥҳәыск дгәырӷьаҵәа.
Лажәа ҳәаны дагьналгеит, еразнак иааилаԥсеит абжьқәа бызшәа хкыла:
– Аԥхарра ҟалоит! – ҿаалҭит аԥсуа.
– Сиҭбиле иқнеба! – инлышьҭалҳәеит ақырҭуа!
– Так клини! – даҿамхеит аермангьы.
Аурыс ԥҳәысгьы, арапага кны асфальт еиҟаразтәуаз лыҷкәын-шаҭлаҟьа иахь дынхьаԥшны, аџықәџықәҳәа дааччеит:
– А мне уже тепло!
Аҵх жәеиза сааҭ рахь инеихьан еиԥш, адәыӷба арҵәаа ааҭнарган Аҟәа шыҟаз аҿыҩанахеит.
Апассаџьырцәа мҩаԥызгоз аԥҳәыс, ҿыц авагон иҭалаз ауаа рҭыԥ иқәҵо дшааиуаз, Алиас Ланба днаидгылеит, ибилеҭ ааимхны днахәаԥшит. Ланба идыруан дызҭалашаз акупе, заагьы днеины дадгылахьан, аха ашә аркын. Амҩаԥгаҩ ԥҳәыс ихәахәаӡа, зхы ԥшьыркцаӡа илкыз лцаԥха ашә инаҿаҵаны иалаартуа, Ланба днеиҿаԥшын, лыбжьы ҩысҭаарашәа акы наҵаҵаны ус ҿаалҭит:
– Заа идырны акәхап абри акупе шалшәхыз?..
Алиас Ланба, акупе даныҩналагьы, ԥыҭраамҭак ус дгылан, днаԥшы-ааԥшуа, ичамадан ҵаҟа инаргыланы.
Баша иҳәамызт амҩаԥгаҩ ԥҳәыс ҩысҭаарыла илҳәаз ажәақәа: акупе аҿы лымацара заҵәык аиарҭа дылаианы дыцәан аԥҳәыс қәыԥш. Афымца лашара каххаа иакын. Аԥҳәыс дышьҭан, лгәы хыхь иҩарханы, шьаршьафк лыкәыршан, аха лмаҟҿаҳәара аҟынӡа акәын дахьхнаҩоз. Ашоура цәгьан, насгьы лымацара лакәмыз, убри аҟнытә гәата-бӷата лҽеиҵых дышьҭан.
Алиас Ланба ишьҭыбжь мыргаӡо, ичамадан аҭыԥ инықәиҵан, аԥхәыс лҿаԥхьа икҿаҟаҵаз ацәарҭаӷәы днеин днықәтәеит.
Аԥҳәыс қәыԥш деиқәан. Лхы-лҿы аазыгьежьын. Лыџьымшь пақәа, еизада цәаҳәа еиқәаҵәаны, икахәхәа лылахь ианубаалон.
Уи дҭахәхәа дыцәан. Лгәы иаанагозма мамзаргьы ахаҵа наӡааӡа илаԥш ҵар деимнадоит, деиԥхьнашьшьаауеит ҳәа.
Ланба дтәан, ивараҿы икҿачаԥаз астол хәыҷы измашьхәылҵк ықәыргыланы.
Уажәы-уажәы илаԥш шылхигоз, зҽеиҵых иаԥхьа ишьҭаз аԥҳәыс, аҭҳарцәҳәа дааԥшын, дҩыҵхахеит. Илымбаӡацыз ахаҵа дҩеиҿаԥшит, лызнапык аалыҵыргәаны, егьи лнапала абӷьааҳәа лшьаршьаф аалыкәыршо.
Аԥҳәыс, ахаҵа гәрамгарҭас дҟаҵаны блала дааимылдеит ихы инаркны ишьапқәа рҟынӡа. Ихуҳәаарызеи? Дызусҭда? Дабатәиу? Акызаҵәык ауп лара илдырыз: дпассаџьыруп, лкупе длыцҭоуп ауп.
– Сара... уаха... – илҳәо лҿамшәо дҩалагеит аԥҳәыс қәыԥш лшьаршьаф иҵегь лҽылаҳәо. – Акупе аҿы сымала саныҟала, сара истәӡошәа ԥхьаӡаны акәхап... – лажәа ааҿахҵәеит, аха дыԥхашьаны илзымҳәаз: иҟалап ишакәым сыҟазҭгьы, ахаҵа уи аминуҭаз еиликаан, лгәы ааҟаиҵеит:
– Шәҭахәхәа шәыцәан, ахьҭа иакуаз аӡә леиԥш, ашьаршьаф шәоуразоуроу шәҽылаҳәаны.
Аԥҳәыс дааҿаԥха-ҿаччан, днықәиеит, днаиазҵааит нас:
– Хара шәцома?
– Аҟәанӡа сцоит, – иҳәеит Ланба.
– Аҟәа шәхәама? Ҳаимҩалацәазаап.
– Даара ибзиами! – гәахәас иҟаҵаны инақәҿиҭит Алиасгьы.
Иаарласны еибадырт аимҩалацәа. Еилҟьак, ацәажәара згәаԥхоз аӡә лакәын аԥҳәыс. Илҳәеит лара Заира шлыхьӡу, Амԥар шлыжәлоу, дышҳақьыму, Қарҭ аҳақьымцәа реизараҿ дшыҟаз, уажәы аҩныҟа ҳәа Аҟәаҟа дышцоз. Ланбагь ҩажәак рыла ихы неиҭеиҳәеит: ар рыҟны амаҵура дшалаз, уаантәи
ар рхыԥхьаӡара аиҵатәра дшаҵанакыз, шьҭа аграждантә усурахь ҳәа Аҟәаҟа ихы ширхаз.
Алокомотив аханы иакыз апрожектор иоунажьуан ашәахәа, уи аҵх лашьца иахьнаахоз, иаразнак икылыжәжәа иагон, агәыр каршәзар иубартә еиԥш амҩа лашаӡа ихнатуан, адәыӷбагь акы хьаас иамаӡамкәа, аҽоужьӡаны, ахамхаԥагьаха, аҽҭҳәа инеиуан, уахынлагь ҽынла еиԥш иԥхьаӡаны. Атыгә-тыгә, атыгә-тыгәҳәа еиқәырццакӡаны рыбжьы гон абарбалқәа. Зны-зынла иназаза-аазазалон авагон, убасҟан угәы иаанагон, абар арельсқәа ирықәҟьоит, адгьыл иаҟәҟьаны, аҳауа иналалоит ҳәа.
Аимҩалацәа цәажәон. Ԥыҭк хызцәаахьаз Заира Амԥар, лгәы ҿыцӡа дҟалеит, Алиас Ланба иакәзар, уи заҵа дмыцәарыз, аԥҳәыс қәыԥш длахҿыхӡа даниба, интерес дус дышьҭихит.
Заира лхы дааҩахан, лнапы наҵлыргәеит.
– Ар рхыԥхьаӡара иаздырҵоит. Ари иаанаго аибашьра зыҟалом шьҭа. Ус ами?
– Аибашьра зыҟалом шәҳәама? – Ланба Амԥар лыбла гәыҭбаақәа днархыԥшылт. – Ус шәақәгәӷ’уазар шәажьеит.
– Ишԥа нас? Шәара шәгәы ишԥаанаго? – дназыҳаҵҳаҵеит аҳақьым ԥҳәыс.
– Сара сгәанала аибашьра ҟалоит, хымԥада, иҟалоит, – иҳәеит Ланба. – Ар рхыԥхьаӡара аиҵатәра уи излаԥырхагоузеи? Ҳаамҭазтәи аибашьра ар рацәа аҭахӡам.
– Аибашьра, хымԥада, иҟалоит ҳәа шәцәажәашьа уаҩы игәы иаамыхәартә иҟоуп, – агәынҷыхь лыманы иназгәалҭеит Амԥар.
– Уаҩы игәы изамыхәарызеи? Аиаша ахьугалакгьы ишиашоу иаанхоит. Иҟалоит, иҟалоит аибашьра, – еиҭанеиҳәахит Ланба. – Ма изакә еибашьрахозеи: – уаҩы иимбац, уаҩы имаҳац. Мшәан, иҟалоит мацара аума, абар иалагахьеитеи, – днахыццакӡеит Ланба. – Нап азыркуагьы ҳара ҳауп.
«Зхы аҭыԥ иқәм аӡә иакәзаап», – аалгәахәт аҳақьым ԥҳәыс, нас иналзымычҳакәа, лыбжьы ааҭганы, инарымчны, тәамбарашәагьы акы нацҵаны, днаиазҵааит:
– Иарбан тәылоушь ҳзеибашьуа?
– Атәыла шәҳәама? – Ланба деиҭанархыԥшылт абла гәыҭбаақәа, рҽеиҭакны аҽырцәгьара шырхылазгьы аагәеиҭеит. – Атәыла аибашьра иауазеи џьушьҭ! – Ашырҳәа инапы дынҩахан, ихы иаахыкны иааникылт. – Акосмос, акосмос абашьроуп иахьа проблемас иқәгылоу.
– Акосмос шәҳәама? – ааҭлыргеит аҳақьым ԥҳәыс, иаразнак иахьылзеилымкааз дамаԥхашьашәа, насгьы лԥынҵа данкны, дго-дааго дахьимаз дназгәаашәа. – Езоп ибызшәа шәҿоуп.
– Избан Езоп? Еибашьрак атәы ианалацәажәо, сара есқьынагьы акосмос анапаҿы аагаразы аибашьроуп схы иҭоу. Егьи – адгьыл аҿтәи аибашьра, ауаа ршьаарҵәыра ҳалазыргылахьоу аибашьра, аӡбахәгьы зҳәатәӡозеи! Изҭахыда уи уажәшьҭа!
– Ажәларқәа, хымԥада, ирҭахым, – лҳәеит Амԥар. – Ишәарҭоу реиҳабырақәа роуп: амчра рнапы иакуп...
– Амчра рнапы иакуп ҳәа, ацәгьарахь рхы дырхар иранахома? – инақәирӷәӷәеит Ланба, ар рҿы дшашьцылахьаз еиԥш иажәақәа нҿахҵәа-нҿахҵәо, инҭырҳәыцааны, еилыкка иҳәо. Еиҭасҳәоит, исҭахым сара адгьыл аҿтәи аибашьра алацәажәара, аха уи шәҽахьазышәкыз, шәаҳаҭыр аҟнытә иахысҳәаауа уи ауп: аибашьра ҳәа акы аныҟала, ажәларқәа зегьы нықәӡаа ицеит ауп. Даҽа аамҭоуп, уи дыртәуп, идыртәуп. Сгәанала, ажәларқәа зегьы рықәхра аҵкыс, иаҳа имариазар ҟалап аимпериалистцәа рахҳәара, ианамуӡагьы – рықәхра. Ҵәа баак шә-ҵәак арбаар аиҳа, иара нарылхны инкаужьыр еиӷьми. Мап, мап, изыҟалом аибашьра, изыҟалом, – далашыҩкӡеит Ланба. – Ауаатәыҩса амбатә рылшеит, амбатә дырҿиеит, иаԥырҵаз атехника
убри аҟара иӷәӷәоуп, егьырҭ апланетақәа рахь ауаҩы ицара-иаара зҵаатәыс иқәгылеит. Ари аус дуӡӡа иаҭахуп амчхара дуӡӡагь, иаҭахуп, аибашьра, уаҩы иимбац-имаҳац аибашьра дуӡӡа – акосмос аиааиразы аибашьра. Убри аибашьра ауп адгьыл аҿы иҟалараны иҟаз аибашьрагьы нахҳәа изго. Шьҭа убас ҳҳәозар ҳалшоит: аибашьра акосмос аҿы, адгьыл аҿы аҭынчра, акоммунизм аргылара.
Аҳақьым ԥҳәыс лхы-лҿы аалхалашеит, лыбжьы иаҳа инарԥшқашәа, агәкра ӷәӷәа наҵаҵаны ҿаалҭит:
– Аԥсҭазара бзиахоит, иԥшӡахоит!
– Ишәҭы-какаҷуеит! – инлымидеит Ланба. – Ҳтәыла ауразоуроу ихьыҵәцараны иҟалоит. Уи уажәнатәгьы уаҩы имбои: ҳажәлар ргәы ацԥыҳәо, акоммунизм аргылара иалагеит. Ҳара ар иреиуоугьы, аӡәырҩы ҳабџьар кажьны, ҳаихоит аҭынч нхара-нҵыра аус ахь, ақыҭақәа, аргыларақәа, ақалақьқәа ҳрызцоит. Ишыжәдыруа еиԥш, абар шьҭа хынтәуп ҳтәылаҿ ар рхыԥхьаӡара еиҵартәуеижьҭеи, ԥырхагак анаҳмоу, илаҟәхаӡарц иҟоуп.
Акупе ашә ацаԥха аркӡамызт, авагон ирӷәӷәаны инҭагәҭасцыԥхьаӡа, ашә иқәкәраа ицон-иаауан, иаатуан, иакуан. Алиас акупе данҭалоз, ашә днахан иныдҵашәа иаанижьит: изымдырӡо аԥҳәыс қәыԥши иареи џьара ианеицыҩнаха, ашә ацаԥха аркра дацәыԥхашьеит. Уажәшьҭа егьаумҳәан, хар амамкәак еибадырт урҭ, Алиасгьы ашә аркра иахәҭаны иԥхьаӡеит. Авагон ааҭагәҭасны, акупе ашә анааты, Ланба ашырҳәа даагылан днеины, ашә амаа кны, ирҭрысны иныдиҵан, игәыла ԥҳәыс лахь акәӡамшәа, ҿааиҭит:
– Ацаԥха арктәуп, ҳхы ҭнаҟьоит.
– Иашәмыркуеи иаҳԥырхагазар, – имырхьааӡакәа инаиаҭалкит Заира.
Алиас Ланба иҭыԥаҿ днеины данынатәа, инаҩцацәангьы илаԥш аалыдхалт аԥҳәыс қәыԥш. Агәкра зҵаз, ахаара зҿықәҳәҳәа иҟаз аӡә лакәын.
– Амедицина ақәҿиара дуқәа амоуп, – иҳәеит аҵыхәтәаны Ланба иҽааиҭныԥсахлашәа. – Иаҳаракгьы ахирургиа. Операциа ссирқәа ҟанаҵоит. Аха ирхышәҳәаауазеи, шәарҭ аҳақьымцәа, ауаа кадды изго ачымазарақәа?
– Ауаа кадды изго ҳәа шәарҭ амца ацраҵаӡангьы ишәҳәеите, – лгәы инаҵасит аҳақьым ԥҳәыс. – Ҳара ҳтәылаҿы, егьырҭ атәылақәа раасҭа, акырӡа еиҵоуп ауаа рыԥсра.
– Уи мап ацәыскуам, – дақәшаҳаҭны ихы ааирҵысит Ланба. – Ус егьыҟалароуп. Сара сзыхцәажәо хәшәтәра змыхәо, ауаа зго ачымазарақәа роуп. Ианыххароуп урҭ! Шәышықәса иреиҵаны аӡәгьы дымԥсыроуп ҳтәылаҿы!
– Хәшәтәра змыхәо ҳәа иԥхьаӡан ашыӡ, – аҭак днахыццакит аҳақьым ԥҳәыс. – Шәара шәҳәашьала, ауаа кадды изгоз чмазаран. Уажәы уи ачымазара абаҟоу? Ашыӡ аӡә дагеит ҳәа ауаа ираҳар, ихарымҵо аҟынӡа ҳнеихьеит. Хәышәтәра змыхәо ҳәа ишәыԥхьаӡо ачымазарақәа иреиуахап акьыба? Иашоуп, уи чмазара бааԥсуп, аха шәгәы иаанамгааит, ахы иақәиҭӡоуп ҳәа. Мап, мап, убри ачымазарагь еиааиратә иҟоуп ҳмедицина. Иазгәаҭатәуп акы: иарбан чмазаразаалакгьы аҽарӷәӷәаанӡа, ауаҩы илаҽӡаанӡа аҳақьым ибароуп. Ианаамҭоу ахақьым иибаз ачымазара, хәышәтәхоит. Ицәырҵт апрепарат ҿыцқәа. Қарҭ шәыҟандаз, егьа шәгәы иахәарын аҳакьымцәа рықәгыларақәа. Шәгәы иҭаз: дук хара имгакәа иара убри акьыба ахаҭагьы, ашыӡ еиԥш, ауаа ирҟәыблаахоит.
– Асоветтә медицина ҳақәгәыӷуеит азоуп адҵа дугьы заҳҭо, – иҳәеит Ланба. – Адҵа усгьы идыруп: шәышықәса аԥсҭазаара!
– Инеиҳахар? – дԥышәырччо днаиҿаԥшит Заира.
– Азамана! Шәкы рхыхь шаҟа шәзацҵо, шаҟа шәамеигӡо, – днахыхәмарт Ланба.
Ланба астол хәыҷы иқәгылаз арадио ааирхиеит. Агәақьҳәа амузыка абжьы акупе иааҩныҩит. Иаразнак иааиԥнаҟьеит аимҩалацәа реицәажәара.
Алиас Ланба амузыка датәнатәит, иханы дагеит зымҩа џьара. Иԥсы ӡаны, нотакгьы иаҩмыжьуа дӡырҩуан, инацәкьарақәа ракәзар, дара рхала атыгә-тыгәҳәа астол хәыҷы иқәхәмаруан, амузыка атемп рҽақәыршәаны. Зны-зынлагьы изгәамҭаӡакәа ихгьы нарыцирҵыслон.
Аҳақьым ԥҳәыс лмашьхәылҵ лыҵыргәаны дӡырҩуан.
Игәырԥшаагаха, ирхәыцгаха, иццакы-ццакуа, хыхь ихало, зны иҵәаа-ҵәаауа, нас аҽырҭынчшәа, аӡиас ацәқәырԥақәа реиԥш, еилаҭәа-еилаҭәо, игон апианино абжьы. Ссиршәа еиқәшәон, ссиршәа еицҭибагон. Ухы ашьышьуан, угәы ашьышьуан, уархәыцуан уи абжьы.
Ланба иааизцәырҵит имҩасны хараӡа ицахьаз хҭыск. Абар аҵкы иаҵәа зшәу аӡӷаб ҵәрышкәа, апианино дадтәаланы иалырҳәоит. Лыварахьшәа дгыланы дӡырҩуеит иара. Аҵкы иаҵәа зшәу, аклавишқәа лнацәақәа аарыҿшьуа, лхы лышьҭахьҟа инхырнаашәа, иара днеиҿаԥшлоит лыблақәа разӡа. Еилаҭәоит апианино абжьы. Иццакы-ццакуа ихалоит, аанҿасрак ҟамҵаӡо, ихалоит хыхь. Алиас ашьшьыҳәа инапы аӡӷаб лыжәҩа инаганы инықәиҵоит. Умшәан, умшәан, уа уаанымгылан аҳәозшәа апианино абжьы иҵәаа-ҵәаауа данханагалаӡа, Алиас иааизымычҳакәа, аӡӷаб инапқәа аалыкәиршеит, лӡамҩагь аҵәахҳәа днагәӡит.
Амузыка инарҟаҵеит ари, иҵәаа-ҵәаауа, есааира хыхь ихало, уажәы арадио иалыҩны игоз амузыка. Аӡӷаб ҵәрышкәеи иареи рыбзиабара, абри амузыка абжьы еиԥш, иаҿымыз хыхь ахалара, азҳара; ацәқәанӡагь инаӡар ҟаларын, иара арра дамгар, лара Аҟәа икаҳаз абомба дналаблы дымцар.
Амузыка анааихсыӷь, Ланба ашырҳәа дҩагылан, анеиааира иҽазикт, шьаҿақәакгьы ныҟаиҵашәа иуит, аха акупе аҭымҭшәара ианилнамырша, днеин астол хәыҷы днадгылт
Амԥар лахь ихы нарханы. Изнапык астол хәыҷы иқәырӷәӷәа икны, уи ала авагон аҭагәҭасра иҽамҭо, егьи инапы ивара иадҵаны, уи дгылан, акьалантар еиԥш, дышшапаӡа асолдаҭцәа раԥхьа дгыланы акоманда ҟаиҵозшәа. Иблақәа цеицеиуан. Амцабз рыхҟьон. Аҩыџьбара зжәыз иеиԥш амузыка илсны дыҟан.
«Згәы еицҳауа, зегь цәанырра ӷәӷәала издызкыло аӡә иоуп», – гәаныла иналҳәеит Амԥар, ашьҭахь лыбжьы налыргеит. – Даараӡа шәгәы иахәазаап Чаиковски и-«Баркаролла»?!
– Даараӡа! – инҭирҟьеит Алиас.
– Сара бзиа избоит амузыка, – лҳәеит аҳақьым ԥҳәыс. – Аха шәара... шәара шәахычмазааҩхартә аҟынӡа шәхы ашәҭозаап. Усҵәҟьа ихәарҭам, шәгәи шәдақәеи ирзеицәоуп.
Сгәи сдақәеи шәарҭома, саԥхьа аҳақьым даныҟала, – днахыхәмаршәа ааиуит Ланба. Амузыка игәаланаршәаз аӡӷаб лтәы мырзакәа, иара амузыка ахаҭа алацәажәарахь днеихеит. – Шаҟа иҵаулоузеи, шаҟа игәырхыҭхыҭгоузеи Чаиковски имузыка! Сара «Баркаролла» саназыӡырҩуа, ашьха ихало ауаҩы дызбо џьысшьоит. Абар акыӡӷы ишьапы ҩаҿаиргылан дҩеихоит. Дхалоит, дхалоит, есааира дҳаракхо дҩеиуеит. Уи иҭахуп ацәқәанӡа днаӡарц. Хымԥада, дагьынаӡоит.
Ланба иажәаҳәара далашыҩкны дшаҿыз, изгәамҭаӡакәа аҳақьым ԥҳәыс дылзааигәахаӡеит, изшьамхыкгьы лцәарҭаӷәы иҩадыӷәӷәалт. Убасҟан иаалырҟьаны иааилаҩеилашьқьырит ахаҵеи аԥҳәыси.
Аԥсҭазаараҿы зны-зынла акы ушазхәыцуа, иҟалоит даҽакы. Абраҟагь ус акәхоит: аԥҳәыс кәыԥш лгәы каршәны лиарҭа дылаианы ахаҵа иажәақәа дшырзыӡырҩуаз, иара ахаҵа иакәзар, амузыкеи агәаларшәареи, аԥҳәыс ԥшӡеи дхыхны дышрымаз, адыԥ-дыԥҳәа ашә днасны, иҵрыхәҵәаӡа лыбжьы налмыргеи амҩаԥгаҩ ԥҳәыс:
– Аҟәа! Аҟәа! – ҳәа.
Аполиклиникахь аҭел иаст аҳақьым даҳҭахуп, даҳзаашәышьҭ ҳәа. Заира Амԥар ачымазаҩ дахьынхоз аулица ахьӡи аҩны аномери ашәҟәы иҩанылҵан, абӷьааҳәа лҿыҩалхеит.
Аулицақәа нхыҵәҵәа-аахыҵәҵәо, иаҳа излааигәо амҩа ылхуа, иццакы-ццакуа ишнеиуаз аҳақьым дызҭатәаз амашьына, дук хара имгакәа, адыхҳәа иҩадгылт ачымазаҩ дахьынхоз аҩны.
Заира Амԥар дныҩналеит ҵаҟа ишьҭаҟәыҟәӡа иҟаз уада хәыҷык, иаразнакгьы аҟәкы фҩы иаалцәымыӷхартә еиԥш атахҳәа лԥынҵа инҭасит.
Иҭаацәа иманы абри ауада дыҩнан Сақаниа Беслан, – Аҟәа ақалақь баҳча ҟаҵаҩцәа руаӡәк, ичмазаҩхазгьы иара иакәын.
Заира Амԥар ачымазаҩ акгьы змыхьӡоз аӡә иеиԥш игәы ҟаҵауа, диахәаччо, ахаҷахаҷаҳәа диацәажәо, илырҳәеит ахьаа ахьимаз, уи зыхҟьаз. Нас иҩыҵра атермометр ныҵалҵан, инапы ахәда аанкыланы, лсааҭ дахәаԥшуа, игәеисра лыԥхьаӡеит. Ари ашьҭахь ииарҭа днықәлыртәан, ихәаԥшра дҩалагеит. Зны афонендоскоп ала дизыӡырҩуан, зиы лыҩнацәкьарак неидҵаны, атыгә-тыгәҳәа игәшԥы ибӷа ашшареи днарыс-рысуан.
Беслан ихәыҷқәеи урҭ ран Нинеи, рыԥсы ӡаны иӡырҩуан, иазыԥшуан аҳақьым илҳәарызеишь ҳәа. Асыс еиԥш зхахәқәа рҳәырҳәны зхы иқәыз аӡӷаб Саида, зегь реиҳа аҳақьым ԥҳәыс дылзааигәаны дгылан, лашьа хәыҷык инапы данкны. Агәыбжьанытәқәа ҩыџьа ран илываӷәӷәа илывагылан. Хәыҷгьы дугьы рыблақәа ҭраа, аҳақьым илыхәаԥшуан, угәы иаанагарын убас рҳәозшәа урҭ рыблақәа: «ди, бҳацхраа, абааԥсы, ҳаб даҳзыхьча».
Заира Амԥар, ачымазаҩ ихәаԥшра даналга, арецепт аҩраҳәагь лҽазымккәа, лхы дааҩахан блала иааимылдеит ауада ауразоуроу, ахәыҷқәеи рани зҵаарак рылҭозшәа днарҿаԥшит.
Аҳақьым ԥҳәыс бааԥсыла илгәамԥхеит абаҳчаҟаҵаҩ иуада. Уи адашьма ишиашаз адгьыл иқәҟаҵан. Аҭӡамцқәа цәаакӡа иҟан. Аҭуан наҟәӡан, ухы наҵакьысуама уҳәартә, ԥенџьыр заҵәык иамаз, аарлаҳәа иарлашон. – 14–16 квадрат метр иреиҳамызт. Амаҵурҭагьы, аӡә днеиргьы дахьудукылашагьы, ашьҭаларҭагьы – зегь иара иалаӡар акәын. Абри аҳаԥы ԥшра зманы иҟаз аҭымҭшәара цәаакы иҩнан ф-ҩык ауааԥсыра. Ахәыҷқәа рхаҿқәа цәыш-цәышӡа иҟан рызхара аҳауа бзиа ахьырмоуаз азы. Ахәызхәызҳәа еимҳәон уажәы-уажәы.
– Ҳзыцәшәаша акгьы ыҟам, – аҭаацәа ргәы аалырӷәӷәеит Заира Амԥар. Еидара дук зыбӷа иаақәҩрыз иеиԥш, рыԥсы ааиҩыргеит хәыҷгьы дугьы. – Ахьҭа илалеит ауп. Еиӷьуп ахәшәтәырҭахь даагар, – имырхьаакәа инарабжьылгеит лара. Беслан агәаҵәыхь шихьыз мырзакәа. – Уа иаҳа нап идаҳкылап. Даҳхәышәтәып лассы. Абри ауадаҿ аҟазаара даараӡа изеицәоуп. Иара иакәым, шәаргьы ишәзеицәоуп. – Лыбжьы ааиҵылхит Амԥар; аҭаацәа лыблақәа рыхго дшааиуаз, аб иааидлырхалт. – Кыр ҵуама абра шәыҩноуижьҭеи?
– Такәгьы ааҵуеит, – аарлаҳәа, уажәы-уажәы деимҳәо, ҿааиҭит Беслан.
– Бжьы-шықәса иреиҳауп, – инҭкааны аҭак ныҟалҵеит аԥшәма ԥҳәыс Нина.
– Ашәҟәы ҩны иалашәҵандаз ақалақь совет ахь.
– Иалаҳҵахьеит ашәҟәгьы, – лҳәеит Нина.
– Иахырҳәаауазеи нас? – инақәырццакны дназҵааит Амԥар.
– Ҳақәдыргәыӷуеит, – лҳәеит Нина.
Аҳақьым ԥҳәыс, аӡӷаб хаҳәрҳәы даалгәыдлыҳәҳәалан, лхы аалшьшьит.
– Ишәырҭоит, ишәырҭоит. Уажәы ирацәаны аҩны ҿыцқәа рыргылара иаҿуп. Ашкол бҭами, бара аҭыԥҳа?
– Сҭоуп. Ԥшьба рҿы стәоуп! – дагьнахыҽхәеит Саида.
– Имгәыӷкәа иԥсхьада, – днахыхәмарт Нина. – Ахан дуқәа рыргылара иахьаҿу ҳгәы ҟанаҵоит, издыруада ҳаргьы разҟык ҳаур.
Даара иус хьанҭан, ԥшьҩык ахәыҷкәа змаз Сақаниаа ирықәнагахашаз аквартира амамзаара. Ақалақь совет ианазҵаалакь ишәоуеит, шәгәаран ааигәоуп акәын ираҳауаз. Даргьы уи еигәӷуан. Џьоукы-џьоукы реиԥш иахьеиҳабыроу ашәҟәқәа алаҵо, иазашшуа изашьҭамлеит. Хаҵеи ԥҳәыси ирбон, дара реиԥш, аквартира иаргәаҟуаз ауаа шыҟаз. Рҭагылазаашьа рхы алагӡаны, иԥшуан ҳаӡбахә анбарҳәоишь хәа.
Аҳақьым ԥҳәыс данца инаркны, сааҭбжакгьы бжьымсыцкәа, ақьармыт ԥшшәахә змаз, зықә ҳаракыз амашьына, аџьар ҟаԥшь анпыҟҟала, ашьшьыҳәа иааин Сақаниаа руада инадгылт. Ахалаҭ шкәакәақәа зшәыз ҩыџьа аҳәсақәа ааҭыҵын, Беслан иуада иныҩналт, ачымазаҩ дҩадыргылан, ижәҩахыр инаҵагылан, дрыманы амашьына инҭалт.
Нина Сақаниа аџьабаа ду даҵагылан. Аҩны аусгьы адәныҟатәи аусгьы лара лымацара иаалзынхеит. Илыӡәӡәон-илкәабон лхәыҷқәа. Ашкол иҭаз аҩыџьа, ианаамҭаз крырҿаҵа-кырдыржә, ашкол ахь идәықәлҵон, егьырҭ аҩыџьа ахәыҷқәа рбаҳчахь илгон, нас уаантәи дааиқәҟьашаны, дыццакы-ццакуа лҿыҩалхон, аус ахьылуаз – аргыларҭа конторахь. Шьыбжьон ашкол иҭаз лхәыҷқәа аҩныҟа раамҭазы, ларгьы уахь днабжьҟьалон. Иааинырсланы крылуан, крырҿалҵон урҭ аҩыџьа, нас аӡӷаб еиҳабы Саида аҩны аԥшәмара налыдҵаны, дцон лусҳәарҭахь. Ахәылԥаз аусҳәарҭа данҭыҵлакь, ахәыҷ баҳча аҟнытә егьырҭ аҩыџьа лыманы даауан. Урҭ аҩыџьа Беслан илҟәиклон: аусурахь данцоз, рнапы ианкны ахәыҷ баҳчахь игалон, даныхынҳәуаз, иманы даалон.
Аргыларҭа контораҿ маӡаныҟәгаҩ-машинисткас аус луан Нина. Уи мбатәӡак лызҭоз ак акәӡамызт, аха лхаҵа дызхыҽхәартә еиԥш иҟамыз иуалафахәы ианацлалак, лара лԥара хәыҷқәагьы, егьаумҳәан, аҩнаҭа акы иааныԥшуан. Аҭаацәа ду рзы мааҭкгьы акыр иаԥсан.
Беслан иҭаацәа гәыгәҭажьмызт. Ауаа рылаԥш рхын. Ицон-иаауан. Досу илшоз ала ирыцхраауан.
Ҽнак ауада лаҟә ашәхымс лшьапы нахылгеит аҳақьым ԥҳәыс Заира Амԥар. Аҳақьым ԥҳәыс дацәшәон Нинеи лара лхәыҷқәеи чмазарак рызҵысыр ҳәа. Ауада бааԥсы гәрамгарҭас илымамыз: уи иахҟьаны даҽаӡәгьы дычмазаҩхар ҟамлоз. Хәылбыҽхашәа, аҭаацәа зегьы аҩны рыҟазаара иақәыршәаны ауп дышнеизгьы. Ахәыҷӡа инаиркны, ран лҟынӡа дрыхәаԥшит аҳакьым. Лгәы лырҭынчит: шәарҭа ыҟамызт уажәазы. Наҟ-наҟгьы ишгәыгәҭалмыжьшаз аалыӡбеит.
Сақаниаа руада, ԥаса аасҭа, иаҳа илашан. Амԥар абырсааҭк азы игәалҭеит ԥенџьыр заҵәык змаз, уажәы ашьҭахьала даҽа ԥенџьыркгьы ҿыц ишаҭаз.
– Аҩны шаҟа илашо, шаҟа мра ҩнаԥхо, убри аҟара агәабзиарагь иазеиӷьуп, – лҳәеит ахақьымԥҳәыс еҵәҟаҟараӡа ишәыз аԥенџьыр ҿыц дахәаԥшуа. – Уажәраанӡагьы иамазар акәын абри аҩбатәи аԥенџьыргьы.
– Иахзеиҿымкаакәа хааиуан, – лхы авба налҭеит Нина. – Аквартира бзиа шәоуеит анырхәа, иахьа-уаҵәы ҳәа уи ҳшазыԥшыз, иаҳцәынхеит, нап ҳзадымкылт, насгьы атӡамц уашәшәыроуп, аԥенџьыр аҭара ҟалом ҳәа ҳарҳәахьан. Иара абыржәыгь ус иҟазаарын, абзиара игымхааит Алиас Ланба ҳәа анџьныр иакәымзар.
– Ишԥа, ишԥа? Алиас Ланба шәҳәама? – днаҵҟьашәа иааџьалшьеит Амԥар.
– Ааи, Алиас Ланба. Дыжәдыруама? Ҿыц ар рахьнтә дааит. Наӡааӡак. Зуаҩрахьы инеихьоу аӡәы.
– Дыздыруеит. Дыздыруеит. Аха, уи абраҟа...
– Уаҳа зҭахым уаҩуп! – аҳақьым ԥҳәыс лажәа аҳәаха лымҭакәа дналагеит Нина. – Сыԥшәма ахәшәтәырҭахь дшыргаз анысҳәа, иара убри аҽныҵәҟьа аҩны дааит, ибеит схәыҷқәеи сареи ҳшыҟаз. Шәара шәеиԥш, убригь игәы иамыхәагәшьеит ҳуада. Адырҩаҽныҵәҟьа ҩыџьа аусуцәа ааиган, идирҟаҵеит абри аԥенџьыргьы. Аҭӡамц уашәшәыраҵәҟьангьы иҟамзаап...
– Еиуарак шәыбжьазар акәхап?
– Мап, еиуарак ҳәа акгьы ҳабжьам. Ҳаргыларҭа контораҿ амаҵура далагеит, џьарак аус еицаауеит ауп.
– А-а-а, ус аума? Нас, нас?
Нина, лҟәардә днахан, Амԥар дналзааигәаны дналыдтәалт. Зыӡбахә цәырылгаз ахаҵа, аҳақьым ԥҳәыс интересс дышлымаз анеилылкаа, лара дызлалдыруаз ала лацәажәара дҩалагеит.
– Уаха зҭахым уаҩуп! Лахҿыхк, зегьы дрықәшәо, дырнаало дыҟоуп. Амаҵура далаларц ҳара ҳҿы данааи, ҳаргыларҭа аконтора аначальник абриоуп ҳәа раԥхьаӡа иааидигалаз аус, жәакгьы ахымҳәаакәа, дақәшаҳаҭхеит. Аулафахәы азҵаарахь ианиас еиқәымшәашәа-еилибамкаашәа иҟалеит. – Нина аҳақьым ԥҳәыс даалҿаԥшын, лхы-лҿы аалхаччеит. Амԥар иааџьалшьеит: закәызеи мшәан, ари дзеигәырӷьо, уи ауаҩ дихыҽхәо дшааиуаз, абар-абар аӡы далҭоите?
– Еилибамкааит, – дцәажәон абаҳчаҟаҵаҩ иԥҳәыс. – Аконтора аначальник абри аус абриаҟара ауалафахәы амоуп ҳәа аниҳәа, егьи имаҳаӡошәа ҟаиҵеит.
– Избан? Иҟәынишьану? – иаалзымычҳаит Заира.
– Мап, мап! – дааццакы-ццакит Нина. – Убас игәы иаанамгеи ҳначальникгьы. Егьи зынӡа даҽакызаарын игәы иҭаз. Ауалафахәы азыхаҵҳаҵара зынӡаскгьы имаӡамкәа, иҳәеит уи проблемам ҳәа. Иҳәеит апенсиа шиоуаз, нас
шаҟагь иоуаз. Апенсиа ҳәа ма мбатәык иоуандаз. Даҽаӡә иакәзар, ахәҳахәҭра даламгоз.
Ланба аус иуеит аргыларҭа аконтораҿ анџьныр ргылаҩыс. Уаҳа зҭахым уаҩуп!
Нина Сақаниа иҵегь дихцәажәеит Ланба. Априказқәа зкьыԥхьуаз, досу ихаҿсахьа аазырԥшуаз адокәыментқәа знапы ианыз амаӡаныҟәгаҩ-амашинистка, илдыруан Ланба иҩнуҵҟатәи ихатә ԥсҭазаашьагьы. Лгәы иамуит аԥҳәыс дышимамыз атәгьы иара убраҟа илымҳәар.
Аҳақьым ԥҳәыс аҵыхәтәантәи Нина лажәақәа лмаҳаӡазшәа луит, аха лгәы арахәыцқәа аадырҵысит.
Ҩымш-хымш рышьҭахь, Ланбеи Нинеи аргыларҭа контораҿ ишеицәажәоз, Нина Амԥар лыӡбахә аацәырылгеит. Илҳәеит уи зуаҩышьа ҟаимаҭу ҳақьым бзиак шлакәу, лхәыҷқәеи лареи игәцаракны дшырхылаԥшуа. Абаҳчаҟаҵаҩ иԥҳәыс абраҟагьы аиаша даҩсны дзымцеит, лгәы иамуит илымҳәар: Заира макьана хаҵа дшымцац атәы.
Ашьшьыҳәа иааҵыс-ҵысит анџьныр ргылаҩгьы игәы арахәыцқәа.
Аҟәа ақалақь иалсуа аӡиас Басла унырны, амрагыларахь акыр уанынаскьалакь, Қарҭҟа игоу амҩаду уаныланы, уармарахь иубарҭоуп аки-аки еиԥшны, амшын ахь рхы рханы, еиваӷӷа еивагылоу аҩны шкәакәақәа. Акык-ҩбак рыда урҭ зегьы ишаанагара иҟаҵоуп, ауаагьы рыҩналахьеит. Дара убарҭ иҟаҵам ҳәа иҟоугьы, егьырҭ зегьы реиԥш, ишьҭызза, ишкәакәа-шкәакәаӡа уахьынаргәыдыԥшыло, иҟаҵоу ҩнқәоуп ааугәахәуеит. Мбатәӡак рыгым, аҩнуҵҟатәи ус сса-мыссақәак роуп. Иаарласны аџьџьаҳәа ауаа рыҩналашт убарҭгьы.
Ҽнак иҟаҵам аҩнқәа руак ашҭа дынҭалт Алиас Ланба. Ҿыц аусура иалагаз анџьныр инапы ианын убри аҩны, уалс идын далганы аексплуатациахь рыҭара.
Анџьныр-ргылаҩ ашҭа дагьынҭалеит, илаԥш аалықә-шәеит аҩны аԥхьа игылаз аҳақьым-ԥҳәыс Заира Амԥар.
Ланба игәы аахыҭхыҭит, ихааӡа цәаныррак ааизцәырҵын, иоуразоуроу дааимнадеит. Шаҟа деиҿкааузеи, деинаалоузеи Заира!
Уахык зны адәыӷбаҿ данибазгьы игәеимҭеи уи ԥҳәыс ԥшӡак шлакәыз, уажәы, амырхәага лықәҷҷа дахьгылаз, уи иаҳагьы илырҵабыргуан лара. Илшәын баҳҭ-баҳҭ иақәыԥсаз аҵкы, аҷлап еиԥш лӡара иҭашәо, лгәыԥҳәқәа ҭҭәаа-ҭҭәааӡа, иҭаҟаца. Лхы хтын, лхахәы жәпа еиқәаҵәа-самсалӡа, ирқьақьаны лхы ашьҭахь иадын. Қитаитәи аҳаргь ҟаԥшь ахьылхагылаз, лхы-лҿы, ашәаԥшь еиԥш, еилыбзаауан.
Ланба ашаца-шацаҳәа шьаҿа ҭбаала Амԥар лахь иҿанынеиха, ларгьы, илгәыцхәыз аӡә иакәызшәа, дааиеигәырӷьашәа днеиԥылан, инапы ааимылхит.
– Аҩыза, Амԥар, абра шәаазгазеи шәара? – дналазҵааит Ланба, аҳақьым-ԥҳәыс лнапы шикыц икны.
– Аҩыза, Ланба, абра шәаазгазеи шәара? – дыхәмаруа, Ланба изҵаара ирхынҳәны, инаган иара инаилҭеит Заира.
Ланба, ашырҳәа инапы неиҵихын, ивагылаз аҩны инақәикит:
– Абри аобиект саанагеит сара. Аџьа фронт, аџьа фронт! Баша ишьҭаҳамҵеит ҳабџьар: шьҭа ҳаргылаҩцәоуп ҳара.
– Ус аума? Сеигәырӷьоит, сеигәырӷьоит гәык-ԥсык ала. Ишәыдысныхәалоит! – Заира, лнапы ааимхны, убри аҩны инақәлырххан, лыбжьы неиҭакны, азажәра наҵаҵашәа, аха уи цасҳәа ишыҟаҵо мҩашьо, инацылҵеит. – Саргьы абри аобиект саанагеит. Ишыжәбо еиԥш, аус ҳамоуп ҳарҭгьы. – Ашьҭахь, Ланба днеиҿаԥшын, илзымчҳакәа днамхаччеит. – Абри аҩны аҟны аквартира соурц сыҟоуп. Избарц сааит.
– О-о-о, ишәыдысныҳәалоит! Ишәыдысныҳәалоит! Шәаала нас иаабап. Иҳалшо акы агҳархарым.
Ланба, аҳақьым-ԥҳәыс лмахәар аанкыланы, диманы аҩны иныҩналт.
Аҩны иагәылганы аҵыхәтәантәи аетаж аҟынӡа инаган амардуан. Алиаси Заиреи убри инаҿалт. Ацәыцә, аҵәаҟьа-маҟьа, аӷәхсақәеи асаҟәақәеи уҳәару ана-ара иқәыԥсан амардуан, убри аҟынтә Алиас, Заира џьара акы дахҟьашар ҳәа дацәшәо, агәҽанызаара ӷәӷәа иманы, лнапы даҵагыланы, ашьшьыҳәа хыхь дхеигалон. Асаҟәа-маҟәақәа данрывигоз, иааидыӷәӷәалон дара, убасҟан, лмахәар нҭарсны изкыз инапгьы, анацәкьарақәа рҟәартәра лгәыԥҳәы инадкьыслон.
Ахԥатәи аетаж аҟны ианнеи, Амԥар лнапы нақәлырххеит лквартира, иагьыныҩналеит аҩыџьагьы.
Аҩнуҵҟа аусуцәа аус руан: џьоукы иршәуан арԥхага арадиаторқәеи аӡы назгоз атрубақәеи, даҽаџьоукых афымца-лашара еиқәдыршәон.
Аквартира иаман х-уадак, урҭ рнаҩс амаҵурҭа, аҽыкәабарҭа, асоф – уаҩы иааиҭаххашаз, ддәылымҵӡакәа дзырманшәалахашаз зегьы. Ауадақәа ҭбааҭыцәӡа, амра рыҩнаҷҷон, амшын еиҵәҟаҟараӡа агәы ихыԥшылон, уаантәи аԥша ҟәанда игәыҟаҵагаха ирыҩнашәшәон.
– Даараӡа иквартира бзиоуп! – иааирҽхәеит Алиас. – Сгәы иалоуп сџьабаа маҷны иахьаду. Исҭахын абри аҩны ашьапы анырк инаркны, аус адызулозар.
– Сгәанала аҩны ашьапкра аҵкыс хараӡа еиӷьу усуп шәара ишәзынхаз, – лҳәеит Заира. – Иргыланы алгара, хәыҷи дуи еибаргәырӷьо ишыҩнало ахәаԥшра.
Ланба ихы-иҿы ааихылашеит:
– Апоезиа аҵаҵаны шәцәажәоит...
Ауадақәа рызхара ирыҩнаԥшит урҭ. Ланба акыргьы илыдицалт аҳақьым-ԥҳәыс издыруада џьара лгәы еихьызшьша акы лбазар ҳәа, илирбеит уаҩы иахьеиҩикаашаз ҭыԥкгьы, илҭаххар, аусуцәа налаиргон
ауп, аха мап лҳәеит Амԥар: зегь рыла лгәы иахәашаз квартиран уи.
Анџьныр-аргылаҩ егьырҭ аквартирақәагьы гәеиҭеит, уснагӡатәқәас иҟаз зегьы жәаҩык рхы иирбеит, нас аҳақьым-ԥҳәыси иареи, ашоссе амԥыншәа џьара инеины иааҭгылт, машьынак иазыԥшуа. Урҭ ақалакь амраҭашәарахьтәи аган ахь еиццон, аҳакьым – лыҩныҟа, аргылаҩ, – даҽа аргыларҭа обиектк ахь.
Ланба аабыкьашәа иаҳахьан игәы иахәашаз акы. Иахьа, аҳақьым ԥҳәыс дшааибазҵәҟьа, иааигәалашәеит уи, аха аҳәаха имоукәа дааиуан, Амԥар раԥхьа зхы лкыз – аквартира ус, даԥыҩлан еиҵеиҟьарц иҭахымкәа. Уажәы иаацәыригеит уи, иаацәыригеит иналырҟьашәа, иаразнак Амԥар лгәылҽанӡамкәа.
– Аус ду шәҽазышәкит, аус ду! – иҳәеит уи дшашьцылаз еиԥш инҿахҵәа-ҿахҵәаны, иажәақәа дрықәӷәӷәо. – Гәыкала ишәзеиӷьасшьоит ақәҿиара дуқәагьы! – Аҳақьым ԥҳәыс азныказы даалакҩакит иажәа хырхарҭас иеиҭозишь ҳәа дазхәыцуа, аха Ланба иара убраҵәҟьа иаацәыригеит игәҭакы. – Баша шәыҟамызт Қарҭ аҳақьымцәа реизараҟны: апроблема ду ықәшәыргылазаап. Гәахәас иҟаҵаны саԥхьеит ажурнал аҟны «Аԥсуа иҩынҩықәра» ҳәа хыс измаз шәықәгылара. Кыр зҵазкуа аҩра шәаҿызаап.
– А-а-а, Қарҭтәи аҳақьымцәа реизара аума шәызлацәажәо? – лыблақәа аалхаччеит аҳақьым ԥҳәыс. – Акы ҟаҳҵошәа ҳаҿуп. Иаабап ҳахьнанаго.
– Аинтерес ду аҵаҵаны шәалацәажәеит, – иаалыдирҽхәалеит Алиас. – Ишышәҳәаз еиԥш, ақәра ду змоу ауаа Аԥсны иаҳа ирацәоуп, даҽа џьара аасҭа?
– Ус ауп, – лҳәеит Амԥар, – ақәра ду змоу аҭаҳмадцәа, Аԥсны еиԥш даҽа тәылак аҟны иубашам. Ҳара ақәра ду анаҳҳәо, 80–100 шықәса зхыҵуа ауаа ракәӡам ҳгәы иҭоу, урҭ шамахамзар, иахьабалакь иуԥылоит. Кыр зхыҵуа ҳәа
ҳара иаҳаԥхьаӡо уи 100–150 шықәса ирыбжьанакыз роуп, иаҳҳәап, Цәеиба Селма 113 шықәса, Ажьиба Л. 114 шықәса, Аршба Шәлиман 122 шықәса, Бжьаниа Шҳангьери 148 шықәса убас егьырҭгьы. Киут Хапара нормас иҟоу зегьы днархыҳәҳәеит – 154 шықәса ниҵит. Иҟам ус даҽа џьара, исыздырам: абар шьҭа фбаҟа шықәса ҵуеит абри азҵаара сҽазҵәылхны аус адызулоижьҭеи.
Ланба конкретлагь инықәиргылт азҵаара:
– Шәара шәтәала ҳаҭаҳмадцәа анҵра ду зрымоу Аԥсны аҳауа ахьыбзиоу иахҟьаны ҳәа акәӡам, насгьы уи шьҭрала ирыцааиуам?
– Мап, мап, – лхы аалҟьеит аҳақьым ԥҳәыс – Анҵра ду зыхҟьо афақторқәа зегьы еилаҳкаахьеит ҳәа ҳара усгьы иаҳҳәом, уи макьана аус ду зыдулатәу проблемоуп, аха, иаадырхьо агәра шаҳнарго ала, уи Аԥсны аҳауа бзиа иахҟьом, шьҭралагь иаауам. Швеицариатәыла аҳауа Аԥсны аҳауа аҵкысгьы еиӷьымзар еицәаӡам, аха уаҟа ҩ-миллионки аашә-нызқьҩыки ауааԥсыра ахьықәнхо, хҩы заҵәык роуп ақәра ду змоу. Аԥсны ԥшьышә-нызқьҩык рахьынтә х-нызқьҩык егьаарыгымхо ақәра ду змоу ауаа ҳамоуп. Ашьҭра атәы усоуп... И. И. Мечников иҳәеит ақәра ду шьҭрала иаауам ҳәа, уи зыхҟьо аԥсҭазара аԥҟарақәа роуп ҳәа. Ҳара имҩаԥаагаз аԥышәарақәа иаадырԥшит агәабзиареи анҵра дуи рфақторқәак. Урҭ афакторқәа, Мечниковгьы ишиҳәаз ала, ауаҩԥсы иԥсҭазаара азырҳара – медицинатә биологиатә проблема мацарангьы иҟам, уи зегь раԥхьаӡа исоциалтә проблемоуп. Ақәра ду анҵразы иаҭахуп аҳәынҭқарратә шьақәгылашьа бзиа, ауаа реиҟаратәра, ахақәиҭра, угәы ацԥыҳәо аус аура. Ауаҩы, иқәрахь днеиуа даналагалакь, имазароуп фатәыс иааиҭаху, игәы ззыҳәо зегьы, аҭаҭын ахара каижьроуп, даҟәҵроуп аҩыжәра – абарҭ зегьы ирылаҟоуп кыр зхыҵуан ҳәа иҳамоу ҳаҭаҳмадцәа зегьы. Урҭ ирымазароуп еиқәаҳаԥхьаӡаз зегь раԥхьа инаргыланы, – Амԥар лнапы неиҵылхын, еиваӷӷа игылаз аҩнқәа иаархылгеит: – Абас иҟоу аҩны шкәакәақәа...
– Хымԥада, иҳамазароуп аҩны бзиақәа, – Ланба ашырҳәа днеиҭаҵын, аҳақьым ԥҳәыс дылзааигәаны дааҭгылт, икылкааны лыблақәа дырхыԥшыло. – Ҳара акоммунизм ҳаргылоит. Изакәызеи акоммунизм?.. – Уи – ажәларқәа бзиарас ирымақәоу зегьы реизгароуп, реицҵароуп. Ҳара ҳажәлар – хәыҷуп, аха акыр зхызгахьоу жәларуп. Урҭ рҭоурых мҩаҿы иаадырԥшит ауаҩытәыҩса ақәра ду ниҵырц шилшо. Гәырӷьа думи ҳара ҳзы абри еиԥш алагала ахьалаҳҵо акоммунизм. Мшәан, акоммунизм аан ауаа ақәра анҵра ду рҭахымхо!
Икахәхәа-кахәхәа игылаз акипарискәа иаарывҵит, дара акипарисқәа реиԥш, еиҵәҟаҟараӡа иҟаз автобус, аангыларҭаҿы инеины, ашьшьыҳәа иаагылт.
Ланбеи Амԥари автобус инҭалан рҿыҩархеит. Ақалақь абжеиҳара анеиҩырша, урҭ еиӷьаршьеит иаанхаз амҩа шьапыла иахысыр: ауаа рацәаҩын автобус аҿы, насгьы уаҟа даара ишоуран.
Аргылаҩи аҳақьым ԥҳәыси амшын иаваршәны инеиуан. Асқьала ду аҿаԥхьашәа урҭ ҩалаҳаит ауаа рӡыблара: наҟ-ааҟ асқьала иадгылан аӷбақәа ҩба, урҭ иааргаз аҳәаанырцәтәи атуристцәа рацәаҩӡан, аҟәааи дареи аџьџьаҳәа еилан абульвар аҟны. Бызшәа хкыс ҳәа иумаҳауааз уаҟа! Ааи, Аԥсны ахьӡ иахьабалакь инаҩт. Атәыла хараӡақәа рахьынтәгьы асасцәа азаауеит уажәшьҭа...
Октиабртәи аулицаҿы ианнеи, Алиас Заира даамҩахиган, диманы днадгылт ааигәа иара убри аулицаҿы зҟаҵара иаҿыз ҩын дуӡӡак. Аргылаҩцәа иаразнак днартәыртәит Ланба, дызцыз аԥҳәыс дихашҭуама уҳәаратәы, ихшыҩ рзышьҭны драцәажәон иаргьы, ԥыҭрак ашьҭахь ауп урҭ данрирдыргьы Амԥар.
– Ижәбома, ари ԥшьбангьы еихагылоуп! – иҳәеит Алиас. Аҩн ду, дшазгәдуу аҳақьым ԥҳәыс илырбауа, нас
аргылаҩцәа рахьынтә арԥыск ижәҩахыр инапы нықәиҵеит. – Ари шьарда ҩны зыргылахьоу аӡә иоуп. Дҟазоуп.
– Даара ибзиами, – лгәы иахәеит Амԥар. – Иахьатәи ҳаамҭазы аҩнқәа рыргылара аус хада ҳәа иԥхьаӡоу усми. – Алиас иахь дынхьаԥшит лара. – Аԥенџьырқәа ҭбаауп, илашоуп. Обиект бзиа ззышәҳәаша шәымоуп абраҟагьы.
– Ари аобиект сзалашәырхәзеи! Сара истәӡам, – ааҭирҟьеит Ланба. – Ари зтәу... – инапы наиқәирххеит аҟаза ҳәа ззиҳәоз арԥыс.
Алиаси Заиреи хынҳәны излааз амҩала ицон.
«Зымҩа сымҩахганы исирбеит џьоукы идыргылоз аҩнгьы, – лгәы инҭылҳәааит Амԥар, анаҩс лыбжьы ааҭылгеит. – Абри аобиектгьы шәара ишәтәызар мап ацәышәкуамызт. Ус ами?
– Хымԥада!– аҳәаха лымҭакәа, иааҭирҟьеит Алиас.
– Обиектқәа маҷны ишәымоума?
– Даҽаӡә изы имаҷымзар ҟалап, аха сара сзы...
– Ыы-ы, шәара шәзакәызеи? – иаалцәымӷхеит Амԥар, зегьы иреиӷьу аӡә иакәны ихы иԥхьаӡозаап ҳәа аалгәахәны.
– Сара иҵегь обиектқәа рацәаны изоуша среиуоуп, – ашьшьыҳәа инлаҭеикит Ланба.
– Избан шәымҳәои? – иаалзымычҳаӡеит Заира.
– Уи уалс исыдуп, – иҳәеит иара.
– Иарбан уалс ишәыду, – зегь реиӷьхароу? – иаалырмчит Амԥар.
Урҭ неиуан гаҿала, амшын иалаҟаҵоу ахаҳәтә ҭӡамц ду иаваланы. Ланба иаалырҟьаны ишьаҿақәа ааирмаҷын, аҳакьым ԥҳәыс блала дааимидеит, уажәада димбаӡацызшәа.
– Сышәзеилымкаазаап, – иҳәеит уи ибжьы ныԥсахшәа. – Зегьы шәеиӷьхара акәым, уи мамзар иазхәыцуаҳәа дыҟоума, исҭаху акызаҵәык ауп: сшәаҟараны шәывагылара.
– Шәҳаҟараны шәҳавагыламкәа... Мап, шәысзеи-лымкааҵәҟьозар ҳәа сшәоит, – лҽааԥлырҟәҟәеит Амԥар.
– Ааи, ааи, сшәаҟараны шәывагылара! – игәҭакы наигӡон Ланба. – Шәара иааԥымкӡакәа аус жәуеит, ажәлар рԥсҭазаара иазеиӷьхаша шәыԥшаауеит, аԥсадгьыл аршәҭкакаҷлара шәхы-шәгәы, шәылшарақәа зегьы азкны. Сара, – еилыхха, еснагь ахаара зҿаҳәҳәы иҟаз Ланба ихы-иҿы, иаразнак аҽаарцәгьеит, иныҵлашьцеит илакҭа. – Сара? Сара зеижә шықәса арраҿы исыцәцеит. Зежә шықәса рыла зегь шәеиҳа схьысҳаны сыҟоуп. Сара сырҿын адотқәа, адзотқәа, аблиндажқәа. Исҭахым ус аҟазаара! Исҭахым! Суал насыгӡароуп – аԥсадгьыл иасымҭацкәа иҟоу асҭароуп. Иасҭароуп аамҭакьаҿла. Уи иаанаго уи ауп: аргылаҩ ҟазаҳәа ишәсырбаз, нормас имазар, ус ҳҳәап, обиектқәа хԥа, сара исымазароуп фба, бжьба.
– Закәзеи ҳәа сыҟан... ус зышәҳәозеи? – лгәы иныҵаххит Амԥар. – Зеижә шықәса шәнапқәа еиқәыԥсаны шәтәазма, аԥсадгьыл аус акәмыз шәызҿыз, ишәмыхьчоз?
– Ааи, аԥсадгьыл сыхьчон, аха, сгәы иалоу, ус изыҟалаӡарыз ҳәоуп.
– Ишԥааурыз нас, ус ҳақәшәагәышьеит, – днахыуазырааит аҳақьым ԥҳәыс. – Акапиталист тәылақәа ҳакәшаны ҳрыбжьарҟҟы ҳаркын, насгьы иҳажәымлеи, иаҳмабашьи.
– Аибашьра атәы шәаналацәажәах, еиҭасҳәоит: изыҟалаӡарыз уи аибашьра, миллионҩыла ауаа рыԥсы иаԥзырхаз? Ирыхьзеи ажәларқәа, шьакаҭәарада еиҩысыр ҟамлоз? Иҳахьзеи иара ҳара ҳхаҭагьы? Ақәылаҩ дҳақәымлартә еиԥш изаҳзымӡбазеи? – Ланба аҳақьым ԥҳәыс дналҿаԥшит, аха ацәажәаха лымҭакәа, изҵаатәы аҭак иара днахыццакит. – Дыҟан адиктатор-атиран. Атәыла зегь шахала иԥахны икын. Иааиҿагылоз ҟыт рыхирҵуамызт, инирҵәон. Иара иҳәатәы заҵәык акәын иҟалоз. Ара абзиара ҳҳәааит, адиктаторразы иара ҳара ҳтәгьы убри Гитлер диҵамхозар ҟаларын. Адиктаторцәа абзиара рхылҿиаахьазма – икадыршит ашьа.
Аҳақьым ԥҳәыс убри аамҭазы Ланба инеигәалалыршәеит:
– Дәыӷбала ҳанеицаауаз шәара ишәҳәеит аҳәынҭқаррақәа реиҳабырақәа ацәгьарахь еихар, иранахом ҳәа, ажәларқәа рҿагылоит ҳәа. Аҵәа баа иахҳәааны жәаԥҟакгьы налашәҵеит.
– Рыцҳарас иҟалаз акызаҵәык ауп, – иҳәеит Ланба. – Ажәларқәа ирхамышҭыша арыцҳара ду: аҵәа баа ианаамҭаз ирызкамыжьит.
Ланба папироск аацәыриган, амца наиркит, нас иварахьшәа дахьынхьаԥшыз, ԥыҭраамҭак илаԥш аарыдхалт зганқәа асқьала иадҵаны игылаз аӷбақәа.
«Трансильваниа» – днаԥхьеит аҵыхәтәаны ӷбакы ахьӡ. – Ари арумынцәа иртәуп. Иавагылоу – уи ахьӡгьы днаԥхьеит – «Гермес», абырзенцәа иртәуп. Аабыкьашәагь иҟамыз, мшәан, афранцызцәа рыӷбагьы. Ҳара ҳтәқәагьы убас имцалои уахь, дара рышҟа. Аилахәаахәҭра, кәльтурала аиҿцаара, агәреибагара уажәы ишҳамоу еиԥш зеижә шықәса раԥхьагьы иҳаманы ҳаҟазар, ҳабанеихьаз шьҭа. Ҳабанеихьаз!.. Есышықәса ҩнык-ҩнык ада смыргылозаргьы, шьҭа зеижә ҩны сыргылахьазаарын саргьы, – Ланба ирҵауланы даақәыԥсычҳаит, акы иҟәицарц иҭахызшәа, инапгьы ажыжәҳәа зымҩа инеиҟьан, инациҵеит иаҳа длахҿыхшәа, ишьаҿақәа лассы-лассы еихго. – Ицаз цеит. Иаҭахым агәаларшәара. Иҟоу – аус ҿыцқәа рырҿиароуп.. Хшыҩзышьҭра заҳҭаша шаҟа иаҳзырласуа, шаҟа ирацәаны...
– Аҩын ҿыцқәа шаҳзыргыло ауп... – инаималдеит Заира.
Армарахьтәи аган аҿы ахьарчҳәа аҟәара инаҿаҭәон ажәҩан аԥшшәахәы змаз амшын. Рыхқәа аарлаҳәа иаалыҳәҳәо, иӡсо ихын уи аӡәырҩы. Аҟәараҿы еилааҭыруа еилан ауаа. Џьоукы, рыгәқәа амра аԥхарра иаҭаны, рҽеиҵых ишьҭан, џьоукы тәан, џьоукы гылан. Ҿыц иааз ҩашьомызт: рцәеи-ржьи ашәаӡа еиԥш ишкәакәан, ԥыҭк зхыҵхьаз,
амра иаҟәиан, иӷраҷкәынӡа иҟан, егьырҭ, амра иалоу зегьы алызххьаз, алаҳәақәа реиԥш еиқәаҵәахахьан. Ауаа рацәаҩын, иҟалап аҟәара иқәжьыз ахаҳәқәа раҵкьысгьы рхыԥхьаӡара еиҳазҭгьы.
Арӷьарахьтәи аган – еиужьны инашьҭыз дгьыл каршәран. Ана-ара иубарҭан икахәхәа-кахәхәа акипарисқәа, ҩ-хкыкны иҟаз олеандрқәа – ишкәакәаны ишәҭуази иҟаԥшьны ишәҭуази, змахәҭақәа хыргәыдны еивагылаз акамфортә даԥақәа, ихачача-хачачаӡа зыԥшандагақәа рҵысҵысуа игылаз апальмақәа. Аклумбқәеи агазонқәеи рҟны ишәҭуан полеантәи агәил, гортензиа, георгин, канна ҟаԥшь.
Ари ҿыц нап здыркыз баҳчан. Амшын иаваршәны иган улаԥш ахьынӡанаӡозынӡа. Аҩадатәи иара аган аҟны ирацәаӡан, аҟызқәа реиԥш зыхәдақәа ҭҳәаны аҩн ҿыцқәа ирхагылаз, аидарашьҭыхга кранқәа.
Алиаси Заиреи, амҩа ду ианыланы ишнеиуаз, ахыгәҳәа инлыдгылт зхәыҷқәа зманы игылаз Нина. Абаҳчаҟаҵаҩ, иԥҳәыс амҩа аҿықәан лхәыҷқәеи лареи еихьыс-еиԥысуа ириашан идыргыларц иаҿын иҵыҩрырц акгьы згымкәа ихынаахьаз кипариск. Аргылаҩи аҳақьым ԥҳәыси, абӷьааҳәа урҭ инрыцхраан, акипарис аариашан инадыргылт, ашьаҭагьы анышә надԥсаланы инаваркәаҳаит.
– Амшын ҳҭаларц ҳшаауаз иаабан, ҳзаҩымсит, – лҳәеит Нина. – Иаргьы абрахь џьара дыҟоуп, аха имбацзаап.
– Асолдаҭ иеиԥш зҽыриашаны агылара иашьцылахьоу акипарис, ахынаара мамзаргьы иаҭәазма! – днахыхәмарт Ланба.
– Ачымазаҩ ацхыраара иҭоуп. Шьҭа дшәарҭам. – Лара лтәала днахцәажәеит Амԥаргьы.
Ԥыҭраамҭак еицәажәо еидгылан урҭ. Заира ашкол иҭаз ахәыҷқәа сынтәа шәклассқәа шәышԥархыҵи ҳәа данразҵаа, аӡӷаб хахәрҳәы Саида лаҳәшьа лызгьы лара лызгьы дазԥагьаха аҭак ныҟалҵеит:
– Ари ԥшьба рахь дцеит, сара – хәба рахь. Ҳҩыџьагьы хәба-хәбақәа ҳамоуп.
Егьырҭ аиҵбацәа аҩыџьа иԥхашьаны ран илываӷәӷәа игылан; ишԥалыҵашьыцуаз раҳәшьа еиҳабы: жәакгьы даҿамхаӡакәа, излазҵаауаз зегьы рҭак ҟалымҵеи.
Ус Беслан Сақаниагьы дааин даарыдгылт. Ари абаҳча – иусурҭа ҭыԥын иара изы. Ашьыжь инаркны аусуцәа иманы дыҵан убраҟа, аҵиаақәа ахәшатә емульсиа рықәырҭәон.
– Шәбаҳча ҿыц аинҭәылара иаҿуп, есааира иазҳауеит, – иназгәалҭеит аҳақьым ԥҳәыс.
Ауаҩ абаа, зӡамҩақәа ҭаҳаны иҟаз, зыблақәа ҭбаа-ҭбааӡа ихтны изхаччоз Беслан Сақаниа, ихы-иҿы ааихаччеит, ихбыкьны ихагылаз ичаз хылԥа иаҳагьы иааирнааит.
– Ашәаԥыџьаԥ ауаҩы иԥсҭазара дырԥшӡоит, – иҳәеит уи, нас инақәырӷәӷәангьы инациҵеит. – Ҳбаҳча Амшын Еиқәа аԥшаҳәаҟны иҟоу абаҳчақәа зегьы иреиӷьхоит.
– Ус анакәха, ибзиами! – дааигәырӷьеит Ланба. – Акурорттә қалақь Аҟәа иагьақәнагоит уи еиԥш иҟоу абаҳча аиурацы.
– Шәышԥаҟоу шәгәабзиара? Ахәышәтәырҭа шәҭыҵиижьҭеи шәсымбацт? – абаҳчаҟаҵаҩ днаиазҵааит Заира.
– Даара шәсыцхрааит. Иҭабуп! – аҳақьым ԥҳәыс дналымҵахырхәан, Беслан ибаҳча атәы деиҭаналагеит: – Аҟәа усгьы баҳчала иҩычоуп, аха уажә нап злаҳкыз абаҳча – зегьы иреиӷьхароуп. – Инапы неиҵыхны ибаҳча инақәирххеит. – Абри иаҵанакуеит 50 геқтар адгьыл, 70 декоративтә ҵла хкы еиҭаҳҳахьеит. Макьана ҳабаҟоу, уажәоуп аус ӷәӷәа захьӡу ҳаналаго.
– Аквартира ҿыц азы ишәарҳәахьоузеи? – деиҭанаиазҵааит Амԥар, лнапқәа Саидеи уи илышьҭанеиуаз лаҳәшьеи рыжәҩахырқәа ирықәҵаны, илгәыдрыӷәӷәало.
– Ашәаԥыџьаԥ уаҩы иԥсҭазара дырԥшӡоит, – иара итәы даҿын абаҳчаҟаҵаҩ. – Абраҟа иҵегь ирацәаӡаны еиҭаҳҳароуп аҵла ԥшӡақәа: стеркулиа, криптомериа, пирамидалтә кипарисқәа, иапониатәи магнолиа, ачамҳақәа...
– Еи, уара, стеркулиа! – иналзымчҳакәа днеиԥырхагахеит иԥҳәыс. – Аквартира атәы иуазҵаауеит, уара аҵла хкқәа еиқәуԥхьаӡоит. – Нина аҳақьым ԥҳәыс дналзааигәахан инлалҳәеит. – Акгьы ыҟам, ди. – Ҳшақәдыргәӷыц еиԥш ҳақәдыргәӷуеит ауп. Рыгәра згом шьҭа.
– Егьа ремонт азузаргьы, ахәыҷқәа уманы узыҩналаша квартирам уи, – дназгәааны иблақәагьы ааирцәгьеит Ланба.
– Аквартирагь ҳауп, – Беслан иԥҳәыс лахь инапы неиҟьеит, уи аус абра изҳәатәузеи ҳәа аанарго. – Абри адәы ауразоуроу еинҭәыланы еиҵәҟаҟараӡа ибаҳча духоит, абарҭ нап здыркыз аҩн ҿыцқәа иҟәаш-ҟәашӡа рыхқәа нылыҳәҳәо. Абраҟа егьаҩ сасцәа ҳзаалап! Ари абахча иреиӷьу ԥсшьарҭа ҭыԥхоит. Агәала змоу ауаҩы дааины дныҵаларгьы, игәала иханаршҭуа иҟалоит. – Абаҳчаҟаҵаҩ ириашан идыргылаз акипарис азмахәҭак инапы нахьишь-ҩахьишьит уи иахьыз ахаиршҭырц иҭахны, игәы ижьжьозшәа, нас Ланбеи Амԥари днарҿаԥшын длахҿыхӡа еиҭанеиҳәахт. – Ашәаԥыџьаԥ уаҩы иԥсҭазара дырԥшӡоит.
Абраҟа инеиԥырҵит урҭ. Нина лхәыҷқәа лыманы ауаа ахьеилаҭыруаз амшын аҟәара днықәлеит. Сақаниа Беслан ичаз хылԥа хбыкьӡа, игәҭыхақәа зегьы иреиҳаз – иҵлақәа иҽынарзикит: аусуцәеи иареи ахәшә рықәҭәара иналагеит. Алиас Ланба, аҳақьым ԥҳәыс даҽа ԥыҭк даанаскьеиган, ишьҭахьҟа даахынҳәны, иҿыҩеихеит рыхәдақәа ҭҳәаны акранқәа ахьеилагылаз ашҟа ихы рханы. Уаҟа иҟан иара иитәыз обиекткгьы.
– Ишԥа? Ишәҳәаз сзеилымкааит. Еиҭа шышәҳәара, – иҳәеит Аҟәа ақалақь совет анхарҭа ҩнқәа рыҟәша аначальник Оҭар Оҭар-иԥа икабинет азкәакьк аҿы икҿагылаз истол имашьхәылҵқәа нықәырӷәӷәа, иҩнапык рыла иӡамҩақәа неимлагәа икны. – Еиҭа шышәҳәара!
Оҭар Оҭар-иԥа ҳәа акәын аҟәаа дшырдыруаз абри ахаҵа. Ихьӡи иаб ихьӡи ахьеихаршалаз аҟынтә, урҭ неидкыланы ирҳәон зегьы, ижәла мхәаӡакәа.
– Сара исоураны иҟоу аквартира ҿыц... – ашьшьыҳәа деиҭаналагеит аначальник иҿаԥхьашәа аҟәардә иқәтәаз аҳақьым ԥҳәыс Заира Амԥар...
– Х-уадак змоу аквартира? – дналԥыҩлеит Оҭар Оҭар-иԥа.
– Ааи, х-уадак змоу...
– Ҩынҩажәеи жәаф квадрат метр зымҽхаку? Абалкон ҭбаа амшын ахь ирханы, изҿаҟаҵоу? – днахыццакӡеит аҩнқәа рыҟәша аначальник.
– Ааи, ус ауп, ус. Убри аквартира...
– Мап ацәышәкырцу нас? – изымычҳакәа дныҩныҟааит Оҭар Оҭар-иԥа, инапқәагьы иара итәӡамшәа, иӡамҩақәа инрымҩрны, абық-сықҳәа истол инықәҳаит. – Мап ацәышәкырцу? Мап ацәышәкырцу убри аквартира?
– Убас иахәҭаны исыԥхьаӡоит, – ҭынч иниаҭалкит аҳақьым ԥҳәыс. – Сани, саҳәшьеи, сареи ҳзыҩноу аквартира, бзиаӡак акәымзаргьы, макьаназы ҳалаӡартә иҟоуп. Ишәымдыруеи абахчаҟаҵаҩ ихәыҷқәа иманы дзыҩноу зеиԥшроу? Сақаниа Беслан убри аквартира дахҟьаны ауп дшычмазаҩхаз. Ичмазцәахар ҟалоит ихәыҷқәагьы. Убри аҟнытә мап ацәыскуеит аквартира ҿыц, исҭахуп уи Сақаниа Беслан имазарц.
– Хьаҳәхьачарада убас ишәыӡбану? – уаҳа ишџьеишьаша изымдыруа деиҭаналазҵааит Оҭар Оҭар-иԥа.
– Убас исыӡбеит, – аҳақьым ԥҳәыс дҩагылан, лордер аацәырганы, аначальник истол инаганы инықәылҵеит. – Ари аусаҿ хьаҳәхьачара шԥаҟалои мамзаргьы. Аквартира сара саҵкьыс Беслан иҭаацәа иаҳа иазгәаҟуеит, иагьрымазароуп.
Акоридор аҿи адкыларҭа уадаҿи ауаа рацәаҩны еилыхо еилан, досу иочеред дазыԥшын аҩнқәа рыҟәша аначальник иахь анеиразы.
Аҳақьым ԥҳәыс дшындәылҵызҵәҟьа, инлышьҭарххны акабинет дныҩналеит даҽаӡәы. Дагьымтәакәа, ирзаҳал бӷьыц кны, Оҭар Оҭар-иԥа иаԥхьа дгыланы, еиҭеиҳәон уи игәҭыха.
Анхарҭа ҩнқәа рыҟәша аначальник дгәамҵхамҵуа, дҳәыҵәыҳәыҵәуан, уажәы-уажәы аҿҿа аахгон дхьанҭаӡа дзықәтәаз аҟәардәгьы. Иаԥхьа дизыӡырҩуашәа ҟаиҵон. Истол амгәа ааиртуан, инаиркуан, акы нҭихуан, акы нҭеиҵон.
Оҭар Оҭар-иԥа, аус аҭыԥ иқәиҵарашәа иаҳәаны ирзаҳал ааимхны, дындәықәиҵеит икабинет аҿы иҟаз ауаҩы. Иарбану зҭыԥ иқәиҵо? Акгьы имаҳаӡеит. Уашьҭан арзаҳал даԥхьозар акәхап.
Даҽа ҩыџьа-хҩыкгьы убас рзиуит Оҭар Оҭар-иԥа. Аҵыхәтәаны аусурамш анҵәара такә шагызгьы, идикылаша ауаа шырацәазгьы, икабинет дындәылҵны дцеит, еизарак ахь исыԥхьоит ҳәа ауаа инрылаҳәаны.
Оҭар Оҭар-иԥа, акоридор еиҵҳәа ду дыбжьаланы дышнеиуаз, имҩатәны дныҩналеит ақалақь совет ахантәаҩы икабинет. Уи еиликаарц иҭаххеит аҳақьым ԥҳәыс лквартира аӡбахә ҳәа акыр идыруазу изымдыруазу ахантәаҩы. Рацәакгьы дыҩнамхакәа дындәылҵт иара: акымзаракгьы издырӡомызт ақалақь совет ахантәаҩы. Аҳақьым ԥҳәыс лызҵаатәы иара Оҭар Оҭар-иԥа иакәын знапы ианыз. Аҭыԥ иқәимҵои нас. Уажәы имбеит.
Оҭар Оҭар-иԥа баша дҳәыҵәыҳәыҵәуамызт: агәҭыха ду иман. Ақалақь совет ахантәаҩы икабинет дшындәылҵызҵәҟьа, аизарахь егьи ҳәа акәымкәа, аизара атәы усгьы ҽыҵган, дышиашаз дцеит ашьха ашьапаҿы иҟаз абаҳчахь. Аҟәа ақалақь усгьы зехьынџьара ибаҳчоуп, уахьынаҵыслакгьы унрыҵалоит, иара ақалакь совет авараҿгьы иҟан абаҳча бзиа, аха уа дмаанҿаскәа, иалихит инахарашәа икҿахарсҭашәа иҟаз Апионерцәа рбаҳча. Ара уаҩы диԥырхагахомызт, икаууа иҭынчран, акәакь аҿы ихәмаруаз ахәыҷқәа рыбжьы ада акгьы уаҳаӡомызт.
Оҭар Оҭар-иԥа, ишиҭахыз еиԥш, абраҟа ихи иареи еизынхеит. Абаҳча дыҵан, ахи аҵыхәеи еимдауа, хьаас иоуз хәшәыс иасҭарызеишь ҳәа дазхәыцуа. Зегьы дрызхәыцуан, зегьы. Зны, изгәамҭаӡакәа ихы икәаҳауан, зны аӡәы диацәажәозшәа, инапы иҟьон, зны ихы дацәажәон, акы агәра аиргон, нас даахьаҳәхьачаны, агәра зиргаз иашам хәа дааҳәны днаҿагылон ихаҭа. Абаҳча еиужь иҵганы игаз амҩа даныланы дахьнеиуаз, уажәы-уажәы аттаҳәа ркаԥсара даҿын аҭаҭын цыблаахақәа. Изгәаамыгӡаӡакәа апапирос бжақәагьы иршәны аҳаскьынра ианылаиԥсалозгьы ҟалон. Сқамк днықәтәаргьы, акраамҭа дзықәхаӡомызт, маркыџьык днақәтәазшәа, ашырҳәа дҩыҵҟьан, деиҭаналагон амаршрут ҟаҵара.
Ус инеиԥхьбеит ахәыҷқәа рыбжьы. Аԥса ҵлақәеи акамфор даԥақәеи рышәшьырақәа неибырҭан, адгьыл аурозоуроу аахырҟьеит. Зынӡаск инҭынчрахеит абаҳчаҿы, иркьыкьны ахапа зҳәоз аҟармаҵыси быжьгәаҩала уи иацзырӷызуаз ардәынеи рыбжьқәа рыда акгьы уаҳауамызт. Абаҳча еихашьшьы ахәыцра угәанарԥхон.
Дхәыцуан, деиҭахәыцуан Оҭар Оҭар-иԥагьы.
Ихԥҽыгаха иҟалеит уи аус. Инрылкьыз абаҳча аҟынӡагьы дагеит убама, аха абраҟагьы, ухи уареи шәеиужьны, акы уԥырхагамхо, ҭынч уахьхәыцша аҭыԥ аҿгьы имоуит ԥсыхәа, арҵәыра хәац еиԥш иҳәыҵәы-ҳәыҵәуа игәы иҭахаз азҵаара аҭак ҳәа изымԥшааит акгьы.
Анхарҭа ҩнқәа рыҟәша аначальник абаҳча дҩыҵыҵны, иҿыҩеихеит аулица иҩаныршәланы. Дцон уи ашаца-шацаҳәа, џьарамзар џьаргьы дымхьаԥшӡо, дыццакы-ццакуа, ихы иҭагьежьуаз азҵаара аҭак днахьӡаны иааникыларц иҭахызшәа.
Зымахәқәа еилышьны еиваӷӷа еивагылаз аплатанқәа дрыҵаланы дышнеиуаз, дук мырҵыкәа, иаԥхьа иаацәырҵит ишьҭаӷачаӡа игылаз ресторан ҩнык, фымца лашарала ицеицеиуа инеиҿаҷҷеит иара ахьӡгьы.
Оҭар Оҭар-иԥа аресторанқәа рҿы днеилон. Агипертониатә чымазара шимазгьы, аҩыжәра мап изацәкуамызт, уимоу зны-зынла дахнаԥаалон, амцхә иамхажәлон: аҩыжәцәа ӷәӷәақәа данрыланагалоз, мамзаргьы, агәҭыха, – зыӡбара цәгьоу зҵаарак анизцәырҵлоз.
Ақалақь совет аҿы аусура хьанҭоуп, иаҳаракгьы анхарҭа ҩнқәа рыҟәша аҟны. Убраҟа еиԥш даҽаџьара иабоубо хшыҩзышьҭра ӷәӷәа зҭаху азҵаатәқәа, аинтерес ду змоу азҵаатәқәа! Урҭ рыӡбара рызхәыцра уаналагалакь, зны аҩы унаржәышт, зны аӡы унаржәышт. Оҭар Оҭар-иԥа иаашьоз уаҩымызт, аҩы ижәы, аӡы ижәы, инаигӡон иусқәа, ихәшьадлон зны-зынла ихаҭаҵәҟьагь даареигәырӷьартә еиԥш. Арыжәтә сыцхрааит убама ааигәахәлон убасҟан.
Аресторан дагьыныҩналеит, бзиала уаабеит ҳәа абжьқәа ааҩныҩит. Аӡәырҩы дрымдыруаз Оҭар Оҭар-иԥа.
Ҩ-столк еиваргыланы, гәыԥҩык ауаа акәшаны иахьтәаз, инаиханы днарыддыртәалеит анхарҭа ҩнқәа рыҟәша аначальникгьы. Уа мап-чап иҳәеит ҳәа усгьы акы аанаго иҟамызт. Оҭар Оҭар-иԥа иҽагьазимкит уи.
Иаҭахым алацәажәара аресторан аҩныҵҟатәи аус. Уа зегь реиҳа ублақәа иаархгылоны иҟоу анҭ агәыԥҩык Оҭар Оҭар-иԥа дназгәылазкыз ауаа роуп. Урҭ ҳара уаҩы
дҳаздырам, иахьадагьы иҳамбацт. Ари аресторан аҟны егьаҩы ааиуеит-ицоит. Еидшыланы столкгьы рзымхакәа, ҩбагьы рымҽхакны итәоуп џьоукы. Ирфашт, иржәышт, егьа рҳәашт. Ирҭаху ҟарҵааит, ҳусс ирылоузеи. Ҳара иаадыруа, ҳазцааз Оҭар Оҭар-иԥа иоуп. Ҳалахәуп уи ицәгьеи-ибзиеи.
Аҵх жәаҩа сааҭ инархысхьан еиԥш, иҩны ашә атыгә-тыгәҳәа днасит аресторан аҟнытә иааз Оҭар Оҭар-иԥа. Ашә аартны дныҩналыжьлеит иԥҳәыс. Дныҩналыжьлеит, аха аҟыԥыҳәа лыԥсахы неибакит, аӷьфҩы ихҟьо лхаҵа данааиҿаԥшы.
Оҭар Оҭар-иԥа, иԥҳәыс дааигәыдкыланы диманы днеин, азал аҿы игылаз адиван днықәтәеит. Илеиҳәеит уи ажәабжь ҿыц, илеиҳәеит ӷәӷәала дшазхәыцхьоугьы, уи азхәыцра аресторан аҟынӡагьы дышнанагаз.
Оҭар Оҭар-иԥа иԥҳәыс иаразнак иналыхҟьеит лгәаара. Уи абӷьааҳәа еилылмкааи лхаҵа акыр зҵазкуа аус дшалацәажәоз. Дагьаарыцҳалшьеит: акыр зхы иҭоу, акыр зылшо аӡә иами, аха, иабаҟоу, агәабзиара мыжда имам, зынгьы игәыхь иахҟьаны, дыԥсырц аԥсык ааигымхеи.
Уи акәхеит, рыҳқәа неидыркылт аҩыџьагьы, ажәабжь ҿыц иалацәажәо, ахырхарҭақәа азыԥшаауа. Оҭар Оҭар-иԥа иԥшәма ԥҳәыс лхаҵа дааидҩыло дыҟан абри еиԥш аусқәа реилыргараҿы – еилҟьак, зыхшыҩ еибафо иҟаз аӡә лакәын, акым-ҩбам лхаҵа дицхрааны ус зҭыԥ иқәырҵахьоу урҭ.
Ани рҳәеит, абри рҳәеит, аха иамуит ҿыц ироуз аус, ахәгьы иқәнамырԥшит. Ирбац-ираҳац акы акәын, аха ирбац-ираҳац аҳасабшьала уи иамыхәеит.
Аамҭа акыр цаӡеит. Анхарҭа ҩнқәа рыҟәша аначальник шьҭа џьаргьы дазкуамызт, алаапк зыцҳаз иеиԥш, азал дыҩнагьежьуа дыҩнан. Аҭаҭын игәи-игәаҵәеи абылуан, алҩақ иԥсҭҳәаха, ауадақәа зегьы еимдо, рыҩначра иаҿын. Дзышьҭалозма. Аҩы иижәыз амца ицранаҵон, иаҳагьы
дарбыжкуан, даднацалон хәшьадтәыс иааигаз аус. Иԥҳәыс лакәзар, дуалыуашон, лгәаанагарақәа еиҭнылыԥсахуан уажәы-уажәы, дыԥшаауан, лхаҵа иеиԥшҵәҟьа, ларгьы.
Хаҵеи ԥҳәыси еимаркуан-еиҿаркуан, анахь идырхон уи азҵаатәы мыжда. Уаҩытәыҩса иаҳауам рыбжьы иныҵакны ауп ишцәажәо, ахәыҷқәа ааԥшыр ҳәа имшәои.
Ашарахь инеихоны папирос цыблахаак нкаршәны, даҽа папироск аниҿеик, Оҭар Оҭар-иԥа, иҭаҭынлҩа иналҵызшәа, иҿаԥхьа иаацәырҵит аҳақьым ԥҳәыс қәыԥш лхаҿсахьа цқьаӡа. Ааи, ари Заира лоуп, лхаҿы иаазыгьежьны, лыбла ҭбаақәа ҭшашаӡа иазԥагьаха акы иахыччошәа. Абар Оҭар Оҭар-иԥа истол днадгылоит лара, лордергьы, лнапы неиҵыхны инаганы, иаԥхьа инықәлҵоит. Дырҩегьых илымҳа инҭаҩызшәа имбеи анхарҭа ҩнқәа рыҟәша аначальник аҳақьым ԥҳәыс лыбжьы ҵар, уамашәа ииԥхьаӡаз, изхамҵартә еиԥш иҭыԥ дықәзҟьаз лара лыбжьы: «Беслан Сақаниа иҭаацәа ирышәҭ, урҭ иаҳа иазгәаҟуеит аквартира».
– Ишԥалзызури абри аԥхәыс? – игәы дааҭахәыцт Оҭар Оҭар-иԥа. – Ишԥалзызури? Дзакәтә ԥхәыс еибагоузеи! Иҟалҵазеи мшәан? Ассир лыллмыршеи! Лквартира даҽаӡәы илҭеит. Излалгәаӷьызеи? Излалгәаӷьызеи ланаџьалбеит! – анхарҭа ҩнқәа рыҟәша аначальник, дааҭгылан, иблақәа неиқәыԥсаны, акы дназхәыцт, нас игәы аҭацәажәара деиҭаналагеит – зегьы ирдыруа ҳақьымуп лара. Агазеҭқәа рҿы лыӡбахә рҳәалоит... О, ишԥахьанҭоу уи лиааира! Ишԥахьанҭоу!
Оҭар Оҭар-иԥа иаалырҟьаны днеиҵасны даақыџьқыџьит акы даршәазшәа, иҩнуҵҟа атахҳәа акы абжьы нагеит, ицаҳәцаҳәуа аҽырҳәа акгьы игәы инықәҭәеит. Иарӷьа напала абӷьааҳәа игәы днамҵасын инҭырҳәыцаа икны, хыма-ԥсыма адиван ахь днеихеит, аха, уаанӡа анеиха имаӡакәа, ишьапы днықәҟьан, агәараҳәа деизҟьа адашьма днықәҳаит. Иԥҳәыс арҵәаа ааҭлырган, днеихаххит, инаикәлыршеит
лнапқәа, дышьҭылхырц, аха такә иназланы иҟаз ауаҩы наӡа-ааӡа, атса еиԥш, дышьҭан, дагьлызмырқәацеит.
Ҳәҳәарахеит, ҟаарахеит. Хәыҷгьы, дугьы еибаргылт. Агәыла, азла – еизеит зегьы.
Аџьар ҟаԥшь зну амашьынақәа акымкәа ҩбамкәа, ашҭа иҭагылан. Ачымазаҩ ихагьежьуа ихан аҳақьымцәа. Амедицина иалшоны иҟаз зегьы ачымазаҩ изкын, иҭан.
Ишеилагьежьуаз, ишеилыхоз амрагьы такә инхалеит. Убасҟан аҳақьымцәа руаӡәк ус иҳәеит:
– Ихы аџьабаа аирбацәазаап. Агипертоник ус ихәҭамызт. Аҩыжәра зынӡаскгьы иаҭәаӡамызт. – Даҽа ҩбаҟа сааҭ рышьҭахь иара убри аҳақьым ихаҭа ибжьы даҽакалашәа иныҟаҵа, ауаа инрылеиҳәеит: – Оҭар Оҭар-иԥа аинфаркт дагеит.
Оҭар Оҭар-иԥа иаалырҟьаны иԥсра ргәы иалсит иуацәа, иҭынхацәа. Рхы иасуеит, ргәы иҭасуеит, аԥсы ихагыла.
Убасҵәҟьа ргәы иалсит анхарҭа ҩнқәа рыҟәша аначальник иԥсра даҽа х-ҭаацәаракгьы: рхы иасуеит, ргәы иҭасуеит убарҭгьы, абраҟа аԥсы дахькҿоу имааит умҳәозар.
– Оҭар Оҭар-иԥа дыԥсит! Оҭар Оҭар-иԥа дыԥсит! – игәы инамырҳәо иԥҳәыс илеиҳәоит Меликиан: – Ишԥааури шьҭа? Иҳаԥсыхәоузеи!
– Ҳзыниази, ҳзыниази! Ҳабацари? – игәыҭҟьа-ԥсыҭҟьаха еицырҳәоит хаҵеи ԥҳәыси Арланаа.
– Ҳаҵабгеит, ҳаҵабгеит! – еицыӷызыӷызуеит, рхы агарҭа рмоуа, Ефремашьвили иԥҳәыси иареи.
Игәырҩон урҭ ах-ҭаацәарак. Имгәырҩакәа, аума рмыхьи! Меликиан аҩны ҿыцқәа рҟны уадак змоу аквартира иоурц дыҟан. Убри азы (иаахтны иаҳҳәап шьҭа зегьы) жәохә нызқь мааҭ аԥара напынҵа Оҭар Оҭар-иԥа инаган ииҭахьан. Арлан ҩ-уадак рзы ҩажәижәаба нызқь мааҭ ишәахьан: Ефремашвили х-уадак змоу аквартиразы – ҩынҩажәи хәба нызқь мааҭ.
Убас ала анхарҭа ҩнқәа рыҟәша аначальник аказен уадақәа маӡала ауаа идирхәҳауан, аԥара цқьакәакәараӡа иџьыба инҭеиҵон. Таксас изақән: уадак азы жәохә нызқь мааҭ, ҩба рзы ҩажәижәаба нызқь мааҭ, хԥа рзы ҩынҩажәи хәба нызқь мааҭ.
Ацәгьара ҟаҵо, дырзеилымкаацкәа дааиуан Оҭар Оҭар-иԥа. Уи ибзоурала агәаҟрақәа ихигахьан Беслан Сақаниагьы: ирҭарц иҟаз аквартира, зынгьы ганха ирблаҟьахьан, ахәгьы аҭниххьан иара. Агәзиан Беслан ус изныҟәоит ҳәа дыҟазма мамзаргьы, сочеред аауеит ҳәа дыԥшымыз...
Х-уадак змоу аквартира атәы аниаҳа, аниаҳа мацара аума, – аордергьы наганы иаԥхьа ианықәлҵа, аҳақьым ԥҳәыс, зынӡа дмаапки Оҭар Оҭар-иԥа. Уаҳа аус изуа дыҟахызма, икабинет дыҩнатәаны. Аордер ҩынҩажәи хәба нызқь мааҭ ҟазҵо акәмыз, ҩынҩажәи хәба нызқь мааҭ! Аԥара гатәын. Аԥара цәгьа бзиа имбоз Оҭар Оҭар-иԥа.
Даараӡа иуадаҩын уи аквартира ахәҵыхра. Аҳақьым ԥҳәыс дшәарҭан. Авторитет ду змаз уаҩын. Амаана ӷәӷәа аҵагалатәын. Убри амаана аԥшаара акәмыз хыԥҽыгас, ус дус имаз Оҭар Оҭар-иԥа. Уи акәмыз: дыршаҟьо дызмаз зны игҿахарсҭоу абаҳчахь ддәықәҵо, зны аресторан дыҩнагало, нас иквартираҿгьы дынкаҳаанӡа дырҵәиҵәиуа дызкыз. Уи далашыҩкны дшаҿыз ами, ичымазарагьы шихашҭыз. Илхамышҭыз иԥҳәысгьы. Иухашҭыр ҟамлозаарын.
Оҭар иԥҳәыс, ашәы лхьыкәкәа, ауеимада лыхга, лхаҵа икәыба дахагылан. Лхәыҷқәа аҩыџьагьы, еибархьусууа, рнапқәа акәыба иақәыԥсаны иркын. Иргәыдрыҳәҳәалон. Урҭ уажәы-уажәы ран иналҿаԥшуан, угәы иаанагарын алаӷырӡ зҿашу рыбла ҭыкәкәа хәыҷқәа, ран илықәӡбауа, убас илазҵаауазшәа: изҳахьзеи ди, изҳахьзеи абас?
Ацәыӡ, аԥхасҭа ду роуит Меликиани, Арлани, Ефремашьвили. Аквартира бзиаӡақәа ҳауеит ҳәа иақәгәыӷуа ишьҭарҵаз рԥарақәа, инкылахәаша имыӡи.
Амца зыцралаз ауаа, уи рыцразҵаз итәы рымхәар ҟалозма, насгьы уи амцагь ырцәатәымыз. Иҵаа-ԥшаауа идәықәмлеи џьара акы ҳахәозар ҳәа.
Урҭ рҵаа-ԥшаара иӡырнагеит зегьы, шәаџьҳәаҩыс ирзыҟалан, аҟәаа мацара роума, ирыланаҳәеит Аԥсны иқәнхоз зегьы, ирыланаҳәеит Оҭар Оҭар-иԥа дшыԥсыз, дара – ишыбзаз иԥсыз шракәхаз.
Убри нахыс иҵегьгьы аӡәаӡәала ицәырҵит ишыбзаз иԥсыз ауаа.
Ақалақь совет аҟиы иҟалеит аиҭакрақәа. Иԥсыз иҭыԥан дарҭеит даҽаӡәы.
Ачымазарақәа зегьы иреицәоуп агипертониатә чымазара. Уи зыхьуа ауаҩы, хымԥада, дхәышәтәызароуп, дгәыгәҭажьхар, дҭахар ҟалоит...
Ақалақь совет ахантәаҩы авба иҭан: инапаҿы агипертоник аус иуан, уи иара издырӡомызт.
Аусҳәарҭаҿы зны аӡәы дыԥсышт, зны аӡә дамырхышт, аха уи азы ажәлар рус еиԥҟьома. Аԥсҭазара иара атәы ианаргон.
Беслан Сақаниа ихәыҷқәа, еибаргәырӷьо, акаҩҳәа рашәаҳәабжь ндәылҩит аҳақьым ԥҳәыс ирылҭаз аквартираҿы. Урҭ ирыздырӡом рквартира аҭоурых, ирыздырӡом Оҭар Оҭар-иԥеи иԥҳәыси, дара ирымҭакәа, дырҩегьых идырблаҟьарц ишашьҭаз. Оҭар Оҭар-иԥа амаӡа нарцәыҟа игеит усгьы. Иԥҳәыс – илырзо дыҟоума мамзаргьы лысаӡ злаз, лхаҵа игәы ԥжәаны дызгаз аус. Илымазааит, наӡаӡа лара илзынхазааит, акыр илыхәозар. Ирыздырӡом уаҳа аӡәгьы. Ирзымдыруазааит, иалхәдазааит Беслан ихәыҷқәа, макьаназы ҳаԥсҭазаараҿы, уарла-шәарла акәзаргьы, зхы аацәыҵырҳәҳәаны, аҟыҿыҳәа ицҳауа ажәытә цәынха.
Беслан иԥҳәыс Нинеи лара лхәыҷқәеи, еихьыс-еиԥысуа, идырхион ауадақәа. Џьара тумбочкак надыргылон, џьара
уарҳалк ныкнарҳауан, џьарагьы сахьа ԥшӡак нкыдырҵон. Иреиҵбӡаз ахәыҷы астол дахатәан, ссиршәа ибаны дахәаԥшуан иаԥхьа иқәгылаз аваза: шаҟа шәҭы ԥшӡа ҭагылоузеи!
Хәыҷгьы дугьы, ргәы ирнамырҳәо, еигәырӷьон рквартира: иҭбаа-ҭыцәуп ауадақәа, илашоуп, нас шаҟагьы иҳаракузеи, абраантәи амшын ауразоуроу унхыԥшылоит.
Аҩн еиҵҳәа ду ашҭа дугьы амҽхакны иаман. Беслан иҭаацәа аквартира ҿыц ахь ишнеигазҵәҟьа, иара убри ашҭа иҽазикит: игәылацәа 4–5-ҩык раҟара иманы дҭоуп, иахәаԥшуеит, иршәоит-ирзоит. Беслан иҭахуп абра абаҳча ҟарҵарц, адекоративтә ҵлақәа еиҭарҳарц.
«Ашәаԥыџьаԥ ауаҩы иԥсҭазара дырԥшӡоит»...
Ланба, аҩны ашә днадгылан, акнопка инацәа нақәирӷәӷәеит. Аҵәҵәабжьы шаагазҵәҟьа, уҩнал ҳәа аҩнуҵҟантә абжьы ааҩныҩит. Ашә аартны, ашырҳәа дыҩнашылеит иаргьы.
Заира Амԥар, астол дадтәаланы, акы аҩра даҿын. Ланба данылба, азнык азы даашанхашәа астол днахахеит, уажәада уи ахаҵа лыҩны дымнеицызт, аха нас днеиԥылан, инапы ааимылхит, дамаԥхашьашәа лӡамҩақәа ҟаԥшь-ҟаԥшьӡа еибакны, дызлаҩуаз авторучка астол ақәҵара лхашҭны, лнацәкьарақәа ирыбжьархәмаруа икны.
Алиас Ланба агәалаҟара бзиаӡа иманы дыҟан. Ари есқьынагьы еилҟьа-еилӷәыцәӡа, згәы ҳаҵҳаҵо, зегь ирызҿлымҳаз уаҩын. Убас ала акәын ахақьым ԥҳәысгьы уи дшылдыруаз, аха уажәык – дызлаҟаз зынӡаск даԥыҳәҳәон, еилҟьа-еилӷәыцәреи илахҿыхреи раҟара рыцын, иҷкәынра дырҩегьых изыхынҳәызаап уҳәартә ихы-иҿы еикәаԥхон, иблақәа шаҟьшаҟьон, ихысуан, иҭгәырӷьаауан.
– Ишәасымҳәоз, ишәасымҳәоз! – ҿааиҭит уи иажәақәа дырхыццакуа. – Ишәасымҳәоз уаҩы иимбац аибашьра ҟалоит ҳәа. Абар иалагеит, раԥхьатәи аиааира дуӡӡагь ҳара ҳаԥшыхәра иагеит. Иахьатәи арыцхә...
– Иахьатәи арыцхә, – аҳәаха имҭакәа, днеиԥыҩлан иааимылԥааит аҳақьым ԥҳәыс. Ланба игәҭакы еилкааны, егьынхалырҭәааит лара: – жәаҩа апрель мзеи Иури Гагарин ихьӡи аҭоурых аҿы наӡаӡа иаанхаӡоит.
– Наӡаӡа иаанхаӡоит, наӡаӡа иаанхаӡоит! – ҩынтәгьы инеиҭеиҳәеит Ланба. – Асовет жәлар рԥа акосмос ашҟа амҩа хитит, уи ала ажәларқәа зегьы хыхь ажәҩанахь ихьаҳарԥшит. Зегь реиҳа ауаҩ игәы иахәаша, урҭ адгьылаҿтәи аибашьра иаҟәганы, акосмос аибашьрахь иаҳмырхеи. Досу рымч-рылшара зегьы агәыдрыжьлашт уи уажәшьҭа. Ихтит аера ҿыц, аера ҿыц! Ари еиԥш аиааира, ақәҿиара ду адунеи бзанҵык иабахьазма!
– Алакә аҿгьы ирҳәо аӡәыр иаҳахьазма! – инацылҵеит Амԥаргьы.
Алиас Ланба днеин аҟәардә днықәтәеит, иԥсы ааиҩигеит, нас ауада илаԥш ҩахиган, Заира иаалыдирхалт.
– Саҭашәымҵан, сышәԥырхагахеит, – иҳәеит уи ибжьы иаҳа инархаашәа. – Абри еиԥш ажәабжь ссир ансаҳа, сгәаҵанӡа саргәырӷьеит, иагьысҭаххеит сгәырӷьара шәаласырхәырц. Шәааигәара ҿыц исоуз аобиект аҿы сыҟан, смааир сгәы иамуит, насгьы издыруан шьыбжьонынӡа аполиклиникахь шәшымцоз.
– Иауазеи, иауазеи, ас ахьԥашәҳәо! Бзиала шәаабеит! – Заира, авторучка наганы, астол инықәлҵан, ларгьы Алиас иҿаԥхьашәа днеин днатәеит.
Аҳақьым ԥҳәыс лгәы аадырхыҭхыҭит Ланба иажәақәа. Игәырӷьара далаирхәырц дааит имҳәеи. Аполиклиникахь данцогьы еилкааны имазаап убама. Илаԥш лхуп. Ус ауп, ус. Уи ларгьы илдыруеит.
Заира лаҳәшьеи лани усура иҟан, аха урҭ аҩны рыҟамзаара лара ԥырхагас илоуазма: Ланба иеиԥш, ажәабжь ҿыц згәы ҭыргәырӷьаауа ихыхны иамаз, асас пату иқәлҵеит, ишәахха, еилашуаз аҳардан ҩгьы днаидтәаланы, идцалангьы илыржәит.
Асас пату аниқәлҵа ашьҭахь, Амԥар уажәраанӡа зыҩра даҿыз лышәҟәы атәгьы ԥыҭ-чыҭк налҳәеит, аԥсуа иқәра-инҵра ду зыхҟьо ҳәа даҽа факторқәакгьы лышәҟәы аҟынтә иналкааны Ланба дизаԥхьеит. Аха, егьа факторқәа ртәы лҳәазаргьы, аҳақьым ԥҳәыс фактор хадас инаҵшьынгьы иазгәалҭеит Ланба иус – аҩныргылара. Ланбагь иара убасҟанҵәҟьа Амԥар инлеиҳәеит гәахәа дуус аабыкьа изыҟалаз: изхараҵәҟьа аҩны ҿыцкәа ргылатәыс адҵа шиоуз.
Абас еицәажәо ишааиуаз, изааӡарызеи шьҭа, иаалырҟьаны уск ааҟалеит абри ауадаҿы, хаҵаки ԥҳәыски ахьааизынхаз ауадаҿы.
Ланба амузыка бзиа ибоит, бзиа ибоит мацара аума, зны аҳақьым ԥҳәыс ишылҳәаз еиԥш, дахычмазаҩхартә аҟынӡа ихы аиҭоит. Амԥар луада дшааҩналазҵәҟьа, уи илаԥш нақәшәеит аҭӡамц иадгылаз афортепиано, аха усҟан деилахан, даҽа уск дхыхны даман, уажәы иаҳа иааимгаеимцарашәа ианыҟала, днеин ахҩа аахихит, аккордқәакгьы аашьҭихит.
Алиас амузыка шаҟа бзиа ибоз аасҭа шәыџьара ишаны хәҭакгьы иламызт аҟазара инапала инструментк арҳәаразы. Џьара пианинок анибалакь инапы наҿишь-ҩаҿишьлон, ишырҳәо еиԥш, ҟыжә-быжәк наирҳәалон, агхақәа ацырԥсса. Абраҟагьы ус акәхеит. Еицырдыруаз ашәак дналалашәа ԥыҭк наирҳәеит, аха, инотақәа рыхәанчара иара ихалагьы еиликаан, днаҟәҵит
– Афраҭқәа среиуам, – иҳәеит уи, апианино даԥырҵны аҳақьым ԥҳәыс лахь иҿынахо. – Ибзианы иашәырҳәозар ҟалап. Сшәыҳәоит изакәзаалакгьы акаҟара шашәырҳәара.
– Саргьы афраҭқәа среиуам, аха усгьы ианшәгәаԥха, шәаҳаҭыр аҟынтә...
Заира днеин апианино днаҿатәеит.
Аҳақьым ԥҳәыс апианино арҳәара дагьналагеит, Ланба иаразнак амузыка абжьы, аӡаӡ еиԥш, аҟыҵәыҳәа игәы иналҵәраа ицеит, даашаҟь-шаҟьашәагьы неиуеит, нас ашырҳәа иҿыҩеихан, иазырҳәоз лзааигәаӡа днеин дааҭгылт, илымҳақәа кыдҵаны дӡырҩуа.
Амԥар илгәалашәон Алиаси лареи, купек еицҭаны, Аҟәаҟа ианеицаауаз ауха. Арадио иҭыҩны иааҩуаз амузыка бжьы игәы ишԥахәоз Ланба! Инацәкьарақәа астол хәыҷ иқәкшо, атемп иақәиршәон. Аҳақьым ԥҳәыс илымдыруаз уи бзиа ишибоз Чаиковски и-«Баркаролла». Уажәы лара иалырҳәозгьы иара убри ахаҭа акәын.
Амузыка азныказы Ланба илахь ааиқәнаҵеит: бзиа иибоз, раԥхьаӡа апианино дадтәаланы уи изазырҳәоз аӡӷаб данигәаланаршәа, аибашьра иналаблы ицаз аӡӷаб ҵәрышкәа, аха уи аминуҭазыҵәҟьа иара амузыка ахаҭа уи ахәыцра хьанҭа днаҟәнаԥааит: иццакы-ццакуа, иҵәааҵәаауа, хыхь ихало зҿыҩазхаз «Баркаролла», ихаҭагьы деимҵԥаа даман зымҩа аҿыҩанахеит. Дханагалеит хыхьӡа. Ашьха ақәцәанӡа ихаланы инаԥшы-ааԥшуаз иеиԥш, ихы ааибеит иара, агәалаҟара ду иманы, икәша-мыкәша зегьы игәы рзыҳәо. Аурыс композитор дуӡӡа ирҿиамҭа ус аҳәозшәагьы ааигәахәт: «Иныжьуп шьҭахьҟа ахьанҭарақәа зегьы. Аццакроуп адунеиаҿы иҟоу, аццакра, хыхь ахалара – аԥсҭазаара бзиахә ахь!»
«Иахнаҳәеит адунеи аибашьра цәгьа, – ирҵауланы даақәԥсычҳаит Ланба. – Уи иҭанархаз рҭыԥан игылт аҿатә-уаа, иаҳагьы иӷәӷәоу, иаҳагьы аԥсҭазаара иалаҳәаҵаны изку».
Игәы шԥаҟанаҵеи Ланба, игәаанагара ахьлырҵабыргуаз иаԥхьа итәаны «Баркаролла» азырҳәоз аԥҳәыс қәыԥш: «Баркаролла» атемп еиԥш, дыццакуа, хыхь ахалара даҿыми
лара лхаҭагьы ауаа ақәра-анҵра ду рызҭо афакторқәа рзыԥшааразы.
– Заира! – иналырҟьаны инеиҿыҵҟьеит Алиас, бзанҵык ишлеимҳәацыз еиԥш лыхьӡ зынӡа инармариаӡашәа, убри аамҭазы иаргьы, дахьыҟоу-дахьану изымдырӡо, днеилууа дцеит...
Минуҭқәак рышьҭахь ауп уи ахаҵа ихдырра аныхынҳә, инапы ӷәӷәа дукәа зкәыршаны иркыз аԥҳәыс қәыԥшгьы, дмадаӷьмадашәо аарлаҳәа данрымҟәыҵыҵ.
– Закәзеи иҟашәҵо! – ирымчӡаны инеигәыдылҵеит аҳақьым ԥҳәыс, дырҩегьых дигәдыҳәҳәаланы дигәӡыр ҳәа дацәшәаны, шьҭахьла днаскьо. – Шәеивысма!
– Заира! – иеиҭанеиҳәеит Алиас, лара дылзааигәахо. – Заира, иахьа ихтны ишәасҳәоит: сыԥсы еиԥш бзиа шәызбоит. Ишәеиӷьасшьо дсымам адунеи!
– Уа шәааҭгыл! Уа шәааҭгыл! – лнапқәа рхахан инеиԥыралкит Амԥар.
– Сара схатә ԥсҭазара, схатә насыԥ шьақәханы иҟан, – аҳақьым ԥҳәыс иланамырхакәа лыҩнапыкгьы ааникылт Ланба. – Иахьа исҭахуп зегьы, исҭахуп зегьы!
– Ибзиоуп, ибзиоуп. Исаҳауеит ишәҳәо, – лыбжьы налырхааит Заира, убриала дысзырҭынчыр ҳәа. – Шәаатәеишь зны. Шәҭыԥаҿы шәнеины шәаатәеи. Сышәзыӡырҩуеит сара.
– Исҭахуп зегьы! Зегьы! – инап дукәа иаарымҟәыҵадырӷәӷәеит аҳақьым ԥҳәыс лнапқәа.
– Алиас! Алиас! – ихыжжӡо иалагеит уи лычҳара.
– Сҿыхеит сара. Исҭахуп аԥсҭазара. Аԥсҭазара! – зынӡа ирӷәӷәаӡеит анапы ҟәымшәышәқәа.
– Иоушәышьҭ снапқәа! Соушәышьҭ сымҳәеи! – илзымчхакәа лыбжьы налырдуит Амԥар. – Шәеивысӡама? Иҟашәҵо закәзеи, мшәан!
– Ишәҭаху сзышәҳәа. Шәсықәцәҟьа. Шәсабашь. – Ланба иблақәа ҭыҵны ицон, дарыхьҭшьызшәа иоуроузоуроу аҟәараҳәа деиҵасуан. – Шәгәаа! Шәсықәӡба!
Иарбанзаалакь акы сазынкыло сыҟам. Еиҭасҳәоит: – сыԥсы еиԥш бзиа шәызбоит. Иашоуп, шәара шәқәыԥшуп, хараӡа шәсеиҵбуп. Шәсеиҵбызааит. Шәқәыԥшзааит. Сара исҭахуп зегьы, зегьы!.. Исҭахуп шәара шәқәыԥшра ахаҭагьы!
Алиас Заира лнапқәа ноуишьҭын, убысҟак ирӷәӷәаны дааигәыдиҳәҳәалт, лыбаҩқәа аҿҿа аарыхгеит, ларгьы, уаҳа лылымшакәа, лхы аахьашьшьын, ижәҩахыр инықәҳаит. Инеиқәыԥсеит лылацәақәагьы.
Адәныҟа, аҩны ашә азааигәара игаз ашьаҿашьҭыбжьқәа аарлаҳәа иааиҟәнахт арҭ аҩыџьагьы. Иааҩналеит Заира лани лаҳәшьеи, шьыбжьон ҳәа рыԥсы наршьарц, шьыбжьхьакгьы нарфарц.
Ара иҟаз-ианыз ҳәа акгьы рзеилымкааӡеит урҭ. Ирбаз акызаҵәык ауп: Заиреи ирзымдырӡоз хаҵаки еидгылоуп, урҭ аиԥырҵхагьы рмоуцызт. Ланба иҟазшьақәа хәарҭамызт, деилаԥсон, акгьы игӡамызт ихы гәҩарас иҟаиҵарц. Абри еиԥш аус уадаҩқәа рыхҩаразы ахаҵа иаҵкьыс аԥҳәыс иаҳа дшазыҟаҵаз уи аминуҭк азы иаалырԥшит Заира: аӡы дышӡаазгьы, дымбааӡаӡакәа дааҭыҵит иара, убасҵәҟьагьы дааҭылгеит илыдгылаз ахаҵагьы: чмазаҩык дылзааины, ихәаԥшра даҿушәа лани лаҳәшьеи рыблақәа аш нархылҵеит.
Аҟәатәи ашьха анаара иаҿагылоуп ҩнык. Убри аҩны ауадақәа руак дыҩноуп Алиас Ланба.
Ланба иуада ҳаракуп, аԥенџьыр ункылԥшны уԥшыр, унапсыргәҵаҿ еиԥш иубарҭоуп Аҟәа ақалақь зегьы. Иҟьаҟьаӡа унхыԥшылоит амшын. Аҩны иаакәыршаны баҳчароуп. Ихьырҵәаҵәаха, иҩеижь-ҩеижьӡа рымахәқәа ирызнымкыло, ирҿыссы ирҿажьуп амандарини апатырқали.
Ана-ара, урҭ инрылыҳәҳәо, ибыбышӡа ишәҭуеит амушмула, ацха фҩы лаҳа-лаҳауа аҳауа иаларҵәо. Ус ами Аԥсны шыҟоу: ҵлак ашәыр ҟаланы иҿассы ишаҿоу, егьи иавагылоу аҵла ашәҭра иалагоит.
Ишаабо еиԥш, Ланба иуада, иреиӷьу курорт ҭыԥк аҿы иҟоуп, аха, изхәарҭоузеи, иамоу абзиарақәа зегьы наҵазырӡуа гха дук амоуп: ихәыҷӡоуп, жәаҩа-жәиԥшь квадрат метр иреиҳам.
Алиас, Аҟәа дааны амаҵура даналала, ирҭеит абри ауада. Еиҳаз, иаҳа иҭбааз рзымԥшааит убасҟан.
Анџьныр-аргылаҩ ихы злагӡаны дзыҩназ ауада, ҳаазқәылаз иаҳагьы ихәыҷхеит, зынӡа иҭым-ҭшәарахаӡеит. Уи ус шахьшаз уаҩы ибартәгьы иҟан...
Алиас Ланба хаҵа ӷәӷәак иоуп. Деилаҟаца деиҿартәуп. Унапы рыӷәӷәаны ианааникыла, ҳаи иԥиҵәозаап ааугәахәуеит. Иҩнапык назкәиршаз, уи шьҭа уазхәыц дзыниаша. Ус анлыхь ами, аҳақьым ԥҳәыс, лыбаҩқәа зегь аҿҿа анаарыхга. Лыԥсы аалылышәшәан, лыхгьы анаалыкәаҳа.
Уи аҟны мацарагь иаанымгылт Ланба инап ӷәӷәа дуқәа: иргәыдыӷәӷәала иркыз, дышиашаз дрыманы имааи абри ауадаҿ. Ани аԥҳәыс ԥшӡа дынрыжьуа иҟахызма урҭ.
Алиас икаруаҭ аҿаԥхьа иҩагылт даҽа каруаҭкгьы. Ԥсуа ҵасла хаҵеи-ԥҳәыси хазы-хазы ишьҭалоит усгьы. Аҟәардәқәеи атумбочкақәеи раҟара нарыцлеит. Ауада хәыҷы убри аҟара ипеипеиуа иҭәит, ажьа ныҩнаԥаларгьы, тәарҭа ҭыԥкгьы азыԥшаауамызт.
Ауада азкәакьк аҿы икҿагылаз астол хәыҷы иадтәаланы крырфеит, крыржәит Алиаси Заиреи, нас иара убри астол аҿы иаахыртит ҿыц аԥошьҭа иаанагаз ажурналқәеи агазеҭқәеи. Урҭ ашьцылахьан шьыбжьонтәи аусура аиԥҟьара иалагӡаны адунеи аҿы иҟаз-ианыз аилкаара.
Алиас, агазеҭ даԥхьо дышнеиуаз, иԥшәмеи иареи зинтерес ӷәӷәа рымаз статиак днақәшәеит. Анџьныр, раԥхьа ихазы илаԥш ҩахгашәа, ибжьы неиҵыхны даԥхьеит: «Абжьышықәсатәи аплан ҳалагеижьҭеи ақалақьқәеи аргыларҭа ҿыцқәеи рыҟны иҟаҵоуп 165 миллион квадрат метр инареиҳаны анхарҭа ҩнқәа, мамзаргьы 4 миллионки 600 нызқьи квартира».
– Шаҟа ирацәоузеи! – илзымычҳакәа днеиԥырхагахеит Заира.
– Ааи, ари маҷым, – иҳәан, агазеҭ аԥхьара деиҭаналагеит Алиас. – «Ареволиуциа ҟалаанӡа абриаҟара акәын Урыстәыла зегьы ақалақьтә нхарҭа фонд ҳәа иамаз».
– Уаҩы иимбац-имаҳац темпуп! – днеигәырӷьеит Заира.
– Бмыццакынишь, бмыццакынишь, – дааникылт, Алиас. – Уа ҳаанҿасуагьы ҳаҟам, – деиҭаналагеит аԥхьара. – «Убри адагьы абри аамҭа кьаҿла аколнхацәеи ақыҭа интеллигенциеи идыргылеит миллионки 400 нызқьи нхарҭа ҩнқәа».
– Ақыҭанхарагьы амҽханакит уи, – днацҵҟьеит деиҭанеигәырӷьаны Заира.
– Ҳтәыла зегьы амҽханакит, ҳтәыла зегьы! – иҳәан, Алиас истатиа аԥхьара дналагеит абас: – «Анхарҭа ҩнқәа рыргыларазы адунеи аҿы Асовет Еидгыла иагеит актәи аҭыԥ».
Алиас, дыздыӷәӷәаланы дзыдтәалаз иԥҳәыс, урҭ еидыӷәӷәала еидымтәалар ауамызт усгьы ауада аҭым-ҭшәара, инапы лыжәҩахыр инықәҵаны даалыхан, иӡамҩа лӡамҩа инадиҵеит.
Аԥсуа қәра-нҵра ду зыхҟьо афақтор хада ҳәа ибыԥхьаӡо аҩны шкәакәақәа – рыргылара ццакхеит. Бышәҟәы? Балгарами лассы?
– Аҩн ҿыцқәа рыргылара иарццакуеит сышәҟәы аҩрагьы, – Заира Алиас дихәаччо ишьҭахьҟа иниалган лнапы иӡара инадлырӷәӷәалт. – Исымԥшаац афақторқәагьы снарԥшаауеит уи.
Алиас ԥыҭрак ҿиҭуамызт, акы дазхәыцуа, нас ибжьы иаҳа инарӷәӷәашәа инеиҳәеит:
– Аҩн ҿыцқәа рыргылара даҽа ускгьы арццакуеит: ианыӡаауеит лассы Оҭар Оҭар-иԥацәа Ефремашьвилираа...
– Аиаша уҳәоит, хымԥада, ус акәхоит! – Заира лхы неиҟәылган, лхаҵа днеиҿаԥшит, агәҭак бзиа шԥоуҳәо ҳәа лыблақәа ираанарго. – Зегьы рызхара аҩнқәа аныргылаха, урҭ зҭиуа, иаазхәо ианыӡаароуп усгьы.
– Ианыӡаауеит, ианыӡаауеит, – еиҭанеиҳәеит Алиас, инапсыргәыҵала ишьшьуа иԥҳәыс лыжәҩахыр. – 15–20 шықәса рыла рҵыхәа ԥҵәароуп макьаназы џьоукы-џьоукы ирылаҵәаны иҟоу аегоизм, ахатәы азы ақәԥара, аибахеибафара, ацәгьаршра. Ҳтәыла дуӡӡа ауразоуроу ихырҟьароуп аҩн ҿыцқәа, аҩны шкәакәақәа ҳәа хьӡыс изыбҭаз. Урҭ ирыҩныӷӷа ирыҩналоит ҳажәлар. Игәырӷьахәхоит, зегьы ргәы азыҳәо иҟалоит аԥсҭазара. Зегьы ирҭаххоит аԥсуа қәранҵра ду... Ҳаи, жәабжь ҿыцк ыҟоуп, ибаҳахьоума? – иналырҟьаны дналазҵааит Алиас. – Оҭар Оҭар-иԥа иӡбахә анаҳҳәа, исгәалашәеит: уи иҭаацәара ахаҿсахьа ԥсаххеит.
– Иԥҳәыс хаҵа дцазар акәхап, амал рацәа змоу аӡәы дхылхызҭгьы, – иназгәалҭеит Заира лыԥсахы лзеиҟәыҷҷо. – Аԥсыҵамҵам, зынӡа башаӡак шлакәыз мааԥши уажәы. Лхаҵа аказен уадақәа рыҭира иҽаназикуаз лара ақьаӷьариацәа лыԥшаауазаарын. Урҭ рнапала дымхәаахәҭуаз. Лыцәгьа еиҵаҟәаҟәарақәа рыдагьы лара, – Заира лхаҵаҵәҟьа дицәыԥхашьаны илзымҳәеит ацәыбзақәагьы лыҿцаауазаап ҳәа. Уи гәаныла иҳәаны ауп, нас ишацылҵаз, – лкалҭгьы бааԥсызаап.
– Уи акәӡам, уи акәӡам, – лажәа ааиԥиҟьеит Алиас. – Уи дшыбзиахәым аадырхьеит; ҩыџьа ахәыҷқәа лымамыз? Руаӡәк, ашкол иҭаз, иан лыҩны даԥырганы, аинтернат дарҭеит.
Аиаша уҳәома? – аки ааҭлыргеит Заира. – Иан лчымазарақәа ҿкыс иоурым шьҭа. Дахьчап аинтернат. Егьи ахәыҷгьы...
– Уи ахәыҷгьы ус днымхеит, – днахыццакит Алиас. – ԥшьышықәса зхыҵуаз ахәыҷгьы аҭыԥ бзиа изырԥшааит; ахәыҷқәа рбаҳчахь ихы дырхеит.
– Ишԥа, џьушьҭ! – иааџьалшьеит Заира. – Шьҭа илҭаху еиқәлырҽаҽалааит ран. Ахәыҷқәа ԥхасҭамхааит. Лара усгьы...
– Мап, мап, – ашьшьыҳәа иԥҳәыс дааникылт Алиас. – Оҭар Оҭар-иԥа иԥҳәыс лхаҭагьы дырхамышҭит: аусура даларҵеит атипографиаҿы акәу, аҭаҭын фабрикаҿы акәу џьара.
– Ишԥа џьушьҭ! – деигәырӷьаны еиҭа ааџьалшьеит Заира. – Рацәа хшыҩ ҵарыла ирыӡбеит. Уажәшьҭа уи аԥҳәыс лчымазара бааԥсгьы хәшәтәхар ҟалоит.
– Хымԥада, ихәшәтәхоит, – агәра налиргеит Алиас.
Шьыбжь нхыҵит. Иаамҭоуп шьҭа аусурахь. Хаҵеи ԥҳәыси ҩеибаргылт ицарц, аха иаартны иҟаз руада хәыҷы аԥенџьыр иахьҩадгылаз, иаадхалашәа иаанхеит. Алиаси Заиреи рхаҿқәа аархалашеит. Иаалырҟьаны гәырӷьарак аарызцәырҵын, иаразнак иаатәнатәит аҩыџьагьы. Уи аминуҭ азы урҭ ирхашҭит зегьы. Ирхашҭит руада-ҭымҭшәарагьы – хан дук иҩназшәа ргәы ааҟалеит. Акызаҵәык акәын адунеиаҿ иҟаз, зегь ирыцкыз, агәыӷра ду рызҭоз, уажәраанӡа агазеҭ аҿы зыӡбахә рымаз ссиршәа изырҵабыргуаз: рԥенџьыр ҳарак икылԥшны ирбоз – уаҟа, ишьҭызза-шьҭызза, ақалақь рымҽхакра иаҿын аҩны шкәакәақәа.
...Абар иара дахьақәтәоу Кавказҟа зхы рхоу аибашьыга ӷба «Колхида».
Гаивазовски дызҭаз акаиута хҟьан англызтә уарҳал татала, ирхиан кадифала иҩычаз аҟәардәқәеи адиванқәеи рыла. Абри еиԥш акаиута бзиа асахьаҭыхҩы қәыԥш иҭара иҳанаҳәон Раевски иҵабыргыҵәҟьаны дшыхнахыз асахьаҭыхҩы ибаҩхатәра.
Гаивазовски, иалиҳәаара изымдыруа ишџьеишьоз абри аҟара пату ахьиқәырҵоз, шьыбжьхьафара ҳәа иааиԥхьеит акаиут-компаниа аҟны. Асахьаҭыхҩы гәыԥҩык афицарцәа дыдирдыруа, Раевски даахьаҳәны адиутантс имаз – изланы иҟоу акапитан аԥшь иахь ус ҿааиҭит:
– Лиовушка, унапы данысҵоит Гаивазовски. Уихылаԥш, зыԥсаҭа бзиахаша Саша Академиаҿы ибахьан уи иҭыхымҭа асахьақәа, даараӡа игәы иамыхәеи. Гаивазовски исеиҳәеит Александр дшибахьаз атәы, исеиҳәеит Пушкин шаҟа дыгәцареикуаз.
Раевски абарҭ ажәақәагь неиҳәеит, акапитан ашырҳәа Гаивазовски дҩаидыххылан, иӡамҩақәа аҩбагьы днаргәыӡит.
– Сгәдышәкыл, Гаивазовски! Сашьа ҳаҭыр зкәиҵоз ауаҩы, уи суа ду ҳәа дсыԥхьаӡоит сара, – игәы аҵанӡа инҭҳәааны иҳәеит уи ахаҵа. Гаивазовски иҟоу-иану изеилымкаауашәа аниба, акапитан ихы ааӡыригеит:
– Сара Лев Сергеи-иԥа Пушкин соуп.
Крыфан шьҭахь афицарцәа ҭаҭынахара ҳәа хыхьтәи апалуба аҿы еизеит. Лиовушка Пушкин аҭаҭын дахомызт азы иаԥхьа ԥаҭлыкак азна аҩы нықәдыргылт.
Аибашьыга ӷба неиуан Крымтәи аԥаҩқәа ирываршәны. Амшын меисӡо еиҵәҟаҟараӡа, аҽеиҵҳәа, ишьҭан иблахкыгаха, игәазырҳагаха.
Гаивазовски игәы ҭгәырӷьаауан уи дахьхыԥшылоз. Иааизымчҳакәа, икаиутахь дцан, иааигеит етиудник, асахьаҭыхрагь далагеит. Агәалаҟара ду иманы аус иуан Гаивазовски. Дук мырҵыкәа, аԥҭа ешьыл рхашьшьы, рсахьа ааҭихит еицрыхәхәа инашьҭыз, иара изгәакьаз Крымтәи аԥаҩқәа. Гаивазовски иҭихыз асахьа убри асааҭ азыҵәҟьа инаган инаииҭеит Лев Сергеи-иԥа.
– Усиааит, Гаивазовски! – ҿааиҭит Пушкин. – Сара есқьынагьы аӡы ацәымӷра змаз, абыржәы иара агәабылра суркит, бзиа исурбеит.
Афицарцәа зегьы аҟырҟырҳәа иааибарччеит.
– Шәааи нас, иаажәып шьҭа – убасҟак иссирны зсахьа ҭышәхыз аӡы аныҳәаҿа. Ахәхәаҳәа икаҭәалааит уи аӡы еснагь.
Пушкин иара иаҵәцеи Гаивазовски иаҵәцеи ҩыла ирҭәны иҩықәиргылеит. Афицарцәа ишыччац иччон, Гаивазовски иҟалаз изымдыруа, дшанхалашәа дрыхәаԥшуан. Лиовушка Пушкин зегьы зырччоз икаламбур иара изеилымкааит. Убасҟан кавказтәи ахаҿсахьа змаз афицарцәа руаӡәы, Гаивазовски днаидгыланы ус иеиҳәеит:
– Сара ишәасҳәап Пушкин иажәа иаанаго. Лев Сергеи-иԥа аҩы заҵәык ауп иижәуа, уи издырӡом ачаии, акаҳуеи, асуԥи ргьама, иагьижәуам аӡы рылоуп ҳәа. Аӡы ицәымӷуп. Исгәалашәоит, зны Петербург сасааирҭак аҟны Лев Сергеи-иԥа дыԥсылмыткит. Икәша-мыкәша иҟаз аҳәсақәа «Аӡы, аӡы!» ҳәа ианеибарҳәҳәа, иара убри ажәа заҵәык ацәымӷра иахҟьаны, ашырҳәа ишьапы даақәгылт, акгьы имыхьӡозшәа.
Абарҭ ажәақәа рнаҩс афицарцәа ааибарччеит дырҩегьых. Дыччеит иара Пушкин ихаҭагьы.
– Сықәуеит, – иҳәеит Лиовушка. – Сықәуеит иахьарнахыс аӡи сареи ҳшеимабзиахо, аха аӡы ҳәа сара сзыхцәажәо – уи Гаивазовски зсахьа ҭихыз ауп.
Абри анаҩс афицарцәа Лиовушка иҳәеит, иашьа иажәеинраалақәак дрыԥхьарц.
Есқьынагьы ишыҟаиҵац еиԥш, Лев Пушкин идырҵаз аус азы иҭаххеит хԥаҟа ԥаҭлыка аҩы.
Афицарцәа еснагь ирҭалон уи «аконтрибуциа», избанзар Лиовушка даара бзиа илшон Пушкин иажәеинраалақәа рыԥхьара.
Лиовушка дақәшаҳаҭхеит. Пушкин иҩымҭа, «Ациганцәа» аԥхьара дҩалагеит.
Апоема аԥхьара даналагоз, Раевски апалуба дыҩхалеит.
– Ишԥа, – иааџьеишьеит уи, – Лиовушка ажәеинраала дышԥаԥхьауеи ԥаҭлыка заҵәык ала, иара убригь ҭацәны иаԥхьа ианықәгылоу?!
Убри аҭакс, Лиовушка ихы ааиҟьан, апоема «Кавказтәи атҟәа» ибжьы рдуны аԥхьара дҩалагеит:
Иудкыл, суа, иудкыл сымҭа,
Иухьӡнызҩылеит смуза ашәақәа...
Лев Пушкин дгылан даԥхьон, инапқәа Раевски ишҟа ирханы. Зегьы ргәы ирхыҭхыҭуан. Убри иҟаз зегьы ирдыруан закә ҩызара дууз ирыбжьаз бзиа ирбо ргенерали Пушкини ианқәыԥшқәаз аамҭазы. Лиовушка дзыԥхьоз ацәаҳәақәа Раевски иакәын изыхьӡынҩылаз, убри аҟынтә афицарцәа зегьы зынӡа илахҿыхӡа иҟаиаҵон, изҩыз апоет ду иԥсы ҭаны убра дрылагыланы даԥхьозшәа ргәы ирнаҭон. Лев Пушкин ҭеҭԥшла иашьа ду диеиԥшын: деиқәан, африкатә уаҩы ихаҿсахьа иман, ихахәқәа рҳәырҳәны ихагылан.
Скылырҵәап уҳәартә еиԥш иҵарӡа, ишаҟь-шаҟьо иҟаз абла ҟәышқәа ихан. Агәалаҟара ду иманы иҩызцәа дахьрылаз, угәы иаанагарын иара Александр Пушкин ихаҭа дгылан даазшәа, днеиҩеиуа «Колхида» апалуба дықәгылазшәа.
Зегьы сиршәа рхы рбон. Гаивазовски аҭҳара-ҭҳара ҳәа игәы еисуан – иаԥхьа дгылан зыхьӡи, зыжәлеи, зус дуқәеи аԥсадгьыл иатәыз – Раевски.
Раевски ибла саркьақәа ааихихын, алаӷырӡ зҿажжы иҟаз иблақәа ааирҟәҷит, Лев Сергеи-иԥа данрыԥхьа абарҭ ацәаҳәақәа:
Са сыуа-сықәла рынасыԥ
Игәжьжьага дуны исзынхеит сара.
Зегьы агәгәаҳәа инаикәшан, дааргәыдрыҳәҳәалт иара.
Даара аҵх ганы дыцәеит Гаивазовски убри ауха. Апалуба зегьы ыкәҵны ианцагьы, иара краамҭа дықәтәан убра. Уи митәык зхыҵуаз аӡә иакәмызт, аха иааигәалаиршәеит ихигахьаз зегьы, иԥсҭазаара зырлашаз, изырбеиаз ауаабзиақәа рхырҿқәа. Игәы рзыбылуан, дрызхәыцуан урҭ, зажәа ҟәышқәа рыла амҩа дуахь диазгаз иара. Макьана егьаҩы ибап, егьаҩы дырԥылап: дқәыԥшуп, иԥсҭазара зегьы ԥхьаҟа изыԥшуп.
Хымш ааҵуан еиԥш «Колхида» неины инадгылеит акәара Псезуаԥса амшын иахьналалоз аҭыԥ аҿы. Абра, Субаша архаҿы, адесант ӡхыҵыр акәын. Жәохә ӷба рҟынӡа зхыԥхьаӡара наӡоз Амшын Еиқәа аескадра, Раевски иааира иазыԥшын.
Дук мырҵыкәа Раевски иҿыҩеихеит афлагмантәи аӷба «Силистриа» днақәтәаны. Агенерал днаскьазгоз ауаа дрылан Гаивазовскигьы. Аӷба «Силистриа» аҟны еиқәшәеит Раевскии адмирал Михаил Пиотр-иԥа Лазареви.
Лазарев, Раевски имахәҿа данкны иара икаиутахь данига, афицар қәыԥшк Гаивазовски дҩаидыххылан,
дааигәыдиҳәҳәалеит. Ари алеитенант Фридерикс иакәын – Гаивазовски даара бзиа дызбоз ҩызан. Урҭ аҩыџьагьы акыр ихыӡсалахьан ӷбала финтәи аӡыбжьахала.
Фридерикс иҩызцәагьы дыдирдырит асахьаҭыхҩы, уи анаҩс иирбеит аӷба «Силистриа» ахы инаркны аҵыхәанӡа. Фридерикс игәалаиршәеит Балтика аҿы Гаивазовски амшын ҵара дула аилкаара данаҿыз аамҭаз, игәалаиршәеит усҟан иара Гаивазовски «амшын бгахәыҷы» ҳәа ахьӡ ҷыдагь шихырҵаз.
Сааҭк ааҵуаны еиԥш, Раевски апалубаҿы даацәырҵит, Лазарев дицны. Николаи Николаи-иԥа даараӡа агәалаҟара бзиа зманы иҟаз аӡә иакәын. Адесант шеиқәдыршәоз атәы ҳәа Лазарев ииҳәаз, игәыҟаҵаган иара изы.
Раевски, Гаивазовски иҩызцәа гәыԥҩык дышрылагылаз аниба, дааиԥхьан дыдирдырит Лазареви, аӷба «Силистриа» акаԥдан Павел Сҭеԥан-иԥа Нахимови, Владимир Алексеи-иԥа Корнилови, убас егьырҭгьы.
Убри ауха, даара аҵх ганы, Гаивазовски «Қолхида» ахь дааит. «Силистриа» аҟны Фридерикс идагьы ирацәаҩны ибеит Балтика аҟынтә дыздыруаз ауаа. Урҭ рҩыза бзиа акыр пату иқәырҵеит, краамҭа дмышьҭуа дрыман.
Адырҩаҽны адмирал Лазарев, «Колхида» аҟны дааины, Раевски дибеит. Убасҟан Раевски иахь иааиԥхьеит асахьаҭыхҩы Гаивазовски.
«Силистриа» афицарцәа Лазарев уаанӡагьы иарҳәахьан абаҩхатәра бзиа змоу асахьаҭыхҩы-маринист иӡбахә, иарҳәахьан иццакны иныҟәо аӷбақәа реибыҭашьеи русушьеи бзиа ишеиликаауа атәгьы.
Адмирал Гаивазовски иеиҳәеит афлагмантә ӷбахь диасрацы. Уа ирацәаҩын асахьаҭыхҩы дыздыруаз Балтика аҟынтәи аҩызцәа. Урҭ Гаивазовски ацхыраара ирҭон амшыни аӷбеи ртәы аҵараҿы.
Гаивазовски уи даараӡа иааџьеишьеит. Аурыс флот афырхаҵа Лазарев иара ихаҭаҵәҟьа «Силистриа» ахь димыԥхьеи.
Идырҵаз аус игәы иахәаны, уи Лазарев ҭабуп ҳәа иеиҳәарц акгьы ааигымхеит, аха уаҟа акы игәы иалырсшәа Раевски дтәан. Асахьаҭыхҩы қәыԥш даара бзиа еиликаауан иара Лазарев иахь ииасра Раевски дшаргәаауаз. Абри еиԥш аҭагылазаашьа уи бзанҵыкгьы дҭамшәацызт.
Иӡышӡа иҟаз адмирал, ибла ҭынчқәа Гаивазовски ихигомызт. Уи ибон асахьаҭыхҩы қәыԥш иҟаиҵара шизымдыруаз атәы ихаҿсахьа ишанпыҟҟалаз, дшылакҩакуаз, зҵаара дус ишимаз: Раевски иҿы даанҿасру, Лазарев иахь дцару?
Қыр зхыҵуаз адмирал уаҩы игәеиҭартә еиԥш ихы-иҿы аагәыбзыӷит. Уи акыргьы игәы иахәеит аҷкәын изцәырҵыз иҩнуҵҟатәи ақәԥара, агәеибафара.
Раевскигьы ибласаркьақәа дрылԥшны Гаивазовски дихәаԥшуан, игәы иаанагон – дцарушь абри сара сааныжьны даҽаӡә иахь, егьи аӷбахь хәа? Аха Николаи Николаи-иԥа бзиа еиликаауан Гаивазовски «Силистриа» ахь ииасра иара иаҳа ишизеиӷьыз.
– Ибзиоуп нас, уца, «Силистриа» ахь, – иҳәеит Раевски.
– Баша ирымҳәозаарын хышықәса анҵгьы Гаивазовски изы: «амшын бгахәыҷы» ҳәа... уца, уца, уақәиҭыстәуеит, аха «Колхидагьы» ухоумыршҭлан.
Ссиршәа иубаша, адесант аныӡхыҵуаз аамҭазы Гаивазовски ацәшәара акәым, агәхьаагьы имкит аибашьра. Аӷбаҿы афицарцәа дрыланаҵы, дрылашьцылеит, иаргьы еибашьҩык иеиԥш ихы ибо дҟалеит.
Убри ахәлԥазы даара краамҭа, апалуба иқәгыланы, иԥшуан афицарцәа, ирбон аҟәараҿы ацәымзақәа ххаӡа ишакуаз. Уа иҟан – шаԥсыӷаа.
Мышқәак рышьҭахь Гаивазовски издырӡомызт абри еиԥш амилаҭ сса ыҟоуп ҳәа.
Изиԥхьаӡарызеи абарҭ ауаа иара изы аӷацәас? Цәгьара захьӡу изырмуӡацт, иқалақь бзиахә Феодосиа бџьарҭыхла иажәымлацт.
Аибашьра аус еилызкаауаз ауаа дреиуамызт Гаивазовски, аха гәала дус иман акы: абарҭ аӷбақәа ирҭыҵуеит ауаа рацәаны, нас уаҵәы ашамҭазы иалагоит аибашьра. Аурысқәеи ашьхаруааи ршьа каҭәоит меигӡарахда.
Избан? Изыхҟьазеи абри?!
Гаивазовски иаалырҟьаны изцәырҵыз игәаанагарақәа Фридериксгьы иеимҳәеит. Идыруан урҭқәа зегьы уи ишизеилымкаауаз. Изиаҳәатәузеи – шәаргәындас уиԥхьаӡаргьы ауеит. Гаивазовски дааигәалашәеит Васиа Штернберг. Абри иакәын уи игәҭыхақәа зегьы еилызкаашаз ауаҩы.
Ашацкыраз иалагеит ар аӡхыҵра.
Афлагмантә ӷба аҟынтә дыдраҵас ахысбжьы геит. Убри инаркны аҟәарахьы инеихеит ҵҩа змам ар зҭатәаз анышьқәа. Анышьқәа ирҭатәаз ар ирхыкны ахысра иаҿын аӷбақәа. Убри еиԥш акоманда ҟалеит – иԥыххаа ицон аҟәараҿы игылаз аҵла дуқәагьы.
Гаивазовскии Фридерикси нышьк еицҭатәан.
Асахьаҭыхҩы иарӷьа напала атапанча икын, иарма напала – апартфел, асахьаҭыхразы иаҭахыз ақьаадқәа зҭаз.
Иааигәаӡаны инеиуан, иҭаҭынжәга иҿыҵакны аҭаҭын дахо, Раевски дызҭагылаз анышь. Аҳәа иҟәнын. Дхарахаԥшуан уи. Ивараҿ дгылан иара иадиутант акапитан Пушкин.
Раевски дзықәтәаз анышь раԥхьа инеит аҟәараҿы. Уи инашьҭарххны инеит егьырҭгьы. Иӡхыҵит бжь-нызқьҩык раҟара ар. Ф-нызқьҩык иреиҵамкәа ашьхаруаа аагылт ахаҳәқәа рыҽрывакны. Урҭ, аурысқәа ааигәа инашьҭны, аҟәҟәаҳәа инаргәыдырҵеит.
Гаивазовскии иҩызцәеи, рнышь инҭҟьан, иҩны рҿынархеит абнахь. Иааигәаӡаны игеит «ура», аха убри амомент азы Фридерикс дааӷзыӷзын дагьаабалыбаҭеит, Гаивазовски аарлаҳәа дааникылт иара. Фридерикс имгәа рхәит. Гаивазовски ицхыраарала уи аӷбахь ддәықәҵан.
Ирхәыз иҩыза аҳақьымцәа дрыҭаны, Гаивазовски дхынҳәит аҟәарахьы.
Аибашьра уи аҟара иадымхалакәа еилгеит.
Гаивазовски ақьаади акарандашьи ипартфел иааҭиган, асахьаҭыхра дҩалагеит.
Ибла хызхша, игәы зырхыҭхыҭша иаԥхьа иаацәырҵит: еилаарцыруа, амра зқәыҷҷоз амшын ҟәара, абна, еицрыхәхәа инашьҭыз ашьхақәа, амшын ихгылаз афлот, аҟәареи аӷбақәеи еиҿырцаагас амшын еиҩырффо ирыбжьаз акатерқәа. Аҟәара иқәгылан Раевски, Ольшевски убас егьырҭ ар рначальникцәа.
Абна илыҩны иааҩуан есааира изызҳауаз абжьқәа «ураа».
Ауха аамҭа кыр цахьан еиԥш, Пушкин, Гаивазовски дыԥшааны, диманы дцеит иуацәа-иҭахцәа рахь.
Гаивазовски дахьырго идыруа дыҟазар, ашьшьыҳәа Пушкин дицны анеира акәым, ахыкәалаа еиԥш, дыҩны ддәықәымлоз. Лев Сергеи-иԥа ихахьгьы имааиӡеит уи асахьаҭыхҩы қәыԥш хәызмаӡам аҳамҭа шизирхиоз.
Пушкин, Гаивазовски диманы, палаткак дныҵалеит. Уаҟа афицарцәа ирацәаҩӡаны итәаны аҩыжәра иаҿын: еигәырӷьон аиааира ахьыргаз.
Гаивазовски ҵәыцак анижә ашьҭахь, уаҳа иҭахымхеит аҩыжәра.
– Абас уҟоуп ҳәа сгәы иаанагомызт! – иааџьеишьеит Пушкин. – Бриулов иҵаҩцәа раԥхьагыла ҳәа шәызлаҳаԥхьаӡарызеи аҩыжәра мап ацәышәкуазар?
Акомпаниа иалахәыз зегьы иааџьаршьартә еиԥш ҟазарыла инеиҭеиҳәеит Пушкин, Бриулов ԥыҭк анижәлакь Петербург аизарақәа раан ихымҩаԥгашьақәа. Лиовушка иажәа даналга, Бриулов иныҳәаҿа аашьҭыхны ижәит, нас аҵәца рҭәны инаган Гаивазовски инаииркит.
– Ари шьҭа мап узацәкуам! – иҳәеит Лев Сергеи-иԥа.
– Иухаумыршҭын уцәгьа шиаҳҳәо Бриулов, иныҳәаҿа умжәит ҳәа иаҳар, игәы иалымсуеи.
Гаивазовски аныҳәаҿа ижәит, аха убраҟа иагьреиҳәеит Бриулов аҩыжәра иахҟьаны ахыхьи агәамбзиареи дшырхашшаалоз.
– Карл Павел-иԥа, – иҳәеит иара, – иагьарааны исеиҳәахьан: «Шаҟа ибзиоузеи, Гаивазовски, аҩы ахьышәымжәуа!»
Гаивазовски дцәажәонаҵы, рыблақәа еихмырсыӷьӡакәа ихәаԥшуан апалатка аԥшәма Александр Иван-иԥа Одоевскии ҩыџьа иара иҩызцәеи – Николаи Иван-иԥа Лорер, Михаил Михаил-иԥа Нарышкин. Абра афицарцәа ркомпаниа аҿы абарҭ ахҩы заҵәык ракәын солдаҭцәаны иҟаз.
Гаивазовски апалатка данааҵалаҵәҟьа, игәеиҭеит анҭ ахҩык афицар мундирла ишеилаҳәамыз. Бриулов иӡбахә рлымҳақәа кыдҵаны иахьазыӡырҩуаз, Гаивазовски еиликааит урҭ ахҩыкгьы адекабристцәа ишреиуаз. Аҳәынҭқар дрызгәааны асолдаҭрахь ииаигеит дара, нас ашьхаруаа рабџьар џьара ишԥаҿамшәари ҳәа, дрыгәҭасны Кавказҟа идәықәиҵеит. Асахьаҭыхҩы қәыԥш аӷба «Колхида» аҟынгьы иаҳахьан абри аус атәы. Убри Лев Сергеи-иԥа дамыԥхьахьаз ирымкьыԥхьыцыз Александр Сергеи-иԥа Пушкин иажәеинраала «Сибраҟа иахгоу рахь» ҳәа зыхьӡыз, убри анаҩс, зыԥхьара даламгаз уи аҭакс Александр Одоевски ииҩыз ажәеинраала. Петербург убарҭ ажәеинраалақәа ирыхҳәааны акыр жәабжь иҳәахьан Штернберг, аха урҭ рыԥшаара дамыхәеит Васиа. Одоевски иажәеинраала инагӡаны азыӡырҩыха имоуит Гаивазовски: зегьы ргәырҽанӡамкәа ишыҟаз, ашырҳәа апалатка дҩыҵалеит Раевски. Раевски, Лев Сергеи-иԥа ажәеинраала аԥхьара даҟәхны, диманы дцеит џьара. Убри ауха, акгьы змыхьӡаз ауаҩ иеиԥш, Лиовушка афицарцәа иреиҳәон:
– Самовар-ԥашьа аҟамчы схиҟьеит изыхәҭамыз ажәеинраалақәа сахьрыԥхьоз. Уи ус иҳәеит: «Ишәхашәмыршҭын, дадраа, Кавказ аҟны даараӡа ишырацәоу шәаргьы ҳаргьы иҳашьклаԥшуа ахәда еиқәаҵәақәеи ахәда ҟаԥшьқәеи».
Абасала Гаивазовски акыр идырт, акыр еилиргеит абанҭ солдаҭ маҭәала еилаҳәаз ахҩык ахацәа дрыхәаԥшуа. Урҭ иреиуаз аӡәы – абаакы, кьаҿк, Лорер зыжәлаз, Гаивазовски дааидгылан ҿааиҭит:
– Гаивазовски, насыԥ дус исыԥхьаӡоит шәара шәахьызбаз! Ҳара Сибра ҳаныҟаз «Асахьаркыратә газеҭ» аҿы хаԥхьахьан шәсахьаҭыхра иахҳәааны астатиа. Абра, Кавказ, шәыӡбахә сеиҳәеит сҩыза бзиа акапитан Пиотр Фома-иԥа Мессер. Уи шәсахьақәа дырхыҽхәаны дрыхцәажәон.
– Ҳарҭгьы ҳаибадырп нас шьҭа, – иҳәеит длахҿыхӡа уаҩ аук, ԥшӡакы Гаивазовски дҩаидгыланы. – Сара Одоевски сыжәлоуп. – Инапы нархханы, идгылаз инаиқәкны, инациҵеит: – Ари Нарышкин иоуп.
Одоевски ацәажәара иҽалеигаларц иҭахын, аха имаӡеит: аӡә даарыдххылан, Пушкингьы иаргьы иманы дцеит Раевски иахь.
Аамҭа акыр цеит, аха Одоевскии Пушкини зымхынҳәит. Аԥшәмеи Лиовушкеи аныҟамла, нас изхәарҭааз, ргәы ҿыӷьуа иааилахеит зегьы. Иҩныҵны ацара рҽазыркит, иҽазикит Гаивазовскигьы, аха Лорер диԥынгылан дааникылт:
– Шәаангыл. Одоевски даанӡа шәцар, игәы иалсуеит.
Гаивазовски игәы иахәеит дахьааныркылоз. Лорери Нарышкини иара издырӡомызт, аха Одоевски ихьӡ акыр иаԥсан иара изы, иаҳахьан иҩызцәа рҟнытә Одоевски 14 декабр азтәи ахҭысқәа дышрылахәыз.
Лорер диашан: иаарласны дхынҳәит Одоевски, уи гәахәа дусгьы иҟаиҵеит Гаивазовски иара дизыԥшны дахьыҟаз.
– Агенерал абызшәа аганахьала вбақәак сиҭеит, – иҳәеит уи, Лорери Нарышкини дырҿаԥшуа, нас Гаивазовски иахь даахьаҳәит. – Уажәшьҭа ҳгәазхара ҳаицәажәап. Даара сеигәырӷьоит шәареи сареи ҳахьеиқәшәаз. Гәцхә дук иеиԥш шәҳаԥхьаӡоит шәаргьы аҳәынҭқар дахьшәықәмчуазы. Ишәҳәалеишь, ишәҳәалеишь шьҭа Бриулови «Аҵыхәтәантәи Помпеи амши» ртәы. Ҿыц-мыц ҳәа иҟалахьоузеи асахьаҭыхра аганахьала? Абар шьҭа жәиԥшь шықәсоуп уи аԥсҭазара ҳаҟәгоуижьҭеи ҳара. Да, иҳәеишь, иҳәеишь.
Гаивазозски акыр аамҭа дцәажәон. Ауаа рацәа ахьыҟоу енагь иԥхашьа-ԥхаҵоз, уажәы уи зынӡаск даҽакала ихы иԥхьаӡон, гәыцхәцәак дрылазшәа ибон. Даара бзиа еиликаауан иара абарҭ ирыгәҭасны иахырцаз ауаа, аҵара бзиа змоу, зыхшыҩ ӷәӷәоу ауаа зегьы ишрызхьуаз: асахьаҭыхра, амузыка, ауаа бзиақәа рацәажәара.
Асахьаҭыхҩы қәыԥш даара пату рықәиҵон абарҭ ажәлар рхақәиҭразы аџьамыӷәа цәгьа иаҵагылаз ауаа. Гаивазовски асахьаҭыхреи, Бриулови, Шьчедрини, Кипренски ртәы аҳәарадагьы, адекабристцәа рлымҳа иҭишьит урҭ Петербургаа ибзианы рыӡбахә шырҳәо, Пушкини Одоевскии ражәеинраалақәа цәымзаркылагьы иашьҭаланы ишырыԥшаауа.
Гаивазовски иреиҳәеит: иҩыза бзиа асахьаҭыхҩы Штернберг иагьа иундазгьы ишизымԥшааз урҭ ажәеинраалақәа.
Одоевски ихы-иҿы аалашеит мцабзк наҿаҷҷазшәа.
– Иауазеи иҳамԥшаакәа уи ажәеинраала, иагьыҳаԥшаауеит, ҳагьаԥхьоит абраҵәҟьа. Одоевски дҩагылан даԥхьеит ихала ибжьы неиҵыхны иажәеинраала:
Ԥсра зқәым имцабзу уашәақәа
Иахьа ҳлымҳаҿ иҳаҳаит,
Ҳнапқәа рзыҭрыст асақәа,
Аха ашьамҭлаҳәқәа ҳаршьаҳаит.
Уҭынчыз, ашәаҳәаҩ, ураҳаҭха,
Ҳразҟы ҳшалаҽхәо уаҳар,
Ара ҳахьҭатәо илашьцараха,
Гәаныла ҳаихыччоит аҳәынҭқар.
Иалшом ҳџьабаа акы иаҵахан,
Ацԥхь иахылҵып амцабз илашо,
Еизап иԥшьоу абираҟ аҵаҟа
Ҳа ҳажәлар аҵара змоу.
Асақәа рылаҳхып ашьамҭлаҳәқәа,
Ахақәиҭра мца – лашап,
Аҳәынҭқар дықәаҳхып игәиҽанӡамкәа,
Ҳажәлар, гәырӷьо, рыԥсы ршьап.
Ажәеинраала анҵәамҭа Одоевски ицаԥхьеит Лорергьы Норышкингьы. Гаивазовски, ацәаҳәақәа дрыхӡыӡаауа, акакала еиҭеиҳәон. Жәак ихашҭшам, иҩызцәа рлымҳа аҟынӡа инаигӡашт Петербургҟа даныхынҳәлакь, иеиҳәашт уи ажәеинраала аӡбахә Васиа Штернберг.
Аҵх агәы еиҩнашахьан, Гаивазовски иҩызцәа ахҩыкгьы абзиаӡа ҳәа раҳәаны, апалатка даныҵыҵыз.
Гаивазовски аӷба апалубаҿы адмирал Лазарев ипатреҭ аҭыхра даҿын. Афицарцәа, иара икәшаны ихәаԥшуан. Сааҭк аҟара анҵы, Лазарев дааԥсан, асахьаҭыхҩы иусура неиԥҟьаны, икаиута ахь дцеит. Ицамҭазы дыхәмаруа ус иҳәеит, Гаивазовски ижәҩахыр инапы нықәҵаны: «Шәара хара ицо аӡәы шәоуп: уажәнатә адмиралгьы шәкоманда ала иҽеиҵых шәаԥхьа сааҭк аҟара дгылан».
Адмирал Лазарев данца ашьҭахь, дук мырҵыкәа «Колхида» аҟнытә афицарк дааны, Гаивазовски Раевски иахь дигеит.
Агенерал Раевски, инапқәа ишьҭахь иҟаҵаны, акаиута днеиҩеиуа дыҩнан. Гәалак шимаз, акы дшаргәааз мҩашьо дыҟан.
– Сара сфицарцәа руаӡәк Аҟәаҟа дцараны дыҟоуп, – иҳәеит аҵыхәтәаны иара. – Сгәы иаанагоит, убри афицар убрахь шәицца, шәара даара ишәзеиӷьхап ҳәа. Уи афицар даԥсуоуп. Абраатәи ақьабзқәа бзиа идыруеит. Шәара ижәбоит бзанҵык ишәхамышҭша аҭыԥ ссирқәа.
Аҵыхәтәантәи иажәақәа аниҳәоз, Раевски иаҳа иԥсы илалашәа, иаҳа длахҿыхӡа дааҟалеит.
– Аха сара адмирал ипатреҭ аҟаҵара салагеитеи, – абасшәа неиҳәеит Гаивазовски.
– Уи иаҳагьы еиӷьуп, – ацәажәаха иимҭеит Раевски. – Адмирал уажәы апатреҭ аха имаӡам. Апатреҭ иагу-иабзоу адетальқәа ҟашәҵап Феодосиа шәаннеилакь, шәҟазарҭаҿы. Убас, хымш рышьҭахь афицар Ажәанба шәицны шәцароуп Аҟәаҟа.
Гаивазовски, даара агәала ду иманы, днеиԥырҵит Раевски.
– Избан, изыхҟьазеи? – абас гәаныла иҳәон иара абри абжьарак ииуз-ииҳәаз зегьы игәаларшәо. – Издыруада цәгьарак иамхаҟаҵазар? Убри иахырҟьаны Раевски алагер аҟнытә ддәықәиҵозар? Мап, усгьы акгьы ҟаимҵаӡеит.
Ихы икәажьны иҿыҩеихеит Гаивазовски «Силистриа» ахь дцарацы, аха иаалырҟьаны аӡәы ааиқәҿиҭит иара. Данаахьаԥш, дибеит Пушкин.
– Ҳаи, сышԥааԥсеи! Аарлаҳәа сухьӡеит, – иҳәеит Лев Сергеи-иԥа. – Даҽа ԥыҭрак сагхар, «Силистриа» ахь усыцәцон.
Лиовушка, Гаивазовски диманы, днылбааит икаиутахь, убраҟа иагьиеиҳәеит Раевски илымҳа аҟнынӡа ишынаӡаз Гаивазовскии адекабристцәеи аҵх даара акыр цаанӡа еидтәалан ишеицәажәоз атәы.
– Хәмгак еиҭеиҳәеит абри еиԥш аус, – дгәааны иҳәон Пушкин. – Уи ахәмга иагьигәалаиршәазаап Таннер иҭоурых шәшалахәыз атәгьы. Агенерал еиҳа еиӷьушәа иԥхьаӡеит Ажәанба шәицҵаны, шәарҭ Аԥсныҟа шәдәықәҵара. Агенерал адгьыл ԥшӡақәа рбаразы ддәықәиҵеит рҳәап изаҳауагьы. Ҳаи, аф сысааит, сара соуп изхароу, – иажәа даалгеит Лев Сергеи-иԥа. – Исхароуп, исхароуп – шәзызгоз Одоевскираахь.
– Ас ахьԥашәҳәо! – днаҵҟьеит Гаивазовски. – Сара даараӡа иҭабуп ҳәа шәасҳәоит иахьсшәырдырыз абас аҵара ду змоу ауаа. Ԥсраҽнынӡа исхашҭшам урҭ сара.
Абар шьҭа мчыбжьык еиҳагьы ҵхьан Ажәанбеи Гаивазовскии еицны аныҟәара иаҿызижьҭеи. Ажәанба ҳәа ҳазҿу, уи кавказтәи ахаҿсахьа зманы раԥхьаӡа «Колхида» аҟны Гаивазовски хшыҩзышьҭра ду изуны изыӡырҩуаз афицар иакәын.
Ажәанба уаҩ бзиан, цәажәаҩын, убри аҟнытә уи ицныҟәара иаҳагьы дарлахҿыхит асахьаҭыхҩы қәыԥш.
Аԥсуа фицар иагымкәа идыруан аурыс бызшәеи, афранцыз бызшәеи. Иҩашьомызт ашәҟәқәа рацәаны ирыԥхьахьаз аӡә шиакәз. Имаҵураҿы ԥыҭк дҭышәынтәалашәа данааҟалалакь, алитературатә усура иҽазикуан. Ҭаха ирҭомызт уи аҭоурыхи аԥсуа жәлар ржәытә ажәабжьқәеи, гәык-ԥсыкала иҭахын иҩырц ижәлар гәакьа ретнографиа иалхны аетиудқәа.
Жәамш ааҵуаны еиԥш, аныҟәаҩцәа ԥсшьара ҳәа Пицунда азааигәара иааҭгылт.
Ҭынчран ауразоуроу, ажәҩан иаҵакьысуаз кавказтәи аԥсаҵлақәа еикәашьшьы еикәагылан, амшын еҵәҟаҟараӡа, иҭынчӡа, аҽеиҵҳәа ишьҭан, џьара цәқәырԥакгьы мырҵысӡо. Угәы иаанагон: абри адгьыл ауаҩытәыҩса ишьхәа ҭыԥ ықәмкьысыц ҳәа, амшын ӷбакгьы хымлаӡац ҳәа.
Гаивазовски исахьаҭыхга маҭәахәқәа ааирхиан, аусура иҽыҩазикит. Уи иҭахын абарҭ кыр зхыҵуа аԥса-ҵлақәеи амшын иаҵәеи рсахьа ҭихырц.
Ажәанба днаскьашәа џьара днатәан, акы иҩуан.
Аамҭа даара ианца, Гаивазовски иаалырҟьаны иусура днаҟәыҵит: иԥырхагахеит ажәҩан еҵәара иалаӡсо иааиуаз аԥҭа шкәакәа – амра иҩахаԥан иаҵәахит. Ажәанбагьы икарандашь иџьыба инҭеиҵан, Гаивазовски инеиқәҿиҭит:
– Афарҭын ҵысырц иҟоуп. Амш цәгьахоит. Абнаршәырахь ҳцароуп. Ҳхы ныҵаҳкып убраҟа палаткак.
Убри аамҭала амра иахаԥаз аԥҭа, есааира иазҳауа-иазҳауа, ажәҩан аҽахьнагӡеит. Иҵысит аԥша. Ацәқәырԥара иалагеит амшын.
Аԥсаҵла ҳарак аҟнытәи амшын ихыԥшылоз асолдаҭ дыҩны дааины, Ажәанба иеиҳәеит ӷбак ацәаара шибаз атәы.
Ажәанба иауӡа иикыз аланарԥшыга аацәыриган ибла инадикылт.
– Ушахәаԥшра, Гаивазовски! – Ажәанба аланарԥшыга асахьаҭыхҩы инаииркит.
Гаивазовски аланарԥшыга дкылԥшны ибеит хараӡа амшын аҿы ӷбак. Уи ццакны инеиуан ҵәаҟьа еиқәаҵәаҵас амшын ихыршәлаз акы ахы ақәкны.
Ажәанба дырҩегьых аланарԥшыга аашьҭихын, дкылԥшуа ус иҳәеит:
– Аӷба ҳара иаҳтәуп, кавказтәи аҟәарақәа зыхьчо еибашьыга ӷбоуп. Ани ҵәаҟьаҵас еиқәаҵәаӡа иаабо – ачерқьесқәа рышхәа ауп. Уи Ҭырқәтәылаҟа ацара иашьҭоуп, аха изалшом: ҳаӷба ахьӡоит, иннакылоит.
Дук мырҵыкәа иаст аԥша ӷәӷәа. Ауу аарыхгеит аԥсаҵлақәа.
Афицар Ажәанбеи Гаивазовскии рпалаткаҿы рҽырҵәахит. Еилаҩынтуан ажәҩан аҿы иԥыжәжәа-ԥыжәжәаны иҟаз аԥҭақәа. Иасуан афырҭын ушьапы уқәҟьан унканажьыртә еиԥш. Идыдуан, аҵыр-ҵырҳәа имацәысуан. Икыдхаҽа илеиуан ақәа. Амшын акәзар аҭра иҭыҵны ицон.
Сааҭқәак рнаҩс амш еилган, икаххаа иԥхеит амра. Абас ауп Аԥсны шыҟоу: иаалырҟьаны иҟалоит амшцәгьа, уи инашьҭарххны – амш бзиа.
Ажәанбеи Гаивазовскии аҟәараҿы ианнеи, ирбеит аибашьыга ӷба иааигәаӡаны ишыхгылаз, нас иара аҟынтә нышьк ӡсо аҟәарахьы ишааиуаз.
Иаарласны анышь аԥслымӡ ҟәара инҿықәсылт. Уи инҭыԥеит афицарки ҩыџьа-хҩы аматросцәеи. Аматросцәа еимакы-еиҿакы иркын ҩыџьа еиқәԥах иҿаҳәаз аҳәсақәа.
– Фридерикс! – дгәырӷьаҵәа ҿааиҭит Гаивазовски, анышь иҭыҵыз афицар иара иҩыза шиакәыз дырны.
Рҽааигәыджьланы игәыдибакылт урҭ.
Фридерикс Ажәанбеи Гаивазовскии иреиҳәеит реибашьыга ӷба ачерқьесқәа рышхәа ишахьӡаз. Ачерқьесқәа ҩыџьа аҳәсақәа тҟәаны Ҭырқәтәылаҟа иргозаарын ирҭирц. Аибашьыга ӷба акомандир ианеиликаа аҳәсақәа шаԥсацәаз, акоманда ҟаиҵеит Фридерикси аматросцәеи урҭ аҳәсақәа рҭынхацәа рахь идырхынҳәырц.
Ажәанба аҳәсақәа дҩарыдгылан, ԥсышәала рацәажәара дҩалагеит.
Игәыҭҟьа-ԥсыҭҟьаха иҟаз аҳәсақәа, рбызшәа гәакьа анраҳа, алаӷырӡ зхыжжыла иҟаз рыблақәа аахыртын, афицар инеиҿаԥшит.
Урҭ зынӡа иқәыԥшӡаз, даараӡа иԥшӡаз еиҳәшьцәан. Ажәанба лассы шәыҩныҟа шәаагоит ҳәа ргәы аныҟаиҵа, иамхагәырӷьацәан еиҭанеибарҵәуеит.
Аӡӷабцәа рқыҭа, дара ишырҳәоз ала, мыцхәгьы ихарамызт – х-сааҭк рыла уахьнеишаз акәын. Убрахь рҿыҩархеит зегьы. Аотриад хадара азиуан Ажәанба.
Аибашьцәа ақыҭа иналалон еиԥш, ахәыҷқәа игәарҭеит. Урҭ рыҵәаабжьы еизнагеит ақыҭа иаланхоз рыбжеиҳараҩык
ауаа. Ирыкәшон, ирызӡатәуан аибашьцәа. Уажәраанӡагьы бзиа ирдыруаз Ажәанба, уажәык зынӡа гәакьаӡак иеиԥш дрыԥхьаӡон. Ажәанба ахы инаркны аҵыхәанӡа иреиҳәеит аӡӷабцәа шеиқәдырхаз атәы, зегьы дыдирдырит алеитенант Фридерикс.
Асасцәа пату рықәырҵон. Ажәанба, Фридерикс, Гаивазовски астол иахатәан. Фатәы хаас иҟаз зегьы дара ирымҵан. Ирхагьежьуа ирхагылан аӡӷабцәа.
Аурыс еибашьцәа ротриад адырҩаҽны шьыжьымҭанӡа иҟан абри ақыҭаҿы. Рышьҭахьҟа иандәықәла, ақыҭауаа рацәаӡаны инаскьаргон. Урҭ ирылан, игәкы-ԥсыкуа, ирҳәаша рҿамшәо аибашьцәа ирыхьчаз, ҩыџьа аиҳәшьцәа.
– Аԥсацәа ирдыруеит дара зыхьчо аурысқәа шракәу. Суҳәоит акы еиԥшымкәа иубаз-иуаҳаз зегьы агенерал Раевскии адмирал Лазареви ишроуҳәара, – абас иҳәеит Ажәанба, Фридерикси иареи анеиԥырҵуаз.
Мызкы аҵкыс иныҟәон Ажәанбеи Гаивазовскии. Кавказтәи аԥсабара ибла хнакуан асахьаҭыхҩы, аха зегьы реиҳа иара игәы аҵанӡа инеиз – уи Аԥсны агаҿатәи афырҭыни аурыс еибашьцәа аԥсуа ӡӷабцәа шеиқәдырхази ракәын.
Аԥсшәа еибыҳәаны, еизгәакьаӡоу џьоук реиԥш, рыԥсы рзеилымхуа ауп ишеиԥырҵыз Ажәанбеи Гаивазовскии. Гаивазовски Феодосиаҟа дцеит.
Феодосиа Гаивазовски инагӡаны далгеит адмирал Лазарев ипатреҭ, иҭихит «Субашаҿтәи адесант». Ф-ԥхынрак рыла Таврида иааҟаиҵахьаз асахьақәа зегьы еизигеит, Петербургҟа иганы, Академиаҿы еилыргатәыс ириҭаразы.
1843 шықәсазы Францызтәылатәи аиҳабыра иргәаԥхеит Гаивазовски иҭыхымҭа асахьақәа Лувртәи ацәыргақәҵаҿы инеигарацы.
Гаивазовски уи ацәыргақәҵаҿы инеигеит х-сахьак: «Уахынла Неаполитантәи аӡыбжьахала аҟәараҿы», «Амш бзиа аантәи амшын», «Аԥсны агаҿатәи афырҭын».
Гаивазовски исахьақәа, еидгәыԥланы, ауаа ахәаԥшуа иалагеит. Аурыс сахьаҭыхҩы ихьӡ Париж иахыҵәеит. Афранцызқәа даараӡа ргәы иахәеит Гаивазовски иҭыхымҭа, аиҳаракгьы Аԥсны атәы зҳәоз асахьа. Уи асахьа рыблақәа адхалон зегьы, ргәы архыҭхыҭуан, иархәыцуан иара ҵакыс иамаз. Асахьа игәырԥшаагаха иаҳәон: итҟәаны иргоз аԥсуа ӡӷабцәа, аурысцәа рыԥсы ишаԥшәмахаз атәы.
