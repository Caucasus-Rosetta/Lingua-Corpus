Октиабр 11, 1995 ш.

Иаҳа-иаҳа агәра зго салагеит, иахьакәым ҳкылызгаша амҩа анылара ишаҿу Аԥсны. Иаҳцәеилаҩашьо ҳалагеит ҳазҭахуи ҳазҭахыми.
Иаазгоит ҿырԥштәык.
Аҟәа аҩбатәи ахәшәтәырҭаҿы аус луан аибашьраан, уажәгьы аус луеит аԥсуа ԥҳәызбак. Ҳаӷацәа лхәышәтәуан. Уи акгьы лаҳҳәаӡом, избанзар лара даԥсуоуп, насгьы лаб еснагь аԥсуара азыҳәан дықәԥон.
Ибзианы издыруеит аурыс ҭаацәарак хаҵеи ԥҳәыси, аҩыџьегьы ҳақьымцәоуп. Иара, Виктор Лиубимов, невропотологуп, иԥҳәыс Светлана, ахәыҷқәа зхәышәтәуа ҳақьымуп. Ҩыџьа аҷкәынцәа рымоуп. Рыҷкәын аиҳабы Москва амедицинатә институт дҭоуп.
Ишынҭаацәаз иқәырцеит, аибашьраан Аҟәа ахәшәтәырҭаҿы аус жәуан, ҳаӷацәа шәхәышәтәуан ҳәа ахара рыдҵаны.
Ишынҭаацәоу иқәҵны ицеит. Игәырӷьаҵәа ирыдыркылеит Воронеж. Аусурҭақәа рырҭеит. Зыда ԥсыхәа ҳамам ауаа анҳзымыхьча, ҳиааира ду ҳнапала иҭаҳархоит.
Анцәахәы иеиԥш ҳазхәаԥшуа, ҳԥыза ду иаҳа-иаҳа ауаа ицәцара иаҿуп. Иазҳәаша иааигәара днарышьҭӡом идиртәалаз чынуаақәак. Иԥсыҽрақәа гәаҭаны, ихы дадырхәоит.

Октиабр 12, 1995 ш.

Аурыс газеҭ «Советская Россия» иануп инеиҵыху, иаарту ашәҟәы, Қырҭтәыла КГБ еиҳабыс иҟаз И. Георгаӡе Е. Шеварднаӡе иахь ииҩыз. Аԥсуаа зегьы ҳшьа кәапеила итазшәа, иааԥхьаз инеимырҟьо, еигәырӷьаҵәа аӡбахә рымоуп. Аҟәа уахьнеилак: «Уаԥхьама?», «Сышԥамыԥхьоз!», «Анцәа диныҳәааит!» – рымшуп.
Жәаҳәарада, ҳаӷацәа рыҩныҵҟа хыла-гәыла ианеилоу, рыхәдацәа анҭибажәжәо узеигәырӷьаша усуп. Аха араҟа узызхәыцша даҽакгьы ҟалеит. Сара  сацәшәоит абасеиԥш иҟалар ҳәа: Қырҭтәыла аӡмах иҭаҳаит, хәдацәахьы аҳәынҵәа илагылоуп, ашьа кашуп, аха урҭ убас амҩа иқәлар ауеит, иаҳа-иаҳа, ашьшьы-шьшьыҳәа аӡмах иалҵуа, иаҳа-иаҳа рҽыдрыцқьо, избанзар, дшыҟьашьу зымӡо, ауаҩы, иахьа акәымзаргьы уеизгьы-уеизгьы иҽирыцқьалоит.
Ҳиааира ду ашьҭахь, ҳара ҳус иаҳа-иаҳа еицәахо иалагеит. Ҳара, ахьӡ-аԥша дуӡӡа згаз, аӡыхь аҟнытә, иаҳа-иаҳа аӡмах аҭалара ҳаҿуп, иԥшьоу, лаӷырӡыла ҳкәабаны ҳазлыҵыз аибашьра ҳәынҵәала аҟьашьра ҳаҿуп.
Изыхҟьозеи?
Ашьхақәа ирхыԥраауеит ашьауардын, аҳра ауеит ажәҩанаҿ. Аха ашьауардын иааԥсаны, адгьыл инықәтәоит. Убас иааԥсазар  ҳаламыс, иалшо зегьы ҟаҵаны, ихәжәазар, ҳаиқәырханы ҳаазго аԥсуара?
Аиҿырԥшра иуанаҳәо рацәоуп. СССР-и Германиеи реибашьраан, аиааира дуӡӡа агеит СССР. Аха аҵыхәтәан, аргамаду инаҳәы-ааҳәит. Аиааира згаз аҳәынҭқарра ҟәыбаса еилаҳаит. Иҭахаз Германиа убасҟак ашьапы иқәгылеит, реиҳа ибеиаӡоу ҳәынҭқаррахеит Европа. Уи иҳанаҳәо даара ирацәоуп.
Аԥсуаа ҳҭоурыхтә, ҳетнографиатә ҵарадырра харҭәаашьа змам ацәыӡ дуӡӡа аиуит: иԥсҭазаара далҵит Шьалуа Инал-иԥа. Ҳәарада, аҳалал ажәа бзиақәа ҳәаны, анышә дамардеит. Сыԥшын, уажәымзар-уажәы ажәа иҳәоит ҳәа В.Г. Арӡынба. Уаҩралагьы, маҵуралагьы, дзааӡаз, амҩа дықәызҵаз изыҳәан аҭабура аҳәара ихәҭан.
Шь. Д.Инал-иԥа даниуаз ициит аԥсуаа ргәаҟрақәа зегьы. Ажәлар раӷацәа ҳәа, ауаа нагақәа, аҵарауаа, ашәҟәыҩҩцәа, ажәакала, аҟәыӷацәа  анындырҵәоз, иашьеиҳаб дҭаркит. Иара, Шьалуа Инал-иԥа цәала-жьыла дрымшьит, аха игәы ҭарҷаҷеит, иҵара-дырраҿы хашҭшьа змам хҭыс бааԥсын изҵаара анырыӡбуаз Аԥснытәи  аобком аҟны. Иалацәажәон иусумҭа «Аԥсуаа ретно-культуратә ҭоурых азҵаарақәа». Убраҟа ииҳәаз, ирыӡбаз акьыԥхь анҵара, ҳәарада, зегьрыла иахәҭоуп. Убасҵәҟьа икьыԥхьтәуп Иура Воронов  адоктортә диссертациа Москва ианихьчоз ақырҭуа ҵарауаа изааргаз.
Шь. Д. Инал-иԥа иаамҭа «дашьит» изныкымкәа. Агәырҩа дуӡӡа дақәшәеит, иҷкәын дҭахеит. Аиабшьра анцоз, аинтеллигенциа рхеидкыла рыхьӡала В.Г. Арӡынба иаҳҭеит  ашәҟәы Шь. Инал-иԥа иҷкәынгьы далаҵаны, аҵарауаа аҿарацәа аибашьрахь имышьҭырц, дара ирымуит.
Шь.Д. Инал-иԥеи Иу. Воронови рыԥсы шҭаз «иршьит» ҳаӷацәа. Акьыԥхь ианымлацыз русумҭақәа, ҩба-хԥа томла иҭыҵшаз, Аԥсуа институт  анырбылуаз иналаблит.
Изааӡарызеи Шь.Д. Инал-иԥа аԥсҭазаара иалҵра арццакит даҽакгьы, ибзиаӡаны издыруеит даараӡа анапы шигыз. Афатә-ажәтә мацара акәым, ахәшәҵәҟьа злааихәашаз имамызт.
Иҟаҵатәны иаанхеит акы заҵәык: Шь.Д. Инал-иԥа уисумҭақәа рҭыжьра. Ихьӡ-иԥша шаҟа ишьҭыҵуа, убасҟак аҽарӷәӷәоит ҳҳәынҭқарра қәыԥш.
Аԥсраҿы сахьгылаз, даҽакала сазхәыцит, анкьа зны сзыԥхьахьаз Ницше иажәақәа: «Художник не терпит действительность». Самыԥхьац, иҳәоны исмаҳацызт, Шьалуа Денис-иԥа абольшевикцәа рдиктатура ирҽхәаны. Даргьы иара изыҳәан ажәа хаак рымҳәацызт. Аԥсны мацара акәым, адунеитәи акультура уазхәыцыр, аҿырԥштәы рацәа уԥылоит, аҟәыӷацәа, еиҳарак ажәа азҟазацәа, раамҭеи дареи еинышәомызт. Аамҭа – ауаа роуп. Ишԥаизныҟәеи аҟәыӷацәа рҟәыӷа Сократ? Иԥсҭазаара зеиԥшраз Езоп? Гәаҟрала, рыцҳарала. Уаҟәыҵ ажәытәӡа. Ананамгара, аӷарра иԥсҭазаара аркьаҿит, адунеитәи амузыка зырбеиаз, аашәы инареиҳаны аԥҵамҭақәа аԥызҵаз Вивальди. Ҳаамҭазы, асовет поет ду Мандельштам зынӡаск ԥсышьацәгьа ирҭеит. Ҳара, аԥсуаа ҳҟны? Аџьнышқәа раамҭа иацныҟәаз, рнапала иҭадырхеит аԥсуа шәҟәыҩҩцәа Л. Лабахәуеи, С. Ҷанбеи.
Аха, иухоумыршҭын, ишыҟоу даҽа ҟәыӷарак. Уи иҳәеит ашәҟәыҩҩ ду, афилософ Ф. Достоевски: «Смирись, гордый человек!».

Ноиабр 7, 1995 ш.

– Изхысҳәаауа, нан, – лҳәан, уаанӡа ҳазлацәажәоз инацылҵеит сан, – иумдыруеи, нан, ауаҩы деиқәырханы даазго агәыӷра ауп. Уаҳа сылшом уҳәартә аҟынӡа унеир, Анцәа иумҳәан, аха агәыӷра, ушымгәыӷӡо, аԥсы ааҭалоит, уаргьы уааиқәнархоит. Иуасҳәап, нан, исаҳахьоу.
Анхәеи аҭацеи еибаргәааит, иҳәеит. Аҭаца, ԥҳәыс ӷьатамахжәак, ԥҳәыс ҽадаԥск лакәзаарын.
Анхәа, аҭакәажә рыцҳа, лымахцә данкны, дырқәас-қәасуа, ааҵраҿы дналган, ацәыкәбар ахьлеуиаз даҵаҿалҳәеит, дыхьшьны дыԥсырц, иҳәеит.
Аухантәарак аҭакәажә гәаҟ лыцқәа еихамгыло дшыхьҭшьуаз, дымԥсыкәа иаалыршеит.
Аҵх ҵәца, иқәас-ӡысны ицеит, ажәҩан еилгеит, амра ҩагылеит.
Агәылацәа дааԥдыртлеит аҭакәажә гәаҟ.
– Банаџьалбеит, иаха ахьҭа иҟаз ала, ԥсеиқәырхашьас иҟабҵазеи? – ҳәа иналазҵааит, иҳәеит.
Аҭакәажә ус ҿаалҭит:
– Аҩны ааҵраҿы аҟнытә ашьхаҟа уанԥшлак, нан, абнеиқәара унылаԥшуеит. Убри, абнеиқәараҿ, Анцәа диныҳәартә, ныҟәаҩызу, хьчак иакәзу, амца изеиқәын иаашаанӡа. Сахьынаԥшуаз, нанраа, избон, убри амца сарԥхагәышьон, – лҳәеит.
Лажәа даналгоз сан:
– Убас, нан, хараӡа еиқәу амца иаҩызоуп агәыӷра.

Ноиабр 9, 1995 ш.

Сызхаанхаз аамҭа иааидкыланы сназхәыцыр, убасшәа сгәы иаанагоит, ианеиҵаха, ҩышә-хышә шықәса схыҵуашәа.
Сахаануп аимпериа дуӡӡа СССР, адунеи зегьы архыџ-хыџуа. Сахаанхеит уи аилаҳара.
Ҿырԥш хәыҷык.
Аҭара Ахәы ҳахьынхоз, ҳаҩны ашьҭахь, абна-ккараҿы игылан аџь-ҵла дуӡӡа. Узаҵамԥшуа убасҟак иҳаракын. Ҩыџьа ахацәа рнапқәа  акәшомызт, убасҟак идуун.
Жәытәнатә аахыс убри аџь-ҵла амҵан ныҳәарҭас иҳаман. Убас ныҳәарҭас ирыман ҳабацәа рабацәа, Аҭара инхоз Аҳәбақәа.
Иҟалеит иџьоушьаша. Саб иԥсҭазаара далҵит апрель мзазы. Мызкы мҵыцкәа, аԥшатлакә акәым, изакәызаалак ԥшак асуамызт, ақәа-асы ҳәа акгьы ыҟамызт. Иаалырҟьаны ҽнак, ҳаџь ду лыҵыҩрын, агәараҳәа илкаҳаит.
Иахькаҳауаз, иаакәыршаны игылаз аҵлақәа хыжәжәаны инеиланажьит, џьоукы зынӡа иҵнажәеит, ахаан изымгыло.
Убри исгәаланаршәеит СССР-и, аимпериақәеи рхыбгалара. Урҭ анхыбгалоз, ирымпыҵахаланы ирымаз амилаҭ ссақәа зынӡа иқәӡаауан, иаҵаԥсуан.
Ҳашԥаҟоу иахьа?
Даара ирацәахеит, иаалырҟьаны, агәыхь аарыхьны, аԥсрақәа. Изыхҟьо аибашьра мацара акәӡам. Ихьанҭахеит ауаа ирықәлаз аидарақәа. Иахьынӡабзиаз иахьынӡацәгьаз – уи даҽа зҵаароуп, иалашьцылахьан аҳәынҭқарратә система, формациакала  уи аҩныҵҟа ахныҟәгашьа рҵахьан. Иаалырҟьаны уи хыбгалеит. Ашьшьыҳәа аиасра ацымхәрас, ихыбгалеит. Ашьшьыҳәа аиасра ацымхәрас, ҽнак ашьжьымҭан ҳанааԥш иҟамызт СССР, иҟамызт «ум, честь и совесть нашей эпохи». Ахныҟәгашьа ҿыц ҵатәхеит. Уигьы азмырхакәа, зынӡаск еицәаз ҟалеит – иацтәи аешьцәа – ажәларқәа аибарԥсра иалагеит, урысшәала иуҳәозар, иҟалеит «настоящая гражданская война». Анаҟа-араҟа аибашьрақәа цоит.
Асистема ҿыц ауаа  еиҩнашозар аӷарцәеи абеиацәеи ҳәа, аибашьра ашьҭахь аԥсуаа даҽа еиҩшарак рԥеиԥшхеит. Еиҿаҳаит аламысдареи, ҳаиқәырханы ҳаазго аԥсуареи. Ҳашҭа иааҭалеит ҳаззыԥшӡамыз ԥышәарак, ԥышәара ҿыцк.

Ноиабр 10, 1996 ш.

Ԥҳәысеибак илыман, иҳәеит, ҩыџьа аԥҳацәа, – ҿаалҭит ҳашцәажәоз сан, – руаӡәк, аиҳабы, знык днатәар, жәаҩа ҳампал лфон, акгьы ҟалҵаӡомызт, иҳәеит. Аиҵбы убасҟак деилҟьан, знык днатәар, жәаҩа хаҽра алас лхахон, иҳәеит.
Арҭ рхаҵацара анааи, ашацәа ааин, рашҭа иқәгылаз аҵла инықәтәан, рразҟы ашара иналагеит:
– Жәаҩа ҳампал зфауа, иаашьауа, анхаҩ нага, анхаҩ бзиа насыԥс длоуааит, егьи, знык днатәар, жәаҩа ласа зхахо, ауаҩы аашьа, аӷар, ананамга насыԥс длоуааит, – ҳәа ҿааиҭит, иҳәеит, ашацәа иреиҳабыз.
– Уара, абзиара збаша, акгьы ҟазымҵо, аашьаҩ анасыԥ бзиа  луҭоит. Ани, уахгьы-ҽынгьы акырзуа, имаашьо, анасыԥ бааԥс луҭоит, ари иашоума? – ҳәа ҿааиҭит, иҳәеит, ашацәа рахьтә еиҵбыз.
–Ус ҟасымҵар, хныҟәгашьа ҟалом. Хаҵеи ԥҳәыси ауӷә зыхәда иқәҵаны иназго ацәқәа ирҩызоуп. Иаашьо мацара еивоукыр, аидара рызгом. Нагаки нанамгаки еивакызароуп, –иҳәеит.

Ноиабр 11, 1995 ш.

Аԥсни Урыстәылеи аҳәааҿы сыҟан. Ҽазнык агәра згеит, аҳәсақәа рыбӷа иқәлеит ҳаԥсадгьыл. Аџьармыкьаҿ унеир, аҳәсақәа, Урыстәылантәи афатә аазго – аҳәсақәа. Арахь игәышьҭыхгоу ажәак раҳауам.
Ауаҩы амлеи ахыԥси ичҳауеит игәышьҭыхгоу ажәа иаҳар. Ҳчынуаа, ицәаӷәо ацә иқәтәоу амҵ иаҩызахеит. Аԥсуа ҳәсақәа акгьы ирмыхәазаргьы, ранаџьалбеит, абасҟак џьаҳаным зхызгаз ианамуӡах ажәа ԥхақәа роуҳәалар. Иаҳа-иаҳа ҳиеиԥшхо ҳалагеит ажьа шкәакәа зкыз. Ара избо аҿарацәа аҭаацәара иалалома?
Уажәааигәа, ирҳәоит Афон аԥсшьарҭаҿы абыргцәа иҭааит ҳәа ҳчынуаҩ дук. Амаҵура ду ашҟа иҩеигаз аӡәы иӡбахә иарҳәазаап абри ауаҩ инаԥхы цқьам, наҟ дуԥырга ҳәа. Иара, ҳчынуаҩ ду, ус реиҳәазаап: «Дыҟан Камо ҳәа револиуционерк. Убри Ленин дидкылан диман амал ахьааигоз азыҳәан. Абыргцәа дрылазаарын Смыр Чықь, аҵарагьы змоу абырг. Ари аҩыза аниаҳа: «Шәаала наҟ, ҳахьааз ҳәа егьыҟам», – иҳәан дындәылҵит, иҳәеит.
«Аҵара сасуп, ахшыҩ аԥшәымоуп», – иҳәеит Дырмит ду.
Уицәымшәан аҟәыӷа, уи уара утәгьы идыруеит, иара итәгьы.
Уицәымшәан абзамыҟә, уара умацара уакәым, уи иара ихгьы даԥырхагоуп.
Уицәшәа зажәа ҟәышу, зус гаӡоу. Уиа уаҩ иааиҳәо – Анцәа иажәоуп. Иааҟаиҵо – аҩысҭаа, аџьныш иусуп.

Ноиабр 18, 1995 ш.

Сызхаанхаз аамҭа ахаҿсахьак.
Исгәалазыршәаз зуҭахузеи, аҟыԥ ҳәа сыбла иаахгылеит: 1993 шықәса алагамҭазы акәын. Сытҟәаны сахьыҟазынтә схынҳәын, Ҷлоу ақыҭан, аштаб аҟны сыҟан. Агуманитартә цхыраараҳәа иаарҭиз амаҭәа акәын исшәыз, исышьаз. Скуртка акалҭқәа хьыжәкәыжәын. Икьаҳә-кьаҳәӡа исышьаз сбатинкақәа убасҟак иҿаасҭан, Ҷлоу салаланы сышнеиуаз, абатинка ҵыҩрит.
Ихьҭоуп, асы шьҭоуп, аҷҷаҳәа иҵаауеит.
Уажәы Очамчыра араион аҟны комиссарс дыҟоуп, усҟан Ҷлоу ақыҭсовет деиҳабын, ахшыҩ змоу, абызгьы зҿоу хаҵоуп Кәасҭа Ԥарулуа, убри ахаҵа ҭелк иԥшаан, сбатинка, аԥсы ицламҳәа анеихаҿарҳәо еиԥш, еихаҿеиҳәеит. Ԥыҭк сцахьаны еихырҩит. Апозициа аҟны снеиаанӡа, схынҳәгәышьеит. Ар рымаҭәа рышәны, абџьар ацымхәрас, ачамгәырқәа зкыз ҭыԥҳацәақәак аасԥылеит. Инеихәаԥшы-ааихәаԥшын, аҭаҳмада ихы цеит рҳәазар акәхап, инасывсит.
Иахьа акы сыгуп анысҳәо, убри асахьа аасгәалашәоит. Уи сҳәаргьы, анхамҩатә еиҿкаара злоу ауаҩы дахагылазҭгьы аиааира згаз аҳәынҭқарра, Аԥсны иҟаза мал, акгьы ҟаҳамҵаӡаргьы акыр шықәса ҳныҟәнагон. Ахақәиҭра зауз аӷьычцәа, арҳәыҩцәа, аԥсымҭәқәа роуп. Убарҭ ауаа иаҳа-иаҳа асал рыбжьарҵоит ахшыҩи амчи. Аргамаду иубартә иҟоуп ииашам мҩак ҳшанылаз.
Ноиабр 23, 1995 ш.

Ажурналқәа «Алашареи» «Амцабзи» аредакторцәа Н. Кәыҵниеи С. Ҭаркьыли, сара, ажурнал «Аҟазара» аредактори, ҳахҩык ҳаҟан Аԥсны ахада иҟны.
Ҳзышьҭаз? Иҳахьзеи?
Аибашьра ҟалаанӡа ҳахьыҩназ ахыбрақәа ҳамырхит, ҳдәылырцеит. Ҳара  ҳадагьы, уи ахыбра аҟны иҩнан Ашәҟәыҩҩцәа реидгыла, Атеатртә еилазаара, Д.Гәлиа ихьӡ зху апремиа аиҿкаара, архитекторцәеи акомпозиторцәеи реиҿкаара, ажәакала, жәеиза организациа зыҩназ ахыбра, аԥсуаа рдоуҳатә хәышҭаарас иахьыҟаз, абарҭ аорганизациақәа зегьы дәылцаны, адәахьы иаварханы, ирырҭеит аҵарауаа, Аԥсуа институт захьӡыз. Уажәы аамҭала, Аԥсны Ахада уаҟа дтәоуп. Аҟәыӷацәа ирҳәахьеит, баак хырбгаланы, баак иргылеит ҳәа. Баак аума, жәеиза баа хырбгаланы, баак аргылара ҳаҿуп.
Инацлеит даҽакгьы.
Ҳҵарауаа реиҳараҩӡак урыс ҵарауаауп, цәаҳәак аԥсышәала измыҩуа.
Хышықәса ирықәуп аибашьра еилгеижьҭеи. Зегьынџьара ҳахьнеилак, ажурналқәа рзыҳәан ашәқәа ыҵарбаҟа иаркуп.
Ҳаицәажәараан даара иџьасшьеит, Аԥсны иахьыҟам «Союзпечать». Акьыԥхь зынӡаск игәыгәҭажьуп. Агәра згеит Аԥсны ахада идтәалоу ачынуаа реиҳараҩык рхы мацара ишашьҭоу. Ирыздырӡом ауаа мгәала ишымхәыцуа.
Ҳашҭа иҭалеит еилкаашьа змам аамҭак.

Ноиабр 24, 1995 ш.

Еиҿырԥшрак.
Сџьыбақәа амандаринақәа ҭаԥсаны, еидара хьанҭак саҵазшәа, сынкахәыцуа ақалақь Аҟәа салаланы сышнеиуаз, ибзианы  издыруаз хаҵак даасԥылеит.
– Уахьца уаалеит! Исаҳахьеит Ҭырқәтәыла ушыҟаз. Иубазеи, иуаҳазеи? – снаиазҵааит.
Исаҳаз исҭахқәаз ракәымкәа, зынӡак даҽакы сеиҳәеит.
– Иуасҳәап сыблала избаз. Ихьӡ-ижәла зуҭахузеи, ҳчынуаҩык иԥҳа хаҵа дцеит. Деихреиҵозаап. Илаҭәоу аҩнымаҭәа Урыстәылеи Аԥсни иҟамзаап. Иԥҳәыс аҩнымаҭәа аалхәан Ҭырқәтәыла, аӷба ақәҵара иадынҵәалеит. Абриаҟара аԥара абааигеи ҳчынуаҩы?
– Аилкаара мариоуп – сҳәан, сџьыба иааҭызгеит мандарина цырақәак, – абарҭ сџьыба иҭарҵеит Кәымф Ломиеи Нели Ҭарԥҳаи. Дара рҿынтәи саауеит. Руадаҿы иҩнаԥсоуп, Гәылрԥшь џьара иларҵазаарын, аҟәыд, аџьықәреи. Рҩыџьагьы  рыԥсҭазаара азкуп ҳлитература, ҳбызшәа аизырҳара, аиқәырхара, рыҷкәын заҵәы деибашуьан. Аҩыџьагьы ироуа ауалафахәы аӡәы иифаша иазхаӡом, – сҳәан, инацысҵеит урыс бызшәала, – равенство – фольклоруп, ҟаҵашьа амам, аха араиҟара аиҟарамра ҟамлацызт. Аҳцәагьы рмаҵуцәа акрырҿарҵон.

Ноиабр 26, 1995 ш.

Ныҳәоуп. Аусура иамшым, абжьааԥны аус аауазшәа. Аԥсны аконституциа иамшуп. Шықәсык ахыҵит. Асаби аныҟәара далагоит шықәсык анихыҵлак. Убасҟаноуп ианеилукаауа дцыркьу дцыркьыму.
Ҳконституциа излаҳәо ала, Аԥсны Аҳәынҭқарра – Аԥсны Ахада иҳәынҭқарроуп. Амцхә ирацәаны азинқәа имоуп «Аԥсҳа». Уи аҩыза  Аконституциа рымаӡам амонархцәа, аҳцәа. Ажәларгьы ирзеицәахоит, иара, Аԥсны Ахада ихаҭагьы иаԥхьаҟа изеицәахар ҟалоит. Ауаҩы даанызкыло мчқәак ыҟазароуп. Иааиҭаху, ихы иааҭашәо аҟаҵара азин иуҭар, ихгьы ҭаирхоит иҳәынҭқаррагьы изгәамҭаӡакәа ихыбгалоит. Изхыбгалазеи СССР дуӡӡа? Гәаанагара заҵәык аҳра ауан. Аҳра ауан партиа заҵәык. Уи агха дуӡӡа инацҵаны иҟаҵоуп Аԥсны, партиак аҟны иаанымгылакәа, аӡәы заҵәык ихатәы гәаанагара анагӡара.
Иааркьаҿны даҽакала иуҳәозар, ажәлар иртәым конституциоуп, даара имыцхәцәаны азинқәа имоуп Аԥсны Ахада. Закәанла. Иагуп даҽакгьы. Изакәызаалак џьара акала ианыԥшуам изтәу изакәу милаҭу. Иашоуп, иаҳәоит Аԥсны Ахада даԥсуазароуп ҳәа. Уи азхаӡом. Даараӡа сацәшәоит уажәтәи ҳаиҳабы ажәлари иареи еиҿанагалар ҳәа. Еиҳараӡак изыхҟьо ауаҩы дыхьчаӡам.
Жәытәнатәаахыс аԥсуаа ҳаиқәырханы ҳаазго ажәлар реизароуп. Уажәазы ажәлар рыбжьы рымхуп.
Уигьы ԥышәара ҿыцуп.

Декабр 12, 1995 ш.
Ишеит, ихәлеит.
Уԥсҭазаара мышкы ахыҵит.
Марцхалк иадамхаргьы бзиарак узыҟамҵеит.
Ихьааумган.
Уахыки-ҽнаки цәгьарак ҟаумҵазар, убригьы бзиароуп.
Асахьаркыратә литература саҟәыҵижьҭеи акрааҵуеит, аха апублицистикаҿы акы насҳәақәан, ҿахәҳәагас исыман. Уигьы саҟәыҵит. Саҟәыҵит мчыла.
Аӡлагара аангылар ауеит аӡы аҵабаны, аха иаангылар ауеит аӡы  аҵангьы.
Сара сыӡлагара хәыҷы аӡы аҵарбаны, мчыла иааныскылеит.
Исҳәеит схазы: «Ҿумҭын, абзамыҟә!»
Сгәы иқәыҩуеит даҽа бжьык: «Избан, сзыбзамыҟәузеи?!»
Еиҿаҳаит схи-сыхшыҩи, сгәи-сыԥси.
Ҳаззықәԥоз ҳазшаз иҳаҭәеишьеит, аха…
Ахәанаа ԥа дроун, агара роуам.
Сымлакҩакуа агәра згеит акы: аԥсуа қәра акәым, Мафусаил иаҵкыс нысҵыргьы уаҩҵас иҟоу аҳәынҭқарра сшахаанымхо. Асоциализмқәа иреицәоу акәын ҳара ҳҿы иҟаз.
Уажәазы ҳара ҳҿы иҟоуп иреицәоу адемократиа. Уи  еицаҳзеиԥшуп иацтәи асовет уаа.
Ҳара, аԥсацәа ҳзыҳәан инацлеит даҽа рыцҳарак: ҳҵас-ҳқьабз бзиақәа уаацәшәартә илаҟәит. Иаҳа-иаҳа амч роуеит иаҳзеицәоу аҵас-қьабзқәа.
Иаха ленинградтәи аҭел дысзасуан сҩыза ду Рауф Аиба.
– Шәышԥаҟақәоу? – ибжьы нҭыҩит аҭел.
– Иуасҳәарызеи?! Аӡын ашьҭахь, аҵаа анӡыҭлак, ахәда кьынааӡа иҩагыло ашәҭ иаҩызоуп Аԥсны, – сҳәеит.
– Ухаҭа, ухаҭа ушԥаҟоу?! – хьаас иҟаҵаны ҿааиҭит Рауф.
– Аарҩара иқәнакыз аҵиаа саҩызоуп, – сҳәеит.
– Ирҳәозеи аинтеллигенциа? – днасазҵааит.
– Излеиԥшымзеи агаӡеи аҟәыши? Агаӡа ииҳәо аҟәыш ичҳауеит. Аҟәыш ииҳәо агаӡа изычҳауам. Уаҳа иуасҳәарызеи?

Ианвар 28, 1996 ш.

Иаагәоуҭартә аҽыԥсахра иаҿуп аламыси аԥсуареи ҳәа ҳзышьҭоу. Иаҳа-иаҳа аиааира агара иаҿуп хи-ԥси азхәыцра. Баша ирымҳәеит: «Ацәгьа ҟазҵогьы – ихазы, абзиа ҟазҵогьы – ихазы».
Ишԥаԥсыхәо ақьиара?
Мышқәак раԥхьа чарак аҟны сыҟан. Еидтәалақәаз ҭамадак далаҳхит. Хаҵак диныҳәон. Еиҳараӡак инаҵшьны иара изыҳәан дахцәажәон иқьиара. Саргьы ибзианы дыздыруан уи ауаҩ. Ииашаҵәҟьаны уаҩ қьиоуп. Ашьжьымҭан дуԥылар, аҽнынтәарак угәалаҟазаара бзиазаауеит.
Аха ақьиарагьы иацзароуп аҟәыӷара. Дқьиоуп, аха дгаӡоуп ҳәа анацырҵа, уигьы аҳарамра аҵкыс уамак еиӷьым.
Ҳҭамада ииныҳәоз, асасцәа аниҭаауа даара деигәырӷьоит. Днаулаҳәаҵаны аҩныҟа умҩахигоит, уахьиртәаша изымдыруа, дувагьежьуеит. Аха иаарласны игәоуҭоит иԥҳәыси иареи ишеибарҟәынд-ҟәындуа. Иҟалазеи? Иԥҳәыс гәаҟ иҟалҵара лзымдыруа, днапырҟәыҷы-шьапырҟәыҷуеит. Илыхьзеи? Асас  дымҩахигеит лхаҵа, арахь лара инаимҵалыргыло ҳәа акгьы лымам, убасҟак дӷаруп, избанзар лхаҵа даашьаҩуп, инапы нышьҭыхны акгьы иуӡом.
Аџьабаа уасхырс измам, зԥашәқәа ҽеим ашәыр-ҵла иаҩызоуп, абӷьы ԥшӡарагьы, акгьы ҿалаӡом.

Февраль 14, 1996 ш.

Абазацәа ажәаԥҟак рымоуп: «Бзиара злам, цәгьарак ыҟам», – ҳәа. Аҭара сахьиз схәыҷра ахьымҩаԥысыз ҳанхара зегьы ҳаӷацәа ианырблы, сан аҩныҟа даазган, уажәазы сара сҟны, Аҟәа дыҟоуп. Сызхара дызбеит. Ажәлар рҳәамҭақәа бзианы илдыруеит, лшьа илами Иуа ду Кәаӷәаниа!
Иаха исалҳәаз ҳәамҭак, ишаалҳәаз ианысҵеит.
Дыҟан, иҳәеит, нан, нхаҩ бзиак. Зчеиџьыка дууз, хыла-хшарала уҳәа зегьрыла Анцәа дыззылԥхаз.
Абри ауаҩ, нан, лҳәеит, қьырса адырҩаҽны, амш мышьҭабзиа ҳәа изышьҭоу, аԥшәма ихаҭа шаанӡа дҩгыланы, раԥхьа шьапымш-напымшла ҳәа иҭаацәа аниныҳәо, иҳәеит, ашарԥаз дҩагылазар, ашҭа днықәыԥш-аақәыԥшзар, иҳәеит, шьапышьҭақәак ибеит. Асы ҟәашәӡа иахьышьҭаз, дыԥшызар, иҳәеит, шьапышьҭақәак ануп.
Џьоукы иашҭа инҭыс-ааҭысны ицеит, иҳәеит. Ари агәылацәа ракәым, аешьа гәакьагьы аԥшәма игәашә иара иааиртаанӡа дахьымнеиуа, иҳәеит, даараӡа иџьеишьеит, иагьицәымыӷхеит, иҳәеит.
– Ҳаи, сара сгылаанӡа, сгәашә дҭаланы имышьҭа сықәыршәаны, дызусҭада ицаз, – иҳәан, абри ашьҭа дхыланы, дишьҭалеит, иҳәеит.
Дцо, дцо, акыр деимдахьаны, агәаҩара, абна лашьцара днылаԥшит, иҳәеит.
Убри аамҭазы ҿыҭбжьыкгьы иаҳаит:
– Уара узышьҭоу ҳара иаадыруеит. Уца ушьҭахьҟа. Уҩны уахьнеиуа, уҭаацәа зегьы уразҵаа абасеиԥш: амал акәу, ауааԥсыра ракәу иаҳа ишәҭахузеи? – ҳәа, нас аҭак иуарҳәо ҳзаацҳа.
Дааит, иҳәеит, ари ауаҩ иҩныҟа. Иҭаацәа ааԥшхьеит, аха имгылаӡац, изыԥшуп.
– Уабаҟоу, бабадухеит, ишыҟауҵац еиԥш, заа угылеит, ашҭа уҭалеит аҩнқәа рышәқәа аауртуеит ҳәа ҳаԥшны ҳиоуп, ҳгылом, ҳкарахеит ҳшыԥшыз, иухьзеи? – инаиазҵааит, иҳәеит.
Иҭаацәа, иҷкәынцәа, иԥҳацәа, имаҭацәа, иҭаацәа зегьы ҩаиргылан, инеилартәаны, ус дразҵааит:
– Аԥааимбар абас шәзааицҳаит, уҭаацәа рҿы шәнеицәажәаны, иалшәх, иарбану иаҳа ирҭаху, амал акәу, ауаа ракәу иалырхырц ирҭаху ҳзаарыцҳааит иҳәеит, нас ирҳәо риҭоит, – иҳәеит, аԥааимбар. – Ишәҭахузеи, иалышәхуазеи? – днаразҵааит.
Џьоукы ахьы ҳҭахуп рҳәеит, џьоукы, арахә ҳаиҭааит, даҽа џьоукы – аҩны, анхара…
Ҭаца еиҵбы хәыҷык ааигәа иҩны днанаган дыҟазаарын, убри ланхәыԥҳа ус налалҳәеит: «Бабаду аԥааимбар иеиҳәааит ҩ-ажәак: ауааԥсыра, аҳәатәеиқәшәара. Уаҳа аҭахӡам», – ҳәа. Ари лабду иалҳәеит, иҳәеит. Аҭаҳмада дцеит, иҳәеит, агәаҩара, абнараҿ аԥааимбар ибжьы ахьиаҳаз, иҳәеит.
– Иуҭахузеи, узыҳәозеи? – ҿиҭит, иҳәеит, аԥааимбар.
– Ауааԥсыра, нас аҳәатәеиқәшәара, уаҳа акгьы сҭахым, – ҿааиҭит, иҳәеит, аҭаҳмада.
– Уажәааигәа ҭацак дҿыцны уҩны днанагеит, убри аԥааимбарцәа даҳхылҵит. Уца, умалгьы умаз, ауааԥсырагьы уоуеит, аҳәатәеиқәшәарагьы ҟалоит уҩныҵҟа, – ҳәа наиаҭаркит, иҳәеит, аԥааимбарцәа.
Сан лажәабжь даналга, хатәы гәаанагарак нацылҵеит.
– Нан, иумбои, аа, абыржәтәи ҳаибашьраан ҳаиқәнархеит аҳәатәеиқәшәара.
Февраль 29, 1996ш.

Аԥсуа телехәаԥшрала ажәақәак сҳәеит. Иҳәатәыз абжа аиҭабжагьы сымҳәаӡеит, аха исҳәазгьы иагдырхеит. Ибжам-ҽамны ирышьҭит. Асовет цензура аԥсы ҭоуп. Ишәарҭоу даҽакуп. Иацтәи асовет уаа, атәитәыхқәа, иаахтны ацәажәара ҳцәыӡхьеит.
Ишԥаҟаиҵеи Моисеи ижәлар Мысра атәра ианацәига?
Ҩынҩажәа шықәса ацәҳәыра иманы дықәын, атәра злааӡаз раџьал ааины иԥсаанӡа, зхы иақәиҭны иааӡоу еиҵагылаанӡа.

Март 18, 1996 ш.

Ашьыцра бзиа, ашьыцра бааԥс… Аҩбагьы еилаӡҩаны схы-сгәы иҭагьежьуан арҭ амшқәа рзы Шәача сахьынӡаҟаз.
Асовет мчы ахаан Шәача, Урыстәылатәи апровинциатә қалақь хәыҷы, адоуҳа аганахьала, амҟәыба иаҩызан, иҭацәын.
Аҟәа, аӡы иҭыршьыз акәапеишәа иҭәын зегьрыла. Иаҳҳәап, шықәсык, сезонк иалагӡаны ԥшьба-хәба спектакль ықәнаргылон Аԥсуа театр, убасҵәҟьа иааҟәымҵӡакәа аспекатакль ҿыцқәа ықәдыргылон аурыс театри, ақырҭуа театри.
Ақырҭуа театр анысҳәа, ҩажәак еихысҳәаалоит, уажәааигәа Аурыс театр ҳавсны ҳнеиуан Аҟәа. Ҳаадгылан:
– Иугәалашәома, ари ахыбра аҟны, ақырҭуа театр аныҟаз. Аԥхьа акыр мшы-ҵхы итәаны азабастовка ҟарҵон ақырҭуа националистцәа. Еиҳарак итәаз аӷьычцәеи акаҳԥцәеи ракәын. Џьоукы аԥара рырҭон, уахынла акрырҿарҵон, – ҿааиҭит, исыцыз сҩыза.
– Иззықәҵоз ҟарымҵеи! Дара рнапала ртеатр наӡаӡа ашә аркны, аурысцәа ирырҭеит. Абгахәыҷы шкәакәеи, амшә-еиқәаҵәеи анеиқәԥа, аԥсуаа ибзианы ирҳәахьеит: «Мышә ҟәыш дҟәышуп», – ҳәа, сҳәеит, – аха инацысҵеит хьаас исымаз, – ақырҭуа театр, аӡы зҵалаз ахәышҭаара иаҩызахеит, аха ҳара, ҳаԥсуа театр? Асовет автономиатә республикақәа рҟны ирымақәаз атеатрқәа  иреиӷьыз ҳаман, Анцәа иџьшьаны, иахьагьы иҳамоуп уи ахыбра, аха ахыбра зуҭахузеи, быжь-шықәса раахыс иқәдыргылахьоу спектакль заҵәык ауп. Уигьы узеигәырӷьаша акәым.
Сазыхынҳәып сызлацәажәоз иахьатәи Шәача.
Даара срыҵашьыцуеит шәачаа.
Иацы сыҟан ацирк аҟны. Иахьа сыҟан ацәыргақәҵа ссир аҟны.
Санкт-Петербург Аурыс музеи аҟнытә иааргазаап хҩык асахьаҭыхыҩцәа дуқәа: И.И. Шишкини, М.К. Клодти, М.К. Маковски раԥҵамҭақәа.
Азал аҟны, слеиҩеиуа арҿиамҭа ссирӡақәа санрыхәаԥушаз, схы иҭагьежьуан хшыҩҵакык. Мал-мазаралеи доуҳала абеиареи абанӡеидҳәалоу?
Анхара-анҵыра, афатә-ажәтә, аҽеилаҳәара уҳәа, ажәакала, амал-амазара аганахьала зегьрыла ибеиазма Италиа  иалиааз асахьаҭыхыҩцәа дуӡӡақәа, иаҳҳәап: Леонардо, Рафаель, Микеланджело, Тициан, Ботиччели, апоет дуӡӡа Данте?
Ҳазыхынҳәып, Шәача ицәыргақәҵоу асахьаҭыхыҩцәа раԥҵамҭақәа рышҟа. Рыхҩыкгьы иит, рырҿиамҭа мҩаԥысит азеижәтәи ашәышықәсазы.
Хыԥхьаӡарала имаҷӡаз ҭауади-аамсҭеи раамышьҭахь, егьырҭ зегьы даараӡа иӷарын. Аха Урыстәыла аҳра ауан доуҳала абеиара.
И.И. Шишкин иаԥҵамҭақәа рҟнытә, еиҳараӡак исгәаԥхеит «Аи-Петри». Иугәаланаршәоит Аԥсны ашьхақәа, еиҳараӡак Сакьан. Аԥсаҵлақәа рыккара уҵаԥшуеит.
Ҵакыла даара дизааигәоуп М.К. Маковски, еиҳараӡак иаԥҵамҭа «Аԥсабара азгәыбылҩы». Урҭ дырцәыхарам М.К. Клодти. Уи иаԥҵамҭа «Аурыс қыҭа» иахьа иҭихызшәа ауп ишыҟоу.
Ажәакала, Аҟәа аасҭа, Шәача Парижхеит.
Уажәазы Аԥсны амхы бзиа лаҵоуп, адгьыл кәазаҿы, ибзианы арашәашьа ҳақәшәар.

Март 27, 1996 ш.
Гәҭахәыцра хәыҷык.
Агәра згеит: аибашьра иалахәыз, изхызгаз, згәыцә аҵәымаӷ алахаз аҵла даҩызахоит, иԥсы ахьынӡаҭоу дзацәцом, изынхоит.
Убла ихыҵуам: ашьа зыцрашу, ишьны икажьу уҩызцәа, агәыҭҟьареи агәаӷи ирбылуа аибашьыҩцәа, ҿымҭ, зӡамҩақәа алабжышқәа рхьыкәкәо, амедеиҳәшьацәа.
Ишԥаҟауҵои, дара, ҳҭыԥҳацәа аӡәырҩы зыхнымҳәит, уара уеиқәхан, адәы уқәуп. Ухы уамеигӡеит, ухьамҵит.
Иубеит аԥсра. Иухароузеи?! Аха зны-зныла ухы агарҭа умоуа гәыкраха иусуеит. Аимдара уалагоит уҩызцәа абыржәы-абыржәы инауԥырҵызшәа. Агәра узгом даҽакгьы: аибашьра уаҳа ишыҟам. Уимоу, иахьеилгаз угәамԥхошәа уҟалоит.
Уҽанааурҭынчлак, еиҭа иужәлоит агәыкра, агәхьаагара. Еиҭах ргәаларшәара иувыршьааз уҩызцәа, еиҭах…
Абыржәоуп, аибашьра еилгеижьҭеи шықәсқәак ҵхьаны, ианеилыскааз шаҟа ахьаа агәылоу А. Твардовски иажәеинраалак…
Саԥхьеит сеиҭаԥхьеит, нас еиҭазгеит.
Абар иара:

Издыруеит, иҟам исхароу		
акымзара акгьы,
Иахьымааз егьырҭ, 		
аибашьрахьтә еибганы,
Иқәыԥшӡаз џьоукы,		
џьоукы қәрала еиҳаз,
Аибашьра адәаҿы		
наӡаӡа иахьынхаз,
Реиқәырхара шсылшоз,		 
аха ишысзыҟамҵаз акгьы,
Шьҭа иҳәатәу уи акәым,		
аха уеизгьы, уеизгьы, уеизгьы…

Саԥхьеижьҭеи акыр шықәса ҵуан, агәра ганы сыҟан, аибашьра анеилга иаарласны иҩит ҳәа. Шаҟа иџьасшьазеи, аибашьра еилгеижьҭеи жәеиза шықәса анҵы ашьҭахь ишиҩыз анеилыскаа.
Ус анакәха…
Уаӷацәа ирылымшеит ууаҩра ашьра.

Март 29, 1996 ш. Ахәаша.

Аԥсацәа ҳдоуҳатә культура аҭоурых ианылоит ари амш, еиқәаҵәоу мшны.
Идыру усуп: акультура ахкқәа зегьы иреиҳау ажәа ауп. Ашәҟәы Ԥшьа аҟынгьы иҳәоуп «раԥхьаӡа иҟан ҳәа ажәа». Ажәа алоуп ауаҩра шалагаз.
Ажәа изырҿио, изызҳауа ажәлар рҿаԥыц ҳәамҭоуп. Рҿаԥыц ҳәамҭа иахылҵит аҩыра, ашьҭахь асахьаркыратә литература.
Аԥсуа ҩыра, аԥсуа сахьаркыратә литература ҳамамызҭгьы 1921 шықәсазы Аԥсуа ҳәынҭқарра ҳауӡомызт. Хыԥхьаӡарала ҳара ҳаҵкыс акырӡа еиҳан агырқәа, аха Еидгылоу ареспублика мацара акәым, автономиагьы рмоуӡеит, избанзар дрымамызт Дырмит Гәлиа.
Уажәы, ажәлари Анцәеи ирыбзоураны иҳауз ихьыԥшым Аԥсны Аҳәынҭқарра, изхылҵыз, ԥашәс, уасхырс иамоу аԥсуа сахьаркыратә литература ауп. Уи ҳара ҳзыҳәан ан лгәыԥҳәыхш иаҳзаҩызоуп. Уи  зырҿио, ҳәарада, ашәҟәыҩҩцәа роуп.
Абарҭқәа, еицырдыруа афактқәа зысҳәо, изыхҟьақәаз аҳәара иаҭыԥым, аха афакт – фактуп. Ахьаԥарч зхылҵыз иахәлаӷӷуан ҳәа, ҳиааира ду ашьҭахь, ихҭаркит, иаарылшо зегьы ҟарҵоит аԥсуа литература, аԥсуа шәҟәыҩҩцәа раҳаҭыр аларҟәразы.
Жәааҩык ашәҟәыҩҩцәа ҳнапы аҵаҩны акьыԥхь ианаҳҵеит адырга ҿыцқәа алагалара, аԥсуа ҩыра даара иазеицәоуп ҳәа. Аԥсуа шәҟәыҩҩцәа ражәа иазымхәыцӡакәа, ателехәаԥшрала ирыларҳәеит адыргақәа фба шаларгало.
Аҵарадырра аганахьала, иаҳҳәап, зегьрыла ииашазааит, аха аԥсҭазаараҿы зегьрыла иаҳзеицәоуп, анагӡара аҳәынҭқарра иалшартә иҟам, еиҳараӡак ҳаамҭазы.
Теориала ииашами акоммунизм аргылара, аха аԥсҭазаара иамуит, избанзар аԥсҭазаара иамоуп ахатәы закәанқәа.
Даараӡа иџьоушьаша даҽа фактк. Иҳамоуп ашәҟәыҩҩцәа, аҵарауаа, абызшәа дырцәа. Аӡәызаҵәыкгьы даларымҵеит анбан ҿыцқәа реиқәыршәара.. Арҭ афактқәа иуарҳәои? Ашәҟәыҩҩцәа, иааизакны асахьаркыратә ҩымҭа ҳаҭыр ақәымҵара. Ҳбызшәа иацәнымхошәа ирҳәақәо амҟәыба иаҩызоуп.
Англиа избахьеит шәыр хкык, иахьынтәааргаз сыздыруам. Ԥшрала-сахьала иҿаасҭоуп, баҩхатәра змамыз сахьаҭыхҩык иҟаиҵаз џьушьап. Уи мацароума! Иԥуҟар, акәтаӷь шаҟәа аҵкыс еицәоуп иахылҵуа афҩы. Уацҳар, афара уалагар, убасҟак ихаауп, узхара иузыфом. Убри ашәыр, дуриан, исзаҩызахеит Аԥсны. Агха ду ҟасҵеит, аибашьра ашьҭахь, сҭаацәа сыманы, сықәҵны сахьымцаз.
Аибашьра… Ареволиуциа…
Иахьеиԥшқәоу даара ирацәоуп. Ҿырԥштәқәак. Ареволиуциа ашәаҳәаҩ,  «Буревестник револиуции» ҳәа ззырҳәоз М. Горки, ареволиуциа ашьҭахь, ихы кны, Урыстәыла кажьны дықәҵны дцеит.
Апоет ду, апоема «Жәаҩа» зҩыз А. Блок, ареволиуциа ашьҭахь ииҳәазеи? «Россию я люблю ненавидящей любовью».
Схы сазҵаауеит: «Анцәа иумҳәан, аха уан гәакьа деилагар, ишԥалзууеи?» Иухоумыршҭын ирҳәахьоу: «Зан дыҟам иӡыхь мҳаҵә адәахьы икаҭәоуп».
Ашәҟәыҩҩцәа ҳабџьар – ажәа ҳамырхит.
«Сара исылшоз аҿыҭра акәын, ишсылшоз ала ҿысҭит, аха имшазар сара исхарагәышьоузеи?!» – аҳәеит арбаӷь.

Март 30, 1996 ш.

Сан дызхааныз, илдырқәоз ажәаҳәацәа, ашәаҳәацәа, акәашацәа уҳәа ҳашрылацәажәоз, ус ҿаалҭит:
– Аԥхьарца азырҳәақәоз зегьреиҳа дреиӷьын Аҷандаратәи Жана Ачба. Ҳаиуацәан. Длашәын. Дшылашәызгьы, аҽы дақәтәаны, Аҷандарантәи Кәтолынӡа днеиқәахьан, Аҭарагьы даахьан.
– Шәызлеизыҟаз? – сналазҵааит.
– Санду Маршьан-ԥҳан (Сан лан, сан Аҭәмаа-ԥҳан), Аҭаратәын. Маршьан Шьырмбеи иаҳәшьа лакәын. Сан Минушьа лыхьӡын, лаҳәшьа гәакьа Аҷандара Ачаа дрыман. Убри, Аҭаратәи Маршьан-ԥҳа илыхшаз иоуп Жана Ачба, аԥхьарцарҳәаҩы, алафҳәаҩы. Ҭауади-аамсҭеи ибз иацәшәон. Анхацәа ҳаҭыр ду иқәырҵон. Ирҳәоит, данԥсы иваржит ҳәа иԥхьарца, – лҳәеит.
Аҵыхәтәантәи лажәақәа – «данԥсы, иваржит аԥхьарца» – ҳәа илҳәаз, аӡаӡ еиԥш сгәы инасит. Жәытәнатә аахыс ҭоурыхла ахәыцра ҳцәымӷын. Даара иџьоушьартә иҟоуп, аԥсҳацәа дара ртәы зҳәаша акымзара акгьы ахьаанымхаз. Иабаҟоу рнышәынҭрақәа? Иҟалап агәра ганы иҟазҭгьы, анарцә аԥсҭазаара ыҟоуп ҳәа? Убри азыҳәан акәзар, Жана Ачба иԥхьарца зиваржыз? Ималқәа иреиӷьыз иара ирҭеит, аха идырҳәит аарцәы иҟақәоу.
Угәы иахәаша, ҭоурыхла ҳхәыцра ҳаамҭазы акырӡа еиӷьхеит аԥсацәа. Даараӡа сеигәырӷьеит, Гәдоуҭа иахьеиҿыркааз аибашьра иазку амузеи. Убасҵәҟьа амузеи аиҿкаара иаҿуп Тҟәарчал. Ахәышҭаара хада – Аҟәа, иҳахьыз ҳзымдыруа, иаҳа-иаҳа аҭацәра иаҿуп, анышәынҭрақәа, уаҳа акгьы. Иааизакны иуҳәозар, доуҳала аҭацәра ҳаҿуп, реиҳараӡак аԥсуара аҟны. Ҳчарақәа рҿы, аԥара ашәара, иуфо ахә ушәоит, уаҳа акгьы унаҭом ҳчара. Ажәа «аҿыхтыԥса» иаҳа-иаҳа иаҳхашҭуеит. Аха сақәгәыӷуеит аԥсуара – аԥашә еибгоуп ҳәа.

Маи 17, 1996 ш. Ахәаша.

Сҩызцәаки сареи ҳаиқәшәан, акраамҭа ҳаицәажәон. Хьаас иҳамоузеи? Аԥсны аекономика шьҭыхшьас иамоузеи? Ҳнапхгаҩы, ҳԥыза ду, иааикәыршаны идиртәалароуп аекономистцәеи аиуристцәеи. Урыстәылеи Аԥсни реизыҟазаашьа иаҳа еиӷьтәтәуп. Кремль иаҳәо ҟаҳамҵар, иааҳакәыршаны ҳгәашәқәа адыркуеит.
Иҵегьы ҳазлацәажәоз – ҳԥыза ауаа амцхә ицәцеит. Ианаамҭоу иаанкыламзар, иҟалоит анархиа. Аӷьычцәа, арҳәцәа, ақәылацәа иаарҭаху ҟарҵоит. Аанкылашьас иамоузеи? Аԥсны аҳәаа рыхьчоит Урыстәылатәи ар. Ҳара иҳамоу ар, амилициа ароль нарыгӡалааит, ҳажәлар рыхьчалааит. Аибашьыҩцәа – аҿарацәа еизганы драцәажәааит Аԥсны Ахада.
Азҵаарақәа, тезис ҳасабла, ақьаад ианҵаны, сара исыдырҵеит В.Г. Арӡынба сиацәажәарц. Еиҳараӡак иҳәатәуп анхацәа рҭагылазаашьа атәы.
Ҳаилатәараҿы ҳалацәажәеит, Аԥсны аинтеллигенциа ахеидкыла ашҟа ауаа ҿыцқәа рыдыркыларц. Иҳадаҳкылеит аҵарауаа, асахьаҭыхыҩцәа, анхацәа нагақәа.
Алкаа схазы: аоппозициа ашҟа аиасра ҳаҿуп. Дыԥшаатәуп қәрала саҵкыс еиҵбу, аполитика ду иазааигәоу. Аполитикатә партиа анапхгареи ашәҟәыҩҩреи реилагӡара ҟаҵашьа амаӡам. Аха уажәазы исыдырҵаз ҟасҵароуп.

Маи 18, 1996 ш. Асабша.

«Ажьа абахә иацәгәышуан, абахә ажьа ыҟасгьы аздыруамызт» сҳәан, шаанӡа сҩагылан, тезис ҳасабла изҩит ҳԥыза ду иасҳәақәаша.
Мчыбжьык, жәамш рыҩныҵҟала, ибзианы издыруаз, исҭынхацәаз, зуаҩра иҭагылаз ԥшьҩык (Роф Кәаӷәаниа, Шлатр Ҭаниа, Иван Абыхәба, абаҩхатәра ду злаз апоет Кәасҭа Герхелиа) ахацәа ргәы иаганы, рыԥсҭазаара иалҵит. Урҭ сара издыруаз. Исзымдырқәо шаҟаҩы!
Иҟалазеи?
Аҵла иалыҩрыз, амаҭ ицҳаит ҳәа, аибашьраан иҳахьыз ҳзымхошәа, аԥсцәаҳа даҳчычеит.
Аибашьра хлымӡаах ҳалҵын, аԥсҭазаара џьаҳаным ҳҭаҳаит.
Еилаӡҩеит, аӡеи аҩеи реиԥш, аурыс биурократиеи аԥсуа иусушьа амдырреи.
Иаха, иаалашьцахьаны, Кәасҭа Герхелиа дахьыкҿоу ҳцеит ԥыҭҩык. Дахьынхоз аҩни Аҟәа амилициеи аанда рыбжьоуп.
Ашҭаҿы ҳашгылаз, адунеи тҟәацызшәа, хырзаманк ԥжәеит. Амилициа ирылатҟәацит нырҵәагак. Абандитцәа реихсма, дара ирцәыԥжәама, Анцәа идырп. Аӡәы, изларҳәо ала, Кәакәасқьырын, уаҵәҟьа дашьит, даҽаӡәы иблақәа ҭнахит, Бигәаауп рҳәеит, егьырҭ ахәра ӷәӷәақәа роуит.
Аҳауа убасҟак иҟәыкит Аԥсны, уԥсы ухәлахоит.
Уажәы ҳашцо ҳцозар…

Маи 20, 1996 г. Ашәахьа.

Ҳабацәа-ҳҟәыӷацәа ирҳәаз ажәаԥҟа, аԥсҭазаараҿы иахьа схазы инасыгӡеит. «Аӡы сҭахысит», аха иҟоуп даҽа ҟәыӷарак- гәеиқәҳәалак: «Аӡыкәт – ахаҳә ирыцлап, аӡыкәт – аҩызцәа ирыцлап».
Арҭқәа зегьы гәырԥсаҳәагоуп, сгәы рҭынчны сыцәалап.
Иахьа сыҟан ҳԥыза ду, Аԥсны Ахада иҟны. Абжьааԥны аҵкыс иаҳа иҽаархьшәашәаны сидикылеит блала мацара акәым, ажәалагьы. Аҵәы налаҵаны:
– Шәызҿуи уаҟа, уҩызцәеи уареи? Иахьӡузеи, иара, шәорганизациа? Аа, исгәалашәеит «Ассоциация интеллигенции Абхазии».
– Ҳазҿыц ҳаҿуп. Шәусура ду аҟны акыр ҳшәыхәозар ҳәа, иҳалшо ҟаҳҵоит, сыззаазгьы убри азыҳәаноуп, – сҳәан, сҽаанкыланы, саԥхьа астол инықәысҵеит стезисқәа зныз ақьаад.
Иааркьаҿ-ааркьаҿны срылацәажәеит хьаас-гәҭыхас иҳамоу сҩызцәеи сареи.
Ихы азышьҭны, ҿымҭӡакәа дӡырҩуан. Гхас исыхьыз, игәы иалсыз анхацәа рызҵаара саналацәажәоз исҳәаз.
– Ақыҭақәа аҭацәра иаҿуп. Еиҳарак изыхҟьо аӷарроуп, – анысҳәа:
– Аус рулар, аԥара дмырҳауеи, – иҳәеит.
– Иаадрыхуа ачаи, аҭаҭын, амандарина уҳәа, иаарымоу зегьы жьаны ирымхны иргоит абжьахәаахәҭцәа, акгьы рырҭаӡом. Убасҟак иӷархеит, ирызхаша амхы рзыламҵо. Излаархәои абензин, асолиарка?! Атракторқәа ирырҭо рымаӡам, – анысҳәа, иаасцәымыӷхеит иахьиасҳәаз.
– Иҳамам аԥара, иҳамам!
– Анхацәа рыжәҩа иқәтәоу ачынуаа мыцхәы ирацәаҩхеит, – абарҭ ажәақәа роуп еиҳарак игәамԥхаз. Уинахыстәи ҳаицәажәара зынӡаск даҽа мҩак иананыла, сҽааныскылан, иџьабаа ду ҳаҭыр нақәҵаны, ажәа ԥхақәак иаҳәаны сындәылҵит.
Исыцәмаҷхазаап анаалара, толерантность ҳәа схазы саахәыцын, стезисқәа зныз ақьаад ааԥыжәжәаны аурна инҭасыԥсеит, аха еидарак сааҵыҵит.
Ирмаананы акәымкәа, иаҳа иаахтны иуҳәозар, ҳԥыза ду баша сиацәажәеит. Игәы нсырхеит, уаҳа акгьы. Иааиҳәо аҿы хьаҵшьа издырӡом. Уи аҟазшьа иабзоуроуп ҳиааира ду. Аха аҭынчраан иаҳзеиқәмырхар ҟалоит. Еилыскааит даҽакы. Иԥсҭазаара зыхҭниҵо ажәлар цқьа издырӡом. Аурыс инаало, аԥсуа ицәтәымуп.
Ажәакала, еилкаашьа змам хҭысқәак мҩаԥысуеит ҳаҩныҵҟа.
Уигьы ԥышәароуп.

Декабр 2, 1996 ш.

– Дыҟан, иҳәеит, нан Ҟыӷа ҳәа, Кәыҵниак, – ҿаалҭит ҳашцәажәоз сан, – ачеиџьыка ду змаз, ақәа бзиа нызҵыз уаҩ ҟәыӷан, ажәытәи аҿатәи дырхаанын, ацәгьеи абзиеи ибахьан. Абри иазҵааит:
– Ҟыӷа, уара ухаан аамҭа акырынтә аҽеиҭанакит. Аҳәынҭқарцәа аӡәымкәа ҩыџьамкәа иуаҩухит. Уара узхааныз аамҭақәа рахьтә зегьреиҳа еиӷьыз, зегьреиҳа иеицәаз арбану?
Аҟәыӷа ду Ҟыӷа даахәыц-хәыцын, ус ҿааиҭит, иҳәеит:
– Дад, гра змам ауаҩԥсы дыжәбахьоу? Усеиԥш дыҟаӡам. Грак-грак зегьы ирымоуп. Бзиарамзар цәгьарак ҳәа иламкәа ауаҩы Анцәа дишаӡом. Убри иаҩызоуп аамҭагьы, аҳәынҭқаррагьы. Грақәак змам, цәгьарақәак злам аҳәынҭқарра, аамҭа ауаатәыҩса иҟарымҵаӡац, аринахысгьы ирзыҟаҵоу сыздыруам. Убарҭқәа уаҩ дазхәыцны, исҳәо убри ауп, дадраа, зегьреиҳа еиӷьуп уара ухы зынурнаалаз аамҭа.
Ианвар 5, 1997 ш.

Статиак зҩын, искьыԥхьын, аҭыӡшәа ӷәӷәаны иалҵит.
Џьоукы сызгәааит. Даҽа џьоукы гәыкала исыдырныҳәалеит.
Аха урҭ ракәым сзырхәыцыз. Ииашаҵәҟьаны сара сзыҳәан абзиа иҭахуп ҳәа издыруаз аӡәы ус ҿааиҭит.
– Изуҭахузеи абасеиԥш иҟақәоу рыҩра? Иҩла ажәеинраалақәа, алакәқәа!
Угәы иауазар, ииҳәаз иашоуп. Убас наиаҭаскит:
– Дасу Анцәа дшишаз дыҟазароуп. Узшаз иугәаирԥхар, мап ацәумкын, иҟаҵа. Сара исыҩуеит сызмырҭынчуа, сызмырцәо. Исҳәоит, сгәы-сыԥсы асыршьоит. Уӡырҩи, фактк уасҳәоит, чҳашьа амоума абри? Иаҳҳәап, иаха, иахьа, Аҟәа бжеиҳан афымца лашара ҳамаӡам. Ҳаиқәылашьца, ҳаиқәыхьшәашәа ҳаҩнқәа ҳрыҩноуп, арахь ҳуалафахәқәа кәтык мчыбжьык иазымхаша ҳарҭоит. Ҳаԥхьаҟагьы акырӡа шықәса еиӷьхаӡом. Изыхҟьозеи? – снаиазҵааит. Ҿымҭ дсыхәаԥшуеит, схы еивҟьаз аӡәы диԥылазшәа, инацысҵеит, – аибашьра еилгеижьҭеи ԥшьышықәса ирықәуп. Иаҳа-иаҳа ҳӷархоит, шьҭахьҟа ҳцоит. Абарҭ ҳзыргәаҟуа азҵаарақәа аӡбара ауама? Иауан. Иузаазгоит фактк. Ҳиааира ду ашьҭахь, шықәсык ҵаанӡа, усқәак сыман, икабинетаҿ ҳаидтәалан ҳаицәажәон Аҟәа ақалақь аиҳабы Нодар Ҳашбеи сареи. Амаӡаныҟәгаҩ дааҩналан: «Нодар Владимир-иԥа, анҭ, ҳасасцәа ааит, адкыларҭаҿы игылоуп», – лҳәеит. Нодар дааигәырӷьан:
– Иаашьҭы, ҳзыргәаҟуа уаап, – иҳәеит.
– Асасцәа дахьқәа  уҭаазар, сара сцап, даҽазны ҳаицәажәап, – анысҳәа, имуит.
– Амаӡа ҳамаӡам. Утәаз, – иҳәеит. Иааҩналеит ҩыџьа ахацәа. Ԥшра-сахьала аилкаара мариан ишоурысцәаз. Снаскьаны стәоуп. Сырзыӡырҩуеит. Еибырҳәозеи, изаазеи? Ирҭахузеи? «Аҟәа-ГЕС» шьақәдыргылар рҭахын. Асметагьы ҟарҵахьеит. Ианышьақәгылалакь, Аҟәеи, Аҟәа араиони афымца лашара азхоит. Уажәы инаҳхуа,  ҳҭилоит Урыстәылаҟа. Дара ироуаз? Ҩажәижәаба процент дара иргалон, аҿҳәара аҭаны. Аҿҳәара анынҵәалак, ишеибгоу ҳара иаҳтәхоит. Владислав Арӡынба деигәырӷьеит. Ус бзиами? Уазхәыц шаҟа иҳахәоз? Аус аахыбгалеит. Знапы ианыз чынуаҩык ихирбгалеит. Иара ихаҭа иҭаххеит иҩажәа процент иоуларц. Ибзамыҟәу дбеихаӡом. «Шәусқәа башоуп. Иаҳа-иаҳа шәӷархоит, аԥара арҳашьа шәыздырӡом аҳәынҭқарра азыҳәан», – рҳәан, индәылҵны ицеит. Аҟәа-ГЕС иааимҵәаны иамаз зегьы аамхны, Ҭырқәтәылаҟа ирҭиит. Убасҟак еимырҵәеит, ахаан иузыҟамҵо. Асеиԥш иҟоу афактқәа ҩтәӡами? Иҳәатәӡами? Сырҟәаҵып. Алакәқәа зыҩлап, усома?
Даахәыц-хәыцын, ус ҿааиҭит:
– Иҟоу уасҳәап?! Уцәа иалҵыр аҵысха, аҿҳәара ааироуп, ишәыроуп, нас иԥжәароуп. Уаанӡа иучҳароуп. Заа иԥуҟар, убасеиԥш чмазарак арҵысыр ауеит,  уахыԥсаар ҟалоит. Цқьа уазхәыц иуасҳәаз! – ҿааиҭит сҩыза.
Иаԥсоу иаԥсаму азхәыцра?

Ианвар 6, 1997 ш.

Сан лҳәамҭак. Ишаалҳәаз ианысҵоит.
– Асаби диит. Ҩымз-хымз ихыҵит. Зынӡак изҳаӡом. Дышиз дыҟоуп. Ирҳәоит, нан, убри ачымазара ахәшә амоуп ҳәа. Иаалаганы асыс ршьуан. Ацәа ргәаҩаны иахырхуан. Ахәы адәахьы ирханы, асыс ацәа шеибгоу асаби дҟьантазӡа дҭарҵон. Уахыки-ҽнаки дҭан. Иааишәырхуан. Асаби уҩаԥсҵас изҳара иалагон.
Иуасҳәап даҽакы.
Дыҟами, нан, ауаҩы даныцәоу зыхәда абжьы гауа? Аҟырҟбжьы ҳәа иашьҭоуп.
Ажәытәан убри ачымазара абас ирхәышәтәуан. Агыгшәыг иахәыз арахә, иаҳҳәап, ацә, ажә, ишьны, аҟырҟы ааԥырҟон. Аҽырҳәа ашьа маауеи? Ишԥхоу убри ашьа ржәуан. Ихәда абжьы агара иаҟәыҵуеит рҳәоит.
Иҵегьы инацылҵеит ажәытәан аԥсуаа ирымаз ахәшәқәа.
– Нан, иаҳҳәап, аԥҳәыс ахыхь лымоуп. Санхәа, шәанду, шәаб иан, Адапуа-ԥҳа, ахыхь бааԥс ҵылгеит иаалырҟьаны. Уажәеиԥш, нан, аҳақьымцәа абаҟаз, аха иҟаз акы лыгдмырхеит лыҷкәынцәа. Акгьы лмыхәеит. Лхы лхыҵны ицо илыхьуан.
Ԥҳәыск дыҟан, Мсыгәда лыхьӡын, Наатәын, илыжәлаз абоуҭаху. Абни аԥҳәыс дылхәышәтәит шәанду, санхәа.
Даалаган ахчы, аҵысхә хчы, ақьафын илҭалҵан, хчыҵҟьаҵас, чуан дук илҭажьны, аӡы лаҵаҭәаны, агәараҳәа илыршит.
Ишны ианалга, лхы иачҳартә ианаахьшәашәа, ахчы лаганы, санхәа лхы инҭалырԥеит. Убас ҟалҵон мышкы хынтә.
Исгәалашәом, нан, усызжьом, хымш ракәу, ԥшьымш ракәу шаҟа мшы иҟалҵоз, дыккаӡа дааллыргеит.
Даҽакы дшалацәажәоз, ажәаԥҟак лҳәан, даара исгәаԥхан ианысҵеит. Абар иара: «Абза аԥсы ибла хиҩоит. Аԥсы абза ибла хитуеит».
Иуанаҳәо шаҟа ирацәоузеи!
Убри сшазхәыцуаз иахьаанага сзымдыруа, исҳәеит схазы: «Ууаҩны уира – уи комедиоуп. Уахьыҟазаалакгьы. Аԥсны уир – драман, ажәытәан. Уажәы уир – трагедиоуп».

Февраль 9, 1997 ш.

Хыла-хшыҩла мцара акәымкәа, гәыла-ԥсыла, цәаныррала уҭагылазаашьа хьанҭа уанышәаны уаналгалак, аҿагылара, уԥсҭазаара аиӷьтәразы ақәԥара уанаҟәыҵлак, аха аԥсҭазаара ахаҭа угәы ахымшәакәа иузеиқәырхозар, ушымгәыӷӡо дунеи ҿыцк, дунеи ласык узаатуеит.
Ԥаса угәы ԥызжәоз,  ушьақәыӷәӷәара хазгалоз уажәы угәалаҟара иаҳагьы еиӷьнатәуа иалагоит.
Иаазгоит ҿырԥштәык.
Аԥсны аибашьра анеилга ашьҭахь шықәсыкгьы, ҩышықәсагьы сгәы ԥнажәон, сартәомызт, сарцәомызт Аԥсны аӷьычцәа рнапаҿы иахьыҟалаз. Иаҳҳәап, анхацәа аҭаҭын, ачаи зааӡоз, ирымхны иргеит, ҟәрышьк рырымҭаӡеит, иржьеит, идырҳәит, ҳара, ашәҟәыҩҩцәа, зыԥсы ҭоу, аҳәынҭқарра ахаҭа, ҳарҳәра иаҿуп, ҳҩымҭақәа  арҵага шәҟәқәа ирнырҵоит, капеик ҳарҭаӡом.
Сгәы ԥнажәон Аҟәа аӡы аныҟамлоз, алашара андырцәоз, амҩақәа рҿы  аҳәынҵәеи агәами ирылажьны афатә ахьырҭиуа уҳәа, уаҩԥсыс зхы зыԥхьаӡо ԥсҭазаара изымҭо зегьы.
Уажәы, иахьа ашьыжьымҭан, ианаацәылаша аведрақәа аашьҭԥааны, ахԥатәи аетаж аҟнытә ашаца-шацаҳәа сналбаан, агәарԥ аҟнытә аӡы аазгеит, афымца лашара шыҟам зынӡаскгьы исхашҭит, сшьақәыӷәӷәара шьҭымҵит. Абас акәхап ақьаҳиа иқьаҳиара дшанышәо, атәы атәра дышҭало. Аха разҟыс иҟоу, уи ианышәом ауаа ҟәыӷацәа, ауаа нагақәа.
Иҵегьы. Уаҩԥсык иеиԥш ажәларгьы ааԥсоит, аха нас ргәамч еиҭа иҿыхоит. Ҳзықәгәыӷшагьы убриоуп.

Март 1, 1997 ш.

Аԥсуа телехәаԥшрала сахәаԥшуан Аԥсны ахада иқәгылара. Ақыҭа нхамҩа аусзуҩцәа реизараҿы дцәажәеит. Ԥасатәи ицәажәарақәак раасҭа уажәтәи ицәажәара акырӡа еиӷьын, иаҳа ажәлар ирзааигәан. Изыргәаҟқәо, ирҭахқәо, аҳәынҭқарра иахәҭақәоу уҳәа, аиҳабыра рганахьала иааиҳәақәаз раамышьҭахьгьы, даараӡа ииашаны иҳәеит ҳара, аԥсацәа, ҳааизакны иҳагқәогьы. Аус  шаҳамуа, ҳшеишьашәалоу, азакәан  ҳшазымхәыцуа, ашәахтә  шаҳамшәо, уҳәа ахшыҩҵак иашақәа иҳәеит. Аха рыцҳарас иҟалаз, ииҳәо  рмаҳауа аҟынӡа  инеихьеит иуаажәлар. Ианаамҭаз, иажәа Анцәа иажәоуп рҳәартә аҟынӡа иҿы инҭаԥшуаз, ауаа  ицәцеит. Ҳиааира ҭахартә аҟынӡа амч роуит аԥсыцәгьақәа, адәахьы иавахеит апатриот иашаҵәҟьақәа.
Аԥсреи абзареи ҳанҭагылаз аамҭазы, зҽызҵәахыз, уимоу, аргамаду, маӡала ҳаӷацәа рышҟа зхы хаз, урҭи, шьакаҭәарала аиааира аазгази, рызегьы зинла еиҟараны иахьыҟалаз, аҩи аӡыхәашьи еилоуҭәар иалҵуа иаҩызахеит ҳҳәынҭқарра қәыԥш.
Ирҳәахьеит: «Ҭәи-млашьи зеибадыруам». Изырҳәаз мгәала амлакра акәӡам. Гәыла-ԥсыла, хыла-хшыҩла амлакроуп. Ҳажәлар зыргәаҟуаз ианаамҭаз ажәеи ауси рмаҳаит, иҟаҵамызт.
Аибашьра ианалага, ажәлар дразҵааит. Идгылеит. Раԥхьа ддыргылеит. Убасҵәҟьа ҟаҵатәын ҳиааира ашьҭахь, ианамуӡах шықәсык иалагӡаны. Ианаамҭоу иузымааӡар ухшара, уинахыс акымзарак акгьы улшаӡом. Еилкаашьа змам мчык, шьаҿацыԥхьаӡа иаҳԥырхагахо ҳааиуеит.

Март 12, 1997 ш. Ахаша.

Хынҩажәа шықәса схыҵит.
О, даараӡа ихьанҭоу еидароуп.
Қәрас иҟоу – агәабзиароуп. Уи аганахьала хар сымаӡам. Ҳаӷацәа сытҟәаны саныргоз, автомат ашьхәала схы иахьасыз, аӡаӡ алақшошәа, схы  аасыхьлоит. Сцацха ахьҭаԥыржәаз, Аҟәа, аҩбатәи ахәшәтәырҭаҿы сыҽԥысҟеит. Сԥызҟаз даԥсуоуп, Вахтанг ихьӡуп, Ҭыжәбоуп. Изгәамҭаӡакәа, ада ссақәа ҩба ԥиҟазаап. Убасҟак ашьа сыцәцеит, сыԥсы маҷхо аҟынӡа снеихьаны С. Лакобеи Л.И. Лакрбеи ҩызцәақәак рыцны сырбарц иахьнеиз, иаразнак игәарҭеит  аԥсра сшаҿыз. Аҳақьым даныкҿарцала, адақәа зларӡахуа арахәыцқәа сымаӡам иҳәеит.
Иан доурысын, иаб дагыруан.  Ӡаӡава ижәлоуп, убри сеиқәирхеит. Иԥыҟҟаз сдақәа иӡахит.
Сахьынӡақьиоу Анцәа ибап, аха ажәаԥҟа: «Ақьиа ишьа иуеит Анцәа» ҳәа, сызшьуаз акәацԥҟаҩ убасҟак чмазара бааԥск ихьит, ихы дамыхәо, уаҩҵас дзымцәажәо, инапқәа ҵыс-ҵысуа, аҩны аарлаҳәа ддәылҵуеит, дахьцо издырӡом, алаапк еиԥш ижәӡы аауеит, аԥсра даҿуп хәшәы змам чымазарала.
Ҳорганизациа «Аԥсны аинтеллигенциа ахеидкыла» ҳхыбра артҟәацга аҵарҵеит. Игәасҭан, разҟыла, аҭел сасын, аорганаа ишьҭыхны иргеит, артҟәацга дуӡӡа. Сызшаз сеиқәирхеит. Изныкымкәа Аԥсцәаҳа илакҭа сҭаԥшхьеит. Сызшаз исыдиҵаз анагӡара саҿуп исылшо ала.
Сымшира, иааркьаҿӡаны, ҭаацәарала иазгәаҳҭеит.
Сызлиааз аамҭа, ҳаҭыр ақәысҵар шысҭаху, иҟасҵақәо лассы-лассы сара исзеицәахоит. Абри зхысҳәаауа, иахьа Москва телехәаԥшрала сахәаԥшуан акино «Аҳәсақәа».
Аҵысхә каршәны ианубалак, аҵыс шугәаланаршәо еиԥш, сызхәаԥшыз акино асценари зҩыз Ирина Велембовскаиа илыдҳәалоу хҭыск аасгәалашәеит.
Уи ашәҟәыҩҩи сареи ҳаибадырит Алитературатә институт санҭаз. Лышәагаа дуцәамызт. Иаамыцхәцәоума уҳәо илыцын, аныҟәара лцәуадаҩын.
– Уажәабжьқәа срыԥхьеит. Аус ахьызуа унеи, – анылҳәа, снеит ажурнал «Знамя» аҟны. Апроза аҟәшаҿы аус луан. Даараӡа гәахәарыла, ҳаҭырқәҵарала слыдылкылеит.
Даараӡа лҽазылшәеит дсыцхраарц, аха егьалымҵит, ацензура иааннакылеит. Лара, Ирина Велембовскаиа сналыԥхьан, лыҩны снеихьан. Еиҳараӡак сзыргачамкыз, лыҩны избазоуп. Москва ацентр аҟны, лыҩны иаакәыршаны абаҳчара еихашьшьы, мап, баҳчараҵәҟьаны акәымкәа, анапы згу апарк еиԥшны, уимоу, ибнароума уҳәо  ашәаԥыџьаԥ еихашьшьы, ҟәарч ҩын дук дыҩнан. Иубартә иҟан ишжәытәӡатәыз рынхарҭа. Аха зегьреиҳа сзыргачамкыз – абиблиотека. Зсеминар аҟны сыҟаз, ашәҟәыҩҩы, апрофессор Вл.Г. Лидин иуадақәа рҿы снеихьан. Убри иҟны аамышьҭахь исымбацызт убриаҟара идууз ахатәы библиотека.
Ажәа – ажәа ариуеит рҳәоит. Убасҵәҟьа азуҳәар ҟалоит ашәҟәгьы. Ашәҟәы – ашәҟәы ариуеит. Уи аҩыза «аира» ашәышықәсақәа аҭахуп. Ажәытәан аԥсуаа ҳҟны аҳра ауан ажәлар рҳәамҭа, ажәа ахаҭа. Уи аныԥсыҽха, иҭацәыз аҭыԥ ааннакылар акәын ашәҟәы.
Ҳаамҭазы ашәҟәы ахьыҟам аҩнаҿы амҟәыба иаҩызоуп.

Март 16, 1997 ш. Амҽыша.

Ажәытәан аԥсабареи ауаҩи шаҟа еизааигәаз уанаҳәоит иахьа сан исалҳәаз.
– Амшаԥы наскьоит, иааскьоит, аха еснагь амҽыша иақәшәоит. Амҽышанӡатәи аԥшьаша иахьӡуп чачхадыл ҳәа. Абри аԥшьашазы, чачхадыл аҽны, ирҳәоит, нан, абаҳчаҿы алӡынрак  зҭыҩра иҭатәаз абгахәыҷы аацәыҵыҵуеит ашамҭазы. Аҭыҩра ишааҭыҵлак, шаанӡа амра гылаанӡа, иахьыҟазаалак  аӡы ԥшааны аҽакәабоит, аҽарыцқьоит убри аҽакәабаанӡа, шаанӡа угыланы, раԥхьа уара уҽукәабар, ирҳәоит убри ашықәсан аҩсҭаа дуԥырхагахаӡом, уааигәара дзааиӡом ҳәа.
Ацәылашареи ааилашәымҭеи ирыдҳәалоу даҽакы салҳәеит сан лаҳәшьа Машьика.
– Ацәылашамҭаз, нан, ԥсы зхоу зегьы  раԥхьа иҿыхоит ауарӷанџь, адаҽакалагьы «амақьа ҵыс» ҳәа иашьҭоуп. Абжьы хааӡа аҿыҭра иалагоит. Абас иаԥылоит амра агылара. Амра анҭашәо, амш анынҵәо, игәыҭшьаагаха ҿнаҭуеит даҽа ԥсаатәк, нан, уи аԥсаатә хәыҷы иахьӡуп «киут» ҳәа, ҿнаҭуеит кьииу-кьииу ҳәа.
Сназхәыцит ҳарҭ, Аҳәбақәа ажәытәтәи ҳажәла Кәыҿба. Иахьагьы иҟоуп аԥсаатә акәыҿба ҳәа. Дара, Акәыҿбақәа иахьагьы  адыргасахьас ирымоуп аԥсаатә акәыҿба.

Март 28, 1997 ш. Ахәаша.

Еицәоу умбакәа, еиӷьу уздыруам, иҳәеит.
Анцәа иитәыз атәылаҿы ииз, ҳарҭ, асовет-уаа лахьынҵацәгьақәа, ҳазҭагылаз, иҳаԥсҭазаашьаз ҳханаршҭит, ҳааины еицәаз аамҭа ҳанҭагыла.
Ус дишеит ауаҩы дызшаз – иацтәи амш дахьҵәуоит,  дацәыхарахацыԥхьаӡа аидеализациа азиуеит, уаҵәтәи амш бзиахап ҳәа дақәгәыӷуеит.
Бырзентәылатәи ажәытәӡатәи афилософ ду Платон шаҟа ииашаны иҳәазеи агәыӷра азыҳәан: «Агәыӷра – измыцәо ауаа ирыԥхыӡуп». Аха иароуп зқьышықәсала ауаатәыҩса аазго. Гәыӷра дула шаҟа ухы ужьо, убасҟак иласхоит ужәҩа иқәу аидара, шьыжь шәаԥшь уеигәырӷьо уалагоит. Абри акәзар аҟәыӷара? Ҟәыӷара хәыҷык сылазар еилыскаарц азыҳәан, схы сназҵааит:
– Уҟазшьақәа рахьтә реиҳа иуцәымӷузеи?
Аҭак:
– Сычҳара ахьмаҷу.
Даҽа зҵаарак:
– Зегьреиҳа бзиа иубауа?
Аҭак:
– Ашьыцра бааԥс ахьсылам.
Схы сназҵааит даҽакгьы:
– Дарбану иҟәыӷоу?
– Зыбзи зыхшыҩи жьи наԥхи реиԥш еидҳәалоу.
– Дарбану ибзамыҟәу?
– Зыбзи зыхшыҩи иҿи итәарҭеи реиԥш еицәыхароу.
Инацысҵеит: «Уара дҟәышзар, дычҳа абзамыҟә. Аҟәыш уара уичҳауеит».
Абас схы сшацәажәоз, ашәхымс даалагылан:
– Усыцаала, џьанаҭ џьаҳаным алаԥшрагьы усҭоит, – иҳәеит Аԥсцәаҳа.
– Анарцә сызцозеи, ара, аарцәы иҟоуп џьанаҭгьы џьаҳанымгьы, – сҳәеит.
Аԥсреи абзареи рзыҳәан даараӡа иҟәыӷоу ажәаԥҟак саҳахьеит:
«Абза аԥсы ибла хиҩоит,
Аԥсы абза ибла хитуеит».

Март 30, 1997 ш. Амҽыша.

Ажәытәи аҿатәи раҳаҭыреиқәҵара, арыцҳаибашьара уҳәа ҳшалацәажәоз, ус ҿаалҭит сан:
– Иумдыруеи, нан, ҳҳабла Аҭара Ахәы, ҳаӷацәа ирыблаанӡа, амца еимаҳдо ҳаигәылацәан Бӡииааи ҳареи. Уажәы, анцәа иџьшьаны, ԥыҭҩык ыҟоуп дара. Урҭ зхылҵыз, рабду Кәнач ихьӡын. Бӡииа  Кәнач ҳәа ақыҭаҿы деицырдыруан. Аԥсасеи ашьамаҟеи убасҟак иман, ичеиџьыкагьы убасҟак ибзиан, агәыла дымҩахыҵыргьы, Нхыҵынтәи асас диҭаазшәа, ашьтәа лкажьны ишьуан. Иқьиара, иразра, ҳазшаз ибеит, дирҿиеит, аха уи итәы акәым уажәы зыӡбахә сымоу. Кәнач иԥҳәыс Кәыҵниа-ԥҳан, Арифа лыхьӡын. Ԥшра сахьала уамак далаҟамызт, дегьцыркьуан, Арифа ԥсаҭа шкәакәа, аха убасҟак дыԥҳәыс разын, дымныҳәакәа дцәажәаӡомызт. Ҽнак иҟалҵаз шәасҳәап Арифа. Ааԥынра анниаслак, аԥхын шаҟа иааигәахо, шаҟа ишоурахо, ишыжәдыруа Кәыдры мыжда хыҵуеит, нырцә, аарцә еимарҩызаны аҿыҩанахоит, насгьы ишԥахыҵуеи? Маӡала ицҳауа ала иаҩызоуп. Уанҭало аԥсы ӡаны, ахаҳәқәа ааԥшуа илеиуазар, агәҭа унеиаанӡа ихыҵны иужәлар ауеит. Абас иаалырҟьаны аӡхыҵра зыжәлаз аӡәы аӡы даанахәеит. Ҽыла дыҟан иара. Иҽгьы иаргьы аӡы ихнаҵеит. Кәыдры  ахәы иқәгыланы иԥшуеит ажәлар. Еилахәашьӡа, нырцәи-аарцәи еимарҩызаны, хаҳәи-мҿыхәи еигәыдҵауа илеиуеит, аха ишԥалеиуеи Кәыдры! Ишьҭнаԥааз аҽуаҩ иҽгьы иаргьы зны инӡааҟәрылеит, дашьит, дыҟам шуҳәо, нахьхьи џьара даацәырҵуеит, нас еиҭах дынӡааҟәрылоит. Ауаа  гәжәажәоит, аха ҭалашьа рзыҟаҵом, излаицхрааша рыздыруам. Убри аамҭаз Кәнач иԥҳәыс Арифа лшьамхы ҩарсны, лыбжьы ҩҭыганы анцәа диҳәеит,  аныҳәагатә лықәылҵеит: «Иа, анцәа сызшаз, аӡы иаанахәаз абни ауаҩ аӡы дамшьыкәа, деибганы далга, иԥсы ацымхәрас хәыц еиқәаҵәа злам ауаса ԥсаҭатәыс ишыҟасҵо сҭоубоуп,  ҿаҭахьа зуеит» – ҳәа. Аӡы иаанахәаз иҽи иареи еиҟәнагеит, аҽы зынӡа иӡааҟәрылаӡеит, иаргьы дыҟам, дашьит шырҳәо,  зны дынӡааҟәрыло, нас аарла даацәырҵуа, дгәаҟӡаны, ииулакгьы ахықә иҽықәижьит, зегьы еигәырӷьан ицхрааит, ахәахьы дхаргалеит. Аӡы иҿыҵуан, убасҟак ихәлаҵәахьан. Усҟан амаҭәа азыҳәан иоуӷархымыз,  изакәыхи, имаҭәа рыԥсахып ҳәа уҟазу, уапак икәыршаны днадыртәан, имаҭәақәа рыӡәӡәеит, амца иҽҳәаҵаны идырбеит. Уажәшьҭа иаргьы иԥсы анҭала Арифа аҿаҭахьа иҟалҵаз налыгӡарц даналага, ус ҿааиҭит:
– Иаасараӡа, аҩнынӡа снабжьысуеит, иаарласны сыхабар бсырҳауеит, – ҳәа. Кәтолтәын иара, Ҭемраз ихьӡын, Кәаӷәаниан. Иҽы аӡы иагахьан, аха Аҭарантәи Кәтол шьапыла дрышьҭуазма. Ҽык ааизырԥшаан дрышьҭит. Имчыбжь ааҵхьанеиԥш Ҭемраз дааит, аха дышԥааи! Арифа лызнымаҭәа ҟаҵаны, ауаа ицны, аҽыхәа ивакны, аҳәса ркәадыр нақәҵа илзааигеит. Кәнач ауа-аҭынха еизигеит, ацә лкажьны изишьит, Арифагьы лныҳәагатә ҟалҵеит,  лгәыԥҳәы дадырцҳаит, дхәыԥҳахеит Ҭемраз. Есышықәса амшаԥ азыҳәан, ма иара даауан аҳамҭақәа иманы, ма санаӡӡеи лхәы ҳәа хаа-мыхаак лзааимҭир иуӡомызт. Изуасҳәазеи, нан, абри ажәабжь? Ақьиара, агәыразра зегьакоуп иӡӡом, иҵыхәтәа иазеиӷьхоит, иумбои Кәначи Арифеи рҵыхәтәа бзиахеит, насгьы, нанхеит, ажәытәан усҵәҟьа игаӡамызт, аиӷарара аҵкыс аиуара, аҭынха ирҳара акәын изышьҭаз, баша ирымҳәеит: «Аҵла гылоуп ԥашәла, ауаҩы – ҭынхала», – ҳәа.

Апрель 19, 1997 ш. Асабша

Аҳаԥшьа анхуртлалакь, акәапеи цқьала, аҩы цқьа нҭаҭәаны иужәуеит, нас зны-зынла еирыӡла, ԥҳалла иҭыганы асасцәа, уҭаацәагьы хәыҷы-хәыҷла идуржәуеит, иааҭарцәны, аҳаԥшьа иҭоу аҩы  анынҵәалак,  уҽузнымкылар, укәапеи ах аагара иалагоит, уаҩы изымжәуа.
Ианаамҭоу аҽаанкылара…
Ауаҩы  мацара иакәым, аԥсабарагьы ианаамҭоу аҽазаанымкылар, ҳазшаз ҳаицәымӷхеит рҳәо иалагоит ауаа.
Изхысҳәаауа, ауаҩ гәыраз, ауаҩ ҟәыӷа дтәаны иӡбуазар изыӡбарымызт убасеиԥш иҟаз ӡынра бзиан сынтәатәи аӡын. Аҳауа мыцхәы иԥхацәамызт, амцхәгьы ихьҭацәамызт. Ашәаԥыџьаԥ иаарычҳартә аҟара иҵааит, даараӡа иԥсыҽқәаз ракәымзар, ашәаԥыџьаԥ «ишьҭырхыртә» аҟара асы ауит. Зны иауит ибыбышӡа, иласкәантраӡа, ҽазны, ихьанҭаӡа, ицәаакӡа.
Абас ишааиуаз, ааԥынра ааигәахара ианалага, заацәаны иаамашь, абҳәасақәа, аҳақәа, атамақәа уҳәа иажьарымашь, нас ахьҭа рысыр ҟалоит ҳәа уаҩ дацәшәо ишыҟаз, ааԥын ааира аҽааннакылеит.
Уи бзианы иҟанаҵеит шаҳҳәоз, иаҳа-иаҳа иаланахалацәо мацара, даараӡа иацәыцәгьахо иалагеит ааԥын ааира. Абар иахьа апрель зежәуп. Икыдхаҽаны ақәа леиуеит, аҳауа акәзар апиджак узымхо ихьшәашәоуп, акурткақәа ршәуп ауаа. Зыхшароура цәгьахаз аԥҳәыс илҩызахеит ааԥын ааира. Иауам, ишьацәырххоит, ацҳа иқәымло аҽы иаҩызоуп. Абри аӡыни, абри ааԥыни уанрызхәыцуа, нас ухаҿы ианааугалак Аԥсны аҵыхәтәантәи ашықәсқәа рзыҳәан иахнагақәаз, шаҟа еиԥшузеи угәамхәыр ауам.

Апрель 27, 1997 ш. Асабша
Аԥсуа хәшәқәа рзыҳәан сан иахьа исалҳәаз анысҵоит.
– Ужьы чмазаҩханы иҭабаауазар, ажц абӷьы ааҿыхны, амцабз инахурҟьоит, иааурканӡоит, иахьҭабаауа инақәҵаны иааҿоуҳәар иарӷьоит.
Аҩбатәи ахәшә.
Абжьынҵ шьапқәа, рԥашәқәа хԥа, инеицәыхара-неицәыхараны ииқәаз ааҵхны, ибзианы иааҟәаҟәаны, аӡы наҵауҭәоит, иааиҵаурԥхьоит,  аҵәыцак азна ужәуеит.
Абри хәшәыс иамоуп ахацәа рыӡкамҭәара (аденома).
Иацы Аҭара чарак аҟны сыҟан. Ҩыџьа ахацәа еицәажәон:
– Аибашьраан уаӷоу дызлаԥшыша иақәшәеит имаҷҩымкәа аҭаацәарақәа, рынхарақәа нықәццышәаа ирблит аӷацәа. Иҟоуп ахәыҷқәа, ргәы ҭҟьаны, ишәан, иалаԥсуа ачымазарақәа ҵыргеит, – ҿааиҭит аӡәы.
– Иҳаԥсыхәозеи? – днаиазҵааит аҩбатәи, – аныҳәагатә ҟаҳҵеит, Елыр ныха ҳамҵагылеит. Уаҳа иҟаҳҵари?
– Анцәа шәиҳәоит. Уи зегьы бзиоуп. Аха ирыхьзеи, ԥыҭҩык ирыхьзеи, Анцәа дызхарымҵозеи?
– Ишԥа, Анцәа дышԥахарымҵои?
– Мап, Анцәа дхарҵаӡом. Анцәа дхазҵо ауаҩы, Анцәа игәы иамыхәо ҟаимҵароуп, узыхшаз данычмазаҩха ддәылуцазар, думбазар, уи Анцәа ӷас дҟауҵеитоуп. Узӷьычуазар, уи Анцәа ӷас дҟауҵеитоуп. Аҭакәажә лынхара амца ацроуҵазар, Анцәа иакәӡам, аҩсҭаа инапаҿы уҟалеитоуп. Уажәшьҭа суазҵаауеит, Аԥсны ҳгәы ахшәартә аҟынӡа ҳназгаз, урҭ Анцәа дхарҵома?
– Наҟ уаҟәыҵ. Ишәасҳәоит ҳзырччаша. Ԥҳәыск, иҳәеит, жәабран мгьал ӡны ианааҽҳәылхуаз аамҭазы, иҳәеит, ашәаџьҳәаҩ ашҭа дааҭалан: «Баб дыԥсит», – иҳәазаап. Аԥҳәыс ашырҳәа лмаҵурҭахь даахынҳәын, лжәабран мгьал ашәындыҟәра инҭаҵаны, аԥсрахьы дцеит иҳәеит. Лаб дахьылцәыӡыз, амыткәма иналалҵеит: «Шәындыҟәрак азна агәырҩа змоу уԥҳа мыжда, сабацари, са-баа», – иҳәеит.

Маи 4, 1997 ш. Амҽыша.

Рыԥсадгьыл гәакьа Аԥсны ааныжьны, иқәҵны ицо аԥсуаа рхыԥхьаӡара иаҳа-иаҳа иазҳауеит. Еиҳарак иқәҵны ицо, аибашьраан абџьар шьҭыхны еибашьуаз роуп.
Абри апроцесс ианаҳәозеи ашәҟәыҩҩы? Иааркьаҿны, ҷыдала сара, ианамуӡах схазы, аҭак аҟаҵара даараӡа исцәуадаҩуп.
Саб иашьа гәакьа Махьал иҷкәын Николаи, дҭаацәароуп, имоуп ҩыџьа аҷкәынцәа. Аҩыџьагьы ашкол иҭоуп, иԥшәма дырҵаҩуп. Иара ихаҭа Урыстәыла аҵара ду, афатә институт далгахьеит, дазҟазоуп ачаӡра.
Аибашьра ианалага, иҭаацәа Нхыҵ-Кавказҟа ишьҭит. Иара дынхоит Очамчыра ақалақь аҟны. Иҩызцәеи иареи, ирулакгьы автоматқәа ԥшааны, аибашьра дцеит. Лакәыт Зарандиа икоманда далан.
Ажәакала, ҳаӷацәа анҳақәла, аҽны инаркны, иааирала еилгаанӡа деибашьуан.
Иҭаацәа аҩныҟа ирхынҳәит. Иара ачаӡырҭа азауад аҟны аусура далагеит. Сиеигәырӷьаны сыҟан. 
Иацы сара сҿы дыҟан.
– Сшынҭаацәоу Урыстәылаҟа сықәҵны сцоит, – ҳәа ҿааиҭит. Ииҳәаз убасҟак сгәы иасит, акухниаҿ снеин, иара имырбаӡакәа, ахәшә зжәит, сҽаарҭынчны:
– Иухьи, ушынҭаацәоу уқәҵны уцартә? – снаиазҵааит.
– Схы сызныҟәгом. Аԥсуа қыҭак ахь нхара сцар, иаҳҳәап,  уҭаца усурҭак лоур, рҵаҩыс аусура далагап. Илоуа ауалафахәы лхаҭа илфо иазхаӡом.  Қыҭа нхашьа сара исыздырӡом, арахьгьы гәабзиарала сыӷәӷәам, иудыруеит, аибашьраан схәын. Иӡны исҭиуа ача, уалла иаархәоит ирацәаҩны. Излааихәо змам, иуал сықәшәеит. Аӷьычра сара исылам. Ҳшынҭаацәоу амла ҳакит. Зегьреиҳа сзыцәшәо, сыҷкәынцәа бжьысыр ҟалоит. Москва аҵара исыцҭаз сҩызцәа арахь уааи, ҳәа сарҳәеит, сцоит сҭаацәа сыманы.
– Иуҳәаз даара сгәы иасит. Иҟауҵагәышьозеи, уцагәышьа Урыстәылаҟа. Ҳәашьа змам мчы еиқәаҵәак ыҟоуп Аԥсны, ҳара ҳхы ҳзамыхәо аҟынӡа ҳнагара иаҿу, – сҳәеит.

Маи 11, 1997 ш. Амҽыша.

Иацгьы иахьагьы сан иаалҳәақәоз анысҵон. Абар дара.
– Уихаанми, нан, дугәаламшәои ҳқыҭан инхоз, – лҳәан ихьӡ лҳәеит Б.К.
– Дышԥасгәаламшәои, ашкол санҭаз, иҩны аԥхьа ҳаиасны ҳанцоз ҳанаауаз, шәымҩахыҵ, шәааи, атама, аҵәа шәфа, – ҳәа ҳазҿиҭуан, ҳамҩахигон.
– Убри, нан, ирҳәоит, даныҷкәыназ, абга дақәтәан ҳәа. Уи зегьы ирдыруан, ицәшәон, иашҭа иҭалар рҭахымызт. Ашьҭахь, иԥсаҭа шкәакәахааит, дыԥсхьеит, дихәышәтәит Шьааб ҳәа Кәыҵниак.
– Дихәышәтәит бҳәоу? Ахәшә амоума?
– Иамоуп. Абга иақәтәоу хәышәтәышьас имоу акы заҵәыкоуп. Убри ахәшә идыруан Шьааб.
Ҽнак Шьааб ус иеиҳәеит Б.К.:
«Уаҵәуха ианаахәлалак, аӡәгьы уҽимырбакәа, аҩнынӡа усызнеи, сҭаацәа сасра ицан, иҟаӡам, схала аҩны сахуп. Ҳаатәап, ҳааицәажәап. Уск азыҳәан усҭахуп», – ҳәа иеиҳәеит. Уааи ҳәа иарҳәо акәым, аарла аԥсшәа зарҳәоз Б.К. ари аҩыза ажәаҟәанда аниаҳа деигәырӷьеит. Ианаахәла абга длақәтәан дцеит Шьааб иахь. Абнараҿ џьара инаиртәан ибга, уа хәылбзиа ҳәа Шьааб ишәхымс дынхыҵит. Шьааб ихәышҭаараҿы агәгәаҳәа амца еиқәҵаны иман заа. Б.К. дшааҩналаҵәҟьаз аҟыԥ ҳәа днаимҵасын, амца днахирҟьеит, абгахәыцқәа илаз наилблааит. Уи акәхеит, дыцқьаӡа даалҵит. Абга ақәтәара дааҟәыҵит. Зегьрыла дуаҩԥсны дааҟалеит, зыԥсаҭа шкәакәахаша Б.К.

* * *
– Нан, аԥсҭазаара жәынгьы-ҿангьы есқьынгьы ихьанҭоуп, еиҳарак уажәы ацәгьарақәа рацәахеит. Аха зегьакоуп аԥсҭазаара иара атәы иагоит. Аус злоу, нан, абасеиԥш аан, ауаҩы игәы мцароуп. Абри ауп зегьреиҳа ишәарҭоу. Иумаҳахьеи, ажә анкаҳа, агәы анца изымгылеит, иҳәеит.

* * *
Ҩыџьа ахацәа ҽыжәланы ишнеиуаз, нхарҭак иаавалеит, иҳәеит. Цқьа инҭаԥшы-ааҭаԥшит ари анхарҭа. Ашьыжь шаанӡан. Анхаҩы ирахә-ишәахә анеилиргоз иаамҭан. Ари анхаҩы ирахә дрылан, иҳәеит. Анхара ҳәа иаҳҭаху ииҭаху зашәа дынхаша, убас дынхоит, иҳәеит ари ауаҩ.
– Ҳаи, ари ауаҩ егьа уаци бысҭеи ифахьеит, ианаџьалбеит, – иҳәан, ҿааиҭит, иҳәеит, иҽыжәыз амҩасцәа рахьтә руаӡәк.
– Изакәызеи иуҳәо?! Абысҭа – уи еилыскааит. Аха ауац шԥаифо, уара, унаԥши, имаҵурҭоума, икәасқьоума, аԥшӡара икны иаго, иашҭаҵәҟьа, унаԥши, убас ицқьоуп, ухәы ықәҵаны иуфап. Уара ауац ифоит ҳәа уаауеит, – инаимеикит, иҳәеит егьи.
– Изхысҳәааз уара иузеилымкааит. Асеиԥш иҟоу анхаҩы бзиа абз цәгьа, абз ҟьашьқәа ихьырымшьыр, дырҟьашьырц иаламгар руӡом. Убри, абз ҟьашьы, ауац иаҩызоу имычҳазҭгьы, имфазҭгьы, абас дынха акәым, егьараан дыхҵәахьазаарын, убри ичҳаит, убри ифеит азыҳәаноуп абысҭагьы зифо, – наиаҭеикит, иҳәеит иҩыза ҟәыӷа.

* * *
Басариа Шьагә ҳәа дыҟан, нан, Кәтол.
Иуаҳахьазар акәхап, Шьагә дажәаҳәаҩын, ауаҩы дыԥҵәазар деиԥишьуан. Ииҳәоз бзиан, нан, иажәа ҟәыӷан, аха иажәа пату ақәызҵашаз даҽакгьы далаҟан Шьагә.
Бзиамзар ахаан уаҩԥсы цәгьара изиуамызт, ихы иагимырхар акәымзар, аӡәгьы итәы дашьҭамызт.
Уабду, нан, Кәаӷәаниа Едгьи абни Басариа Шьагәи ирыхьхьоу уасҳәап. Уабду аҵла дықәланы икаиҿон. Махәҭа дук анааԥиҟоз, ихжәаны ианлеиуаз аамҭазы Шьагә икамбашьқәа ааигәа иҳәуазаарын, камбашьк наҵалазаап. Амахә абӷа илаахан, абӷа ааԥнаҵәеит. Ишԥаҟаиҵоз уабду?! Ахәда аҳәызба лаҵишьын, акамбашь ишьит, ацәа ахихит, иааиҿыхны иганы аҩны иныкнеиҳаит. Днықәланы дцеит Шьагә иҟны. «Шьагә абасоуп исыхьыз, укамбашь сшьит, ма уаха ахәылбыҽха, мамзаргьы уаҵәы ашьыжьымҭан, уара ианузыманшәалоу ашаха уманы сыҩны унеи, унарылаԥшны скамбашьқәа иреиӷьу акы аалхны ига», – ҳәа иеиҳәеит.
– Уца, Едгьы, аҩныҟа, снеиуеит, камбашьк аҿгьы саангылом, – ҳәа лафк наиаҳәаны дишьҭит. Ахәылбыҽхан, ҳаԥшызар, аҽы дақәтәаны даакылсит Шьагә, ауаҩы ԥшӡа, ихиҿы ихаччо.
– Иабаҟоу, уара, скамбашь акәац, зегьы ыфаны уалгахьоума?!
– Абар, Шьагә, иахькнаҳау.
– Иааиҿыхны, ааҵәақәа инарҭаҵаны, скамбашь абжа абнаҟа аҽы исзахшьы, иаанхаз абжа, ҳалалс ишәоуааит, шәара ишәфа, – иҳәан, уабду егьа иҳәандазгьы имукәа, икамбашь абжа иманы дцеит. Абас иҟан, нан, ажәытәуаа, ражәа пату ақәын, избанзар аус аҿгьы ихәыдамызт.



* * * 
Ԥҳәыск дыҟан, иҳәеит, ӷарк лакәзаарын, рыцҳа. Лыҵкы ана иԥжәан, ара итлан. Абри аԥҳәыс дышнеиуаз аӡы данынхықәгыла лразҟы иакын, анцәа дылзылԥхан, аӡы шыцәаз илбеит, иҳәеит. Аӡы шыцәоу абара, нан, ари разҟы дууп, аха аразҟы шыҟоу умбои, нан, иааины угәашә илагылоит, иҳәеит, ианаамҭоу агәашә аартра уақәшәар, уашҭа иҭаужьлар, аразҟы уоуеит, мап анакәха, угәашә инавсны ицоит. Ари аԥҳәыс ӷаргьы, аӡы шыцәаз ианылба, илҳәаз ҟалон, абзиара дуқәа лҳәар ҟамлоз, аха лдырра уаҟа иҟамызт. «Иа, анцәа сызшаз, сытларақәа зегьы еималааит», – лҳәеит. Лара гаӡа лхы иҭаз лыҵкы атларақәа ракәын. Анцәа ас даниҳәа, аӡы шыцәаз избаз илҳәоз ҟамлоз, лҿы неимашьшьы ицеит, иҳәеит.

* * * 
Нан, ажьы зқәу уамак рзынҵӡом. Ажьыжә нышәуп. Анышә уқәҳар, умажәыр уабацои.

* * * 
Зхы замхабзиам дарбану, нан!
Реиҳа иџьыҟәугьы, диашахәҵәаӡа дыҟоушәоуп ихы шибо.
Акамыршшаҵәҟьагьы, нан, ишԥаҳәеи? Ауаҩы дыҵкьыҵкьасшьоит акәымзар иҿы сҭалон аҳәеит.

* * * 
Анацәхыкәырша ҳәа иҟами ачымазара? Апырпыл… Аԥсуа пырпыл ца ахоуҵар иаабзиахоит.
* * * 
Асаҵрел ҳәа чымазарак ыҟоуп. Ауаҩы инацәкьарақәа ирыхьуеит, ажьы ақәнахуеит, ишнеиуа анацәкьыс зынӡа иҿшәоит. Апарсқьиа хшла ижәны, иақәырҵоит. Иахәшәтәуеит.

* * * 
Ажәытәан абхәында, деиҳабызаргьы, аҷкәын ҳәа иалҳәон аҭаца. Анхәыԥҳа длыԥхьон аҭыԥҳа ҳәа. Ҭацак, иҳәеит, ақалақь аҿы лабхәында дылцәыӡзаарын: «О, уара, аҷкәын, аҷкәын», – ҳәа ҿылҭуан, иҳәеит.

* * * 
Санду лашьак, нан, Маршьан Баӡ аапкра ахәшә идыруан. Ирҳәоит алақәа зыраапкыша ахәшәгьы идыруан ҳәа. Уи лимырҵеит санду , иаҳәшьа, аха алаапк зыцҳаз ихәшәтәышьеи, иара, иаапкыз алеи, нас иаҟьашьыз арахәи рыхәшәтәышьа лирҵан, сара илҿысҵааит. Алаапк иаҟьашьыз, изыцҳаз абас дырхәышәтәуеит. Ачамԥаз шьапқәа хԥа ааҵырхуеит. Иахьыҵырхыз аџьыка ыҵарыԥсоит. Уаха иҟәаҟәаны еиҵадырԥхьоит. Ашьжьымҭан ижәуеит какалда. Фырџьанк ижәуеит. Дарӡәар ахш идыржәуеит. Егьырҭ иаапкыз ала, ма арахә абас ирхәышәтәуеит. Ахәа алыхәҭа гәӡала ирхәуеит. Абысҭа иаларшьышьны ирҿарҵоит.

* * * 
Ацыркь изхара ныҟәара ҟалаӡом.

* * * 
Нан, аԥсуа мыцхәы уаҩы  еилыххоуп, уаҩы хыц-хыцуп. Саб рыцҳа убас иҳәалон: «Аԥсуа игәаҵәа адәахьы идкнаҳалоуп, уаҵәы иҟалауа иахьа игәы иасуеит».

* * * 
Ҽынла, амш каххаа, амра кажжы ишыԥхо арахә ҟаауа игәарлар, амшмыхәла ҟалоит.

* * * 
Иаха ԥхыӡла саныкәашоз бнапы  зеиныбымҟьоз ҳәа алыгажә иҭакәажә длеисуан ҳәа.

Маи 14, 1997 ш.

Иацы Ҷлоу ақыҭан ихыркәшан уажәы Аԥсны зегьы иазгәарҭоз Б. Шьынқәба 80 ш. ихыҵра. Саргьы ажәақәак сҳәеит. Сцәажәараҿы зегьреиҳа исгәаԥхаз – сажәа даараӡа исыркьаҿит, сцәажәеит хә-минуҭ заҵәык. Уи акәым уажәы сзызхәыцуа. Гаӡарак сыхьит. Б.Шьынқәба иашҭаҿы ҳашгылаз, ҷлоуааи сареи ҳшеицәажәоз, алабашьақәа ҟазҵо, амҳаҵәқәа ҟазҵо уҳәа анаплыхқәа ҟазҵо аӡәыр дыҟоума ҳәа сышразҵаауаз, аԥсуа хаҵа бзиак, аҭра ԥшӡа иҭаҵаны, аԥсуа ҳәызба иҟәынны: «Абри еиԥш аҳәызбақәа ҟазҵо аԥсуа дыҟоума?» ҳәа снаиазҵааит. Иаҳәызба ааҭыхны инсирбеит, ииашахәҵәӡа, анцәа ихаҭа иҿаԥхьагьы зхы лазмырҟәуа, аԥсуа иеиԥшха. «Аԥсуа ҳәызба акәҵәҟьоушь, анцәа иџьшьоуп иҟазҵо ахьшәымоу», – анысҳәа, имаҟа ааиртлан, аҭра ааиҟәныхны аҳәызба нҭаҵаны ҳамҭас исиҭеит. Ихьӡуп ари ахаҵа, аҽықәтәаҩ, анхаҩ бзиа Мама Логәуа. «Уажәшьҭа уареи сареи  ҳшеизыҟоу, насгьы ҳаиуацәахашьа шыҟалаз уасҳәап, – иҳәан ҿааиҭит, – сара санду, саб иан Аҳә-ԥҳан. Аҳәаа шәлеишәақәа зеиԥшроу умдыруеи? Лагәуаагьы иаҵахарц ргәы иҭамызт. Сабду,  анапеимдахьақәа рыҭаны, аргама диҳәарц Аҳә-ԥҳа ауаа лзынаишьҭит. Мапгьы ҳҳәом, ааигьы ҳҳәом, гәалас иҟашәымҵан, мышқәак иааҳашәраӡа, нас ҳажәа шәзынаҳацҳауеит ҳәа реиҳәеит Аҳә-ԥҳа лаб. Алагәуа дахьынхоз, дахьцоз дахьаауаз ааиликаан, дсымаҳәхарц иақәызкыз дзакә уаҩу еилыскаап иҳәан, уахык амҩа изикит. «Ҳаи, узымцеит, абыржәыҵәҟьа унапы уҩаха, утҟәоуп, усаԥыс» – ҳәа дыниқәыҳәҳәан, атапанча наиҿаикит. Алагәуагьы блеихаҟәысрак иалагӡаны итапанча ааҭԥааны Аҳәба инаиқәикит, уааҵысит, ухы ааухысхуеит ҳәа. «Уаԥсуоуп, сымаҳәра уаԥсоуп, уара иануҭаху аҭацаагацәа нашьҭы», – иҳәан, Аҳәба иҩныҟа днықәланы дцеит. Абас сара андус дсоуит уара уаҳәшьаду Аҳә-ԥҳа.
– Уара, аҳәаа ртәы уаналацәажәа, Аҳәбаки Џьапуаки ирзеибаухьоу шәасҳәап, – ҿааиҭит ҳаицәажәара иазыӡырҩуаз быргк. Арагәаԥшь иалхыз алабашьа икын. Аԥсуа маҭәала деилаҳәан. – Аҳәбаки Џьапуаки еиҩызцәан, аха аиҩызцәа ззумҳәара иҟоузеи, аишьцәа шеибамбара еибабон. Ԥхынрак азы Аҳәба ашьхаҟа дцеит. Аџьапуа бзиа дибеит, дылҿынҵәаауа длеилаҳаит Аҳәба иаҳәшьа. Ларгьы убасҵәҟьа бзиа дылбазаап. Аиҩызара, уи шныҟәгатәу уҳәа зегьы аарханаршҭын Аҳә-ԥҳаи Аџьапуеи еибагеит, рынасыԥ еиларҵеит. Аҳәба ашьха дахьыҟаз иаҳаит иҟалаз абасоуп, амаҳә бзиа дуоуит, уаҳәшьа хаҵа дцеит, Аџьапуа дигеит ҳәа. «Ҳаит, ишԥаҟаиҵоз, сара сашьцәа раԥхьа дыргыланы дызбон, ешьаҵас сызхәаԥшуаз саҳәшьа дышԥеигоз» – иҳәан, иҽы ҭоуӷан длақәтәаны, иаҳәа, иҟама, итапанча лаиҟәынҵа ирдыд-ырмацәысны, ашьхантәи дышзахәоз дҩалбаан, дышиашаз Аџьапуа игәашә даадыххылеит. Ихьӡ ҳәаны ианҿиҭ, Аџьапуа иаҳәшьа ссирк дыҟазаарын, ашырҳәа лашьеи лҭацеи рҿы дныҩнаххын, шәара шәцәырымҵын, игәы шны дыҟоуп, иацәажәашьа сара избап лҳәан, лашьеи лҭацеи ныҩнакны, Аҳәба днеиԥылеит, лыхцәқәа кьларуа, лыблақәа ҭыԥхаауа.
– Дабаҟоу башьа?! Ҳаиҩызара аӡы иазҭаз. Ихы ихысхып алахша, имгәа ҭсырбгап! – иҳәан, дхагаха агәашә дадгылоуп ари Аҳәба.
– Уаасышьҭуам! – лҳәан агәашә алыкә ыларшә иалыркит Аџьапуа иаҳәшьа.
– Соушьҭ, хаала сцом! – иҳәан Аҳәба иҽы даасын, дууаӡа агәашә дҩахыԥан, ашҭа даақәыххит.
– Сумшьыкәа усышьҭуам, аҩныҟа  унасышьуҭам, – лҳәан Аџьапуа-ԥҳа иҽы аӷәра дахьынҳаланы илкит.
– Соушьҭ!
– Изуам!
– Соушьҭ, бара!
– Изуам, сыԥсы ҭаны!
– Ибымуазар ибықәнаго сара издыруеит, – иҳәан дышҽыжәыз Аџьапуа-ԥҳа даашьҭԥааны иҽы ахәда даақәикын, есс, уцаларгьы уцала Аџьапуаԥҳа дымҵарсны, ԥҳәысс дигеит.
