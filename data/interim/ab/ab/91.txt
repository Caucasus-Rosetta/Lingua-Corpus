«Аԥсуа бызшәа асинтақсис иааинырсланы иҩу шәҟәым. Уи
хыҵхырҭақәасгьы, шьаҭасгьы иамоуп:
1. Авторцәа 1958 шықәса раахыс раԥхьа Аҟәатәи аҳәынҭқарратә пединститут, нас ихьӡ зху А. М. Горки Аԥснытәи аҳәынҭқарратә университет аҟны изыԥхьоз алеқциақәа ркурс.
Ҳзыхцәажәо алеқциақәа ркурс абызшәа азеиԥш теориа
аизҳазыӷьара, иара убас аԥсуа бызшәа наукала аҭҵаара алҵшәақәа
ирықәыршәаны аҽаԥсахуан, ихаҭәаауан.
2. Арсҭаа Ш. К. имонографиа «Аҳәоу мариа апроблема аԥсуа
бызшәаҿы». Ари анаукатә усумҭа автор аус адиулон 1960-тәи
ашықәсқәа раахыс. Аусумҭаҿы иҭҵаауп аҳәоу мариа апроблема
хадақәа: аҳәоу апредикативтә шьаҭа, уи акомпонентқәа, акомпонентқәа
рыбжьара иҟоу асинтақсистә жәеибаркыратә хкқәа:
аҳәоу апредикативтә шьаҭа аиҵыхра, ахарҭәааразы ахархәара
змоу зҳәоу хәҭақәа; аинфиниттә еицааирақәа, нас урҭ иааныркыло
аҭыԥ аҳәоу мариа аструқтураҿы; аҳәоу хкқәа модалтә ҵакылеи;
хықәкытә ҵакылеи; аҳәоу апредикативтә шьаҭа ахархәараан уи
аҩнуҵҟа имҩаԥысуа аҽыԥсахрақәа.
3. Еилоу аҳәоу нас апунқтуациа шьаҭас ирымоуп апрофсссор
Л. П. Ҷкадуа лнаукатә-ҭҵааратә усумҭақәа «Еилоу аҳәоу», «Аԥсуа
бызшәа апунқтуациа» уҳәа убас егьырҭгьы.
4. Иарбанзаалак абызшәаҿы аморфологиеи асинтақсиси рышьхәа ӷәӷәала еивҵоуп. Аԥсуа бызшәа асинтақсис аиқәыршәараҿы
ацхыраара ӷәӷәа ҟанаҵеит аморфологиа азҵаара хадақәа инарҭбааны иахьҭҵаау. Ара ишьаҭанкыроу цхыраагӡаны иҟалеит
еиҳарак академикцәа Қь. В. Ломҭаҭиӡеи А. С. Чикобавеи рнаукатә
усумҭақәа.
5. Аҵыхәтәантәи ашықәсақәа рзы абызшәа азеиԥш теориа уаҩы
иааџьеишьаратә аизҳа-зыӷьара аиуит, ӷәӷәала иазҳаит, еинылеит
асинтақсис атеориагьы. Ишьақәыргылахеит еиҳа иҵоураны асинтақсис амаҭәар, аморфологиатә категориақәеи асинтақсистә
категориақәеи рҳәаақәа, аҳәоу марка аҷыдара хадақәа, уи
ахаҭәаара, аиҵыхра апроблема хадақәа. Абри зегьы ахархәара
аиуеит ашәҟәы аиқәыршәараан.
Ари арҵага шәҟәы ҩуп авторцәа еиқәдыршәаз ауниверситет
афилологиатә факультет иазку «Иахьатәи аԥсуа бызшәа» акурс
апрограмма иақәыршәаны.
Абри арҵага шәҟәи иазгәаҳҭаз апрограммеи шьаҭас иҟаҵаны
еиқәыршәоуп иара убас аколлективтә усумҭа а-V-тәи а-IX-тәи
аклассқәа ирызку аԥсуа бызшәа апрограммеи арҵага шәыҟәқәеи.
Убри апрограмма иақәыршәаны иҭыжьуп 4-тәи акласс иазку аԥсуа
бызшәа арҵага шәҟәы. Убри иабзоураны иахьа уажәраанӡа ашколи
аиҳабыра-ҵареи рыбжьара аԥсуа бызшәа аҵараҿы иҟаз аивгарақәа
аԥыххоит, ашкол арҵага шәҟәқәа аԥсуа бызшәа атеориа анаукатә
қәҿиарақәа иамоу ирықәшәо иҟалеит. Ари даара қәҿиара шьахәны
иԥхьаӡатәуп аԥсуа бызшәа аҵара аус аҟны.
Аԥсуа бызшәа асинтақсис ахәҭақәа: 1) Еилоу аҳәоу; 2) Атәым
ажәаҳәа; 3) Апунқтуациа, насгьы абарҭ апараграфқәа: а) афразеологиатә жәеидҳәалақәа рыла иаарԥшу азҳәа: б) аҟаҵарба
ахьыԥшратә формақәеи ацхыраагӡатә ҟаҵарбақәеи рыла ишьақәгылоу азҳәа; в) ахьыԥшратә-зкратә формақәеи ацхыраагӡатә
ҟаҵарбақәеи рыла ишьақәгылоу азҳәа; г) аҳәаақәҵа, аҭагылазаашьа,
еижәлантәу аҳәоу хәҭақәа, алагалақәеи абжьаргылақәеи злоу
аҳәоуқәа, ахазырха; д) аиҿагыларатә-аиӷьшьаратә архьыԥшатә
инфиниттә еицааирақәа уҳәа убас егьырҭ алкаақәагьы лҩит Л. П.
Ҷкадуа.
Аусумҭа егьырҭ ахқәеи, ахәҭақәеи иҩит Арсҭаа Ш. К.
Ажәа «асинтақсис» ҩ-ҵакы хадак аҭаны ҳхы иаҳархәоит: акы,
уи абызшәа аҭҵаара иазку науканы, ҩба, абызшәа асинтақсистә
струқтура, асинтақсистә еилазаара хьӡыс иаманы. Актәи аҵакы
иазкны ҳхы ианаҳархәо, уи иакны, науканы иҟоуп, абызшәақәа
зегьы ирзеиԥшуп; аҩбатәи аҵакы аҭаны ҳхы ианаҳархәо, уи
иалкаау абызшәақәа ирызкуп иаҳҳәап: аԥсуа бызшәа асинтақсис,
аурыс бызшәа асинтақсис уҳәа убас иҵегьгьы.
Ара ҳара ҳахцәажәоит, уи актәи аҵакы аҭаны, асинтақсис наука
ҳасабла, нас уи маҭәарс иамоу.
Асинтақсис аграмматика иахәҭоуп. Уи маҭәарс иамоуп зхала
иҟоу, грамматикала еидҳәалоу ҩба ма инареиҳангьы ажәақәа рыла
ишьақәгылоу асинтақсистә жәеибаркырақәа, урҭ реибаркышьақәа,
насгьы рграмматикатә ҵакқәа шаарԥшу, излаарԥшу; урҭ реилазаашьа, реизыҟазаашьа, рфунқциақәа ажәаҳәаҿы. Абарҭ асинтақсистә жәеибаркырақәа рҵакқәеи, рфунқциақәеи, реилазаашьеи
ирҿырԥшны ишоит ихадоу ҩ-гәыԥкны: а) ажәеидҳәала, б) аҳәоу.
Ажәеидҳәала аҳәоу иаламкәа иаҳԥылаӡом ажәаҳәаҿы, аха уи
ахала иаҳԥылар алшоит абызшәаҿы.
Ажәеидҳәала ҳәа иԥхьаӡоуп зхала иҟоу ҩба ма инареиҳангьы
ажәақәа рыла ишьақәгылоу, еиуеиԥшым аизыҟазаашьақәа аазырԥшуа
асинтақсистә еибаркырақәа. Иаҳҳәап: аихатәы каруаҭ,
ахаҳәтә ҩны, ашәҟә ҿыц, ашәҟәы аԥхьара, адҵа аҟаҵара, аҵара
бзианы изҵо аҵаҩы, зхы пату ақәызҵо ауаҩы, ала шәарыца
уҳәа убас иҵегьгьы. Ишаабо еиԥш, ажәеидҳәала аилкаарақәа
рхаҭақәа ракәӡам иаанарԥшуа (урҭ раарԥшра иазку ажәақәа
роуп), аилкаарақәа рыбжьара иҟоу аизыҟазаашьақәа роуп.
Аилкаарақәа рыбжьара иҟалар алшоит аҳәаақәҵатә (атребутивтә)
еизыҟазаашьақәа (аҷкәын бзиа, аԥҳәызба ԥшӡа, ҵыԥхтәи ашықәс),
аобиеқттә еизыҟазаашьақәа (ашәҟәы аахәара, амхы арашәара,
аҩныҟатәи адҵа аҟаҵара) уҳәа убас иҵегьгьы.
Ажәеидҳәала шьақәгылазар ҟалоит иузеицрымхуа ахәҭақәа
рыла: Мам гәду, ҽыда шьапраҳа (Ажәаԥҟа). Абас ишьақәгылоу
ажәеидҳәала афразиологиатә жәеидҳәала ҳәа иашьҭоуп, уи
иаанарԥшуеит еиуеиԥшым аилкаарақәа, убри аҟнытә уи алеқсикологиахь иаҵанакуеит, асинтақсис аҟны иахысӡом. Зых
иақәиҭны еидҳәалоу ажәақәа рыла ишьақәгылоу ажәеидҳәалақәа
роуп асинтақсис ахь иаҵанакуа. Иаҳҳәап: ашәҟә ҿыц, аҩын ҿыц,
ахаҳәтә ҩны уҳәа убас иҵегьгьы,
Аҳәоу ахь иаҵанакуеит ахшыҩзцара аарԥшреи аиҭагареи
ирзку, апредикативтә ҵакы змоу асинтақсисттә еибаркырақәа. Урҭ
ҳԥылоит ажәаҳәаҿы, ажәаҳәа зда имшо, иреиҵаӡоу ахәҭақәа ҳәа
иԥхьаӡоуп. Абас ишьақәгылоу асинтақсистә еибаркыра аҳәоу ҳәа
иашьҭоуп. Иаҳҳәап: Аҵаҩы ашәҟәы даԥхьоит. Миха шәарыцара
дцеит. Ақәа леиуеит. Амш цәгьахеит уҳәа убас иҵегьгьы.
Ажәаҳәаҿы иаҳԥылоит, аҳәоу адагьы, аҳәоу афунқциа назыгӡо,
ахшыҩзцара аарԥшреи аиҭагареи рзы ахархәара змоу асинтақсистә
еибаркырақәагьы. Аха урҭ рхала, атеқст иаламкәа ахшыҩзцара
рзаарԥшуам, апредикативтә ҵакгьы рымаӡам. Урҭ рҵакы
ахьеилкаахо даҽа ҳәоук иадҳәаланы ахархәара анрымоу ауп.
Аграмматикатә цәырҵрақәа зегьы ҩ-ганкны ирыхәаԥштәуп,
избан акәзар урҭ ҩ-ганкны ишьақәгылоуп: а) абызшәатә ҵакы,
б) абызшәатә форма. Изыҟалом абызшәатә ҵакы уи злаарԥшхо
абызшәатә форма амамкәа, иара убас изыҟалом абызшәатә форма
уи иаанарԥшуа абызшәатә ҵакы амамкәа. Ус анакәха, абызшәа
аграмматика аҭҵаараан, хымԥада, иазгәаҭалатәуп уи формалатәи
аструқтуреи уи иацныҟәо аҵакытә еилазаашьеи. Абарҭ аганқәа
руак ныжьны, егьи аҭҵаара ихарҭәаау, инагӡоу алҵшәа алҵуам.
Абарҭ ишьаҭаркыроу аҩ-еилкаарак рнаҩс, хымԥада, иазгәаҭатәуп
абызшәатә фунқциақәа ажәаҳәаҿы, избан акәзар абызшәа фунқциас иамоу акоммуникативтә фунқциоуп. Абызшәа иара афунқциа
иацрыганы аҭҵаара иахәҭоу алҵшәа уаҩы инаҭом.
Абри аплан ала иҭҵаатәуп ажәеидҳәала, абри аплан ала
иҭҵаатәуп аҳәоу.
Ажәеидҳәалагьы аҳәоугьы рформальтә-грамматикатә струқтура аҷыдарақәа зыбзоуроу, иагьзыдҳәалоу аморфологиа аилазаашьа
аҷыдарақәа иамоу роуп. Аԥсуа бызшәа аморфологиатә
ҷыдара хадақәа ирыцкуп ахьӡ имарианы аилазаара, аҟаҵарба
морфологиатә струқтурала абеиара. Ахьӡ имарианы аилазаара
зыбзоуроу еиҳарак уи ападежтә система ахьамам ауп. Ахьӡ
падежла аҽаԥсахӡом, формала имаҷуп. Убри аҟнытә аҳәоу аҿы,
аҳәоу хәҭақәа синтақсисла реибаркыраҿы ари афунқциақәа даара
ихьысҳауп, аҟаҵарба афунқциақәа ирҿырԥшны уахәаԥшуазар.
Иаҳҳәап: азхҳәаа, азырха, ахарҭәаага, аҳәаақәҵа аҳәоу аҟны
ирымаӡам иалкааны рхатә синтақсистә формақәа. Иаагозар,
ахьыӡҟа азеиԥштә форма ҳԥылар ҟалоит аҳәоу аҟны изыхҳәааны
(Ашәҟәы астол иқәуп), ихарҭәааганы (Аҵаҩы ашәҟәы ааихәеит),
ма иҳәаақәҵаны (Ауасҭа аҟәардә ашьапы ҟаиҵоит).
Ахьӡ иазгәаҳҭаз аҷыдара иахҟьаны ажәеидҳәалаҿгьы уи
ахәҭақәа синтақсисла реибаркыраҿы еиҳарак ахархәара змоу
урҭ реишьҭагылашьоуп. Иаҳҳәап: иахьатәи амш, аихатәы шьаҟа,
аҩны ҳарак, Миха ишәҟәы, амҩа ҿыц..., аҳәоу аҟны азхҳәааи,
ахарҭәаагеи, азҳәеи синтақсисла реибаркыраҿы хадара руеит
асубиеқттәи аобиеқттәи хаҿытә ԥынгылақәа, аха ажәеидҳәалаҿы
ахьӡи аҟаҵарбеи синтақсисла реибаркыраҿы урҭ реишьҭагылашьа
хадара ауа иалагоит, избан акәзар ара ахаҿытә ԥынгылақәа маҷхоит,
ма зынӡа иҟалаӡом. Иаҳҳәап: Сара ашәҟәы саԥхьоит анаҳҳәо, ажәа
ашәҟәы ахьҳаргылалак ҟалоит: сара саԥхьоит ашәҟәы, ашәҟәы
саԥхьоит сара, сара ашәҟәы саԥхьоит, аха уи ажәеидҳәалаҿы ус
аҭыԥ ҳаԥсахыр ҟалаӡом: ашәҟәы аԥхьара, ашәҟәы аахәара, аха
иҟалаӡом аԥхьара ашәҟәы, аахәара ашәҟәы... Ахьӡ еиуеиԥшым
аформақәа афунқциатә еиҿагыларақәа ахьырныԥшуагьы ыҟоуп,
аха уи макьана инагӡам, иҭбаам. Иаҳҳәап: ахьӡ азеиԥштә, еилкаау,
еилкаам, адхаларатә формақәеи аиагаратә формеи (иара убас
ашьҭынгыла зцу аформа) ирныԥшуеит фунқциала аиҿагылара
азхҳәааи ахарҭәаагеи раарԥшраҿы: зхҳәаас иҟалоит ахьӡ азеиԥштә,
еилкаам, еилкаау, адхаларатә формақәа, аха аиагаратә форма (нас
ашьҭынгылақәа зцу аформа) зхҳәаас изыҟалом, уи харҭәааганы,
ма ҭагылазаашьаны, мамзаргьы еилоу азҳәа ахәҭаҟны ауп
ишаҳԥыло. Аха фунқциала аиҿагылара арҭ аформақәа ирымоу
нагӡам, избан акәзар ахьӡ азеиԥштә, адхаларатә, еилкаау, еилкаам
аформақәа харҭәаагасгьы иҟалар рылшоит (Сара ашәҟәы аасхәеит.
Сара сҩыза ишәҟәы имысхәҳаит). Ахьӡ имарианы аилазаара
компенсациа азнауеит аҟаҵарба ибеианы аилазаара. Аҳәоу аҟны
асубиеқттә-аобиеқттә еизыҟазаашьақәа, апредикативтә ҵакы
аарԥшыгатә формақәа реиҳарак аҟаҵарбаҿоуп иахьаҳԥыло. Убарҭ
иреиуоуп ахаҿытә, аамҭатә, аркьынаатә категориақәа. Хаҿыла,
классла, хыԥхьаӡарала аҟаҵарба-зҳәаҿы иарбахоит азхҳәаа еиԥш,
азырхагьы, еиҿ.: Сара сҩыза с-и-ацәажәоит.
Аморфологиа аҷыдарақәа ирыбзоуроуп иара убас аҳәоу аҟны
аинфиниттә еицааирақәа рыҟазаара.
Ишдыру еиԥш, аинфиниттә еицааирақәа рхаҭыԥан егьырҭ
абызшәақәа рҟны иаҳԥылоит аҳәоу цылақәа. Аинфиниттә еицааирақәа
шьаҭас ирымоу – аҟаҵарба афиниттә-аинфиниттә формақәа
рыла ашароуп. Убри иабзоуроуп иара убас аҳәоу цылатә
еидҳәалагақәагьы рыҟамзаара аԥсуа бызшәаҿы (аҵыхәтәаны арҭ
рфунқциаҿы иаҳԥыло акык-ҩбак ажәақәа, еиҳарак аҟаҵарбатә
ажәақәа ртәы ҳамҳәауазар).
Иаҳҳәар ҳалшоит аԥсуа бызшәаҿы аҳәоу аструқтуратә шьаҭа
еидкылага хадас иамоу еиҳарак аҟаҵарбоуп ҳәа, избан акәзар аҳәоу
хкқәа реиҳараӡак рструқтуратә шьаҭа еидызкыло аҟаҵарбоуп.
Ахьыӡтә шьаҭа ахьаҳԥыло еиҳарак ахьыӡтә ҳәоуқәа рҟны ауп. Дара
урҭгьы даара имаҷуп, нас алитературатә бызшәаҿоуп иахьҳԥыло.
Ара ахархәара роуа иалагеит егьырҭ абызшәақәа (еиҳарак аурыс
бызшәа) рныррала (ажәа-ҳәоуқәа ҳәа атрадициатә грамматикаҿы
изышьҭоу: ааи, мамоу, аиеи, мап, акгьы, аӡәгьы уҳәа реиԥш иҟоу
– егьырҭ аҳәоуқәа ирылаҵаны, ираҟаратәны ҳрыхәаԥшуам ари
ашәҟәаҿы). Ахьӡытә шьаҭа анаҳԥыло ыҟоуп егьырҭ аҳәоу хкқәа
рҟынгьы. Усҟан ахьыӡтә шьаҭа апредикативтә маҭәахәқәа рыла
еиқәыршәахоит, иаҳҳәап: Пушкин дпоетуп. Адамыр дырҵаҩуп.
Агәаҟ дажәаҳәаҩуп.
Хыхь ишазгәаҳҭаз еиԥш, ҩба ма инареиҳангьы синтақсисла
еидҳәалоу, зхала иҟоу ажәақәа рыла ишьақәргылоу асинтақсистә
еибаркырақәа иаҳԥылар ҟалоит ажәеидҳәаланы, мамзаргьы
иҳәоуны. Абас ишьақәгылоу асинтаксистә еибаркыра ҳәоууп ҳәа
иԥхьаӡоуп, уи апредикативтә ҵакы анамоу, ахшыҩзцара аарԥшреи
аиҭагареи ианазку, аҳәоутә интонациа анамоу.
Абызшәаҿы, иара убас ажәаҳәаҿы, ажәақәа рхархәараан урҭ
хазы-хазы, ишакәхалакгьы иаҳԥылауам. Ажәақәа усҟан иаҳԥылоит
аки-аки еицааиуа, насгьы, хымԥада, иалкаау аграмматикатә
еизыҟазаашьа рыманы, грамматикала еидҳәаланы. Иалкаау ажәақәа
реицааиреи, нас урҭ грамматикала реибаркыратә хкқәеи зыдҳәалоу
абарҭ аҷыдарақәа роуп: 1 ажәа ажәаҳәа хәҭас иахьаҵанакәа; 2 ажәа
грамматикатә категориатә формақәас иамоу; 3 ажәа асинтақсисттә
ҵакқәа.
Ажәаҳәа хәҭақәа, шамахамзар, аки-аки еицааиуеит, аха еицымааиуа
ажәаҳәа хәҭақәагьы ыҟоуп, иаҳҳәап: ацынгылеи
аҟазшьарбеи – иҳазҳәаӡом: ҵаҟа аԥшӡа, аӷьараҳәа ашкәакәа, хаҵаҵас
аиқәаҵәа, хагәха аҟаԥшь уҳәа уб. иҵегьы, аԥхьаӡара хьӡи
ацынгылеи – иаҳԥылаӡом: хԥа хыхь, хынтә ҵаҟа, хԥа-хԥала иахьа уҳәа уб. иҵегьы.
Еиуеиԥшым ажәақәа грамматикала реибаркыраан ҳхы иаҳархәоит
еиԥшым ажәеибаркыратә хкқәа: иахьатәи амш, арҵаҩы
ишәҟәы, хара аныҟәара, ахәыҷы дыхәмаруеит, абарҭ ажәақәа
реидҳәаларатә хкқәеи урҭ раарԥшышьеи зыбзоуроу урҭ ажәаҳәа
хәҭас иахьаҵанакуеи рграмматикатә формақәеи роуп.
Иҟоуп насгьы семантикатә ҵакыла еицымныҟәо, еицымааиуа
ажәақәа, иаҳҳәап: аҽы цәажәоит, аҵыс ччоит. Ари зыбзоуроу,
ишаабо еиԥш, арҭ ажәақәа иаадырԥшуа аилкаарақәа рхаҭа
ахьеицымааиуа ауп. Даҽакала иаҳҳәозар, аҽы зцәажәом, аҵыс
зыччом. Ари иаҵанакуам, ҳәарада, ахьӡи аҟаҵарбеи еицааиуам ҳәа.
Иаҳҳәар ҟалоит: аҽы ҳәуеит, аҵыс шәаҳәоит...
Ажәақәа аки-аки реибаркыра формала мацара акәым
ишымҩаԥысуа, уи ахатә ҵакгьы амоуп. Ажәақәа грамматикала
реибаркыра зыцныҟәо, урҭ ажәақәа иаадырԥшуа аилкаарақәа
реизыҟазаашьа ауп. Аха усҟан ари аизыҟазаашьа аарԥшхоит,
жәартә ҵакыла акәымкәа, грамматикатә семантикала, иаҳҳәап:
драшәоит анхаҩы, ирашәоит анхацәа. Актәи ажәақәа еидҳәалоуп
ауаҩытәыҩса класс ахԥатәи ахаҿы азаҵә хыԥхьаӡарала, аҩбатәи
ажәақәа еидҳәалоуп ахԥатәи ахаҿы арацәа хыԥхьаӡарала. Ажәеибаркыратә
хкқәа раарԥшыгатә маҭәахәқәа еиԥшӡам еиԥшым
абызшәақәа рҟны. Ари зыбзоуроу иарбанзаалак абызшәаҿы ажәа
иамоу аморфологиатә струқтуроуп, аиҳарак ажәа аформа зыԥсахуа
аффиқсқәа (арахь иаҵанакуам ажәа хырҿиааратә аффиқсқәа).
Ишдыру еиԥш, аԥсуа бызшәаҿы ахьӡ формала ибеиам, иамам уи
ападежтә система, убри аҟнытә ажәеибаркыраҿы ажәеибаркыратә
маҭәахәқәа реиҳарак ахьарбоу аҟаҵарбаҿоуп.
Еибарку ахәҭақәа реизыҟазаашьа иаҿырԥшны ажәеибаркыра
шоит ихадоу ҩ-хкыкны – ихьыԥшым (сочинительная), ихьыԥшу
(подчинительная).
Ихьыԥшым ажәеибаркыраан асинтақсистә ак аҿы иҟам ихадоуи
ихьыԥшуи ахәҭақәа, урҭ аки-аки синтақсисла еихьыԥшӡам,
хархәашьала еиҟароуп. Ихьыԥшым ажәеибаркырала еибаркуп
еижәлантәу ариад еиҿызкаауа ажәақәеи аҳәоуқәеи: Сареи бареи,
Зинеи Минцеи; Амшқәа кьаҿхеит, ахьҭа ҟалеит.
Ихьыԥшым еибаркырала еибыҭоу асинтақсистә ак аиҿартәышьала
иҟалоит иаарту, иарку. Иаарту аиҿартәышьа змоу ак
иҵегь еиҵыхзар ҟалоит: Миха, Зина, Кәасҭа, Минца ашкол ахь
еиццеит, ақәа аура иаҟәыҵит, амра цәырҵит, амш ԥхеит.
Ихьыԥшым ажәеибаркырала еибыҭоу асинтақсистә ак ахәҭақәа
еидҳәалазар ҟалоит ма аинтонациа мацарала, мамзаргьы
аиԥшьыратәи аиқәшаратәи еидҳәалагақәа рыла:
Ацәгьеи абзиеи рышьхәа еивҵоуп (Ажәаԥҟа); Убри аҽны инаркны Мшәагә хәыҷгьы Мшәагә дугьы иааицрымҵӡо еицын (А. Г.);
Уахь бца, саргьы уахь снеиуеит. Аԥсҭҳәа хылт, ақәа леит.
Иаркә аиҿартәышьа змоу ак шьақәгылоуп ҩ-хәҭакны, даҽа хәҭак
ацҵара залшаӡом. Уи ахәҭақәа еидҳәалахоит аҷыдатә интонациеи
аиҿагыларатә еидҳәалагақәеи рыла:
Бара ӡӷабк моу, ахацәа егьрылшом урҭ рҿы (Д. Гә.); Хә-ԥуҭк
акәым, аҩны даҵоуҵар, имго (А. Г.); Асы шкәакәоуп, аха ицоуп
(Ажәаԥҟа).
Ихьыԥшым ажәеибаркыра ҳԥылоит: а) ахьыӡҟеи ахьыӡҟеи
рыбжьара: Михеи Дамеии, Зинеи Саиди, ажәи аҳәыси,
ауасеи аџьмеи, абгахәыҷи аҵыси, абгадуи аӡыцәеи. Абаҳча гылоуп еишәхашьшьыла ал, ахәырма, нас амжәа. Аҵаҩы иааихәеит ашәҟәқәа,
атетрадқәа, аручкақәа, акарандашьқәа, хәыҷгьы дугьы; б) ахьыӡцынхәреи
ахьыӡҟеи рыбжьара: Алиаси уареи, аҵхи сареи,
агәили бареи; в) ахьыӡцынхәреи ахьыӡцынхәреи рыбжьара: Уареи
сареи, иареи уареи, бареи сареи, зны лара, зны бара; ма сара, ма
уара; ихьыԥшым аидҳәалагатә ҳәоуқәа рыхәҭақәа рыбжьара:
Аҷкәын акы иҳәарц иҭаххеит, аха аҳәынҭқар дақәиҭимтәит
(Аԥс. л.); Иҭаацәа еибарҳәҳәо цәгьала еилалт; Жәларгьы гәалсыс уи
дҟарҵеит (И. К.); Арбаӷь абжьы еиҭаагеит, аха Каҷбеи ицәаԥсымҭа
акәын, имаҳаит (С. №.).
д) еицыҟалои еишьҭанеиуеи аҵакы зныԥшуа еилоу аидҳәалагатә
ҳәоуқәа рыхәҭақәа рыбжьара:
Хмыҷ ԥхьагыла дырцәыбӷалт, Аӡыжь ҵаула дырцәагеит (И. К.);
Қыҭак аҿы хар змамыз хаҵа шьахәк дынхон, Хаҭалагьы
цәгьара зламыз Уаҩыс дрыԥхьаӡон (Б. Шь.); Мҩа бзиамызт, дгьыл
еиҩыцәан, хаҳәи-мақьеи рацәаӡан (И. К.); Аԥхынра иқәҳа ацара
иаҿын, иааскьон ураҭагалара (И. П.).
Ихьыԥшу ажәеибаркыраан асинтақсистә ак ахәҭақәа руакы
грамматикала хадара ауеит, егьи уи иацныҟәоит, иацааиуеит.
Ихьыԥшу ажәеибаркыра аарԥшышьа зеиԥшроу иаҿырԥшны
ишоит ԥшь-хкыкны: аиқәршәаратә, аиқәшәаратә, апозициатә,
аидыларатә.
Аиқәыршәаратә жәеибаркыра ҟалоит аҟаҵарбеи ахьӡи рыбжьара,
иаанарԥшуеит асубиеқттә-обиеқттә еизыҟазаашьақәа.
Ари ажәеибаркыратә хкы аан еидҳәалоу ажәақәа (ахьӡи аҟаҵарбеи)
рыбжьара иҟалоит аиқәыршәара хаҿылеи, хыԥхьаӡаралеи, класслеи.
Ара хадара ауеит ҳәа иԥхьаӡоуп ахьӡ, избанзар аҟаҵарба хаҿылеи,
хыԥхьаӡаралеи, класслеи ахьӡ аҽақәнаршәоит. Аҟаҵарба ахьӡ
иақәыршәаны аҽаԥсахроуп, иаҳҳәап: и-тәоуп асыс, аха д-тәоуп
ахәыҷы. Аха ара аҟаҵарба ахьӡ аҽахьақәнаршәо адагьы, уи хадара
ахьауагьы ыҟоуп. Иаҳҳәап, ахьӡ ахаҿи, ахыԥхьаӡареи, акласси
ахьаарԥшу аҟаҵарбаҿоуп, убри аҟнытә аҟаҵарба ҳхы иаҳархәар
ҟалоит, иалкаау ахаҿи, ахыԥхьаӡареи, акласси аҭаны. Усҟан уи
иақәнаго ахьӡ ацааироуп. Иаҳҳәап: д-ыхәмаруеит, ари аҟаҵарба
иацааироуп ахԥатәи аҳаҿы ауаҩытәыҩса класс азаҵә хыԥхьаӡара
иатәу ахьӡ, иаҳҳәап, ахәҷы: дыхәмаруеит ахәҷы. Иҳамазар аҟаҵарба
и-тәоуп, уи иацааироуп ахԥатәи ахаҿы, азаҵә хыԥхьаӡара, амаҭәар
класс иатәу ахьӡ, иаҳҳәап, асыс: итәоуп асыс.
Уи адагьы, аҟаҵарба хадара ауеит ахаҿи, акласси, ахыԥхьаӡареи
злаарԥшу ахаҿытә ԥынгылақәа ралхраҿы. Убас, еиҭамҵуа аҟаҵарба
(хаҿык змоу) ҳамазар, ахаҿи акласси, ахыԥхьаӡареи, хымԥада,
иарбахоит «д» ариад иатәу ахаҿытә ԥынгылала: д-цәажәоит
арҵаҩы. Еиҭаҵуа аҟаҵарба ҳамазар, асубиеқт ахаҿи, ахыԥхьаӡареи,
акласси, хымԥада, иарбахоит «л» ариад иатәу ахаҿытә ԥынгылала:
Рима: иаа-л-хәеит ашәҟәы. Ара ахадараҭара ҩ-хырхарҭак аманы
иаҳԥылоит: ахьӡ аҟнытә аҟаҵарбахь, аҟаҵарба аҟнытә ахьӡ ахь
(рыҩхырхарҭакгьы морфологиала иахьаарԥшу аҟаҵарбаҿоуп. Ари
схьемала иаҳарбар ҟалоит абас:
Миха ⇄ д-рашәоит.
Аиқәыршәаратә жәеибаркыра аарԥшышьақәа ирҿырԥшны
ишоит х-хкыкны: а) инаӡоу, б) инаӡам, в) хәҭаклатәи.
Инаӡоу аиқәыршәаратә жәеибаркыраан еидҳәалоу ажәақәа
рыбжьара иҟалоит аиқәшәара х-категориак рыла: хаҿыла,
хыԥхьаӡарала, классла.
Ари ҟалоит, ахьӡ (ахьыӡцынхәра) аҩбатәи ма ахԥатәи ахаҿы
азаҵә хыԥхьаӡарала уи зыдҳәалоу аҟаҵарбаҿы ианаарԥшу. Усҟан
ахьыӡцынхәреи аҟаҵарбеи рыбжьара иҟалоит аиқәшәара хаҿылеи,
хыԥхьаӡаралеи, класслеи:
уара у-цәажәоит
бара б-цәажәоит
лара д-цәажәоит
иара д-цәажәоит
иара (и)-цәажәоит (арадио).
Инаӡам аиқәыршәаратә жәеибаркыраан ахьӡи (ахьыӡцынхәра)
аҟаҵарбеи рыбжьара иҟалоит аиқәшәара ҩ-категориак рыла: хаҿыла, хыԥхьаӡарала.
Ари ҟалоит, ахьыӡцынхәра актәи ахаҿы азаҵә хыԥхьаӡарала ма
актәи, аҩбатәи, ахԥатәи ахаҿқәа арацәа хыԥҳьаӡарала аҟаҵарбаҿы
ианаарԥшу:
сара с-цәажәоит
ҳара ҳ-цәажәоит
шәара шә-цәажәоит
дара и-цәажәоит.
Хәҭакалатәи аиқәыршәаратә жәеибаркыраан ахьӡи аҟаҵарбеи
рыбжьара иҟалоит аиқәшәара категориак ала: ахыԥхьаӡаратә
категориа ала: и-цәажәоит ахәыҷқәа.
Абарҭ ажәақәа рыбжьара еицырзеиԥшны иаарԥшу ахыԥхьаӡаратә
категориоуп, избан акәзар арацәа хыԥхьаӡара аарԥшуп
аҟаҵарбаҿгьы (и ала) ахьӡ аҟынгьы (-қәа ала). Аҟаҵарбаҿы ахԥатәи
ахаҿы аарԥшуп и ала, аха уи рбагала иаарԥшым ажәа «ахәыҷқәа»
аҟны.
Аиқәыршәаратә жәеибаркыра морфологиатә рбагала иаарԥшызар
ҟалоит еидҳәалоу ажәақәа рыҩбагьы рҟны, мамзаргьы ажәак
аҟны мацара. Еидҳәалоу ажәақәа рыҩбагьы рҟны иаарԥшхоит
рбагала ахаҿытә хьыӡцынхәрақәеи аҟаҵарбеи реидҳәалараан:
сара с-рашәоит
уара у-рашәоит
бара б-рашәоит
иара д-рашәоит
лара д-рашәоит
иара и-рашәоит
ҳара ҳ-рашәоит
шәара шә-рашәоит
дара и-рашәоит.
Азеиԥш хьыӡқәеи (азаҵә хыԥхьаӡараҿы), ахатәы хьыӡқәеи,
аҟаҵарбеи анеидҳәалоу, аиқәыршәаратә жәеибаркыра хаҿытә
ԥынгылала иаарԥшхоит аҟаҵарбаҿы мацара:
Миха д-цәаӷәоит
аҵаҩы д-ыҩуеит
аҵыс (и)-ишәаҳәоит.
Ахьӡ арацәа хыԥхьаӡараҿы иангылоу, ахыԥхьаӡаратә категориа
аҟаҵарбаҿгьы ахьӡ аҿгьы иарбахоит морфологиатә
рбагала. Аҟаҵарбаҿы уи арбахоит хаҿытә ԥынгылала, ахьӡ аҟны
– суффиқсла:
и-шәаҳәоит ахәыҷ-қәа
и-ӡырҩуеит астудент-цәа
и-еизеит ау-аа и-қәгылт аҿа-р(а).
Аиқәыршәаратә жәеибаркыра иӷәӷәаны ианыԥшуеит аҷыдарақәа хаҿык змоу, ахаҿырацәа змоу аҟаҵарбақәеи ахьӡи рыбжьара,
убри аҟнытә уи иахәаԥштәуп хазы хаҿык змоу аҟаҵарбеи ахьӡи
рыбжьара, хазы ахаҿырацәа змоу аҟаҵарбеи ахьӡи рыбжьара.
Аиқәыршәаратә жәеибаркыра хаҿык змоу аҟаҵарбеи ахьӡи рыбжьара
иаанарԥшуеит асубиеқти уи иахылҵуа арҿиареи реизыҟазаашьа хаҿылеи, хыԥхьаӡаралеи, класслеи (актәи ахаҿы азаҵә хыԥхьаӡареи актәи, аҩбатәи, ахԥатәи ахаҿқәа арацәа хыԥхьаӡареи рҟны иаарԥшхаӡом акласстә категориа). Ажәеибаркыра аарԥшуп ара «д» ариад иатәу ахаҿытә ԥынгылақәа рыла, насгьы ажәеидҳәала иамоуп ҩ-хәҭак – ахьӡтә хәҭеи аҟаҵарбатә хәҭеи.
сара с-цәажәоит
уара у-цәажәоит
бара б-цәажәоит
иара д-цәажәоит
лара д-цәажәоит
иара (ам. кл.) и-цәажәоит
ҳара ҳ-цәажәоит
шәара шә-цәажәоит
дара и-цәажәоит.
Аиқәыршәаратә жәеибаркыра ҩ-хаҿык змоу аҟаҵарбеи ахьӡи
рыбжьара ианҳамоу, еиднаҳәалоит, ганкахьала, асубиеқти уи
иахылҵуа арҿиареи, даҽа ганкахьала, арҿиара уи зыхҭысуа ма изызхоу
аобиеқти, иахҳәап:
сара и-аа-с-хәеит ашәҟәы
уара и-аа-у-хәеит ашәҟәы
бара и-аа-б-хәеит ашәҟәы
иара и-аа-и-хәеит ашәҟәы
лара и-аа-л-хәеит ашәҟәы
ҳара и-аа-ҳ-хәеит ашәҟәы
шәара и-аа-шәхәеит ашәҟәы.
Аҟаҵарба ара, ишаабо еиԥш, ахьӡтә формақәа ҩба ирыцааиуеит.
Ганкахьала, уи асубиеқт аҽақәнаршәоит хаҿылеи, класслеи, хыԥхьаӡаралеи,
даҽа ганкахьала, уи аобиеқт аҽақәнаршәоит хаҿылеи,
хыԥхьаӡаралеи, класслеи. Аха иара аҟаҵарба ахаҭагьы хадара
ауеит ажәеибаркыра аарԥшыга маҭәахәқәа ралԥшаараҟны. Ҩхаҿык змоу аҟаҵарба еиҭаҵуазар, асубиеқти иареи рыбжьара иҟоу
ажәеибаркыра аарԥшхоит «л» ариад иатәу ахаҿытә ԥыпгылақәа
рыла, аобиеқти иареи рыбжьара иҟоу ажәеибаркыра аарԥшхоит
«д» ариад иатәу ахаҿытә ԥынгылақәа рыла (уахәаԥш аҿырԥштәы
хыхь). Ҩ-хаҿык змоу аҟаҵарба еиҭамҵуазар, асубиеқти иареи
рыбжьара иҟоу ажәеибаркыра аарԥшхоит «д» ариад иатәу ахаҿытә
ԥьшгылақәа рыла, аобиеқти иареи рыбжьара иҟоу ажәеибаркыра
аарԥшхоит «л» ариад иатәу ахаҿытә ԥынгылақәа рыла. Ара
ажәеидҳәала х-хәҭакны ишьақәгылоуп: ахьӡтә хәҭақәа ҩбеи аҟаҵарбатә хәҭеи:
сара сҩыза с-и-ацәажәоит
уара уҩыза у-и-ацәажәоит.
Х-хаҿык змоу аҟаҵарбеи ахьӡи рыбжьара аиқәыршәаратә
жәеибаркыра анҳамоу, уи еиднаҳәалоит, ганкахьала, асубиеқти
уи иахылҵуа арҿиареи, даҽа ганкахьала, арҿиареи уи зыхҭысуа,
изызхоу аобиеқтқәа ҩбеи, иаҳҳәап: сара уара и-у-сҭоит ашәҟәы.
Ара аҟаҵарба хаҿылеи, хыԥхьаӡаралеи, класслеи аҽақәнаршәоит, ганкахьала, асубиеқт, даҽа ганкахьала – аобиеқтқәа
ҩба. Аха ажәеибаркыра аарԥшыга маҭәахәқәа ралԥшаараҿы
дырҩегьых аҟаҵарба хадара ауеит. Х-хаҿык змоу аҟаҵарба
еиҭаҵуазар, асубиеқти иареи рыбжьара ажәеибаркыра аарԥшхоит
«л» ариад иатәу ахаҿытә ԥынгылақәа рыла, аобиеқтқәа руаки
(иԥиоу) аҟаҵарбеи рыбжьара ажәеибаркыра аарԥшхоит «д» ариад
иатәу ахаҿытә ԥынгылақәа рыла, егьи аобиеқти (иԥиам) аҟаҵарбеи
рыбжьара ажәеибаркыра аарԥшхоит «л» ариад иатәу ахаҿытә
ԥынгылақәа рыла (уахәаԥш аҿырԥштәы хыхь). Х-хаҿык змоу
аҟаҵарба еиҭамҵуазар, асубиеқти иареи рыбжьара ажәеибаркыра
аарԥшхоит «д» ариад иатәу ахаҿытә ԥынгылақәа рыла, аобиеқтқәеи
иареи рыбжьара ажәеибаркыра аарԥшхоит «л» ариад иатәу ахаҿытә
ԥынгылақәа рыла, иаҳҳәап: сара уара лара с-у-з-л-ацәажәоит.
Ара ажәеидҳәала шьақәгылоуп, ишаабо еиԥш, ԥшь-хәҭакны: аҟаҵарбеи ахьӡтә хәҭақәа хԥеи рыла.
Аиқәыршәаратә жәеибаркыра злаарԥшу ахаҿытә ԥынгылақәа аҟаҵарбаҿы ианбыжьшәо ыҟоуп. Ари ҟалоит:
1) аҟаҵарба иадҳәалоу ахьӡ (асубиеқт) ахԥатәи ахаҿы амаҭәар
класс азаҵә хыԥхьаӡара ма арацәа хыԥхьаӡара ианатәу, насгьы
уи аҟаҵарба ианаԥынгылоу: Ала тәоуп (и-тәоуп), Аҽы ҳәуеит (и-ҳәуеит),
Ахәыҷқәа цеит (и-цеит).
2) аҟаҵарба иадҳәалоу ахьӡ азырхатә харҭәаага ахԥатәи ахаҿы
амаҭәар класс азаҵә ма арацәа хыԥхьаӡара ианатәу, насгьы уи
аҟаҵарба иаԥынгылазар: Сара ашәҟәы аасхәеит (и-аасхәеит).
3) ахьӡ (асубиеқт азаҵә хыԥхьаӡара аҩбатәи ахаҿы) зыдҳәалоу
аҟаҵарба адҵаратә ркьынаа мапкрадатәи аформаҿы игылазар:
Уара иаахә (иаа-у-хәоит) ашәҟәы.
Иазгәаҳҭаз аҷыдарақәа раангьы ажәеибаркыра ҵакыла,
системала иаарԥшуп, уи арбага шыҟамгьы, убри аҟнытә арҭ
ажәақәа реидҳәаларазы иаҭахӡам даҽа маҭәахәык.
Аиқәыршәаратә жәеибаркыра аҳәоу аҿы ҳхы иаҳархәоит,
ганкахьала, азхҳәааи азҳәеи синтақсисла реидҳәаларазы, даҽа ганкахьала – азҳәеи азырхатә харҭәаагеи синтақсисла реидҳәаларазы: Миха Зина и-л-и-ҭеит арҵага шәҟәы.
Аҟаҵарба аинфиниттә формагьы акы инаркны х-хаҿык рҟынӡа
иаанахәоит. Ахьӡи иареи рыбжьара иҳамоуп аиқәыршәаратә жәеибаркыра,
ахьӡи аҟаҵарба афиниттә формеи рыбжьара ишыҟоу еиԥш.
Араагьы аиқәыршәаратә жәеибаркырала иаарԥшуп асубиеқттә-обиеқттә
еизыҟазаашьақәа. Ахьӡи аҟаҵарба аинфиниттә формеи
рыбжьара иҟалоит аиқәыршәаратә жәеибаркыра асубиеқти
арҿиареи рганахьалеи обиеқти (аобиеқтқәеи) арҿиареи рганахьала.
Аҷыдара аныԥшуеит азыҟашьатә хьыӡцынхәратә рбагарақәа -и-,
-зрыла ишьақәгылоу аҟаҵарба аинфиниттә форма.
Ахьӡи аҟаҵарба аинфиниттә формеи реидҳәалараан, ахьӡи
аҟаҵарба афиниттә формеи рҟны еиԥш, ахьӡ хадара ауеит аҟаҵарба
аинфиниттә форма хаҿылеи, хыԥхьаӡаралеи, класслеи (асубиеқт
алагьы аобиеқт алагьы) аиҭакраҿы, аҟаҵарба аинфиниттә форма
хадара ауеит аиқәшәаратә жәеибаркыра, («д» ариад иатәуи
«л» ариад иатоуи ахаҿытә ԥынгылақәа) аарԥшыга маҭәахәқәа
ралхраҿы.
хаҿык змоу (асубиеқт аганахьала)
сара с-ан-тәоу, с-ахь-тәоу, с-ыш-тәоу
уара у-ан-тәоу, у-ахь-тәоу, у-ш-тәоу
бара б-ан-тәоу, б-ыш-тәоу, б-ахь-тәоу
иара д-ан-тәоу, д-ахь-тәоу, д-ыш-тәоу
иара и-ан-тәоу, и-ахь-тәоу, и-ш-тәоу
ҳара ҳ-ан-тәоу, ҳ-ахь-тәоу, ҳа-ш-тәоу
шәара шә-ан-тәоу, шә-ахь-тәоу, шә-ыш-тәоу
дара и-ан-тәоу, и-ахь-тәоу
ҩ-хаҿык змоу (асубиеқт алагьы, аобиеқт алагьы)
сара уара с-ан-у-ацәажәо, с-ахь-у-ацәажәо, с-ыш-у-ацәажәо
сара бара с-ан-б-ацәажәо, с-ахь-б-ацәажәо, с-ыш-б-ацәажәо
сара иара с-ан-и-ацәажәо, с-ахь-и-ацәажәо, с-ыш-и-ацәажәо
сара лара с-ан-л-ацәажәо, с-ахь-л-ацәажәо, с-ыш-л-ацәажәо
сара иара (ам. кл.) с-ан-и-ацәажәо, с-ахь-и-ацәажәо, с-ыш-и-ацәажәо
сара шәара с-ан-шә-ацәажәо, с-ахь-шә-ацәажәо, с-ыш-шә-ацәажәо,
сара дара с-ан-р-ацәажәо, с-ахь-р-ацәажәо, с-ыш-р-ацәажәо.
Х-хаҿык змоу (асубиеқт ала аобиеқтқәа ҩба рыла)
сара уара и-а-ну-с-ҭо, и-ахь-у-с-ҭо, и-ш-у-с-ҭо ашәҟәы
сара бара и-ан-бы-с-ҭо и-ахь-бы-с-ҭо, и-ш-бы-с-ҭо ашәҟәы
сара иара и-ан-и-с-ҭо, и-ахь-и-с-ҭо, и-ш-и-с-ҭо ашәҟәы
сара лара и-ан-лы-с-ҭо, и-ахь-лы-с-ҭо, и-ш-лы-с-ҭо ашәҟәы
сара иара (ам. кл.) и-ан-а-с-ҭо, и-ахь-а-с-ҭо и-ш-а-с-ҭо
сара шәара и-ан-шә-ыс-ҭо, и-ахь-шә-ыс-ҭо, и-ш-шә-ыс-ҭо ашәҟәы
сара дара и-ан-ры-с-ҭо, и-ахь-ры-с-ҭо, и-ш-р-ы-с-ҭо ашәҟәы.
Араагьы, ишаабо еиԥш, хаҿык змаз аҟаҵарбаҿы аибаркыра
аарԥшхоит «д» ариад иатәу ахаҿытә ԥынгылақәа рыла, ҩ-хаҿык змоу
еиҭамҵуа аҟаҵарбаҿы аибаркыра аарԥшуп асубиеқт аганахьала –
«д» ариадала, аобиеқт (иԥиам) аганахьала – «л» ариадала. Ҩ-хаҿык
змоу еиҭаҵуа аҟаҵарбаҿы аибаркыра аарԥшуп асубиеқт аганахьала
«л» ариадала, аобиеқт аганахьала – «д» ариадала. Х-хаҿык змоу
еиҭаҵуа аҟаҵарбаҿы аибаркыра аарԥшуп асубиеқт аганахьала –
«л» ариадала, иԥиоу аобиеқт аганахьала – «л» ариадала. Х-хаҿык
змоу еиҭамҵуа аҟаҵарбаҿы иаарԥшуп асубиеқт аганахьала – «д»
ариадала, иԥиам аобиеқтқәа рыҩбагьы рганахьала – «л» ариадала:
Сара уара лара «анузлацәажәо, сахьузлацәажәо, сышузлацәажәо...
Ишдыру еиԥш, азыҟашьатә хьыӡцынхәратә рбагақәа -и-,-зиҳарҭоит аҟаҵарба аинфиниттә форма, насгьы ирыԥсахуеит
асубиеқттә-обиеқттә хаҿытә ԥынгылақәа. Аха урҭ иадырбаӡом
акласси, ахаҿи, ахыԥхьаӡареи. Ахьыӡ хаҿыс, хыԥхьаӡарас, класс
иамазаалак рҽақәдыршәоит. Убри аҟнытә ара ахьӡи аҟаҵарба
аинфиниттә формеи рыбжьара хаҿылеи, хыԥхьаӡаралеи, класслеи
аиқәшәара шыҟало ҵакыла мацароуп:
аҿык змоу
сара и-тәоу
уара и-тәоу
бара и-тәоу
иара и-тәоу
лара и-тәоу
иара (ацгәы) и-тәоу
ҳара и-тәоу
шәара и-тәоу
дара и-тәоу.
Ара аҟаҵарба иацлар ҟалоит арацәа хыԥхьаӡара арбага -қәа,
усҟан ахьӡи аҟаҵарбеи рыбжьара хыԥхьаӡарала аиқәшәара ҟалоит:
ҳара итәақәоу
шәара итәақәоу
дара итәақәоу
ҩ-хаҿык змоу
Ҩ-хаҿык змоу аҟаҵарбаан ахаҿқәа руакы азыҟашьатә
хьыӡцынхәратә рбагала иԥсаххоит, егьи хаҿытә ԥынгылала
иаарԥшхоит:
сара с-з-ацәажәо ахәыҷы
уара у-з-ацәажәо ахәыҷы
бара б-з-ацәажәо ахәыҷы...
иара д-з-ацәажәо ахәыҷы
лара д-з-ацәажәо ахәыҷқәа...
уара и-у-ацәажәо ахәыҷы
бара и-б-ацәажәо ахәыҷы
лара и-л-ацәажәо ахәыҷқәа...
х-хаҿык змоу
сара уара и-у-с-ҭаз ашәҟәы
сара бара и-бы-с-ҭаз ашәҟәы
сара лара и-лы-сҭаз ашәҟәы
уара лара и-л-у-ҭаз ашәҟәы
сара ашәҟәы /и/зы-с-ҭаз ахәыҷы
уара ашәҟәы /и/з-у-ҭаз ахәыҷы
бара ашәҟәы /и/зы-б-ҭаз ахәыҷқәа
шәара ашәҟәқәа /и/зы-шә-ҭаз ахәыҷқәа
ҳара ашәҟәқәа /и/з-аҳ-ҭаз ахәыҷқәа...
Арлахәрагьы аԥсуа бызшәаҿы иамоуп ахаҿырацәара. Уи
аҽаԥсахуеит асубиеқт ахаҿалагьы, аобиеқт ахаҿалагьы. Иаанарԥшуеит
асубиеқттә-обиеқттә еизыҟазаашьақәа. Ахьӡи арлахәреи
рыбжьара иҟалоит аиқәыршәаратә жәеибаркыра, ахьӡи
аҟаҵарбеи рҟны еиԥш.
х-хаҿык змоу
сара с-тәаны, скәашо
уара у-тәаны, укәашо
бара б-тәаны, бкәашо
иара д-тәаны, дкәашо
ҳара ҳ-тәаны, ҳкәашо
шәара шә-тәаны, шәкәашо
дара и-тәаны, икәашо
ҩ-хаҿык змоу (еиҭамҵуа)
сара уара с-у-ацәажәо, суцхрааны
сара бара с-б-ацәажәо, сбыцхрааны
сара иара с-и-ацәажәо, сицхрааны
сара лара с-л-ацәажәо, слыцхрааны
сара шәара с-шә-ацәажәо, сшәыцхрааны убас иҵегьы.
ҩ-хаҿык змоу (еиҭаҵуа)
Ҩ-хаҿык змоу еиҭаҵуа арлахәраҿы асубиеқттә рбагақәа быжьшәоит,
убри аҟнытә аиқәшәара хаҿыла, хыԥхьаӡаралеи класслеи
ара иҟалоит ҵакыла (асубиеқт аганахьала).
сара уара у-ааӡаны
сара бара б-ааӡаны
сара лара д-ааӡаны
ҳара шәара шә-ааӡаны
иара сара с-ааӡаны...
х-хаҿык змоу
сара уара лара с-у-злацәажәаны...
бара иара лара б-и-злацәажәаны...
Аиқәшәаратә жәеибаркыраан еидҳәалоу ажәақәа рыбжьара
иҟалоит аиқәшәара хыԥхьаӡаралеи класслеи. Ари иҟалоит ахьыӡқәа рыбжьара ма ахьӡи аҟаҵарба аинфиниттә формеи рыбжьара; даҽакала иаҳҳәозар, аҳәаақәҵеи аҳәаақәнаҵеи рыбжьара. Аиқәшәаратә жәеибаркыра имаҷны ахархәара амоуп ахьӡи-ахьӡи
рыбжьара, аԥсуа бызшәа ахьӡ ападежтә формақәа ахьамам иахҟьаны. Уи ахаҭыԥан ара ҳхы иаҳархәоит еиҳарак апозициатә (аишьҭагылашьатә) жәеибаркыра.
Аиқәшәаратә жәеибаркыра аҳәаақәҵеи аҳәаақәнаҵеи рыбжьара
енагь еиԥшны иаарԥшым. Арҭ аиԥшымзаарақәа еидҳәалоу ажәақәа
жәаҳәа хәҭас иахьаҵанакуеи, нас урҭ формақәас ирымоуи роуп
еиҳарак.
Хыԥхьаӡаралеи класслеи аиқәшәара ҟалоит атрибутивтә
ажәеидҳәала ахәҭақәа руакы аԥхьаӡара хьӡыла, егьи хьыӡҟала
иаарԥшызар: хҩык аҷкәынцәа, аҽқәа ҩажәа, ԥшьҩык аҿарацәа,
жәаҩык аколнхацәа.
Ара еидҳәалоу ажәақәа рыҩбагьы рҟны морфологиала иарбоуп
акласс. Аԥхьаӡара хьӡы аҟны уи арбоуп аффиқс ҩы ала, ахьыӡҟаҿы
асуффиқс -цәа ала. Убри акласстә категориалоуп дара грамматикала
инагӡаны излеиқәшәаӡо, избанзар аԥхьаӡара хьӡы ахыԥхьаӡаратә
категориа амаӡам, иара жәартә ҵакыла ахыԥхьаӡара ахьааиарԥшуа
иахҟьаны. Абас еидҳәалоу ажәақәа рҟны хадара ауеит аԥхьаӡара
хьӡы, ахьыӡҟа уи аҽақәнаршәоит. Хыԥхьаӡарала аиқәшәара
ҳамоуп атребутивтә жәеидҳәалаҿы, ахьыӡҟа ауаҩытәыҩса икласс
ианатәу, насгьы уи аҳәаақәҵа анашьҭанеиуа: аҷкәынцәа бзиақәа,
аӡӷабцәа ссирқәа, аҵаҩцәа бзиақәа уб. иҵ. Ара еидҳәалоу ажәақәа
хыԥхьаӡарала мацароуп излеиқәшәо, избанзар ауаатәыҩса икласс
актәи ахәҭақәа рҿы иарбоуп (-цәа ала), аха аҩбатәи ахәҭакәа
рҿы иарбам (ара -қәа арацәа хыԥхьаӡара мацароуп иаанарԥшуа).
Хыԥхьаӡарала (арацәа хыԥхьаӡара) мацара еиқәшәоит арбагатә
хьыӡцынхәреи ахьыӡҟеи злоу атребутивтә жәеидҳәалакәагьы:
абарҭ ахәыҷқәа, убарҭ ашәҟәқәа уҳәа уб. иҵ.
Иаҳԥылар ҟалоит атребутивтә жәеидҳәалақәа, зыхәҭақәа
класслагьы (ауаҩытәыҩса класс) иеиқәшәо, аха даара имаҷны:
аҷкәынцәа ҿарацәа, аӡӷабцәа сасцәа, ауаа ӷарцәа, лара лхаҭа, уара
ухаҭа, бара бхаҭа...
Аиқәшәаратә жәеибаркыра, ишаабо еиԥш, имаҷны ахархәара
амоуп аԥсуа бызшәаҿы. Уи ҳԥылоит аҳәаақәҵеи аҳәаақәнаҵеи
рыбжьара, аха арагьы еиҳарак хадара зуа апозициатә (аишьҭагылашьатә)
жәеибаркыра ауп (уахәаԥш апозициатә жәеибаркыра).
Апозициатә жәеибаркыра ҳәа иԥхьаӡоуп, ажәеидҳәала ахәҭақәа
иахьгылоу рҭыԥқәа рыла ианеибарку. Усҟан ажәеидҳәала ахәҭақәа
ирымоуп иалкаау аҭыԥ, урҭ рҭыԥқәа ҳаԥсахыр, ажәеидҳәала ԥгоит.
Иаҳҳәап: ахаҳәтә ҩны, аласа қалԥад, ашәҟә ҿыц. Аха иҟалаӡом:
аҩны хаҳәтә, ақалԥад ласа, аҿыц ашәҟәы...
Апозициатә жәеибаркыра ахархәара амоуп аԥсуа бызшәаҿы
аҳәаақәҵеи аҳәаақәнаҵеи рыбжьара. Еиҳарак ари ҳхы иаҳархәоит
аҳәаақәҵа аҟазшьарбала ианаарԥшу. Аҳәаақәҵа хаҭашьатә
ҟазшьарбала ианаарԥшу, уи иҳәаақәнаҵо ажәа иашьҭанеиуеит:
ауаҩы ҳалал, ақалақь гәыҭбаа, аҩны ҳарак, ақалақь ҿыц, ауаҩ беиа,
ауаҩ ӷар, аҵых лашьца, амҩа ҭбаа, ашықәс ҿыц уб. иҵ. Ахаҭашьатә ҟазшьарба а позициаҿы ианаҳԥыло ыҟоуп аҟаҵарбаҭә шьаҭақәа:
амгьал мҵаа, ауаҩы аашьа, асыс мҟаа уб. иҵ.
Аҳәаақәҵа азыҟашьатә ҟазшьарбала ианаарԥшу, уи иҳәаақәнаҵо
ажәа иаԥынгылоуп: ахаҳәтә ҩны, аихатәы каруаҭ, сынтәатәи аамҭа,
ҵыԥхтәи ашықәс, аԥсатә ӷәы, ахьтәы мҳаҵә, ахьацатә мҿы уб. иҵ.
Азыҟашьатә ҟазшьарба афунқциаҿы иаҳԥылар ҟалоит ахьыӡҟа.
Усҟангьы уи иҳәаақәнаҵо ажәа иаԥынгылоуп: ажә хшы, аԥсыӡ
шша, аласа қалԥад, абарфын касы...
Азыҟашьатә ҟазшьарба апозициаҿы иаҳԥылоит иара убас:
1) аишьҭагылашьатә ԥхьаӡара хьыӡқәа: актәи акласс, ҩабатәи
ариад, ахәбатәи абригада.
2) арбагатә хьыӡцынхәрақәа: абри аус, убри ахәыҷы, абни асыс,
уи ауаҩ, ари ашықәс уб. иҵ.
3) аиҟәшаратә ԥхьаӡара хьӡы: ҩба-ҩба шәҟәы, жәаба-жәаба
мааҭ, ԥшьба-ԥшьба тетрад уб. иҵ.
Апозициатә жәеибаркырахь иаҵанакуеит иара убас ахьӡи
ахьыӡҟа адхаларатә формеи рыла ишьақәгылоу ажәеидҳәалақәа.
Ара апозициатә жәеибаркыра хадара ауеит, аха уи иацхраауеит
дырҩегьых адхаларатә ԥынгылақәа. Адхаларатә хаҿытә ԥынгылақәа аҳәаақәҵа ахаҿи, акласси, ахыԥхьаӡареи аҳәаақәнаҵаҿы
иаадырԥшуеит. Абас еидҳәалоу ажәақәа рыбжьара иҟалоит апоссесивтә-ҳәаақәҵатә еизыҟазаашьақәа: ажә аԥа, аҟәардә ашьапы,
аб ихылԥа, ан лкасы, аҵаҩы ишәҟәыҭра, агәаҟ иуасиаҭ, уара уҩыза,
бара башьа уб. иҵ.
Аидыларатә жәеибаркыраан хадара зуеи уи иацааиуа ажәеи
еидҳәалоуп, аффиқсқәа рыла акәымкәа, ҵакыла. Хадара зуа
ажәақәаны ара иҟалоит аҟаҵарба, ахьӡ, ацынгыла. Аҟаҵарба
иацааиуеит ацынгыла, арлахәра, ашьҭынгылақәа зцу ахьыӡҟа,
ахьыӡцынхәра; ацынгыла иацааиуеит ацынгыла уб. иҵ.
Аҟаҵарбеи ацынгылеи рыбжьара ианакәзаалакгьы аидыларатә
жәеибаркыроуп иҳамоу. Ара хадара ауеит аҟаҵарба, ацынгыла
уи иацааиуеит. Аха ари ацааира рбагала иаарԥшӡам, ҵакылоуп
ишарбоу.
Аҟаҵарба иацааиуеит аҟалашьатә, аҭыԥтә, аамҭатә, амзызтә уҳәа аԥынгылақәа. Усҟан аҟаҵарбеи ацынгылеи рыбжьара иаарԥшхоит еиуеиԥшым аҭагылазаашьатә еизыҟашьақәа. Аҟаҵарба ара ҳхы иаҳархәар ҟалоит ахаҿытә формақәа аманы ма амасдартә формаҿы:
Ибзианы аԥхьара – ибзианы саԥхьоит, хара аныҟәара – хара
дныҟәоит, ирласны ацәажәара – ирласны дцәажәоит, аӷьараҳәа
аҟазаара – аӷьараҳәа дыҟоуп, иахьа дааит, уастәи дцоит, хыхь
иқәуп, ҵаҟа иҟоуп, ԥхьаҟа дцоит шьҭахьҟа дгылеит, ԥшьаала
днеиуеит, машәырла дҭахеит.
Аҟаҵарба иацааиуеит ашьҭынгылақәа зцу ацынгылақәагьы.
Усҟан аҟаҵарбеи ацынгылеи рыбжьара иаарԥшхоит ахырхарҭатә
ма аамҭатә-ҭагылазаашьатә еизыҟазаашьақәа:
Уахьынтәи аара – уахьынтә дааит, хыхьынтә аԥара – хыхьынтә
дыԥеит, арантә абара – арантә иубоит, иахьанахыс аспортзал ахь
сныҟәалоит, уаҵәынахыс амш бзиахоит, аринахыс хаицныҟәалап.
Ижәны афара, ишьны аагара, ихәарны ашьра, иқәланы аҭаара,
иҿыхны аизгара, ицҟьаны ахахара, илаҵаны аарыхра.
Арҭ реицааираҿы хадара ауеит аҟаҵарба, ахьыӡҟа уи иацааиуеит, насгьы иаанарԥшуеит, аҟаҵарба арҿиара зламҩаԥысуа
амаруга:
Ручкала аҩра – ручкала сыҩуеит, цәмаҭәала ацәаӷәара, цәмаҭәала сцәаӷәоит, еихала аԥҟара – еихала иԥысҟеит, салла аиҟәырԥара – салла еиҟәсырԥеит, шьалашьынла ацәра – шьала-шьынла исцәит, шәақьла ахысра – шәақьла схысит, лабала асра – алабала сасит.
Аҟаҵарба иацааиуеит амамзааратә елемент да зцу ахьыӡҟа. Уи
иаҳнарбоит арҿиара зда иҟалаз амаҭәар аилкаара:
Ҳәызбада аԥҟара – ҳәызбада иԥысҟеит, мақьада ахра – мақьада исхит, лабада аныҟәара – лабада дныҟәоит, лада ашәарыцара – лада сшәарыцоит, ҩызада даанхеит, цхыраарада еиҭеиҳәеит.
Аҟаҵарбеи ашьҭынгыла зцу ахьыӡҟеи аидыларлтә жәеибаркырала ианеидҳәалоу, хадара ауеит аҟаҵарба, уи иацааиуа
ахьыӡҟеи иареи рыбжьара иаарԥшхоит ахырхарҭатә, аҭыԥтә ҭагылазаашьатә еизыҟазаашьақәа.
Аҟаҵарбеи ашьҭынгылақәа -ахь, -ҟа, -шҟа зцу ахьыӡҟеи
рыбжьара иаарԥшхоит ахырхарҭатә еизыҟазаашьақәа:
Аҟәаҟа ацара – Аҟәаҟа сцоит, ашкол ахь ацара – ашкол хь сцоит,
аҩныҟа аара – аҩныҟа дааит, ашьхаҟа акацара – арахә ашьхаҟа
икарцеит, Ҭемырраа рышҟа ацара – Ҭемырраа рышҟа снеит, акино
ахь ацара – акино ахь сцоит, Хьмурраа рышҟа анеира – Хьмурраа
рышҟа снеиуеит.
Аҟаҵарбеи ашьҭынгылақәа -ҟны, -ҿы зцу ахьыӡҟеи рыбжьара иаарԥшхоит аҭыԥтә-ҭагылазаашьатә еизыҟазаашьақәа:
Аӡлагараҿы//ҟны аҟазаара – Кәасҭа аӡлагараҿы//ҟны дыҟоуп,
аҭаҭынырҭаҿы аҟазаара – аҭаҭынырҭаҿы дыҟоуп, аиарҭаҿы ацәара
– аиарҭаҿы дыцәеит, ачараҿы ашәаҳәара – ачараҿы ашәа рҳәоит,
аклуб аҿы акәашара – аклуб аҿы икәашоит.
Ашьҭынгыла ҟнытә//нтә зцу ахьыӡҟа изцааиуа аҟаҵарба арҿиара ахьалаго аҭыԥ аанарԥшуеит: ашкол аҟнытәи аара – ашкол
аҟнытә саауеит, Аҟәантә аара – Аҟәантә саауеит, ақалақь аҟнытә
аара – ақалақь аҟнытә саауеит, аклуб аҟнытә ацара – аклуб аҟнытә
ицеит, аҩынтә ҭелла сиацәажәон, ар рҟнытә дааит, сҩыза иҟнытә
исаҳаит...
Ашьҭынгыла ҟнытә зцу ахьӡи аҟаҵарбеи рыбжьара амзызтә
еизыҟазаашьа анаарԥшхогьы ыҟоуп: ҳаиҩызара аҟнытә исырҭоит, ҳаиқәлара аҟнытә бзиа ҳаибабоит уб. иҵ.
Ашьҭынгыла -нӡа, -нынӡа зцу ахьыӡҟа уи зцааиуа аҟаҵарба
арҿиара ахьаанҵәо ҳнарбоит:
Москванӡа ацара – Москванӡа сцеит, ашкол аҟнынӡа анеира
– ашкол аҟнынӡа снеит.
Хара иганы, ирласны ишьны, гәаҟрыла иааӡаны, цәгьала иԥсхашьны, ашыҩҳәа иҟьаны, ҵаҟа дынкаԥшны, иаԥхьаҟа днаԥшны.
Аидыларатә жәеибаркырала еидҳәалоу аҟаҵарба аинфиниттә формеи ахьӡи рыбжьара иаарԥшхоит аҳәаақәҵатә еизыҟазаашьақәа:
Иԥымжәац абомба, ибзааиу асыс, итәанхалаз аԥҳәызба,
имаашьаз ауаҩы, измыцәо аҭаҳмада, изымгыло ачымазаҩ.
Ажәеидҳәала асинтақсис иҭнаҵаауа акқәа ируакәп. Ишьақәгылоит уи ҩба ма инареиҳаны зхала иҟоу, синтақсисла еидҳәалоу,
еиуеиԥшым асинтақсистә еизыҟазаашьақәа (апредикативтә еизыҟазаашьада), аазырԥшуа ажәақәа рыла.
Ажәеидҳәала еиҳа еилкаахоит, уи, ганкахьала, ажәа иаҿырԥшызар,
даҽа ганкахьала, – аҳәоу.
Ажәа еиԥш уи:
а) акоммуникативтә функциа амаӡам;
б) ажәаҳәаҿы иаҳԥылоит аҳәоу иаланы;
в) аноминативтә ҵакы амоуп, иаанарԥшуеит еиуеиԥшым
аилкаарақәеи урҭ рыбжьара ишьақәгылоу аизыҟазаашьақәеи;
г) апредикативтә ҵакы амаӡам, ажәаҳәатә (сообщения) интонациагьы ацӡам;
д) формала аҽаԥсахыр алшоит: ашәҟәы бзиа, – шәҟәы бзиак,
шәҟәы бзиас, ашәҟәы бзиақәа.
а) ишьақәгылоуп зхала иҟоу ҩ-ажәак иреиҵамкәа рыла;
б) ажәеидҳәала аҩнуҵҟа иаарԥшуп асинтқсистә еизыҟазаашьақәа;
в) ажәеидҳәала ахәҭақәа еидҳәалоуп ажәеибаркыратә хкқәа
рыла;
г) ажәеидҳәала ахәҭақәа аҳәоу аҟны еиԥшны ҳәоу хәҭақәаны
иҟалар алшоит.
а) ажәеидҳәала ахәҭақәа синтаксисла ажәеибаркыратә хкқәа
рыла еидҳәалоуп;
б) ажәеидҳәала аҩнуҵҟа иаарԥшхар ҟалоит асубиеқттәрҿиаратә, асубиеқттә-обиеқттә, аҳәаақәҵатә, аҭагылазаашьатә
еизыҟазаашьақәа.
а) ажәеидҳәала ажәак ала изышьақәгылом;
б) ажәеидҳәала апредикативтә ҵакы азаарԥшуам, аҳәоутә
интонациагьы амам;
в) ажәеидҳәала иара хала акоммуникативтә фунқциа азынагӡом;
г) ажәеидҳәала ҳәоу хәҭала ишаӡом.
Ажәеидҳәала шьақәгылазар ҟалоит ҩба, хԥа ма инареиҳангьы зхала иҟоу ажәақәа рыла: {ашәҟәы ҿыц, аҩны еихагыла, хара аныҟәара, аб ихылԥа; ауаҩы шәпа кьаҿ, ахаҳәтә гәара, аласатә кастиум еиқәаҵәа; сара сзыԥхьо ашәҟәы ҿыц, аиааира згаз ҳқыҭаҿтәи арԥыс; зышәҟәыҭра зызқәа иқәҵа, ихәмаруа инеиуа аҵаҩы, зыпланқәа зегьы шәи ҩажәа процент рыла иназыгӡо ауаҩ ҿа.}
Аилазаашьеи ахәҭақәа реидҳәалашьеи ирҿырԥшны ажәеидҳәала
шоит имариоу, еилоу, еилаҵоу ҳәа.
Имариоу ҳәа иԥхьаӡоуп жәеибаркыратә хкык ала еидҳәалоу
ажәеидҳәала. Уи шьақәгылазар ҟалоит ҩ-компонентк, х-компонентк иреиҳангьы рыла: {икамшәаз алаӷырӡ, асыс мҟаа, ахра шкәакәа, абахә кнаҳа, аихатәы лаба кьаҿ, ахаҳә ҩны еихагыла; аӷәтәы ҩны лаҟә ҿыц, аб иуапцәа хылԥа ҿыц.}
Еилоу ажәеидҳәалаҿы еидкылага хадас иҟоу ажәа иадҳәалоуп
иара иацааиуа ахәҭақәа еиԥшым ажәеибаркыратә рыла: {сара
сзааӡаз сан ахцәышла.}
Еилаҵоу ажәеидҳәалаҿы имариоуи еилоуи ажәеидҳәалақәа
еицны иаҳԥылоит: {аблуз шкәакәа ибзианы ауанҭара, аҩы бзиа
гәыкала иԥылара, аҩны ҿыц аамҭа кьаҿла аргылара.}
Ажәеидҳәалаҿы, ишдыру еиԥш, иҟоуп грамматикалеи ҵакылеи хадара зуа ажәеи уи иацааиуа ажәеи. Хадара зуа ажәаҳәа хәҭас иахьаҵанақәа иаҿырԥшны иҟоуп ахьыӡҟатә ахьцынхәратә,
аҟаҵарбатә, ацынгылатә жәеидҳәалақәа.
Ахьыӡтә жәеидҳәалақәа рҿы еицааиуеит ахьыӡҟеи хьыӡҟеи,
ахьыӡҟеи аҟазшьарбеи, ахьыӡҟеи аԥхьаӡарахьӡи, ахьыӡҟеи
ахьыӡцынхәреи. Ара хадара ауеит ахьыӡҟа, егьырҭ уи иацаауеит:
{аб ихылԥа, ан лхәыҷы, Алиас игәыла, ауаса кәац, амшә шша,
аҷкәынцәа бзиақәа, аусуцәа ӷьеҩқәа, ауаҩ қьиа, арҩаш хьшәашәа,
ҩыџьа аҷкәынцәа, хҩык арԥарцәа, актәи акласс, аҩбатәи ариад,
ари аҵаҩы, арҭ ашәҟәқәа.}
Ахьыӡцынхәратә жәеидҳәалақәа рҿы еицааиуеит ахьыӡцынхәреи ахьыӡцынхәреи, ахьыӡцынхәреи аԥхьаӡара хьӡи:
{урҭ аҩыџьагьы, рыхҩыкгьы рҟынтә аӡәы, ҳара ҳаӡәк, урҭ руа
дарбанзаалак, руа дарбан.}
Аҟаҵарбатә жәеидҳәалаҿы аҟаҵарба иацааиуеит ахьыӡҟа,
аԥхьаӡара хьӡы, ахьыӡцынхәра, ацынгыла: {аус аӡбара, лабас аҟаҵара, лабала асра, ашәҟәы аахәара, хынтә ашара, хәынтә ашьҭыхра,
хыџьара аԥҵәара, ҭынч анхара, ӷьеҩла аусура, машәырла аҭахара,
иласны аныҟәара, харант аара, хыхь ахалара, нырцә анхара,
иаԥхьаны аҵара, иӡны афара, иҿыхны ашьҭаҵара, ишаӡоу аҿыхра.}
Ацынгылатә жәеидҳәалақәа рҟны еицааиуеит ацынгылеи ацынгылеи: даара хара, мыцхәы ибзианы, даара иԥшӡаны ҵаҟантә хыхь,
уахьынтә арахь, џьарантә даҽа џьара.
Ажәеидҳәала ахәҭақәа синтақсисла реидҳәаларазы ҳхы
иаҳархәоит ажәеибаркыратә хкқәа: аиқәыршәаратә, апозициатә,
аиқәшәаратә, аидыларатә, аиԥшьратә.
Аиқәршәаратә жәеибаркырала еидҳәалахоит аҟаҵарбатә
жәеидҳәалақәа. Аха ара иазгәаҭатәу убри ауп: аиқәыршәаратә
жәеибаркыра ара инагӡаны ахархәара аиуам. Уи амч харақәа зегьы
ахьааԥшуа ахәоу аҟноуп. Аҟаҵарбатә хәҭа аҭыԥ аҿы ара иаҳԥылоит
арлахәыра, иара убас аинфиниттә форма змоу аҟаҵарба:
{Сара с-зацәажәо..., Миха д-зыдгылоу..., ан и-л-ааӡо... ахәыҷы
дыхәмаруа..., арҵаҩы аҵаҩцәа д-р-ацәажәо..., асаби д-ышҵәуо...}
Апозициатә жәеибаркыра иҭбааны ахархәара амоуп ахьыӡтә
жәеидҳәалақәа рҟны. Ари ҟалоит ахьыӡҟеи аҟазшьарбеи рыбжьара:
{аҵаҩ бзиа, ауаҩ ҟәыш, ан гәыҭбаа, аџьтә ӷәы,} ахьыӡҟеи ахьыӡҟеи
рыбжьара: {абырфын касы, алас қлаԥад, аҵаҩы ишәҟәыҭра,
Махаз иҩыза, асыс мҟаа, ауаҩ хымхәа,} ахьыӡцынхәреи ахьыӡҟеи
рыбжьара: {уи арԥыс, абарҭ аҵаҩцәа, анҭ ашьхақәа;} ахьыӡҟеи
аԥхьаӡара хьӡи: {хҩык аҷкәынцәа, ҩажәа ҵла;} ахьыӡҟеи амасдари:
{ашәҟәы аԥхьара, ампыл асра, аимаа аӡахра, аус аура.}
Аидыларатә жәеибаркыра ҳхы иаҳархәоит аҟаҵарбеи ацынгылеи, аҟаҵарбеи ашьҭынгылақәа зцу ахьӡи; ацынгылеи, аҟаҵарбеи
арлахәреи рыбжьара: {ибзианы аҵара, ирласны аныҟәара, ашьхаҟа
ацара, агантә аара, Адгәырраа рахь анеира, иаарыхны афара,
иҽҳәаҵаны аӡра, уантә арахь, нырцәынтә аарцәынӡа...}
Аԥсшәаҿы аиқәшәаратә жәеибаркыра иҭбааны ахархәара
амаӡам, иаҳԥылоит аҳәаақәҵеи аҳәаақәынаҵеи рыбжьара мацара,
уагьы аҳәаақәнаҵа ҵакыла ауаҩытәыҩса икласс аанарԥшуазар,
усҟан аҳәаақәҵеи аҳәаақәнаҵеи еиҳарак еиқәшәоит хыԥхьаӡарала, иаҳа имаҷны – класслагьы: {аӡӷабцәа бзиақәа, аусусзцәа ҿарацәа,
урҭ апионерцәа, шәара шәҩызцәа...}
Ажәеидҳәала акомпонентқәа рыбжьара ишьақәгылоит (иԥшым
аграмматикатә еизыҟазаашьақәа. Убарҭ иреиуоуп: аҳәаақәҵатә
еизыҟазаашьақәа, асубиеқттә-арҿиаратә еизыҟазаашьақәа,
асубиеқттә-арҿиаратә-аобиеқттә еизыҟазаашьақәа, аҭагылазаашьатә (аҭыԥтә, аамҭатә, аҟалашьатә, амзызтә ашәагазагатә,
аиҿырԥшратә...) еизыҟазаашьақәа; урҭ ирыцааиуеит аграмматикатә
ҵакқәа.
Аҳәаақәҵатә еизыҟазаашьақәа аарԥшхоит
аҳәаақәҵеи аҳәаақәнаҵеи рыбжьара: {ашьыжьтәи аҳауа, иахатәи
аҵых, сынтәатәи ашықәс, иахьатәи амш, атәыла хара, аҷкәын
ҟәыбҷа, адгьыл зҩыда, аԥша хьшәашәа, ахш ца, Ахра иҽы, ауаҩы
млашьы, сан лкасы.}
Асубиеқтивтә-арҿиаратә еизыҟазаашьа шьақәгылоит
арҿиара зхылҵуа асубиеқти уи иацааиуа арҿиареи рыбжьара: {ажәахәҟаҵаҩы иқәгылара, аӡӷаб лыкәашара.}
Асубиеқттә-арҿиаратә-аобиеқттә еизыҟазаашьақәа
шьақәгылоит асубиеқти, уи иацааиуа арҿиареи, арҿиара зыхҭысуа
ма изызхоу аобиеқти рыбжьара: {аҵаҩы ашәҟәы даԥхьо..., Адгәыр
Хьыма длацәажәо..., арҵаҩы аҵаҩцәа ирзыӡырҩуаз..., абга ауаса
ишашьҭаз..., аколнхацәа ачаи хыхуа...}
Аҭагылазаашьатә еизыҟазаашьақәа шьақәгылоит
аҟаҵрбеи ацынгылеи ма аҟаҵарбеи ашьҭынгылақәа зцу ажәақәеи
рыбжьара: {шарԥазӡа агылара, адҵа ибзианы аҟаҵара, ашьхаҟа ацара,
Аҟәантә аара, ашкол ахь ацара, хьшьыцбашәа аԥырра, машәырла
аҭахара, аӷьараҳәа аҟазаара...}
Ажәеидҳәала термин ҳасабла ахархәара аан апредикативтә
еизыҟазаашьа зныԥшуа ажәеидҳәалақәа аднакылом, иаҳҳәап, {аҩны
сыҟоуп, амра ԥхоит, аҵыс шәаҳәоит} реиԥш иҟоу.
Аҳәоу мариа ажәаҳәаҿы уаҳа имшауа, еиҵаӡоу хәҭаны
иԥхьаӡоуп. Аҳәоу егьхадоу, егьаку фунқцианы иамоу акоммуникативтә фунқциоуп. Ажәаҳәаҿы уи ҳхы иаҳархәоит ахшыҩзцара
аиҭагаразы, ҳзацәажәо изнагаразы. Ажәаҳәаҿы уи еиҵаӡоу хәҭаны
изыԥхьаӡоу убри ауп, уи иҵегь еиҵоу хәҭаны иушар, афунқциа хада,
акоммуникативтә фунқциа ацәыӡуеит, ахшыҩзцара азаамырԥшуа,
иазеиҭамго иҟалоит. Аҳәоу иамоуп иара ахатә чыдарақәа,
аилазаашьала афунқциала, ахархәашьала. Ажәақәа синтақсисла
реибаркра мацарала аҳәоу ҳауам. Хыхь ишаабаз еиԥш, зхала иҟоу
ажәақәа синтақсисла реибаркырала иҳаур ҟалоит ажәеидҳәалагьы.
Уи аҵаки, афунқциеи, ахархәашьеи зынӡа ихазуп. Синтақсисла
еибарку ажәақәа ҳәоуны иҟаларц азы иаҭахуп абарҭ аҷыдарақәа:
1. Раԥхьаӡа иргыланы ҳара иҳамазароуп зхатә жәартә ҵакы змоу
зхала иҟоу ажәа ма ажәақәа, избан акәзар аҳәоу аԥсҭазаараҿы аҭыԥ
змоу еиуеиԥшым ахҭысқәа ирыдҳәалазароуп, урҭ узаарԥшуам,
аилкаарақәа раԥхьаӡатәи аарԥшыганы ирымоу – ажәақәа умамкәа.
2. Аилкаарақәа шиашоу, акгьы иаҿмырԥшӡакәа, ажәаҳәаҿы
хархәашьа рымаӡам, урҭ аки-аки еизхазароуп, насгьы уи
аизхарала иааԥшыроуп дара рыбжьара ишьақәгылоу еиуеиԥшым
аизыҟазаашьақәа. Арҭ аилкаарақәа реизхареи, рыбжьара
ишьақәгылоу аизыҟазаашьақәеи, дара рбагас ирымоу ажәақәа
реизырхареи, синтақсисла реибаркыреи рыла иаарԥшхоит. Иаҳҳәап, ҳара иҳамоуп асубстанциақәа {аҵаҩы, ашәҟәы}, апроцесс
аазырԥшуа – аахәара. Аха, урҭ аилкаарақәа аки-аки еизхамкәа,
ажәаҳәаҿы фунқциа роуӡом, ҳхы иаҳзархәаӡом. Аки-аки
анеизҳарҳалак, рыбжьара ишьақәгылоит иалкаау аизыҟазаашьақәа.
Иаҳҳәап: {аҵаҩы ила ашәҟәы аахәара, аҵаҩы иааихәо ашәҟәы,
ашәҟәы аҵаҩы иаархәара} уб. иҵ.
3. Ара, ишаабо еиԥш, иҳамоуп аилкаарақәа реизхара, уи
аизхарала иҳауз аизыҟазаашьақәа, насгьы урҭ зегьы злаарԥшу
синтақсисла еибарку ажәақәа. Аха макьана иҳамаӡам ахшыҩзцара
аарԥшра зылшо ажәеицҵара, ара иҳамоу макьана аноминациа
ауп. Абри аноминациа ҵакы змоу ажәеицҵара иаанахәарц
акоммуникативтә ҵакы иаҭахуп дырҩегьых ихадоу ҷыдарак, уи
апредикативтә ҵакы ауп.
Изакәытә еилкаароузеи апредикативтә ҵакы, насгьы излаарԥшузеи уи?
Апредикативтә ҵакы ари абстрақттә грамматикатә еилкаароуп,
насгьы аҳәоуқәа зегьы еицырзеиԥшу грамматикатә ҵакуп.
Иарбанзаалак аҳәоу грамматикатә ҵакыс иамоу апредикативтә
ҵакоуп. Абри аҵакы амамкәа, аҳәоу зышьақәгылаӡом.
Иаанарԥшуеит уи аҳәоу аҵаки (аҳәоу аҿы иаарԥшу асинтақсистә еизыҟазаашьақәеи) аҵабырги рыбжьара ишьақәгыло еиуеиԥшым аизыҟазаашьақәа, ажәаҳәаҩ убарҭ аизыҟазаашьақәа
хәшьарас ириҭогьы нацҵаны.
Еиҿҳарԥшып абарҭ ажәеицааирақәа:
1. Ашәҟә ҿыц.
2. Ашәҟәы ҿыцуп.
Актәи ажәеидҳәалаҿы иҳамоуп аҳәаақәҵатә еизыҟазаашьа,
аха уи аҵабырг иаҿырԥшӡам. Аҩбатәи ажәеидҳәалаҿы уанӡа
иҳамаз аҳәаақәҵатә еизыҟазаашьа аҵабырг иаҿырԥшуп, насгьы
уи ишақәшәо шьақәырӷәӷәаны иаарԥшуп. Убри иабзоураны ара
иҳауеит апредикативтә ҵакы, иагьышьақәгылеит аҳәоу.
Абарҭ аизыҟазаашьақәа раарԥшра ҳхы иаҳархәоит асинтақсистә, аркьынаатә, аамҭатә, ахаҿытә категориақәа. Абарҭ
еиқәаҳаԥхьаӡаз асинтақсистә категориақәа апредикативтә ҵакы
ашьақәгылараҿы досу рхатәы фунқциақәа рымоуп.
Аркьынаа афунқциа ҳалацәажәаанӡа, иазгәаҭатәуп ишеиларҩашьатәым аморфологиатә ркьынааи асинтақсистә ркьынааи.
Аморфологиатә ркьынаа аҟаҵарба аҩнуҵҟа аркьынаатә формақәа парадигмала (хыхьтә ҵаҟа) реиҿагыларала ишьақәгылоит:
уцәажәоит
уцәажәа
уцәажәарын
уцәажәанда
уцәажәарц
уцәажәар...
Иаҳнарбоит аҟаҵарба арҿиареи аҵабырги рыбжьара ишьақәгылоу аизыҟазаашьақәа. Аркьынаатә формацыԥхьаӡа ауп иамоу.
Асинтақсистә ркьынаа аҳәоу аҩнуҵҟа иарбоу аизыҟазаашьақәа
аҵабырг ишазыҟоу ҳнарбоит, насгьы уи аморфологиатә ркьынаа
аасҭа иҭбаауп.
Иаҳҳәап, асинтақсистә индикатив. Ари асинтақсистә аркьынаа аҳәоу аҿы аҵаки аҵабырги шеиқәшәо шьақәырӷәӷәаны
иаанарԥшуеит: Аҵаҩы ашәҟә ҿыц ааихәеит.
Ари аарԥшразы еиҳарак ажәабжьтә аркьынаа ҳхы иаҳархәоит.
Ари аарԥшызар ҟалоит аморфологиатә аркьынаақәа ҩба еицҵангьы: Аҵаҩы ашкол ахь дцар иҭахәп.
Ари еилоу азҳәаҿы, ишаабо еиԥш, иҳамоуп аморфологиатә
аркьынаатә формақәа ҩба: ахьыԥшратә (дцар), ажәабжьтә (иҭахуп).
Аха, аҳәоу аҿы рыҩбагьы еицыланы иҳарҭоит синтақсистә
аркьынаак – асинтақсистә индикатив.
Асинтақсистә аркьынаа иамоуп енагь еицу
амодальтә ҵакқәа ҩба: аобиеқтивтә модальтә ҵакы, асубиеқтивтә
модальтә ҵакы.
Аобиеқтивтә модальтә ҵакала иаарԥшхоит аҳәоу аҵаки
аҵабырги рыбжьара ишьақәгыло аобиеқтивтә еизыҟазаашьақәа.
Еиҿҳарԥшып:
Аҵаҩы ашәҟәы даԥхьоит.
Аҵаҩы ашәҟәы даԥхьааит.
Аҵаҩы ашәҟәы даԥхьанда.
Актәи аҳәоуи аҵабырги рыбжьара иаарԥшуп ашьақәырӷәӷәаратә
ҵакы; аҩбатәи аҳәоуи аҵабырги рыбжьара иаарԥшуп адҵаратә
ҵакы; ахԥатәи аҳәоуи аҵабырги рыбжьара иаарԥшуп агәаԥхаратә
еизыҟазаашьа. Абарҭ аизыҟазаашьақәа рыхԥагьы обиеқтивтә
еизыҟазаашьақәоуп, обиеқтивтә модальтә ҵакқәоуп.
Асубиеқтивтә модальтә ҵакаҿ иаарԥшхоит аобиеқтивтә
еизыҟазаашьакәа ажәаҳәаҩ, хәшьарас ириҭо. Еиҿҳарԥшып:
Аҵаҩы ашәҟәы даԥхьеит.
Аҵаҩы ашәҟәы даԥхьаҵәҟьеит.
Аҵаҩы ашәҟәы даԥхьазаап.
Актәи аҳәоу аҟны иарбоуп аобиеқтивтә еизыҟазаашьақәа
шьақәырӷәӷәаны (аҳәоу аҵаки аҵабырги еиқәшәоит ҳәа ажәаҳәаҩ
ишиԥхьаӡо). Аҩбатәи аҳәоу аҟны аобиеқтивтә еизыҟазаашьақәа,
хымԥадатәи, аҵакы рыҭаны иаарԥшуп (ажәаҳәаҩ аҳәоу аҵаки
аҵабырги еиқәшәаҵәҟьоит ҳәа ишиԥхьаӡо). Ахԥатәи аҳәоу
аҟны аобиеқтивтә еизыҟазаашьақәа рпроблематә ҵакы рыҭаны
иаарԥшуп.
Ус анакәха, актәи аҳәоу аҟны иаарԥшуп имариоу асубиеқтивтә
модальтә ҵакы. Аҩбатәи аҳәоу аҟны иаарԥшуп хымԥадатәи,
асубиеқтивтә модальтә ҵакы. Ахԥатәи аҟны апроблематә
субиеқтивтә модальтә ҵакы. Аха абарҭ ахҵакыкгьы аобиеқтивтә
модальтә ҵакқәа хдырбгалаӡом, урҭ ирылаланы ауп ишаарԥшу.
Асинтақсистә индикатив иаанарԥшуеит, аҳәоу аҵаки шьақәырӷәӷәаны шеиқәшәо. Иамоуп уи мапкрадатәи, мапкратәи
аформақәа. Рыҩбагьы раан иацәыӡӡом ашьақәыӷәӷәаратә ҵакы.
Асинтақсистә индикатив ҳԥылоит азҵааратә форма амангьы. Усҟангьы аобиеқтивтә модальтә хырхарҭа аԥсахӡом:
Аҵаҩы ашәҟәы ааихәеит.
Аҵаҩы ашәҟәы ааимхәаӡеит.
Аҵаҩы ашәҟәы ааихәама?
Асинтақсистә индикатив аарԥшхоит еиҳарак аҟаҵарба ажәабжьтә ркьынаала.
Асинтақсистә адҵаратә ркьынаан аҳәоу аҵаки аҵабырги бжьара
ишьақәгылоит адҵаратә еизыҟазаашьа. Иарбахоит еиҳарак аҟаҵарбатә адҵаратә ркьынаала, ҳхы иаҳархәоит ара аҟаҵарба азоужьратә форма, ажәабжьтә ркьынаа иҟалаша актәи аамҭатә
форма: {Шәнеибац, шәнеибац аԥсуаа рыҷкәынцәа! Суҳәоит, иахьа,
суа мҩашьа, исырҵа. Нас ашәаҳәашьа (Б. Шь.); Алиас абранӡа
дысзааиааит.}
Асинтақсистә агәаԥхаратә ркьынаан аҳәоу аҵаки аҵабырги
рыбжьара ишьақәгылоит агәаԥхаратә еизыҟазаашьа. Иаарԥшхоит
уи еиҳарак аҟаҵарба агәаԥхаратә ркьынаала: Сара абри ашәҟәы
иану здыруандаз. Ари сзызуз дызусҭоу сдыруандаз!
Хыхь ишазгәаҳҭаз еиԥш, аобиеқтивтә модальтә ҵакы адагьы,
аҳәоу аҵакы иадҳәаланы иаарԥшхоит асубиеқтивтә модалтә
ҵакы. Уи иаанарԥшуеит аҵаки афақти рыбжьара ишьақәгылоу аобиеқтивтә еизыҟазаашьақәа шаҟа иҵабыргу ажәаҳәаҩ игәаанагарала. Иаҳҳәап: ақәа леиуеит. Ари аҳәоу иарбоуп аобиеқтивтә еизыҟазаашьа: ақәа шлеиуа. Аха убри инаԥынҵаны иарбазар
ҟалоит обиеқтивтә еизыҟазаашьа шаҟа иҵабыргә ажәаҳәаҩ игәаанагарала: {ақәа леиҵәҟьоит; ақәа леиуазар ҟалап; ақәа леиуазар акәхап; ақәа аумлеихуа!}
Аобиеқтивтә модальтә ҵаки асубиеқтивтә модальтә ҵаки аҳәоу
аҿы енагь еицааиуа еилкаарақәоуп ҳәа иԥхьаӡо)!
Аԥсуа бызшәаҿы инарҭбааны иаҳԥылоит асубиеқтив модальтә
ҵакқәа раарԥшраҿы ххы иаҳархәо аморфологиатә, нас аналитикатә
маҭәахәқәа. Хадара руеит аморфологиатә маҭәахәқәа. Убрахь
иаҵанакуеит иалкаау аҟаҵарбатә фомақәа, иара убас, еиуеиԥшым
аффиқсқәа ахәҭаҷқәа. Урҭ еиҳарак аҳәоу зҳәара зуа ахәҭаҿоуп
иахьаҳԥыло.
Асубиеқтивтә модальтә ҵакы аналитикатә ҳасабла ианаарԥшу,
ҳхы иаҳархәоит иалкаау ҟаҵарбатә формала иарбоу азҳәа ахадаратә
хәҭеи уи иацааиуа иалкаау ацхыраагӡатә хәҭеи.
Асубиеқтивтә модальтә ҵакқәа шоит ихадоу хԥаны: неитралтә,
апроблематә, хымԥадатә.
Ари иамаӡам иалкаау ахатәы рбага. Иаарԥшхоит иацааиуа
аҳәоутә интонациа зцу аҟаҵарба ажәабжьтә ркьынаатә формақәа
рыла.
Аҵаҩы ашәҟәы даԥхьоит.
Миха дцәаӷәоит.
Аҵыс шәаҳәоит.
Сҽеиҵыхны снылаиеит ашьац татара, сӡырҩын, агәгәаҳәа
адгьыл абжьы гоит. Уажә аԥхыӡ ахьсылабо арха ҟьдаҟьара Аҽыццышә абӷа еиԥш иҭынчымкәа избоит (Б. Шь.)
Апроблематә субиеқтивтә модальтә ҵакы аан аобиеқтивтә
еизыҟазаашьақәа ажәаҳәаҩ игәаанагарала агәыбжьажьаратә ҵакы
рымоуп.
Иаарԥшхоит уи еиҳарак аҟаҵарба абламбаратә формала: {Арҭ
зегьы ахшара ссирқәа рымазаап, аҵара рҵарц рҭахызаап, аинститут
ианзҭамла, рдышьман, рҽыршьуазаап, сара сырбарц рҭахижьҭеи
акрааҵуеит, аха сара агәлымыҩ исзеилымкаазаап... (Шь. №.);
Схәыцра даара инаскьазааап. Сара снырхара башьҭамзаап, Бнапқәа
баша итатамзаап. Амалаӡагьы быԥшӡазаап, Быԥшӡара ауаҩы
дажьозаап (Б. Шь.); Ҿырпынк ԥиҟарц днавалазаап, Иаҳәызба хәыҷ
кны, Дымшәыз џьыршьан, баша ирҳазаап, Арахә ицәшәа? (Б. Шь.);
Амҩаҿы ҭакәажәык аҟамчы кны дгылазаарын (Аԥс. л.).}
Апроблематә субиеқтивтә модальтә ҵакы аарԥшхар ҟалоит
аналитикатә ҳасабала. Усҟан азҳәа шьақәгылоуп аҟаҵарба
ахьыԥшратә ркьынаа (асуффиқс -р ала ишьақәгылоу) иҟалаша 1тәи аамҭатә форма змоу ацхыраагӡатә ҟаҵарба аҟалара ацҵарала:
{Уи макьана дыҷкәыноуп, снапаҿы даазгар ҟалап (И. П.); Иҟалап
иаарласны рбызшәақәа еибакыргьы (И. П); Уахь ҳзымцар ҟалап. Ԥыҭрак ҳаанхар ҟалап (Д. Г.)}
Аҟаҵарба ахьыԥшратә форма иацны иаҳԥылар ҟалоит
ацхыраагӡатә ҟаҵарба акәхара. Уигьы иҟалаша 1-тәи аамҭатә
формаҿы ҳхы иаҳархәоит: {Ус баша дбазҵаауазар акәхап (Д. Гә.);
Уажәы арахь адәахьы даадәылҵуазар акәхап (Д. Гә); Аԥҳәызба
уара дуаҳәшьазар акәхап (И. П.); Баргьы бхаҵа даара бзиа бибозар
акәхап (И. П.).}
Хымԥадатәи асубиеқтивтә модальтә ҵакы иаҳнарбоит,
аобиеқтивтә еизыҟазаашьақәа хымԥадатәи аҵакы рымоуп ҳәа
ажәаҳәаҩ ишиԥхьаӡо.
Иаарԥшхоит уи азҳәа еиуеиԥшым аффиқсқәа рацҵарала
еиҳарак ара ҳхы иаҳархәоит ахәҭаҷқәа {ҵәҟьа, ау}: {Аха зынӡа саб
дсылҵӡозаргьы, уи ԥысымҟар зуҵәҟьом (А. Г.); Саҭашәымҵан,
аха уи сара сахәарҭаҵәҟьам... (А. Г.). Зны-зынла саб дызбаҵәҟьоит
ԥхыӡла... (Алаш.). Уи амаҭәахә еизганы еиқәыҵәҟьан (А. Г.); Илзыԥшыҵәҟьан аҩызцәа бзиақәа (А. Г.); Басиаҭ даапкыҵәҟьеит,
уаҩы дизнымкылт (Д. Гә.); Аха дауцахуаз аҭаҳмада, иара арахь
дааиааит, сиҭахызар ҳәа изицҳаит аҳ (Аԥс. л.); Амашьына шсымоу
сылахь иауаныху... (Алаш.); Длышьҭасын, амацәаз аашьҭыхны
данлахәаԥш, иаулымдырхуаз (Аԥс. л.).}
Хымԥадатәи асубиеқтивтә модальтә ҵакы аарԥшхар ҟалоит
асуффиқс -тә/а/ азҳәа ацҵарала. Ари еиҳа имаҷны иаҳԥылоит:
Асҟатәи милаҭ ахькылсуа лхала дрыласҵартә... (Шь. №.); Ҟеи,
џьушьҭ, аҭаҭын сахартә!.. (Ӡ. Д.).
Аобиеқтивтә модальтә ҵакқәа раарԥшразы ҳхы ианаҳархәо
рацәоуп ажәа лагалақәа: Ҵабыргуп, ԥыҭраамҭак аколнхацәа
русумҭақәа ашәҟәы ианиҵошәа-егьиуашәа дыҟан… (Ӡ. Д.); Ҳәарас
иаҭахузеи, аҿаҟнынӡа дазнагомызт. (Ӡ. Д.); Издыруада, амҩа цқьа
изымдыруазар? (Шь. №.).
Адәахьтәи амодальтә ҵакы
Хыхь иаҳарбаз амодальтә ҵакқәа рыдагьы, аҳәоу аҿы
иаарԥшызар ҟалоит, адәахьтәи амодальтә ҵакы. Уи иаанарԥшуеит
ажәаҳәаҩ аобиеқтивтә еизыҟазаашьақәа дшырзыҟоу.
Адәахьтәи амодальтә ҵакы апредикативтә ҵакы ашьақәгылареи
аарԥшреи ирыдҳәалаӡам. Убри иахҟьаноуп уи адәахьтәи ҳәа
изашьҭоу.
Адәахьтәи амодальтә ҵакқәа рахь иаҵанакуеит атәамбара,
ақәымчра, агәынамӡара, еиуеиԥшым аекспрессиақәа уҳәа уб. иҵ.
Абарҭ аҵакқәа раарԥшразы ҳхы иаҳархәоит еиҳарак еиуеиԥшым
ахәҭаҷқәа. Убарҭ иреиуоуп жә, -гәшьа, -қәа, -х уб. иҵ.: Ауарбажә
ашәҭыц иазнауазеи, Ахаԥыцкәа ирыбжьакны?! Сара исеиԥшу
илзууазеи, Ухҭырԥажә ухагәаны?! (Аԥс. жәл. рп.); Адунеиажә
цәгьа уеижьагоуп, Еҳ ҳаӷоу дуҭоуп... (Б. Шь.); Алаҳәажә, иууазеи,
ҭынчымҩа суҭом! (Б. Шь.); Аӡаԥшь-иԥа Ҭаҭласҭанажә Ҳалыбеи
бзиахә баша мидалк ҳәа Диҭигәышьеит амаҳагьажә... (Аԥс.
жәл; рп.); Дышҩеиуазгьы ахы ӷәӷәа иқәшәагәышьеит, Башныхә
ахаҵагьы уа дышьҭахагәышьеит (Аԥс. жәл. рп.); Лара лыԥсы
лызхахуам, арахь еилаҳәаракгьы лызқәа иқәуп (Алаш.); Уара
узышьҭахузеи арахь? (Ӡ. Д.); Саргьы издыруеит сышҽеиқәам
(А.Г.); Маҭәа-ҩыҭәашәа, пианиноушәа ак аасхәақәеит (Шь. №.).
Адәахьтәи амодальтә ҵакы аарԥшразы ирацәаны ҳхы
иаҳархәоит иара убас аԥынгыла-шьаҭақәеи иалкаау аҟаҵарбатә
шьаҭақәеи реицааирақәа: Уажәы лхаҭа даниба длывыҩрны
дзымцеит (А. Г.); Наҟ удәылҩр, наҟ! (Ӡ. Д.); Ԥҳәызбак дааины
акәапаҳәа лҽынасывалыршәит (А. Г.): Агәамқәа анааимеиртыты,
икьаҿ аацәыҵиҳәеит (Ӡ. Д.); Ҽабаак суҭан, сашҭа иҭажьуп имԥсуа,
ибзамхо, ведрак суҭан ара... игҿажьуп (Аԥс. л.).
АСИНТАҚСИСТӘ ААМҬАТӘ КАТЕГОРИА
Аморфологиатә аамҭатә ҟаҵарбатә система аҩнуҵҟа аамҭатә
формақәа реиҿагыларала ишьақәгылоит. Аамҭатә формацыԥхьаӡа
аамҭатә ҵакык ауп иамоу. Аамҭатә формақәа рхыԥхьаӡара ааба
рҟынӡа инаӡоит.
Асинтақсистә аамҭа аҳәоу аҩнуҵҟа ишьақәгылоит. Аҳәоу аҵакы
аамҭас иахьаҵанакуа ҳнарбоит. Асинтақсистә аамҭақәа хԥа роуп
иҟоу: ииасхьоу, уажәтәи, иҟалаша.
Асинтақсистә аамҭа иҭганы апредикативтә ҵакы зышьақә-гылаӡом. Апредикативтә ҵакы ашьақәгылара иалахуп ихьыԥшым
абсолиуттә аамҭа.
Асинтақсистә аамҭала иаарԥшхоит аҳәоу аҵаки аҵабырги
рыбжьара ишьақәгылоу аамҭатә еизыҟазаашьақәа. Урҭ рарбаразы
ҳхы иаҳархәоит еиҳарак абсолиуттә ҵакы змоу аҟаҵарба аамҭатә
формақәа.
Ииасхьоу асинтақсистә аамҭа арбаразы ҳхы иахархәоит аорист,
ииасхьоу инагӡам, ииасхьоу еилкаам, ииасхьоу акрызхыҵуа, ииасхьоу акрызхыҵуа иаԥынгылоу. Уажәтәи асинтақсистә аамҭа аарԥшхоит аҟаҵарба уажәтәи аамҭатә формала, иҟалаша асинтақсистә аамҭа аарԥшхоит аҟаҵарба иҟалаша актәи, аабатәи
аамҭатә формақәа рыла.
Асинтақсистә аамҭеи аморфологиатә аамҭеи еиқәымшәаргьы
ҟалоит. Иаҳҳәап, иҟалаша асинтақсистә аамҭа аарԥшразы ииасхьоу
аамҭатә форма ҳхы ианаҳархәогьы ыҟоуп: Шәымш аабзиахааит,
сара сцеит!
Ииасхьоу асинтақсистә аамҭа аҟаҵарба уажәтәи аамҭатә
формала иаарԥшхар ҟалоит: Снаԥшызар, сыҽҵыс хәыҷы агәашә
иадгылоуп.
АСИНТАҚСИСТӘ ХАҾЫТӘ КАТЕГОРИА
Аморфологиатә хаҿы шьақәгылоит аҟаҵарба аҩнуҵҟа ахаҿытә
формақәа парадигмала реиҿагыларала. Асинтақсистә ха-ҿы
ҩ-ажәак рыбжьара асинтақсистә хаҿытә еизыҟазаашьақәа шьақәнаргылоит. Апредикативтә ҵакы зышьақәгылаӡом, ажәаҳәаҩи,
ажәаҳәаҩ дзацәажәои, ажәаҳәаҿы изыхцәажәои еилыргамкәа. Убарҭ
реилыргаразы ҳхы иаҳархәоит асинтақсистә хаҿытә категориа.
Асинтақсистә хаҿытә еизыҟазаашьақәа шьақәгылоит аԥсуа бызшәа
аҳәоу аҿы азхҳәааи азҳәеи рыбжьара, азҳәеи азырхеи рыбжьара.
Морфологиала арҭ ахаҿытә еизыҟазаашьақәа аарԥшхоит азҳәаҿы
асубиеқттә-обиеқттә-хаҿытә ԥынгылақәа рыла. Иахҳәап: Сара
арҵаҩы с-и-ацәажәоит. Алиас Кама д-л-ацәажәауеит...
Асубиеқттә-обиеқттә хаҿытә ԥынгылақәа рыла ишьақәгылоуит
аҳәоу аҿы, ахаҿытә еизыҟазаашьақәа рыдагьы, зхҳәаас иҟоу,
зырхас иҟоу. Азхҳәаа азҳәаҿы иарбахоит асубиеқттә рбагала,
азырха – обиеқт рбагала: ан ахәыҷы длааӡоит.
Иарбан ҳәоу хәҭақәоу апредикативтә ҵакы аарԥшраҿы зхадара
зуа?
Аҳәоу хәҭақәа зегьы ара рфунқциақәеи рымчхарақәеи
еиҟараны иаарԥшӡам, уимоу апредикативтә ҵакы ашьақәгылара
ииашаҵәҟьаны иадҳәалам аҳәоу хәҭақәагьы ыҟоуп. Ара хадара
зуа хыхь еикәаҳаԥхьаӡаз асинтақсистә категориақәа злаарԥшуи
урҭ еидыркыло аҳәоу хәҭақәеи роуп. Асинтақсистә-аркьынаатә категориа еиҳарак излаарԥшу азҳәалоуп, азҳәоуп еиҳарак иаазырԥшуа асинтақсистә-аамҭатә категориагьы. Арҭ аҩ-категориак
ҵакылагьы, аарԥшышьалагьы ҩнуҵҟалагьы изыдҳәалоу азҳәоуп. Азҳәаҿоуп иахьаарԥшу иара убас асинтақсистә-хаҿытә категориагьы. Аха аԥсуа бызшәа аҳәоу аҿы азҳәаҿы иаарԥшу
ахаҿқәа зыдҳәалоу азхҳәааи азырхатә харҭәаагеи роуп. Иаҳҳәап:
сара сҩыза с-и-ацәажәоит. Ари аҳәоу аҟны азҳәа иаанарԥшуеит
ҩ-синтақсистә хаҿык, асубиеқт-азхҳәаа ахаҿы – актәи ахаҿы
азаҵә хыԥхьаӡара (арбага с), аобиеқт-ахарҭәаага ахаҿы – ахԥатәи
ахаҿы азаҵә хыԥхьаӡара ахацәа рыкласс (арбага и). Даҽакала иаҳҳәозар, ахаҿытә категориала ара иаарԥшуп асубиеқттә-обиеқттә
еизыҟазаашьақәа. Ишаабо еиԥш, аркьынааи аамҭеи азҳәа даҽа ҳәоу
хәҭак синтақсисла иадрыԥхьалаӡом, ахаҿытә категориала азҳәа
иадҳәалахоит азхҳәааи азырхатә харҭәаагеи.
Еиқәаҳаԥхьаӡаз аҷыдарақәа ишаҳдырбо еиԥш, апредикативтә
ҵакы ашьақәыргылареи аарԥшреи рҟны хадара руеит азҳәеи,
азхҳәааи, азырхатә харҭәаагеи. Абарҭ аҳәоу хәҭақәа рыхԥагьы
иагьаҵанакуеит аԥсуа бызшәаҿы ихадоу аҳәоу хәҭақәа рахь. Егьырҭ
аҳәоу хәҭақәа апредикативтә ҵакы аарԥшра ииашаны иадҳәалам,
урҭ ихадам аҳәоу хәҭақәа ҳәа иԥхьаӡоуп. Уахь иаҵанакуеит
ахарҭәаага, аҳәаақәҵа, аҭагылазаашьа. Арҭ апредикативтә ҵакы
хадырҭәаауеит еиуеиԥшым аилкаарақәа рыла. Иаҳҳәап: сара иахьа
сҩыза изы иаасхәеит ашәҟә ҿыц. Ари аҳәоу аҟны апредикативтә
ҵакы аадырԥшуеит азхҳәаа, азҳәа, азырхатә харҭәаага: сара
иаасхәеит ашәҟәы. Аҳәаақәҵа ҿыц азырхатә харҭәаага ашәҟәы
ҳәаақәнаҵоит, изеиԥшроу ҳнарбоит, аҭагылазаашьа иахьа азҳәа
ханарҭәаауеит аҭагылазаашьатә аамҭатә еилкаарала, ахарҭәаага
сҩыза иаанарԥшуеит азҳәа арҿиара ахырхарҭа изызхоу. Ус анакәха,
ихадам аҳәоу хәҭақәагьы баша, фунқциада аҳәоу иалам, урҭгьы
ирымоуп рхатә фунқциақәа.
Апредикативтә ҵакы ари абстрақттә грамматикатә еилкаароуп,
ҳәоук иалкааны иаанарԥшуа аҵакы иадҳәалаӡа уи аҳәоуқәа
зегьы еицырзеиԥшуп, урҭ зегьы ҵакыла еиԥшым ахшыҩзцарақәа
шаадырԥшуагьы. Иаҳҳәап: сара ашәҟәы саԥхьоит, сара ашәҟәы
аасхәеит, сара ашкол ахь сцоит. Миха драшәоит. Арҭ аҳәоуқәа
дасу рхатә хшыҩзцаратә ҵакқәа рымоуп, аха зегьы еицырзеиԥшны
ирымоуп апредикативтә ҵакы.
Иҟоуп дырҩегьых аҳәоу зда ихәарҭам даҽа ҷыдарак. Уи
аҳәоутә интонациа ауп. Ари ала ихыркәшам, ари зцым аҳәоу
ыҟаӡам. Хыхь еиқәаҳаԥхьаӡаз аҷыдарақәа зегьы амоуп, иаҳҳәап,
абри аҳәоу: Ҭемыр Аҟәаҟа дцеит. Аха абри аҳәоу абра ишынҵәо,
ишхыркәшоу ҳзырбо, иақәнагоу ажәабжьтә ҳәоутә интонациа
ацымзар, уи иаанарԥшуа ахшыҩзцара иҵегь еиҵыххар ҟалоит,
уа иаанымҵәакәа. Усҟан аҳәоу аҵакы зегьы неидкыланы даҽа
хшыҩзышьҭрак ма еилкаарак иазынархахоит, урҭ рыбжьара
дырҩегьых ишьақәгылоит даҽа еизыҟазаашьак. Иаҳҳәап:
Ҭемыр Аҟәаҟа дцеит ҳәа сгәы иаанагомызт. Абрагьы иақәнагоу
аинтонациала ихыркәшамзар, аҳәоу иҵегьгьы еиҵыххар ҟалоит.
Иаҳҳәап: Ҭемыр Аҟәаҟа дцеит ҳәа сгәы иаанагомызт, аха, уара
излауҳәауа ала, дцаҵәҟьазаап. Ишаабо еиԥш, ахшыҩзцара
хрыкәшахарц азы, апредикативтә ҵакы адагьы, аҳәоу иамазароп
аҳәоутә интонациа.
Аҳәоу аҵаки ахықәки зеиԥшроу еиԥш иҟалоит ажәабжьтә,
азҵааратә, абжьҭгаратә, аџьшьаратә ҳәоутә интонациақәа: Уара
ашәҟәы уаԥхьеит. Уара ашәҟәы уаԥхьама? Уара ашәҟәы уаԥхьа!
Уара ашәҟәы ушԥаԥхьоз!
Хыхь еиқәаҳаԥхьаӡаз аҷыдарақәа зегьы змоу аҳәоу иара
ахала, аконтеқст, аҭагылазаашьа, иара убас изакәызаалак даҽа
цхыраарак аҭахымкәа ахшыҩзцара аарԥшра алшоит. Убри аҟынтә
аҳәоу, аҳәоу анахьыӡха, хымԥада, абри аҷыдарагьы амазароуп –
ахала, цхыраарада ахшыҩзцара аарԥшра алшозароуп. Аконтеқст
иацругар, ахала иалкааны ухы иаурхәар, ахшыҩзцара аарԥшра
злымшо аҳәоу ҳәа иԥхьаӡаӡам. Уи аҳәоу апредикативтә шьаҭа
амаӡам. Еиҿырԥшы:
1. Миха иацы Аҟәаҟа дцеит.
2. Дабацеи Миха иацы?
3. Аҟәаҟа.
Актәи, аҩбатәи аҿырԥштәқәа рҟны иҳамоуп аҳәоуқәа, ахԥатәи
аҿырԥштәы аҟны аҳәоу ҳамаӡам. Уи аҳәоу апредикативтә шьаҭа
амаӡам, иара ахала ахшыҩзцара азаарԥшуам, избан акәзар апредикативтә ҵакы ахала излаанарԥшыша грамматикатә маҭәахә амаӡам.
АҲӘОУҚӘАРЕИХШАРА
Аҳәоу хкырацәала еилоу, аганрацәа змоу еилкаароуп. Аҳәоуқәа реихшараан шьаҭас иҟаҵазар ҟалоит урҭ ирымоу ихадоу
аҷыдарақәа руакы. Еиԥшым, еилаԥсоу аҷыдарақәа шьаҭас иҟаҵаны аҳәоуқәа реихшара иҵоуроу алҵшәахь ҳкылнагом.
Аҳәоуқәа еихшазар ҟалоит абарҭ аҷыдарақәа рыла:
а) амодальтә еивгарақәа рыла;
б) хықәкытә ҵакыла ма фунқциала;
в) аҩнуҵҟатә струқтурала;
г) аекспрессивтә-аемоциатә хәаԥштәқәа рыла.
Аҳәоуқәа ршоит иара убас, мапкратәи аҵакы змоуи измами
ҳәа.
АМОДАЛЬТӘ ЕИВГАРАҚӘА РЫЛА АҲӘОУҚӘА РШАРА
Хыхь ишаабаз еиԥш, амодальтә ҵакы аҩнуҵҟа ҩбаны ишоит:
аобиеқтивтә модальтә ҵакы, асубиеқтивтә модальтә ҵакы.
Амодальтә еилкаара шьаҭас иҟаҵаны аҳәоуқәа анаҳшо ҳзықәныҟәо
аобиеқтивтә модальтә ҵакоуп, избан акәзар асубиеқтивтә модальтә
ҵакы аобиеқтивтә модальтә еизыҟазаашьақәа азыԥсахуам,
уи иацныҟәоит. Даҽакала иаҳҳәозар, аобиеқтивтә моадальтә
еизыҟазаашьак иацааир ҟалоит акы-ҩба модальтә ҵакқәа, иара
аҳаҭа ахырхарҭа мԥсахкәа. Иаҳҳәап: Алиас аизарахь дцеит. Ари
аҳәоу аҟны иҳамоуп ҵабыргылатәи амодальтә еизыҟазаашьа,
насгьы уи шьақәырӷәӷәаны иаарԥшуп. Даҽакала иаҳҳәозар, аҳәоу
аҵаки аҵабырги шеиқәшәо шьақәырӷәӷәаны иаарԥшуп. Иарбоуп
насгьы асубиеқтивтә модальтә ҵакы – ажәаҳәа уи иашоуп ҳәа
ишиԥхьаӡо. Аха абри аобиеқтивтә модальтә еизыҟазаашьа
иацааир ҟалоит егьырҭ асубиеқтивтә модальтә ҵакқәа, иаҳҳәап,
хымԥадатәи: – Алиас аизарахь дцаҵәҟьеит – апроблематә – Алиас
аизарахь дцаҵәҟьазаап.
Ус анакәха, аҳәоуқәа ршара шьаҭас иаҭатәуп ихадоу аобиеқтивтә
модальтә ҵакы.
Аҵабыргтә ҳәоу
Аҵабыргтә ҳәоу аҵаки афақти рыбжьара ишьақәгылоит ҵабыргылатәи аизыҟазаашьа. Абри аизыҟазаашьа аарԥшызар ҟалоит
шьақәырӷәӷәарала ма зҵаарала: аҵаҩы ашкол ахь дцеит; аҵаҩы
ашкол ахь дцама?
Ишаабо еиԥш, аҵабыргтә ҳәоу еиднакылоит ахықәкытә
ҳәоу хкқәа ҩба: ажәабжьтә, азҵааратә, избан акәзар абарҭ аҳәоу
хкқәа рыҩбагьы ирымоуп еицырзеиԥшу аҵабыргтә модальтә
еизыҟазаашьа.
Адҵаратә ҳәоу
Адҵаратә ҳәоу аҵаки аҵабырги рыбжьара ишьақәгылоит
адҵаратә еизыҟазаашьа: Аҳы, сышәҟәы, уеиҵамхан, гәарԥбжьарак
убжьамхан!
Адҵаратә ҳәоу хықәкытә ҵакыла еиҳарак ақәҵаратә ҳәоу
иақәшәоит.
Агәаԥхаратә ҳәоу
Агәаԥхаратә ҳәоу аҵаки аҵабырги рыбжьара ишьақәгылоит
агәаҳәаратә еизыҟазаашьа: Ҳаи, абри аӷба зыбжьы газ сара истәны
амшын ихындаз! (Д. Гә.).
Агәаԥхаратә ҳәоу аекспрессиа анацу лассы-лассы быжьҭгаратә
хәоуны иаҳԥылоит: Арҭи ҳареи акы ҳаиԥырнагандаз! (С.№.).
ХЫҚӘКЫТӘ ҴАКЫЛА АҲӘОУҚӘА РШАРА
Хықәкытә ҵакыла аҳәоуқәа ршараан шьаҭас иҟаҵоуп аҳәоуқәа
инарыгӡо рфунқциа, хықәкыс урҭ ирымоу. Абри аҷыдара шьаҭас
иҟаҵаны ианаҳшо, иҳауеит ихадоу аҳәоу хкқәа ҩба: азҵаарадатә
ҳәоуқәа, азҵааратә ҳәоуқәа.
Азҵаарадатә ҳәоуқәа хықәкы хадас ирымоуп аинформациа
аҭара; азҵааратә ҳәоуқәа – аинформациа аиура.
Азҵаарадатә ҳәоуқәа рахь иаҵанакуеит иарбанзаалак азҵаарак
ҵакы змамкәа ҳхы иаҳархәо аҳәоуқәа. Азҵаарадатә ҳәоуқәа
рхықәкы ахырхарҭа иаҿырԥшны ишоит абас: ажәабжьтә, ақәҵаратә,
агәаҳәаратә.
Ажәабжьтә ҳәоу
Ажәаҳәаҿы ажәаҳәаҩ ихы иаирхәо иарбанзаалак аҳәоу
иаанарԥшуа ахшыҩзцара иалкаау хықәкык амоуп, убри аҟнытә
хықәкык змам ахшыҩзцара аазырԥшуа аҳәоу ыҟаӡам. Убас иҟоу
хықәкны иҟалар алшоит, иаҳҳәап иарбанзаалак аҵабырг аҿы аҭыԥ
змоу (ма измоу ҳәа ажәаҳәаҩ иԥхьаӡаны) хҭыск, фақтк аиҭаҳәара. Убысҟан, хымԥада, ажәаҳәаҩ ихы иаирхәоит ажәабжьтә ҳәоу.
Иаҳҳәап:
Қьырса ныҳәак аҽны аҭаҳмада Кәнач иҽыхәда қыжә ҟаимаҭ
ықәкны, иҽы аихдақәа ааидысло, икәадыр ашьабысҭахә ацырппуа,
амгәырхақәа каткато, ашьшьыҳәа мҩадук даныланы днеиуан.
Иҽыхәда иқәкыз ақыжә аницәалыҩрлак, икәадыр иҽнақәырӷәӷәашәа дааханы, ириашаны еиҭанақәиҵон (И. П.); Ӡынра
цәгьан. Анаатә аҵлақәа ирыласуан. Асы еиқәшәы ишьҭан, адгьыл зегь хыршлааны. Шьаҟа уаҩык днеиуан, асы дыласуа.
Ашәыб иқәҳазшәа иаргьы деиқәышлан. Ицнап хәархь-цырцыр,
ишьалашьын, ашәарыцаҩ иабџьар еиԥш, ихәда ихшьын (Б. Шь.).
Апредикативтә ҵакы ашьақәргылараан аҳәоу аҵаки афақти,
хымԥада, еиқәшәоит ажәабжьтә ҳәоу аҟны, насгьы аҳәоу аҵаки
афақти рыбжьара, хымԥада, иаарԥшуп ашьақәыӷәӷәаратә ҵакы. Абарҭ аҷыдара хадақәа змам аҳәоу азы аҳәоу аҵаки ажәабжьтә
ҳәоус ахархәара залшаӡом. Ажәабжьтә ҳәоу азы аҳәоу ҵаки афақти
шеиқәшәо шьақәырӷәӷәаны иаарԥшуп мапкратәи аформаҿы,
амапкратәи аформаҿгьы:
Базала ашацкыраз дҩагылан, иҽага иҟәаҟәа инықәҵа ашҭа
дынҭыҵит. Ибзиахәын шьыжьымҭантәи аԥсабара. Иҿыцын, ицқьан аҳауа. Аҷҷаҳәа ашәа рҳәон аҵарақәа... Аха Базала ила акгьы
иазыргәыбзыӷәамызт, игәы акы иазыжьжьауамызт (И. П.).
Аԥсуа бызшәаҟны ажәабжьтә ҳәоу иамоуп аҷыдарақәа апредикативтә ҵакы злаарԥшу аграмматикатә маҭәахәқәа рылагьы,
ҽакала иаҳҳәозар, грамматикалагьы.
Ажәабжьтә ҳәоу аструқтуратә шьаҭа злашьақәгылоу азҳәа
еиҳарак иаарԥшуп афиниттә формала, ма аинфиниттә аҟаҵарбала.
Аҟаҵарба аинфиниттә форма ажәабжьтә ҳәоу аструқтуратә
шьаҭаҿы иаҳԥылаӡом, азҳәа афунқциақәа аманы, уи ара азҳәа
азаарԥшӡом. Аҟаҵарба аинфиниттә форма асинтақсистә индикатив афунқциа азынагӡом, арҿиареи афақти реизыҟазаашьа
шьақәырӷәӷәаны иахьазаамырԥшуа аҟнытә (уи зыхҟьо аҳарбоит азҳәа ахьеилҳарго аҭыԥ аҿы). Ажәабжьтә ҳәоу аҟны ари
аизыҟазаашьа шьақәырӷәӷәаны иарбамзар ҟалаӡом. Убри ашьақәырӷәӷәара даҽа цхыраарак амамкәа изылшо аҟаҵарба афиниттә
формоуп. Ажәаҳәа аиҭаҳәара зызку – уи аӡәы дазыӡырҩырц,
даԥхьарц ауп. Аха ажәабжьтә ҳәоу аҩнуҵҟа грамматикала иарбаӡам
уи иаанарԥшуа ахшыҩзцара зызку, изызхоу. Аригьы ажәабжьтә
ҳәоу азеиԥш ҷыдарақәа ируакуп.
Ажәабжьтә ҳәоу аструқтуратә шьаҭа еидкылага хадас иамоу
азҳәа ҳԥылоит еиуеиԥшым асинтақсистә аамҭақәа рҟны.
Амаҵуцәа еибаргәаҭеиуа, шьоукы аӡы ааргон, шьоукы акәац
ржәуан, даҽа шьоукы амаҵурҭаҿ абысҭаура иаҿын. Зегьы уск-уск
рыман, акака ҟарҵон. Базала ацәа далырхит акрыфаразы (И. П.);
Аҭаацәа ду уаххьа ыфаны ишьҭамлацызт. Ацуҭа аҩнуҵҟа игон
уарла-шәарла еиҩныҩуаз аиқәҿыҭра быжьқәа...; Хьыкәр лыжә
заҵә агәашә иадгылан, изхьоз дамамкәа (И. П.).
Акәаскьа хырқәақәоит, аарла аҽынкыл. Акаламқәа ҭышәшәахьеит абыркьыл. Ашыцламшә ахылиааит ахыб азымҩарак.
Ашьҭахь иадгылоуп бжаҩа-бжаӡа. Аҽхырԥарҭа хынааит, ацқәа
ҿыжәжәо. Нышәынҭрак цырцыруеит ашҭа аханшәа (Б. Шь.).
Ажәабжьтә ҳәоу аҟны азҳәа ҳԥылоит еиҳарак асинтақсистә
индикатив аформаҿы. Ари зыхҟьо убри ауп, аҟаҵарба ажәабжьтә
ҵакыла еиҳа иазыманшәалоуп арҿиареи афақти шеиқәшәо
ишьақәырӷәӷәаны аарԥшра. Аҳәоу аҟны ари асинҭаксистә
функциа аиуеит асинтақсистә индикатив ахь, иагьаанарԥшуеит,
иманшәаланы аҳәоу аҵаки афақти шеиқәшәо шьақәырӷәӷәаны:
Ҵхыбжьонын. Ҭынчран. Агаҿа ҭархәараҿ, Аҟәа аҽархьуан, амра
иаргәаҟыз. Уадак иҩнылашон аокруг аусбарҭаҿ. Уадак еихацла
зԥенџьырқәа ԥахыз. Адәныҟа фанарк ӡыӡон, иҵысуан. Жандармк
ироуӡан итрышә шәыршәыруан (Б.Шь.). Имаҷны, аха иара усгьы ажәабжьтә ҳәоу аҟны азҳәа аарԥшхар
ҟалоит архьыԥшратә ркьынаа афиниттә формала:. Ҭемыр дҽеизар,
аламыс имазар, иашьа дызшьызгьы диԥшаарын, ишьа иурын
асҟаамҭа (И. П.); Зина илдыруазар, исалҳәарын (И. П.); Амшын
аҿы сзынаӡар..., ԥсыӡқәак сызкыр, лассы исызхарын (Н. С); Бара,
абри аколнхара ҳалаларын (С.Ҷанба); Уахь заанаҵ длеир, дибарын.
Сара сџьазшьаз уара Аҽаԥа-Џьамхәыхә дубар, егьа дџьоушьарын
(Аԥс. л.): Фатәызар, ирласны иббарын.
Ажәабжьтә ҳәоу аҟны азҳәа аарԥшхар ҟалоит иара убас
абламбаратә формала:
Ихьзеи, мшәан, Хоџьан ду, Илалазаап азҩа ду, иннарҵәазаап
иҭаацәара ду, иқәӡаазаап ирахә, иҩнра ду (Д. Гә.);. Игәыла мыжда
дишьызаап, цасҳәа аҳәаа иеилаиргазаап. Убри ала дыхирҵәазаап,
нхара игәамԥхо дҟаиҵазаап (Аԥс. быз.), Убарҭ аниҳәа ашьҭахь, ацәажәарагьы даҟәыҵзаап (Аԥс. быз.); Изларҳәо ала, дыҟазаарын
Аԥсны Абрыскьыл захьӡыз (Аԥс. быз); Аҭаҳара аханы, амҩаҿы, ҭакәажәык ҟамчык кны дықәгылазаарын (Аԥс. л.); Сара бызлазбо
ала, бзиа сбымбозаап (Аԥс. быз.); Сара стәык иамуит, арагьы
сырдыруазаап (П. Џь.); Убра уи убас лашьцәа лыдылкылахьазаарын
(Аԥс. быз.).
Ажәабжьтә ҳәоу иамоуп иара убас ахатә интонациа. Уи
инеидкыланы уахәаԥшуазар, илаҟәуп, иҭынчуп, ахыркәшаратә
ҵакы амоуп. Аха алагамҭеи алгамҭеи рҟны еиҳа илаҟәууп, агәҭаны
маҷк ишьҭыхәп. Аҳәоу аҩнуҵҟа ҳәоу хәҭак алкааны иаанахәар
ҟалоит алогикатә қәыӷәӷәара. Усҟан уи аҭыԥ аҽы аҳәоу азеиԥш
интонациала маҷк ишьҭыххоит, аха аҳәоу анҵәамҭаҿы аинтонациа, хымԥада, илаҟәуеит, аҳәоу шынҵәо ҳнарбоит. Ажәабжьтә ҳәоу
аинтонациа арбазар ҟалоит абас: сара иахьа Аҟәаҟа сцоит.
Арҿиареи афақти шеиқәшәо ашьақәырӷәӷәаратә ҵакы аҭаны
аарԥшра фунқциас измоу, ишаабо еиԥш, ажәабжьтә ҳәоу амоуп.
Аха иҟоуп зны-зынла ари аҵакы аарԥшразы азҵааратә,
адҵаратә, уҳәа егьырҭ аҳәоу хкқәа ҳхы ианаҳархәо. Убасҟан
арҭ аҳәоуқәа ажәабжьтә ҳәоу афунқциа шрымоу аконтексти
ажәабжьтә интонациеи рылоуп излаадыруа. Ари ажәаҳәаҩ ихы
иаирхәоит еиуеиԥшым астильтә хәаԥштәқәа раарԥшрази, иара
убас асубиеқтивтә модальтә ҵакқәа раарԥшрази.
Азҵааратә ҳәоу ажәабжьтә ҳәоу афунқциа аҭаны ҳхы ианаҳархәо, азҵааратә ҵакы зынӡа иамаӡам:
Февраль мза ас ианҿыхо, ас игәырӷьо ианырзаа, Иҟарҵозма
тәаха-ԥшыха, «напымшыла» – рҳәеит амзараа (Б. Шь.); Насгьы
сааин ас есымша усызбома, сара иԥсыша... (Б. Шь.); Арахь
уааир, цқьа ҳнамтәози, О, сҭынха ду, изуцәызӡозеи, Аҟазаара са
сгәы ахшәеит, Ахысхысра сымч ашәеит (Б. Шь.); Уара сымыш,
иубаргәызеи, Уи аҟара зысҳәарызеи, Уара уеиԥшны қьафла инхо,
Дыҟам амра ахькаԥхо (Б. Шь.); Аҟармаҵыс баша иԥшызма, Ари амбо зынӡа ижәызма... (Б. Шь.); ...Ҳашԥаҟауҵеи, унан, гәрамгас,
ҳара ҳумоуп лашарбагас... (Б. Шь.).
Адҵаратә ҳәоу даара имаҷны иаҳԥылоит, ажәабжьтә ҳәоу
афунқциа аманы. Иара усгьы еилоу аҳәоуқәа рҟноуп иахьаҳԥыло:
Уара утәаны уизыԥшыз иахьынӡахәҭоу, иара уссгьы имам! Ус
ҟашәымҵан ҳәа иахьа хәлаанӡа урықәҳәҳәала, дара иҟарҵац
ҟарҵоит. Аӡгьы уара иаага, амҿгьы уара иаага, арахәгьы уара урышьҭаз, дара тәаны иухәаԥшуеит (Д. Гә.).
Азҵааратә ҳәоу
Азҵааратә ҳәоу иаанарԥшуеит аҳәоу аҵаки афақти реизыҟазаашьа цқьа еилкааны ажәаҳәаҩ ишизымдыруа, насгьы убри
аилкааразы дзацәажәо хықәкра шизиуа. Убри аҟынтә азҵааратә
ҳәоу аҟны аҳәоу аҵаки афақти реизыҟазаашьа ианакәзаалак
ишьақәырӷәӷәаны иарбаӡам, ажәабжьтә ҳәоу аҟны ишыҟоу еиԥш.
Азҵааратә ҳәоу иашьҭанеиуеит, аҭакгьы анаҭоит ажәаҳәаҩ
хықәкра ззиуа (дзацәажәо) иҟнытә ажәабжьтә ҳәоу. Ари ажәабжьтә
ҳәоу аҟны еиҭаҳәахар ҟалоит азҵааратә ҳәоу зегьы, ма азҵаара
зыдҳәалоу ахәҭақәа:
– Уара иахьатәи аурок уҽазыҟауҵама?
– Ааи, сара иахьатәи аурок сҽазыҟасҵеит.
– Зҽазыҟазҵада иахьатәи аурок?
– Сара сҽазыҟасҵеит иахьатәи аурок.
Азҵааратә ҳәоу зхы иазырхәо ажәаҳәаҩ ианакәзаалак еилкааны
идыруеит азҵааратә ҳәоу иаанарԥшуа ахшыҩзцара ахәҭақәак.
Убри иидыруа шьаҭас иҟаҵаны иқәиргылот азҵаара изымдыруа
ахәҭа аилкааразы. Иаҳҳәап, аҳәо Ахәыҷы ашкол ахь дцама? аҟны
ажәаҳәаҩ заанаҵ идыруеит ахәыҷы ашкол ахь дцараны дшыҟоу,
аха издыруам дцоу дымцоу. Убри аилкааразы иагьықәиргылоит
азҵаара. Аҭакс иоуа зеиԥшроу зыбзоуроу ахҭыс ахаҭоуп: Ахәыҷы
дцазар ашкол ахь, – Ааи, ахәыҷы дцеит ашкол ахь ҳәа иоуеит аҭак,
ахәҷы дымцазар, – мап, ахәыҷы дымцаӡеит ашкол ахь ҳәа иоуеит.
Аха, иахьцалак, уи ажәабжьтә ҳәоула аҭак иоуроуп. Азҵааратә
ҳәоу ахәҭақәа иарбанзаалак азҵаара рызхазар ҟалоит. Иаҳҳәап:
Ахәыҷы дцама ашкол ахь? Дцама ахәыҷы ашкол ахь? Ашкол ахь
дцама ахәыҷы?
Бадра дабаҟоу Иаков ауасҭа? (Б. Шь.); Нас дызбо ҳәа ихагылада,
агәаҟ? (Б. Шь.).
Азҵааратә ҳәоу аԥсуа бызшәазы иамоуп иара ахатә структура.
Уи аструқтуратә шьаҭа егьырҭ аҳәоу хадақәа ирҿырԥшны
уахәаԥшуазар, иамоуп акымкәа-ҩбамкәа аграмматикатә ҷыдарақәа:
1. Азҵааратә ҳәоу аҟны азҵаара аарԥшуп азҳәа иалаланы
иаҳԥыло аморфологиатә зҵааратә аффиқсқәа рыла. Убарҭ иреиуоуп: -ма, -да, -зеи, // -зи, -и, -у, -ба. Аффиқс да ҳхы иаҳархәоит
азхҳәаа ма ахарҭәаага иазку азҵаараан: ма, у и ҳхы иахархәоит
азҵаара азҳәа ианазку, ба ҳхы иаҳархәоит азҵаара аҭагылазаашьа
ианазку. Иаҳҳәап:
зеи//зи: Ашәҟәы згазеи? Уара иааухәазеи?
ма: Уара ашәҟәы ааухәама? Аҩныҟатәи адҵа ҟауҵама?
у: Уара ашәҟәы уаԥхьоу? Зина аҩны дыҟоу?
да: Ашәҟәы аазхәада? Миха дзацәажәода?
ба: Миха аҩныҟа данбаца /еи/? Миха ашәҟәы дышԥаԥхьа? Миха
иахьа дабаца?
Ҳара ҩыџьа ҳауп, иҟоу, хыџьараны изушазеи? Акы уара
иугап, егьи сара исуҭап, аха ахԥатәи зуҭода? (Аԥс. л.); Маҭа,
дад, ҳанеилаӡоз иуасҳәаз угәалашәома? (Аԥс. л.); Аха шьҭа
бзиарас иузызурызеи? (Аԥс. л.); Иуҭахузеи, уара аныҟәаҩ, ҵаара
ԥхашьарам, уабанӡацои? (Аԥс. л.); Уабацои, сара исоумҳәаӡои
уахьцо? (Аԥс. л.); Ҳазгьари, уашьцәа убар иудыруоу? (Аԥс.
л.); Убри шәзышьҭоу ахәшә ишәнаҭозеи? (Аԥс. л.); Иуҭахузеи,
иумоузеи гәаҟрас? (Аԥс. л.); Аҳәынҭқар, ухаҵкы, саазгада сара
агмыг абра? (Аԥс. л.); Нас уи ачымазара уалзыргазеи? (Аԥс. л.);
Иабаҟоу умаҳәцәа? (Аԥс. л.);
2. Хыхь ишазгәаҳҭаз еиԥш, азҵааратә аффиқсқәа, азҵаара
аарԥшра адагьы, уи зызхоугьы ҳдырбоит. Убри иаҿырԥшны
иҳамоуп азхҳәаа иазхоу азҵаара аазырԥшуа, ахарҭәаага иазхоу
азҵаара аазырԥшуа, аҭагылазаашьа иазхоу азҵаара аазырԥшуа, азҳәа
ахаҭа иазхоу азҵаара аазырԥшуа. Аха урҭ зегьы ианакәзаалак азҳәа
иаланоуп ишаҳԥыло (еилоу азҳәа анҳамоу, ацхыраагӡатә хәҭаҿы
иаҳԥылоит). Арҭ аффиқсқәа азҳәа злаарԥшу аҟаҵарба ианацлалак,
уи иацәыӡуеит афиниттә форма (арбагақәагьы), ииасуеит аинфиниттә формахь. Усҟан уи иацәыӡуеит ашьақәырӷәӷәаратә ҵакы.
Убри аҟынтә азҵааратә ҳәоу аструқтуратә шьаҭа еидкылага хадас
иамоу азҳәа ҳԥылоит (азҵааратә аффиқсқәа рыла ианаарԥшу)
енагь аинфиниттә формаҿы.
Аҟаҵарба азҵааратә формақәа шьаҭас ирымоуп ажәабжьтә
ркьынаа аинфиниттә форма. Убри аҟынтә азҳәа азҵааратә ҳәоу
аҟны иаҳԥылоит аамҭатә формақәа зегьы рҟны.
Ара иазгәаҭатәуп, азҵааратә ҳәоу асемантика аҷыдареи
(аҳәоу аҵаки афақти реизыҟазаашьа инагӡаны иахьеилкаам)
уи злаарԥшу, аҳәоу аструқтуратә шьаҭа еидкылага хадас
иамоу азҳәа аформеи (аинфиниттә форма) шеиқәшәо; даҽакала
иаҳҳәозар, ашьақәырӷәӷәаратә ҵакы змам апредикативтә ҵакы
ашьақәырӷәӷәаратә ҵакы ззаамырԥшуа аҟаҵарба аинфиниттә
формала иаарԥшуп. Ари азҵааратә ҳәоу аграмматикатә ҷыдарақәа
ируакуп:
Ҳашԥацәцари ари агәаҟра? Акрыҟоума ҳхы назқәаҳкра? (Б. Шь.); Аҭаҳмада ииҳәаз ҵами, Нас шәазхәыци, ус акәӡами (Б. Шь.); Изышәымшәозеи шәарҭ аҳаза?! (Б. Шь.); Изҿышәымҭуазеи,
абнауаа? (Б. Шь.). Иҟалазеи, змоура мыӡша! Уаҩҵас иҳәеишь
еилганы, Уабацо, мшәан, уеиханы?! (Б. Шь.); Уа дубама, нан,
хаҭала? (Б. Шь.). Абри иажәа данбаҟәыҵуеи, ишгәыԥҵәагоу имбаӡо? (Б. Шь.); Иац шәеизара шԥамҩаԥыси? (Б. Шь.), Шәеицымааӡеи нас
шәара (Б. Шь.); Сушьарыма цәгьаҳәаҩыс? (Б. Шь.); Акыр ҵәыца
ҭашәырцәыма? Уабхәеи уанхәеи кыр иажәума? (Б. Шь.).
3. Азҵааратә ҳәоу аҟны азҵаара азҵааратә ажәақәа рыла
ианаарԥшугьы ыҟоуп. Усҟангьы аҟаҵарба хада аинфиниттә
формахь ииасуеит, аха азҵааратә аффиқс ацлаӡом, азҵааратә
форма амаӡам. Алогикатә қәыӷәӷәара азҵааратә ажәахь ииасуеит:
Ӡыкәр, иарбан аҵәҵәа узасуа? (Б. Шь.); Иарбан раԥхьа дызлагара? (Б. Шь.).; Нас иарбану убла хызкыз? Умҩахызҟьаз, узҿашәаз? Иарбан усу уҽыззукыз иарбан бзиароу угәы зыхшәаз? (Б. Шь.);
Арԥыс имоу иарбан гәҭыхоу? (Б. Шь.); Икшаз дарбан ас аргама? Ӷашақә дарбан иаҳзыԥшуа? (Б. Шь.); Изакәызеи, мшәан, игәы
иалоу? (Б. Шь.); Дарбан нас уа хықәкыла, ҩызас ишьҭухыз уара?
(Б. Шь.).
4. Азҵааратә ҳәоу аструқтуратә шьаҭа еидкылага хадас
ианамоу ыҟоуп асуффиқсқәа -зар, -р рыла ишьақәгылоу аҟаҵарба
ахьыԥшратә ркьынаатә формала иаарԥшу азҳәа. Ари аркьынаагьы
аинфиниттә формахь иаҵанакуеит. Аха, ара азҵаара аарԥшуп
интонациала, азҵааратә суффиқс ала акәымкәа: Исылымшар, ус
инхар? (Б. Шь.); Ԥҳәызбаки ҷкәынаки, абас иааиуаны иубазар?
(П. №.); Кәынтеи уареи џьаракыр шәеибабазар, џьым? (Шь. №.);
Сгәы сажьозар? Акгьы бҳәом, Ҟәараса? (Б. Шь.).
Абас ишьақәгылоу аҳәоу аелипсис абзоурала иҳауеит. Аҟаҵарба
ахьыԥшратә ркьынаа, хымԥада, иашьҭанеиуазар акәын азҵааратә
аффиқс зцу даҽа ҟаҵарбак. Ари раԥхьатәи авариант уажәгьы
иаҳԥылоит: Маҷқ шәаасыцхраар ҟамлари? Сыбжьы сызҭгом, дад
уааскьар ҟамлари? (Б. Шь.) Ари аус сымч ақәымхар, ишԥарҳәари?
Сыҷкәын иҿҳәарази дмаар, ишԥазури? Аҽаԥа-Џьамхәыхә дубар,
ишԥауурыз?
5. Имаҷны, аха иара усгьы иҟоуп, ажәабжьтә ҳәоу азҵааратә ҳәоу афунқциа аманы ианаҳԥыло. Усҟан азҵаара
интонациала мацара иаарԥшуп. Ажәабжьтә ҳәоу ашьақәырӷәӷәаратә ҵакы ацәыӡуеит, иаанахәоит азҵааратә ҵакы.
Азҳәа ара иамоуп афиниттә форма, аха афиниттә ҵакы
ацәыӡны иҟоуп. Ажәабжьтә ҳәоу аструқтура формала
аҽаԥсахӡом, ажәабжьтә интонациа ацынхәрас иаанахәоит
азҵааратә интонациа акәымзар (насгьы уи иацхраар ҟалоит
астиль):
Ахьҭа гәымбыл уи дашаҭом, Дцазар акәхап дылҭаԥсы? (Б. Шь.);
Избац иакәым нас ари? (Б. Шь.).
6. Ажәабжьтә ҳәоу азҵааратә хәоу аҵакы аманы иаҳԥылоит, уи
азҵааратә хәҭаҷ ба анашьҭанеиуа. Ари ажәаҳәаҩ ихы иаирхәоит,
дзацәажәо ииҳәаз цқьа инагӡаны ианизеилымкаалак: Агәаҟцәа
гылеит ба? Ари еиҳарак ацәажәаратә бызшәа иаҷыдароуп.
7. Азҵааратә ҳәоу лассы-лассы иаҳԥылоит асахьаркыратә
литератураҿы, апрозаҿы, иара убас апоезиаҿы, ариторикатә
зҵааратә ҵакы аманы. Усҟан азҵааратә ҳәоу аҭак аҭара иазкӡам,
иагьаҭахӡам, избан акәзар ажәаҳәаҩ ихаҭа идыруеит аҳәоу
аҵаки афақти реизыҟазаашьа. Азҵааратә ҳәоу ара ажәаҳәаҩ ихы
иаирхәоит сахьаркыратә маҭәахәыс.
Уи иаанарԥшуа ахшыҩзцара еиҳа ацәанырра аҵоуп, агәынкылара иаҳа иманшәалоуп.
Дызлацәажәо закәызеи уажәы, Абџьар шьҭылхырц, илшәылҵарц акәмызт! Еихазҳаз арбану аԥҳәызба лаҳаи-деи?
Иаазырҳәыз арбану аԥҳәызба лдунеи? (Б. Шь.); Аҳәахәда еиԥш
ибжьашәырӡит са сҽыкәаша, сџьабааԥса сԥарагь зынӡа ижәгаӡома?
Ари аума узырԥшыз, уара алаӡахша! Ҽабааки капеики рзыҳәан
Ӡаԥшьаа узрықәлаз! Ҳаи, ацәаҭачы, Хаҵак дуқәшәар, уаиргон
аҟамчы! (Б. Шь.); Тышеи ҿаҩеи зегь еиҟаратәуа, дцоит Ешыраҟа
Омар, дкәалаауа! Дказцо закәызеи абри дҿырҟьаса!.. Дзасуа
закәызеи абри аҟара иҽыз! Изакәытә гәаҟроузеи Омар дзыршыз?
Аусуцәа имаз шьарда жәпаҩык қьырала изаазрыхәаз аҭаҭын, урҭ
бунтзар здыруада? Ус ҟарҵалон... Рычҳара хыҵзар, агәараҳәа ишны? Амцаԥшь ацрарҵазар Омар иаҳҭны?.. Мап, урҭ ауаа рыԥхӡы
хыҵыртә имшыц! Уи ауаҩ дыҵнарҟьеит иан лышәҟәыбӷьыц (Б.
Шь.); Згәы шьҭыҵуа ацәқәырԥақәа Уа урҵысуа урымами, Аԥша
унырдоит аԥра шлақәа, Аимҵәаҩ иӷба угарами... Рыҩны уҟам уани уаби, Амшын Еиқәа уамами (Б. Шь.); Аеҵәақәа кәиц хаҭами,
аԥырӷеиԥш иԥхоит. Ҳәыҳәи ҵыси рашәа тәами, Уцәара ргәаԥхоит
(Б. Шь.).
Ишаабо еиԥш, аԥсуа бызшәаҟны азҵааратә ҵакы аарԥшразы
иаҳарак ахархәара рымоуп аморфологиатә аффиқсқәа, аинтонациа
ара имаҷӡаны ахархәара амоуп. Уи хархәага хаданы ианыҟало, азҵааратә аффиқсқәа злам ажәабжьтә ҳәоу азҵааратә ахь
алагараан ауп. Усҟан уи шьҭыххоит азҵаара зыдҳәалоу аҳәоу хәҭа аҟны. Азҵаара аффиқсқәа рыла азҵааратә ҵакы ахьаарԥшу
аҳәоу аинтонациа ажәабжьтә ҳәоу аинтонациа иазааигәоуп,
аха уи зынӡагьы иақәшәом. Ажәабжьтә ҳәоу аҟны аинтонациа
лаҟәуп аҳәоу анҵәамҭаҿы, насгьы ахыркәшаратә ҵакы амоуп.
Азҵааратә ҳәоу аҟны аинтонациа ахыркәшаратә ҵакы амаӡам,
маҷк ишышьҭыху инҵәоит, ажәаҳәаҩ, азҵаара аҭак дазнарԥшуеит,
насгьы азҵаара зыдҳәалоу аҳәоу хәҭаҿы маҷк аҽышьҭнахуеит.
Иара ус инеидкыланы ажәабжьтә ҳәоу аинтонациа аҵкыс маҷк
ишьҭыхуп.
Ақәҵаратә ҳәоу
Ақәҵаратә ҳәоу иаанарԥшуеит, аҳәоу аҵаки афақти макьана
ишеиқәшәамц, аха урҭ еиқәшәарц азы ажәаҳәаҩ дзацәажәо иахь
адҵа шыҟаиҵо:
Уа сыхаара, салам умоуп! Иахьа сара гәаҟрак сымоуп, Сааит
иуасҳәарц сеиханы, уааи са сышҟа улбааны! (Б. Шь.);
Суҳәоит, иахьа, суа мҩашьа, Исырҵа нас ашәа аҳәашьа! Уара
ишуҳәо еиԥш ихааӡа, ашәа ҳәашьа са исырҵа (Б. Шь.); Уара уцәаҩа
узыԥсахуазар, Акәытқәа урыламкьысуазар, Мап ҳәа сҳәом, иҵала,
Сашәа ҳәашьақәа бала!.. (Б. Шь.); Ус анакәха, сышьҭа ухыла;
Саныҷырҷыруа уҷырҷырла, Санышәышәлак – ушәышәла, Иҟасҵо
зегь ҟаҵала! (Б. Шь.).
Ақәҵаратә ҳәоу ажәаҳәаҩ ихы иаирхәоит уи аӡәы акы иирҟаҵар
ма идиҵар аниҭаху, убри аҟынтә ақәҵаратә ҳәоу еиҳарак ажәаҳәаҩ,
дзацәажәо изхоуп: Абар, сԥышәаҿ иалалт амыӷ, Уц хәыҷ ала наҟ
исзалых, нас исзақәҵа ахәырбӷьыц!.. (Б. Шь.); Ларгьы дыҳәҳәеит:
– Ԥсика, ԥсика! Ҳаи, сыбзамкәа, ҳаи сыԥсымкәа, сышԥақәнархеи,
ишәмышьҭын! Дыргьежь, Мура, ишәмышьҭын! (Б. Шь.).
Иҟоуп ақәҵаратә ҳәоу ахԥатәи ахаҿы иазырханы ахархәара
анамоугьы. Ари ҟалоит, ақәҵаратә ҳәоу аҟны азҳәа аҟаҵарба
азоужьратә ркьынаала ианаарԥшу.
Иааиз ауаҩы ивизиттә карточка сзааиҭиааит... (Д. Гә.) Абџьарла
еиқәшәаны иҟоу, еибашьааит.
Ақәҵаратә ҳәоу иамоуп егьырҭ аҳәоу хкқәа излареиԥшым ахатә
грамматикатә ҷыдарақәа:
1. Ақәҵаратә ҳәоу аструқтуратә шьаҭакны азҳәа аарԥшхоит,
хымԥада, асинтақсистә адҵаратә ркьынаала. Асинтақсистә
адҵаратә ркьынаа аарԥшхоит еиҳарак аҟаҵарба адҵаратә ркьынаа
формала: Аха, сымра, уааи умԥшыкәа, сылахь иқәырш ушәахәа.
Са сызхьымӡаз сусқәа-сҳәысқәа, Саԥхьа иааг еицрыхәхәа. Суҳәоит
усҟан: ан лыбжьы хаа, Слымҳа иҭарыҩ «шьышь нани»! Слымҳа
иҭарыҩ арҩаш мчы мха, Ҿеихак шамам уахи-ҽни! «Уари дада»
– днаргоит ҭацак, Уи ашәала сгәы шьышьы! Урҭ инрыцҵа ԥсуа
хаҵак апҟацаҳәа иҟамч абжьы! (Б. Шь.).
2. Асинтақсистә адҵаратә ркьынаа аарԥшхар ҟалоит аҟаҵарба
азоужьратә формала: Алиас, иҟалозар, абранӡа дысзааиааит.
Шәгәы ишахәаз збеит, аха шәахьымхәааит (Аԥс. быз.); Ахаҵа
ичҳара учҳарахааит, аԥҳәыс лыгәыӷьра угәаӷьрахааит. (Аԥс. быз.);
Идыруазааит, аԥҳәызба рыцҳа дангәаҟлак акы шлылшо. (Аԥс.
быз.); Изчаԥаз абасгьы абзиара ишҩыц иҩлааит укалам (Б. Шь.);
Шьҭа уеизгьы ишоит, аҷаԥшьацәа цаны маҷк рыԥсы ршьааит... (Алаш.).
3. Асинтақсистә адҵаратә ркьынаа аарԥшхар ҟалоит аҟаҵарба
иҟалаша хымԥадатәи аамҭатә формала: Сара суал ишәықәу
иахьаҵәҟьа исоуроуп! (Б. Шь.); Еилаҳәарак улҭоит, исхашҭыз
нас, ианлымухуа улеихырхәароуп уаҩҵас! (Б. Шь.); Абри наган аҳкәажә Чыч ианлуҭалак, ианлуҭо, нан, ушлеихырхәаша
удырроуп, Ҳамҭак уаалзыԥшы, лара данаԥхьалак, Аҭак уманы са сахь уԥрыроуп! (Б. Шь.).
4. Асинтақсистә адҵаратә ркьынаа аарԥшызар ҟалоит иҟалаша
актәи аамҭатә формала: Шар еиӷьхап, Махаҭел. Ааи, ааи, ҳаршап (Алаш.); Бааи, ҳнеип иара иахь, ираҳҭап ҳабжьы (Б. Шь.); Ҳара
зегьы ҳнапы еикәырша аколнхара ҳарӷәӷәап (С. №.); Ҳлеип аҩныҟа? – Уаԥхьа сцом, Мап, уара умсит, иҟалом (Б. Шь.).
5. Асинтақсистә адҵаратә ркьынаа аарԥшызар ҟалоит аҟаҵарба
агәаԥхаратә ркьынаала. Усҟан адҵаратә ҵакы хьысҳахоит, ма зынӡа
иаарԥшхаӡом, уи ацынхәрас ажәаҳәаҩ аҳәоу аҵаки афақти еиқәшәар
шиҭаху ааирԥшуеит. Даҽакала иаҳҳәозар, ара адҵаратә ҵакы
ԥсахҳоит агәазыҳәаратә ҵакала. Аха аҳәоу аҵаки афақти рыбжьара
ишьақәгыло аизыҟазаашьала ара адҵаратә ҳәоу еиҳа еизааигәоуп:
Сахьуазҵаауазы мдырс сумԥхьаӡакәа исоуҳәандаз убри зыхҟьаз
авбақәа. Уара, аҩыжәра шәаҿуп, астол хык нашәҭанда... (Аҽаршьц.
реизга); Ҳаи, дад, аӡы сырыжәгандаз (Аԥс. л.);
6. Имаҷӡаны, аха иара усгьы асинтақсистә адҵаратә ркьынаа
аҟаҵарба уажәтәи аамҭатә формала ианаарԥшуагьы ыҟоуп: Абарҭ
аҷкәынцәа аҿывҳәа рҭыԥ аҿы иугоит! (Алаш.); Ахәыҷқәа урыццоит.
Уарҳа ақыҭа иналаргыланы ухынҳәуеит. Ашара ухьымӡааит...
– аӡәы идырҵеит (Алаш.).
7. Ақәҵаратә ҳәоу аҟны азҳәа еиҭаҵуа аҟаҵарба мапкратәи
аформа адҵаратә ркьынаала ианаарԥшу, асинтақсистә субиеқттә
рбага быжьшәоит, уи аҩбатәи ахаҿы азаҵә хыԥхьаӡара иатәызар.
Аха уи ҵакыла имарианы ишьақәыргылахоит. Арацәа хыԥхьаӡара
иатәызар, ибыжьшәаӡом. Ибыжьшәаӡом иара убас азҳәа, еиҭамҵуа
аҟаҵарба адҵаратә ркьынаала ианаарԥшу: Бӷьыцла ашьшьыҳәа
сӡамҩа рыцқьа... (Б. Шь.); Алҿыс хаха амахә цәшәырҵәа! (Б. Шь.)
Абар дышәзаазгеит ҳәа сыжәҩа санкны Аиҳабыра снарыҭ, “чест”
ҟаҵаны! (Б. Шь.); Да, улахан снапқәа ҿаҳәеи, Аначальник ишҟа
суаԥцаны улеи! (Б. Шь.); Аӡә джьа, аӡәгьы дкы, иаанхазгьы даных!
Аԥсыцәгьа дуԥылар, ԥарала дхых! (Б. Шь.); Қьафла аҵх бзиахә
ҟьаҟьаӡа ирша! Аҳкәажәцәа урылаԥш, укәаша... (Б. Шь.).
8. Ақәҵаратә ҳәоу аҟны азҳәа аҟаҵарба адҵаратә ркьынаала
ианаарԥшу, синтақсистә субиеқттә хаҿыс иҟалоит, хымԥада,
аҩбатәи ахаҿы азаҵә, ма арацәа хыԥхьаӡара: Дад, узлааз ала уца,
Акгьы згап ҳәа уақәымгәыӷын! (Б. Шь.); Аҽы уақәтәа, аха, дад,
Аныҟәашәагь ҽеишәа игәаҭ (Б. Шь.); аҩныҟа, угәы рҭынчны, Абри ажәа са исызныжьны (Б. Шь.); Уԥсынҵры духааит, дад, уца. Шәца
зегьы (Алаш.).
9. Синтақсистә субиеқттә хаҿыс иҟалоит еиҳарак ахԥатәи ахаҿы, азҳәа-аҟаҵарба азоужьратә формала ианаарԥшу: Иҟалозар, Алиас
абранӡа дысзааиааит. Аҷаԥшьацәа цаны маҷк рыԥсы ршьааит...
10. Синтақсистә субиеқттә хаҿыс азҳәаҿы иҟалоит актәи ахаҿы арацәа хыԥхьаӡара азҳәа аҟаҵарба иҟалаша актәи аамҭатә формала ианаарԥшу: Ҳара зегьы ҳнапы еикәырша аколнхара ҳарӷәӷәап (С. №.); Бааи ҳнеип иара иахь, Ираҳҭап ҳабжьы (Б. Шь.).
11. Синтақсистә субиеқттә хаҿыс иаҳԥылар ҟалоит егьырҭ
ахаҿқәагьы, азҳәа-аҟаҵарба иҟалаша хымԥадатәи аамҭатә формала
ианаарԥшу, ма азоужьратә формала ианаарԥшу: Сара суал ишәықәу иахьаҵәҟьа исоуроуп! (Б. Шь.); Дамеи сышәҟәы иигаз
сзааиҭиааит.
Инеидкыланы уахәаԥшуазар, ақәҵаратә ҳәоу аҟны синтақсистә
субиеқттә ҳаҿыс иҟало еиҳарак аҩбатәи ахаҿоуп, избан акәзар
адҵара еиҳа иззыманшәалоу ажәаҳәаҩ дзацәажәо иоуп. Ажәаҳәаҩ
дзацәажәо енагь аҩбатәи ахаҿы иаҵанакуеит.
12. Хыхь иаагоу аҿырԥштәқәа ишаҳдырбо еиԥш, ақәҵаратә
ҳәоу аҿы азҳәа ҳԥылоит, иҟалаша асинтақсистә ааҭа аҵакы аманы.
Егьырҭ асинтақсистә аамҭақәа ара аҳархәара рымаӡам, избан
акәзар ақәҵаратә ҳәоу иаанарԥшуа ахшыҩзцара иҟалараны иҟоу
афақт иадҳәалоуп. Насгьы иазгәаҭатәуп иҟалаша асинтақсистә
аамҭа ара аморфологиатә шьаҭа шамахамзар ишамам (иҟалаша
актәи, иҟалаша хымԥадатәи рыда), аҳәоу аструқтуратә шьаҭала
ишаарԥшу.
13. Ақәҵаратә ҳәоу аҟны, шамаҳамзар, азхҳәаа хазы ажәала
иаарԥшӡам, аха уи асинтақсистә позициа азҳәаҿы иарбоуп
асинтақсистә субиеқттә ԥынгылала.
14. Ақәҵаратә ҳәоу иамоуп ахатәы интонациа. Уи енагь
иҳаракуп, адҵаратә ҵакы аарԥшра иацхраауеит. Ақәҵаратә ҳәоу
аинтонациагьы иамаӡам ахыркәшаратә ҵакы, уи аҳәоу анҵәамҭаҿы
ишышьҭыху инҵәоит, ажәаҳәаҩ идҵа анагӡара дахьнарԥшуеит. Уи
еиҳа ишьҭыххоит алогикатә қәыӷәӷәара змоу ажәаҿы.
Ақәҵаратә ҳәоу, адҵаратә ҵакы еснагь еиԥшны ианыԥшӡом.
Адҵаратә ҵакы ари инҭкааны иаанарԥшуеит, азҳәа аҟаҵарба
адҵаратә ркьынаала ианарбоу. Еиҳа иԥсыҽны ианыԥшуеит, азҳәа азоужьратә формала, иҟалаша актәи, иҟалаша хымԥадатәи,
уажәтәи аамҭатә формақәа рыла ианаарԥшу.
Азҳәа азоужьратә формала ианаарԥшу, адҵаратә адагьы,
азоужьратә, алабжьаратә ҵакқәа аԥыжәара рыманы ианаанарԥшуагьы ыҟоуп: Иаҭахызаргьы; са сҿы даанхааит. Арахәгьы
рҭыԥ аҿы иҟазааит. Ахәыҷы аӡы дуцәҭамҳааит.
Адҵаратә ҵакы иԥсыҽны иаарԥшызар ҟалоит, ахәҭақәа азҳәа
ацҵаралагьы: Да уаасҽаԥшишь, да уаасҿаԥшишь, Убла ҭбаақәа
сынҭарԥшишь! (Б. Шь.); Унахцәажәеишь нас Арсана, Уара уами
ахы зку! (Б. Шь.).
Ақәҵаратә ҳәоу аҟны азҳәа ҳԥылар ҟалоит, мапкратә аформагьы
аманы. Уи шәиҵамшьыцын шәара. Шәықәибамхын аԥсуаа, ҩыцкхыцк иҟоугьы... (Б. Шь); Уагьырмацәҳан, кыргьы рҿоумҵан!.. Саҳ
ду, сумырӡын. Амала, шәахьнеиуа, ишәмырӡан ҳара ҳшыжәбаз.
Уахатәи аҵх шәхашәмыршҭын.
Агәаҳәаратә ҳәоу
Агәҳәаратә ҳәоу иаанарԥшуеит ажәаҳәаҩ аҳәоу аҵаки афақти
еиқәшәарц шиҭаху. Аха ари аҭаххара, адҵаратә ҵакыла акәымкәа, агәаԥхаратә ҵакалоуп излаарԥшу: Ҳаӡӷаб аҵара даанахәанда! (Д. Гә.); Ҳаи, зыбжьы газ аӷба сара сҭоушәа иҟандаз! (Д. Гә); Убри
зымшала дҭаркыз здыруандаз! (Д. Г.); Амҩа уҳәама, амҩа башоуп, Ҳрыламшәанда агыгшәыг! (Б. Шь.).
Агәаҳәаратә ҳәоу, ахатәы хықәкытә ҵакы шамоу еиԥш, иамоуп
ахатәы грамматикатә ҷыдарақәагьы:
I. Агәаҳәаратә ҳәоу аҿы асинтақсистә агәаԥхаратә ркьынаа
аарԥшуп аҟаҵарба агәаԥхаратә ркьынаатә формақәа рыла: Уара
уҽы мчыла иҩуанда, сара сҽы – насыԥла! (Ажәаԥҟа); Ауаҩыцәгьа
дыбзиахауанда, амшцәгьа шыбзиахарыз! (Ажәаԥҟа); Акрыздыруа
дагьууанда, дагьуаӷанда! (Ажәаԥҟа); Уҵгагьы сыҵгагьы зҵызгара
дсымандаз! (Ажәаԥҟа).
Агәаҳәаратә ҳәоу аҿы азҳәа енагь иаарԥшуп аҟаҵарба
аинфиниттә формала: Ԥаса иухәыцуа уара иумандаз, ашьҭахь
иухәыцуа сара исымандаз (Ажәаԥҟа).
Агәаҳәаратә ҳәоу адҵаратә ҵакы аҭаны ҳхы ианаҳархәогьы
ыҟоуп. Усҟан уи адҵаратә ҵакы аанарԥшуеит иӷәӷәацәамкәа, иԥсыҽны: Сахьуазҵаауазы мдырс сумԥхьаӡакәа, исоуҳәандаз убри
зыхҟьаз авбақәа! (Д. Г.); Шыла хәыҷык сбырԥсахуандаз!.. (Д. Гә.).
Агәаҳәаратә ҳәоу аҿы субиеқтс иҟалар рылшоит ахаҿқәа уи
зегьы.
Агәаҳәаратә ҳәоу иамоуп ишьҭыху, ихыркәшам, иҿахҵәоу
аинтонациа. Уи аинтонациа, ишаабо еиԥш, ақәҵаратә ҳәоу
аинтонациа иазааигәоуп, аха усҟак ишьҭыхым.
Агәаҳәаратә ҳәоу егьырҭ аҳәоу хкқәа раасҭа имаҷны ахархәара
амоуп.
Абыжьҭгаратә ҳәоу
Абыжьҭгаратә ҳәоу алкаара шьаҭас иамоу уи ианыԥшуа
аеқспрессивтә-аемоциатә хәаԥштәқәа роуп. Модальтә ҵакыла,
насгьы хықәкытә ҵакыла уи иарбан ҳәоузаалак ҟалоит. Даҽакала
иаҳҳәозар, быжьҭгаратә ҳәоуны иаҳԥылар ҟалоит аҵабыргтә,
ақәҵаратә, агәаԥхаратә, ажәабжьтә, азҵааратә, агәаҳәаратә ҳәоуқәа,
мапкратә, мапкрадатә ҳәоуқәа.
Абыжьҭгаратә ҳәоу енагь иацуп иҳараку аинтонациа, насгьы
лассы-лассы уи иаланы иаҳԥылоит еиуеиԥшым ацәанырратә,
аекспрессивтә ажәақәа, абжьҭҟьақәа.
Абыжьҭгаратә хәоу аҟны аеқспрессивтә-аемоциатә ҵакқәа аарԥшхоит урҭ ирыцааиуа ишьҭыху интонациала, иара убас аеқспрессивтә ажәақәа рыла. Ус анакәха, абжьыҭгаратә ҳәоу ианыԥшуеит иара ахатә ҷыдарақәа аилазаашьа алагьы: Ҳаи, ҳаи, Ҳаџьараҭ, исоуҳәо қәнагам (Б. Шь.); Сишь, астраж ҳақәлеит, ҳаи, ҳаи, уццакы! (Б Шь.); Ҳаи, улкит, улкит рацәа! (Б. Шь.); Унан, уара Қәачала, Избац уакәӡам хаҭала! (Б. Шь.); Аҳы, уҽеибыҭ, сажәеинраала! (Б. Шь.); Ҳаи, шыла хәҷык ҳбырԥсахуандаз! (Д. Гә.).
АМАПКРАТӘ ҲӘОУҚӘЕИ АМАПКРАДАТӘ
ҲӘОУҚӘЕИ
Амапкратә ҵакы зҭаны ахархәара змоу иарбанзаалак аҳәоу
амапкратә ҳәоу ҳәа иашьҭоуп. Амапкратә ҵакы змам аҳәоу
амапкрадатә ҳәа иашьҭоуп.
Амапкратә ҵакы рыҭаны ҳхы иаҳархәар ҟалоит амодальтә ҳәоу
хкқәа, ахықәкытә ҳәоу хкқәа, аџьшьаратә ҳәоу, имариоу аҳәоу,
еилоу аҳәоу уб. иҵ.
Убарҭ еиқәаҳаԥхьаӡаз зегьы амапкрадатә ҵакы рымангьы ҳхы
иаҳархәоит.
Амапкратә ҵакы аарԥшразы ҳхы иаҳархәоит амапкратә аффиқс
м. Уи азҳәа иаланы иаҳԥылоит: Астаршын деигӡом иҟамчы аԥҵаҵа.
Аҟәаҟа дкеицоит, рахәушәа диаԥца (Б. Шь.); Хьаца фы асуам, хьӡы
цәарҭа илахом (Ажәаԥҟа); Уара иуаҭәашьаны абранӡа ушԥамааиуаз
(И. П.); Ацхаԥшь иаҩызаӡами ҳҭаҭын? (Б. Шь.); Са снырхара
башьҭамзаап… (Б. Шь.); Ирхадмыршҭааит... ҳабацәа рашәа... (С. №.); Ускуп, Маџь, ускуп, амала зынӡа иумырласлан! (Алашара); Зынӡа гаӡасгьы сумԥхьаӡандаз (И. П.).
СТРУҚТУРАЛА АҲӘОУҚӘА РШАРА
Струқтурала ишоит имариоу аҳәоуқәагьы. Имариоу аҳәоу
струқтурала ашараан шьаҭас иҟаҵазар ҟалоит уи апредикативтә
шьаҭа аилазаашьа, мамзаргьы ихадам аҳәоу хәҭақәа рыҟазаареи
рыҟамзаареи ирҿырԥшны.
Аҳәоу апредикативтә шьаҭа аилазаашьала ианаҳшо, иҳауеит
хәҭакны еилоу, ҩ-хәҭакны еилоу, х-хәҭакны еилоу, ԥшь-хәҭакны
еилоу аҳәоу хкқәа.
Хәҭакны еилоу апредикативтә шьаҭа змоу аҳәоу хәҭакны еилоу аҳәоу ҳәа иашьҭоуп. Уи ихадам аҳәоу хәҭақәа ацзаргьы ҟалоит, иацымзаргьы ҟалоит: Аашеит. Ишылашьцара илашьцахьан, Алиас аизарахьтә аҩны данааи. (Д. Гә.); Ихәлеит абар илеихашәы (Б. Шь.).
Ҩ-хәҭакны еилоу апредикативтә шьаҭа змоу аҳәоу ҩ-хәҭакны
еилоу аҳәоу ҳәа иашьҭоуп: Шарԥазы Алиас Ҭорҟанраа рҿы дааит
(Д. Гә.).
Х-хәҭакны еилоу апредикативтә шьаҭа змоу аҳәоу х-хәҭакны
еилоу аҳәоу ҳәа иашьҭоуп: Аҵаҩы ашәҟә ҿыц иааихәаз даԥхьоит.
Ԥшь-хәҭак рыла ишьақәгылоу апредикативтә шьаҭа змоу
аҳәоу ԥшь-хәҭакны еилоу аҳәоу ҳәа иашьҭоуп: Баҭал иаҳәшьа
илзааихәеит ашәҟә ҿыц.
Еиҵыхуи еиҵыхьши аҳәоуқәа
Апредикативтә шьаҭа мацарала ишьақәгылоу аҳәоу еиҵыхым
аҳәоу ахьӡуп: Аҵыс шәаҳәоит. Ӡынроуп. Аҵаҩы ашәҟәы даԥхьоит.
Апредикативтә шьаҭа ихадам аҳәоу хәҭақәа акы адамхаргьы
ианацу, еиҵыху аҳәоу ҳауеит: Ҟармаҵыск шәаҳәоит, абжьы
ҳаракы (Б. Шь.); Амра хааӡа иҳақәыҷҷоит, Амшын гәырӷьа агәы
неиҩеиуеит, Ерцахә гыла иҳалаԥшуеит, ҳаицынхара иазгәырӷьауа
(Б. Шь.).
Имариоуи еилоуи аҳәоуқәа
Предикативтә шьаҭак ала ишьақәгылоу аҳәоу имариоу аҳәоу
ахьӡуп. Ҩба ма инареиҳаны апредикативтә шьаҭақәа рыла
иқәгылоу аҳәоу еилоу аҳәоу ахьӡуп: Ашьха ӡышқәа амра ҩавҵит
ихааӡа (Б. Шь.); Аколнхацәа адәны аус руртә иҟамызт аҟынтә,
рыҩныҟақәа рахь еимпхьан (М. Аҳ.); Бара агәала дуқәа бымазаап,
сара исыздыруамызт акәымзар... (Д. Гә.).
АҲӘОУ МАРИА АСИНТАҚСИС
ИХАДОУ АҲӘОУ ХӘҬАҚӘА
Азхҳәаа
Аҳәоу зхатә хәҭақәа змоу, иаку синтақсистә еилкаароуп. Убри
аҟнытә аҳәоу инагӡаны аилкааразы иҭҵаатәуп уи ахәҭақәа зегьы
хазы-хазы, иазгәаҭатәуп урҭ рфунқциақәа аҳәоу аибаркыраҿы,
насгьы апредикативтә ҵакы ашьақәыргылараҿы, ахшыҩзцара
аарԥшраҿы. Иазгәаҭатәуп иара аҳәоу ахәҭақәа формақәас ирымоу,
аки-аки еиҩдыраашьас ирымоу.
Аҳәоу аҵакы ашьақәыргылареи уи синтақсисла аибаркыреи
рҟны ахәҭақәа зегьы фунқциала еиҟараӡам. Иҟоуп ихадоу
афунқциақәа змоу, иҟоуп ихадам афунқциақәа змоу.
Ихадоу афунқциақәа змоу аҳәоу хәҭа хадақәа ҳәа ирышьҭоуп,
ихадам афунқциақәа змоу ихадам аҳәоу хәҭақәа ҳәа ирышьҭоуп.
Аҳәоу хәҭа хадақәа аҳәоу апредикативтә шьаҭа еибаркыга
маҭәахәқәас иамоуп, ихадам аҳәоу хәҭақәа аҳәоу апредикативтә
шьаҭа ахарҭәааразы, аиҵыхразы ҳхы иаҳархәоит.
Аԥсуа бызшәаҟны ихадоу аҳәоу хәҭақәа рахь иаҵанакуеит –
азхҳәаа, азҳәа, азырхатә харҭәаага.
Азхҳәаа аҳәоу апредикативтә шьаҭа иахәҭаку, амаҭәартә ҵакы
змоу ажәаҳәа хәҭала иаарԥшу (ахьыӡцынхәра ма ахьӡ азеиԥштә,
еилкаау, еилкаам аформақәа рыла иаарԥшу), азҳәаҿы синтақсистә
субиеқттә ԥынгылала иарбоу ихадоу ҳәоу хәҭоуп.
Азхҳәаа ианакәзаалак азҳәа иадҳәалахоит аиқәыршәаратә
жәеибаркырала, насгьы ҵакыла уи арҿиара хада ма аҟазаара
зхылҵуа апроцессуальтә, ареальтә субиеқт аанарԥшуеит: Шарԥазык
Алиас Ҭорҟанраа рҿы дааит (Д. Г.); Амаршьан дцеит Ашәыҟа,
ҽцәа шәҩык ицны (Аԥс. л.); Зина дҩагылан, ашә ахь лҿыналхеит,
Михагьы лара дналышьҭалеит (И. П.); Ҭемыр Москваҟа дыҟан (И. П.).
Аҳәоу аҿы азхҳәаа ииашаны аԥшааразы ҳара иаадыруазароуп
абарҭ аҷыдарақәа:
1. Азхҳәаа иамоуп иара ахатә рбага, уи асинтақсистә субиеқттә
рбага ҳәа иашьҭоуп. Асинтақсистә субиеқттә рбага енагь азҳәаҿоуп
иахьарбоу, убри аҟнытә азхҳәаа аԥшаара ҳалагароуп асубиеқттә
хаҿытә ԥынгыла аԥшаарала, ԥынгыла анаҳаԥшаалак, ҳашьҭалоит
уи аҳәоу аҿы хаҿыла, хыԥхьаӡарала, классла изыдҳәалоу ажәа. Уи
хымԥада, изхҳәаахоит, иаҳҳәап: Сара сҩыза ашәҟәы сизаԥхьоит
аҿы сизаԥхьоит зҳәоуп. Ахаҿытә ԥынгыла с синтақсистә субиеқттә
рбагоуп... Хаҿылеи хыԥхьаӡаралеи ахаҿы (актәи ахаҿы акласс
аанарԥшуам) уи зыдҳәалоу ажәа сара ауп. Убри аҟнытә ари аҳәоу
аҿы ажәа сара зхҳәаауп.
Азхҳәаа ииашаны аарԥшразы ииашаны иԥшаазароуп аҟаҵарба
уи иашьашәалоу асинтақсистә рбага. Уи ииашаны ааԥшааразы ҳара иаадыруазароуп:
1. Асинтақсистә субиеқттә рбага аарԥшхар ҟалоит «д» ариад
иатәу ахаҿытә цынгылақәа рылагьы, «л» ариад иатәу ахаҿытә
ԥынгылақәа рылагьы. «д» ариад иатәу ахаҿытә ԥынгылақәа рыла ари аарԥшхоит еиҭамҵуа аҟаҵарбақәа рҿы. Насгьы уи арбага енагь актәи аҭыԥ аҿы игылоуп: Сара с-цәажәоит. Сара уара суацәажәоит. Сара сҩыза с-изаԥхьоит. Уара уҩыза у-иацәажәоит. Уара уҩыза у-изаԥхьоит ашәҟәы уб. иҵ.
«Л» ариад иатәу ахаҿытә ԥынгылала иатәу иаарԥшхоит
асинтақсистә субиеқт рбага иеиҭаҵуа аҟаҵарбақәа рҿы. Уи аҩбатәи (аҟаҵарба ҩ-хаҿык амазар) ма ахԥатәи (аҟаҵарба х-хаҿык
амазар) аҭыԥ аҿы игылоуп: Зина и-л-уанҭоит аҵкы. Бара и-буанҭоит аҵкы. Сара уара иу-сҭоит ашәҟәы. Зина уара иу-л-ҭоит
ашәҟәы.
Еиҭаҵуа аҟаҵарба ашьаҭа еилазар, асубиеқттә рбага ашьҭа агәҭа
иалалоит: Сара иаа-с-хәеит ашәҟәы. Зина иҿы-л-хуеит аҵәа.
2. Асинтақсистә субиеқттә рбага еиҭамҵуа аҟаҵарбаҿы
ибыжьшәар ҟалоит, уи ахԥатәи ахаҿы амаҭәар класс иатәызар,
насгьы азхҳәаа азҳәа аԥхьа игылазар: ала -шуеит, алақәа шуеит;
аҽы -ҳәуеит, аҽқәа -ҳәуеит.
Иара убас асубиеқт рбага быжьшәоит, азхҳәаа ахьыӡтә
жәеидҳәалала иаарԥшызар: аҵла ду гылоуп.
Ахаҿырбага и быжьшәом, азхҳәааи азҳәеи рыбжьара ажәа
гылазар, мамзаргьы азххәаа азҳәа ашьҭанеиуазар: ала иааҟәымҵӡакәа и-шуеит, и-шуеит алақәа, и ҳәуеит аҽы, и-ҳәуеит
аҽқәа.
3. Аҩбатәи ахаҿы азаҵә хыԥхьаӡара иатәу асубиеқттә рбага
быжьшәоит, азҳәа еиҭаҵуа аҟаҵарба адҵаратә ркьынаала иаарԥшызар: Миха, ашәҟәы аахә! Зина, ашәҟәы га!
Аҟаҵарба ажәабжьтә ркьынаахь ииаагар, асубиеқттә рбага
цәырҵуеит: Миха ашәҟәы аа-и-хәеит. Зина ашәҟәы л-геит.
4. Аҳԥатәи ахаҿы арацәа хыԥхьаӡарала иаарԥшу асубиеқт
рбага (и) быжьшәоит, азҳәа еиҭамҵуа аицҟаҵаратә категориа змоу
аҟаҵарбала иаарԥшызар, насгьы азхҳәаа иашьҭанеиуазар: Ани ԥеи
-еибаааӡеит. Ҭәи-млашьи -зеибадыруам.
Азхҳәаа азҳәа ашьҭахьҟа ииаагар, асубиеқттә рбага цәырҵуеит:
и-еибааӡеит ани-ԥеи. И-зеибадыруам ҭәи-млашьи.
II. Зхҳәаас иҟалоит ахьӡ азеиԥштә, еилкаау, еилкаам, адхаларатә формақәа. Ахьӡ аиагаратә форма зхҳәаас изыҟалаӡом.
Зхҳәаас изыҟалаӡом ашьҭынгылақәа зцу ахьыӡгьы: Ашәҟәы
астол иқәуп. Ҽык адәаҿы иҳәуеит. Сашьа ашәҟәы даԥхьоит.
Амаршьан дцәажәоит. Аиаҵәақәа жжаӡа инҭалоит хланҵы (И. К.);
Ашьхарахь инеиуеит аԥҭақәа ббаӡа (И. Қ.); Днеиуеит аԥҳәызба
қыҭа мҩахәасҭала (Б. Шь.) Кармаҵыск шәаҳәоит абжьы ҳаракы.
Апапба даахьаҳәын игәеиҭеит ақәац... (И. К.); Лыхцәы ԥшӡа
шьқьыруа лызқәа иқәын (И. П.).
III. Азххәаатә ҳәоу аҟны азхҳәаа аҳәоу апредикативтә шьаҭа
хымԥада иалазароуп, насгьы аҳәоу апредикативтә шьаҭа еидкылага
хадас иамоу азҳәаҿы уи иалкаау ахаҿытә ахыԥхьаӡаратә, акласстә
ҵакы змоу синтақсистә субиеқттә рбагала иаарԥшызароуп, иаҳҳәап:
Арҵаҩы д-цәажәоит. Аҵаҩы ашәҟәы д-аԥхьоит.
Арҭ аҳәоуқәа рҟны азхҳәаақәа, нас урҭ рырбагақәа алҳҳыр,
аҳәоуқәа рпредикативтә шьаҭақәа ԥгоит, рҵакгьы рцәыӡуеит.
Ари зыхҟьо убри ауп, аҳәоу азхҳәаагьы уи асинтақсистә позициа
аазырԥшуаз асинтақсистә субиеқттә рбагагьы ацраҳхит. Усҟан урҭ
иаадырԥшуа аҵакгьы ыӡуеит. Ус анакәха, азхҳәааи уи асинтақсистә
позициеи аҳәоу иузацрыхуам, урҭ ихадоу хәҭақәоуп.
Азхҳәаааар  шышьа  ә а
Азҳәаҿы азхҳәаа асинтақсистә позициа енагь иарбоуп асубиеқттә хаҿытә ԥынгылақәа рыла, аха аҳәоу аҿы азхҳәаа ахаҭа
аарԥшызар ҟалоит еиуеиԥшым ажәаҳәа хәҭақәа рыла. Иарбанзаалак
азхҳәаа афунқциа назыгӡо ажәа иамазароуп амаҭәартә ҵакы, ма
иаанарԥшуазароуп уи амаҭәартә ҵакы змоу еилкаарак.
Азхҳәаа аарԥшразы еиҳарак ҳхы иаҳархәеит ахьыӡҟеи
ахьыӡцынхәреи. Аха ара иаҳԥылоит иара убас аҟазшьарба, аԥхьаӡарахьӡы, аҟаҵарба амасдартә форма, аинфиниттә форма, насгьы
иарбанзаалак амаҭәартә ҵакы ажәа, ма ажәеидҳәалақәа.
Хьыӡҟала иаарԥшу азхҳәаа
Ишазгәаҳҭаз еиԥш, азхҳәаа аарԥшхар ҟалоит азеиԥш хьыӡҟа
азеиԥштә (ажәартә), еилкаам, еилкаау, адхаларатә формақәеи
ахатәы хьыӡқәеи рыла.
Ахьыӡҟа азеиԥш формала иаарԥшу азхҳәаа
Ахьыӡҟа азеиԥш – ажәартә форма инарҭбааны ахырхәара амоуп
азхҳәаа аарԥшраҿы. Уи ара иаҳԥылоит азаҵә хыԥхьаӡараҿгьы,
арацәа хыԥхьаӡараҿгьы: Амра лаша ка-ԥха-каҷҷо иқәнацашт
асы (И. К.); Абахә ӡышра аханӡа амра ҩавҵит ихааӡа (Б. Шь.);
Асҭаршын деигӡом иҟамчы аԥҵаҵа. Аҟәаҟа дкеицоит, рахәҵас
диаԥца (Б. Шь.); Аҳәсақәа неицәажәеит (Д. Гә.).
Ахьыӡҟа еилкаам формала иаарԥшу азхҳәаа
Ахьыӡҟа еилкаам аформа лассы-лассы иаҳԥылоит азҳәаа
аарԥшраҿы: Ҟармаҵыск шәаҳәоит, абжьы ҳаракы... (Б. Шь.);
Нхаҩык дыҟан. (Аԥс. л.); Хьаца фы асуам (Ажәаԥҟа); Раԥ дызҭам
ӷба зныҟәом (Ажәаԥҟа); Инаԥшызар, абна иаалԥеит мшәи, бгадуи,
бгахәыҷи (Б. Шь.).
Ахьыӡҟа адхаларатә формала иаарԥшу азхҳәаа
Азхҳәаа аарԥшхар ҟалоит ахьыӡҟа адхаларатә формала: Лхылҿы ԥшӡа лхаччоит, лыбла шаша ҭыџьџьаауеит (С. №.); Иҟасҵақәо
башазаап, убауоу, сыхшыҩ сажьеит, сыҷкәынра сыԥхасҭанатәит.
Иацы шәеизара шԥамҩаԥыси? (Б. Шь.).
Ахатәы хьыӡҟақәа рыла иаарԥшу азхҳәаа
Ахатәы хьыӡҟақәа имаҷымкәа иаҳԥылоит азхҳәаа аарԥшраҿы.
Ажәлақәа усҟан иаҳԥылоит еилкаау, еилкаам, адхаларатә формақәа
рҟны, насгьы азаҵә, арацәа хыԥхьаӡарақәа рыҟны:
Арындбак дгылан, ажәа иҳәон (И. К.); Амаршьан дцеит уабара...
(Аԥс. л.); Абырҟәындбақәа қәлара идәықәлеит. Нарҭаа Аԥсны
инхон. Аџьыраа ианраамҭаз ахаҵарақәа акыр ҟарҵахьан. Аԥсны
иааӡаз Абаҭаа дхаҵа ӷьеҩын иаамҭала (И. К.); Ҭемыр Миха иахь
иҿынеихеит (И. П.); Ҭорҟангьы дҩагылан, иҽеилаҳәара даҿын (Д. Гә.); Ҳаџьараҭ дҽыжәлан, ирхәмаруеит аҽы (Б. Шь.); Дцеит
Ешыраҟа Омар дкәалаауа (Б. Шь.); Гәылаҳәсақәак дрыццеит ҽнак
Ҟәараса Ԥсырӡхаҟа (Б. Шь.).
Хьыӡцынхәрала иаарԥшу азхҳәаа
Азхҳәаа аарԥшхар ҟалоит ахаҿытә, арбагатә, иҳәаақәҵоу,
иҳәаақәҵам, мапкратә, азҵааратә хьыӡцынхәрақәа рыла. Имаҷӡаны,
аха иаҳԥылоит адхаларатә хьыӡцынхәрала иаарԥшу азхҳәаагьы.
Ахаҿытә хьыӡцынхәрала иаарԥшу азхҳәаа
Ахаҿытә хьыӡцынхәрақәа лассы-лассы ҳхы иаҳархәом азхҳәаа аарԥшраҿы: Са сазгәкуп аԥсуа иашәа, зны иџьбароу, зны игәку (Б. Шь.); Сеибашьуазҭгьы; сабџьар нкыла, Сыԥсадгьыл ду са
исыхьчон, Ашьа азкасҭәон Аԥсынтәыла, Схатәы бызшәа са
исыхьчон (Б. Шь.); Уара дубама нас хаҭала? (Б. Шь.); Сажәа
мҳәақәа са саанҿасуам (Б. Шь.); Уара уеиҳабуп, иара деиҵбыз! (Б. Шь.); Шәеицымааӡеи нас шәара? (Б. Шь.); Зны-зынла ихы
ишәиуан иара (И. П.); Бара быцә, нан, урҭ зегь бара гәырҩас
иҟабымҵан! (Д. Гә.); Лыԥсаҭа бзиахааит, рыцҳа, лара аҵаҳәарҭа
дыҟоуп, сара амцҳәарҭа сыҟоуп (И. П.).
Арбагатә хьыӡцынхәрала иаарԥшу азхҳәаа
■Арбагатә хьыӡцынхәрақәа азхҳәаа аарԥшраҿы ҳхы иаҳархәоит
азаҵә хыԥхьаӡараҿгьы, арацәа хыԥхьаӡараҿгьы. Урҭ ҭәуп, иԥхоуп,
сыгәхьаа рымам, урҭ ирфоит акәац, ақәтыжь, Сара сзыҳәа акгьы
аанмыжь (Б. Шь.); Абарҭ зегьы игәы ҟарҵоит (Б. Шь.); Урҭ зразҟы
бзиоу уаауп (Б. Шь.); Уи даадәылҵит дыццакны, Агәашә шыҟоу ихы рханы (Б. Шь.); Уи игәы разуп, асас дизыԥшуп (Б. Шь.); Ҿымҭ
игәырҩон уи гәаныла, Ишаамҭам аҳаҵа иԥсра (Б. Шь.).
Азхҳәаа аарԥшхар ҟалоит иара убас:
а) иҳәаақәҵам хьыӡцынхәрала: Џьоук ааиуеит ихәмаруа, иччо
(Б. Шь.); Аӡәырҩы, уи аниҳәа, рнапы ааинырҟьеит (С. №.); Ҽыла
аӡәы диасны дцон (И. П.).
б) иҳәаақәҵоу хьыӡцынхәрала: Зегьы еиқәныхла иҩатәан
(И. К.); Имала дрызхауеит, Ихаҭа маҭак аиргеит (И. К.); Дасу
идыруеит ицызлагаша, Дасу идыруеит имч зықәхаша (Б. Шь.);
Шәхаҭа шәиԥыл! Схаҭа дызбеит сыблақәа рыла.
Аҟазшьарбала иаарԥшу азхҳәаа
Аҟазшьарба азхҳәаа анаанарԥшуа, амаҭәартә ҵакы аиуеит,
ахьыӡҟахь ииасуеит. Азхҳәаа аарԥшраҿы иаҳԥылоиг еиҳарак
ахаҭашьатә ҟаҵарбақәа: Акьаҿ дҩамӡеит, ау дымлаҟәит (Ажәаԥҟа); Агәаҟ дажәаҳәаҩуп (Ажәаԥҟа); Ацәгьа ацәгьа арҳауеит (Ажәаԥҟа); Цәҳәы итәы ҟьантаз игоит, Аԥсы ихәы абза ифоит (Ажәаԥҟа).
Аинфиниттә формалеи масдарлеи иаарԥшу азхҳәаа
Азыҟазаашьатә хьыӡцынхәратә рбагақәа -и-, -з-рыла ишьақәгылоу аҟаҵарба аинфиниттә форма амаҭәартә ҵакы шьҭыхны
азхҳәаа афунқциа анынанагӡо ыҟоуп. Ара иаҳԥылоит иара убас
аҟаҵарба амасдартә форма: Иуиааиуа аанда уалеишышуеит (Ажәаԥка); Иааиз ирӷәӷәаны ашә дасит, ибжьгьы ирӷәӷәеит (И. П.); Бҿымҭра аԥырқьҳәа амца сыцранаҵоит (Б. Шь.); Ари нахыс аныҟәара еиҳагьы имариахара иҟоуп (И. П.); Иӡша илаба
аакыдхны ддәықәлоит (Ажәаԥҟа); Хырџьара хырҽхәара иатәуп (Ажәаԥҟа); Аҟазаара са сгәы ахшәеит, Ахысхысра сымч ашәеит (Б. Шь.).
Аԥхьаӡара хьӡы ала иаарԥшу азхҳәаа
Азхҳәаа афунқциаҿы иаҳԥылоит ахыԥхьаӡаратә, аизгатә ԥхьаӡара хьыӡқәа. Имариоу ахыԥхьаӡаратә амаҭәар класс аҟны шамахамзар азхҳәаа афунқциаҿы иаҳԥылаӡом, урҭ ахьыӡқәа ирыцны ауп еиҳарак иаҳԥыло: Хәба ҩынтә ишауам. Инхон хҩеишьцәа
(Аԥс. л.); Ҽык ҩ-ҿаҵак ҭаӡом (Ажәаԥ-ҟа); Аҩрык еибашьуан,
Хабжьын дкәашон (Ажәаԥҟа); Аҷкәын алыгажә иахьиҳәаз
аҭыԥаҿы даннеи, хҩык ықәын (Аԥс. л.); Иара уа дышгылагз ҩ-уасак
ааит (Аԥс. л.); Ус иԥшь-сааҭкгьы аанҵәеит (Аԥс. л.); Аҩыџьагьы
ԥыҭраамҭак ҿырҭуамызт (И. П.); Илеибартәақәеит аҩыџьагьы (Аԥс.
л.); Шәааи, шәыбжьҩык шәеицықәгыл!.. (Аԥс. л.); Аԥшьҩыкгьы
ҿааиҭит, маҷк игәы нырхо... (Б. Шь.); Уи душьыр, имцхәра уаҵәы
дубоит! Убригь игәыдҵа! Ахҩыкгьы дҟалоит! (Б. Шь.).
Ажәеидҳәалақәа рыла иаарԥшу азхҳәаа
Азхҳәаа афунқциаҿы иаҳԥылоит синтақсислагьы ҵакылагьы
иаҳзеицрымхуа, еицу ажәақәа. Убыс еицны иаҳԥылоит:
1) ахыԥхьаӡаратә ԥхьаӡара хьӡи ахьыӡҟеи; ахьыӡҟеи ахьыӡцынхәреи; 2) афразиалогиатә жәеидҳәалақәа.
Хҩык ахәыҷқәа амца иахьахатәаз иара ихәаԥшуан (И. П.); Аҳ
имаҳәцәа аҩыџьа аҽахш ааргеит (Аԥс. л.); Урҭ ахьыӡқәа аҩбагьы
иагьхаҵахьӡуп, егьԥҳәысхьӡуп (Д. Г.); Қыҭак аҿы инхон ҩыџьа
аишьцәа (Аԥс. л.); Ҩыџьа аҳәсахәыҷқәа аҟызхьча лҿы инкылсит
(Аԥс. л.); Уаа ҩажәаҩык рабџьарқәа рыманы амҩа ркын (Аԥс. л.);
Аҭаҳмада ҩыџьа аҩныҳәсақәа идтәалан (Аԥс. л.); Ари ақыҭаҿы
инхозаарын уаа шәи-ԥшьынҩажәеи жәаҩык (Аԥс. л.); Аҷҷаҳәа
аҭатын рыԥхуа Аҳмаҭ иҩызцәеи иареи аказарма иҵатәан (И. П.);
ӡи амцеи еибарцәоит (Ажәаԥҟа); Гәи шьамхи ажәуам. Измази
измамзи неидыслон (Б. Шь.); Напи напи еибаӡәӡәоит.
АЗҲӘА
Азҳәа аҳәоу апредикативтә шьаҭа еидкылага хадас иамоу,
апредикативтә ҵакы аарԥшраҿы хадара зуа, ҟаҵарбла, ма ахьӡтәи
аҟаҵарбатәи еицааирақәа рыла иаарԥшу ихадоу ҳәоу хәҭоуп.
Азҳәаҿоуп егьырҭ аҳәоу апредикативтә шьаҭа иалоу ахәҭақәа
– азхҳәааи азырхеи – рыхқәа ахьеиларсу. Азҳәа ыҟамкәа, урҭ еидкылашьа рымаӡам. Иаҳҳәап, аҳәоу: Уара иааухәеит ашәҟәы аҟны азхҳәааи (уара) азырхатә харҭәаагеи (ашәҟәы) ныжьны азҳәа бжьаҳхыр, аҳәоу апредикативтә шьаҭа ԥгоит, иаанхоит сара ашәҟәы, арҭ акгьы ҳарҳәом. Азхҳәааи азырхатә харҭәаагеи ацраҳхыр (урҭ рырбагақәа азҳәаҿы иныжьны), аҳәоу апредикативтә шьаҭа ԥгаӡом – иаанхоит. Азҳәа амацара аҳәоу
апредикативтә шьаҭа аарԥшра залшаз убри ауп – азҳәаҿы иалоуп азхҳәааи азырхеи рсинтақсистә позициақәа аазырԥшуа асубиеқттә (у), аобиеқттә (и) рбагақәа. Арҭ арбагақәа иаадырԥшӡом азхҳәааи
азырхеи ржәартә ҵакқәа, аха иаадырԥшуеит урҭ рграмматикатә
ҵакқәа: урҭ хаҿыс, хыԥхьаӡарас, класс изтәу. Убри адагьы, у
иаҳнарбоит асубиеқт-азхҳәаа, и иаҳнарбоит аобиеқт-азырхатә
хартәаага. Аха арҭ асубиеқттә-обиеқттә рбагақәа рыла мацара
акәым азҳәа аҳәоу апредикативтә шьаҭа аиқәырхара залшаз, уи
иара ихаҭа иаанарԥшуеит дырҩегьых ихадоу даҽа ҩ-категориатә
– аркьынаатә, аамҭатә.
Ҳрыхәаԥшып хазы-хазы арҭ еиқәаҳаԥхьаӡаз азҳәа иаанарԥшуа
акатегориақәа фунқциас ирымоу апредикативтә ҵакы
ашьақәыргылараҿы.
Ахаҿытәкатегориа
Ахаҿытә категориа афунқциа ҳалацәажәаанӡа, иазгәаҳҭароуп
ихадоу еилкаарак. Еиҩдыраалатәуп енагь аморфологиатә хаҿи асинтақсистә хаҿи. Аморфологиатә хаҿы аԥсуа бызшәаҿы
иаарԥшызар ҟалоит аҟаҵарбаҿы, арлахәраҿы ахьыӡҟа адхаларатә
формаҿы (аха ара ахаҿы ахьыӡҟа иатәӡам, уи ҳәаақәызҵо ажәоуп
изтәу: сара с-ышәҟәы) уб. иҵ.
Аморфологиатә хаҿы ҵакык ауп иамоу – хаҿык аарԥшра мацароуп изызку. Асинтақсистә хаҿы аҳәоу аҿоуп иахьҳԥыло,
уи еиҳарак азҳәаҿы иаарԥшуп, хаҿык иалкааны иаҳнарбо
аҳәоу шьақәгылаанӡа иҳаздырӡом. Иаҳҳәап: ахаҿытә ԥынгыла у морфологиала ҳахәаԥшуазар, аҩбатәи ахаҿы мацароуп
иаанарԥшуа. Аҳәоу аҿы ари еиҳарак иаанарԥшуеит аҩбатәи
асинтақсистә хаҿы, аха ирызкызар алшоит егьырҭ асинтақсистә
хаҿқәагьы. Еиҿҳарԥшып аҳәоуқәа:
1. Уара ашәҟәы аа-у-хәеит. 2. Уаԥхьа икаҳауа у-и-хы-мыччан. 3. Зыҷкәын дымԥсыц уҷкәын д-и-у-мырҵәуан.
Актәи аҳәоу аҟны ахаҿытә ԥынгыла у аҩбатәи асинтақсистә
хаҿы аанарԥшуеит, аҩбатәи, ахԥатәи аҳәоуқәа рҟны ахаҿытә
ԥынгыла у иалкааны синтақсистә хаҿык аанарԥшӡом, ара азеиԥш
хаҿытә ҵакы амоуп, хаҿыс издукылалак ҟалоит.
Асинтақсистә хаҿы зынӡа морфологиатә рбагада аҳәоу
апредикативтә шьаҭала иаарԥшызаргьы ҟалоит. Иаҳҳәап: Ақыҭа
Уарча. Аӷәтәы ҩны. Амшын ду. Абар аҩны. Абарҭ аҳәоуқәа
рҟны аҟаҵарба зынӡа иҟаӡам, аморфологиатә хаҿытә рбагақәагьы
зынӡа иҳамаӡам. Аха ара иҳамоуп ахԥатәи асинтақсистә хаҿы. Уи
аарԥшуп аҳәоу аструқтуратә шьаҭала.
Асинтақсистә хаҿы иаҳнарбоит асубиеқттә-обиеқттә еизыҟазаашьақәа, апроцесс иаҿырԥшны. Даҽакала иаҳҳәозар, асинтақсистә хаҿы иаҳнарбоит арҿиара ҟазҵо, арҿиара зызхоу, изыхҭысуа;
насгьы ажәаҳәа, ажәаҳәаҩ дзацәажәо, ажәаҳәаҿы изыхцәажәо.
Абарҭ зегьы еилкаамкәа апредикативтә ҵакы зышьақәгылаӡом,
ахшыҩзцарагьы ҳауӡом. Иаҳҳәап: Камаҷыҷ и-л-уанҭоит аҵкы.
Ари аҳәоу аҿы асинтақсистә хаҿытә категориала (арбага л)
иаарԥшуп арҿиара ҟазҵо (Камаҷыҷ), арҿиара зыхҭысуа (и – аҵакы).
Грамматикатә терминла иаҳҳәозар, урҭ хықәкра рзыруеит азхҳәааи
азырхеи.
Асинтақсистә хаҿы арбагала азҳәа иагәылоуп, убри аҟнытә
азҳәалоуп уи еиҳарак афунқциа шынагӡахо.
Аркьынаатәкатегориа
Аркьынаатә категориагьы ҩбаны ишоит: аморфологиатә,
асинтақсистә.
Аморфологиатә ркьынаа аҟаҵарбаҿоуп иахьҳԥыло, асинтақсистә ркьынаа – аҳәоу аҟны. Асинтақсистә ркьынаа аԥсуа бызшәаҿы еиҳарак аморфологиатә ркьынаала иаарԥшуп, аха уи аморфологиатә шьаҭа анамамгьы ыҟоуп: Абар аҩны, Амшын ду.
Асинтақсистә ркьынаа иаанарԥшуеит аҳәоу аҵаки афақти
рыбжьара ишьақәгыло аизыҟазаашьақәа (урыхәаԥш хыхь иаҳарбаз аҳәоу, хкқәа: аҵабыргтә, адҵаратә уб. иҵ.). Ари арбамкәа,
апредикативтә ҵакы зышьақәгылаӡом, ахшыҩзцарагьы ҳауӡом.
Уигьы азҳәалоуп излаарԥшхо (азҳәа ахьыҟоу). Иаҳҳәап: Уара
ашәҟәы ааухәеит. Уара ашәҟәы ааухәама? Уара ашәҟәы аахә! Уара
ашәҟәы ааухәароуп! Уара ашәҟәы ааухәанда.
Аам  атәкатегориа
Араагьы еиҩдыраатәуп аморфологиатә аамҭеи асинтақсистә
аамҭеи. Аморфологиатә аамҭа аҟаҵарбаҿоуп иахьҳԥыло, асинтақсистә аамҭа аҳәоу аҿоуп иахьҳԥыло. Асинҭақсистә аамҭа еиҳарак
иамоуп аморфологиатә шьаҭа, аморфологиатә аамҭа рбагақәа, аха
уи аҳәоу апредикативтә шьаҭала иаарԥшызаргьы ҟалоит, зынӡа
аҟаҵарба ыҟамзаргьы (урыхә. хыхь иаҳарбаз аҳәоуқәа).
Асинтақсистә аамҭа иаҳнарбоит аҳәоу аҵаки афақти реизыҟазаашьа, ацәажәаратә момент иаҿырԥшны, аҳәоу аҵаки афақти
еиқәшәахьоума, уажәы еиқәшәома, ма еиқәшәараны иҟоума. Иаҳҳәап:
1. Сҩыза акино ахь дцеит. 2. Сҩыза акино ахь дцоит (уажәы). 3.
Сҩыза уаҵәы акино ахь дцоит.
Асинтақсистә аамҭа иҭыганы ианакәзаалак изышьақәгылаӡом
апредикативтә ҵакы, иара убас ахшыҩзцара.
Аилазаашьа зеиԥшроу иаҿырԥшны азҳәа шоит ихадоу ҩхкыкны: имариоу, еилоу. Еилоу азҳәагьы шоит ҩбаны: еилоу
аҟаҵарбатә зҳәа, еилоу ахьыӡтә зҳәа.
Имари оу азҳәа, уиаар  шышьа  ә а
Имариоу азҳәа ҳәа иԥхьаӡоуп ахаҿытә, аркьынаатә, аамҭатә
категориақәа змоу аҟаҵарба афиниттә ма аинфиниттә формала
иаарԥшу азҳәа.
Имариоу азҳәа аарԥшхоит аҟаҵарба афиниттә формала
аинфиниттә формала; ажәабжьтә, адҵаратә, архьыԥшрам ркьынаақәа рыла, азҵааратә формақәа рыла, азоужьратә абламбаратә
ркьынаақәа рыла. Ажәабжьтә, азҵааратә ҳәоуқәа рҟны имариоу
азҳәа аарԥшхоит аҟаҵарба еиуеиԥшым аамҭатә формақәа рыла.
Аҟаҵарба афиниттә формала иаарԥшу азҳәа
Асинтақсистә индикатив еиҳарак аҟаҵарба афиниттә
формалоуп излаарԥшу. Даҽакала иаҳҳәозар, аҵабырг ҳәоу аҟны
азҳәа злаарԥшхо аҟаҵарба афиниттә формалоуп, избан акәзар
аҟаҵарба афиниттә формалоуп аҳәоу аҵаки афақти шеиқәшәо
шьақәырӷәӷәаны аарԥшра зылшо. Ари ашьақәырӷәӷәаратә ҵакы
амоуп енагь.
Аҟаҵарба афиниттә форма азҳәа аанарԥшуеит ажәабжьтә,
архьыԥшратә, абламбаратә аркьынаақәа рҟны.
Аҟаҵарба ажәабжьтә ркьынаала иаарԥшу азҳәа
Ажәабжьтә ркьынаа аҟаҵарба егьырҭ аркьынаатә формақәа
зегьы реиҳа инарҭбааны ахархәара амоуп азхәа аарԥшраҿы.
Аҟаҵарба ажәабжьтә ркьынаа аамҭатә формақәа зегьы азҳәа
афунқциаҿы иаҳԥылоит.
Уажәтәи аамҭатә формала иаарԥшу азҳәа
Аҟаҵарба уажәтәи аамҭатә формала иаарԥшхоит еиҳарак
уажәтәи, иҟалаша асинтақсистә аамҭақәа, аха иара убас
иаарԥшызар ҟалоит ииасхьоу асинтақсистә аамҭагьы:
Аԥсынтәыла икаҷҷоит амра каԥхара, Игәырӷьоит иахьа,
ишәҭуеит аԥсабара, Алада ихәмаруеит ага цәқәырԥара, Аҩада
иӷьазӷьазуеит ашьха ҩаскьара (Б. Шь.); Уаҟа ашкол аҿы аӡӷабцәа
иҩуеит, ихәмаруеит, аҵәыргыла иахыԥоит (Д. Гә.); Абла ахьҭам
алаӷырӡ аауам (Ажәаԥҟа); Атрым! Атрым! Аӡыс шьҭыԥоит,
Иахьынҳалоит абыӷь ҿа (Б. Шь.); Амра хааӡа иҳақәыҷҷоит, Амшын
гәырӷьа агәы неиҩеиуеит, Ерцахә ҭгыла иҳалаԥшуеит, ҳҿыц нхара
иазгәырӷьауа (С. №.); Уажәшьҭа ииҵаз изхозар, аҩныҟа дызгоит
(Аԥс. л.); Са суҭахымзар, сцоит. Аҵеи бзиа иаб дҿахоит (Ажәаԥҟа);
Ҳаит ианаџьалбеит, аҩыжәра анырҳәа, ус аҩы зжәуа дсымбацт,
дыҟамзаргьы ҟалап... аҵәца иҭеиҭәоит, ижәуеит (Д. Гә.); Сара
стәоуп уаҩ дук иаҳасабала. Ашшцәа анаалак, ирҳәо неиҭазгоит.
Зны-зынла сара ишысҭаху инеиҭазгоит, иалҵуа збоит ҳәа. Ҳа-ҳаҳа! Игәырӷьо зыҩныҟа ицаша, иҵәуа рымҩа инықәсҵоит. Ҳара
ҳныҩналаны аҩыжәра ҳналагон. Убас акәын аус шызуаз (Д. Гә.);
Иԥшуп, иԥшуп амшәи абгеи, Ҵхагәҭанынӡа дара ԥшуп. Амшә
ҩагылан: – Амла ҳамгеи, Уцеишь абга, уа уеиҵбуп!.. (Б. Шь.).
Уажәтәи асинтақсистә аамҭа аазырԥшуа аҟаҵарба азҳәа
иаҳԥылар ҟалоит, аиҭаҟаларатә ҵакы аазырԥшуа аффиқс -ла ацны:
Стәыла аншәарҭаз еиқәзырхаз, Аӷа иқәлаз дҭазырхаз, Иаалоит
Аҟәа рыԥсы ршьарц, Рымч рылшара наздырҳарц (Б. Шь.); Есымша
узбалоит акомендатураҿы (Қь.А.).
Ииасхьоу инагӡоу аамҭатә формала иаарԥшу азҳәа
Ииасхьоу инагӡоу формала иарбоу азҳәа иаанарԥшуеит
инагӡаны, зныҭрысны иҟало арҿиара. Еиҳарак ари ииасхьоу
асинтақсистә аамҭоуп иаанарԥшуа: Лашьцәа аанӡа, Гәында
длалаган, лхы лҿышит, лҽылкәабеит, амаҭәа бзиақәа лшәылҵеит...
(Н. С.); Бгоу бгахәҷу са исыздыруам, Аха иԥсылан оумашәа,
Илышьҭагәа сҩызцәа иркын уа, Ирфеит иахан еимҿыжәжәа! (Б. Шь.); Ицеит урҭ амшқәа, Имҩасит схәыҷра, Исызҳаит,
сӷьацеит, сарԥысхеит сара (К.Л.).
Зныҭрысны иҟало аҵакы арыӷәӷәаразы азҳәа иалалот
ахырхарҭатә превербқәа: Ҭорҟан дналбаан, днеин, арахә ааҭицеит
(Д. Гә. ); Иԥҟыш-ԥҟышӡа лылахь иалҵыз аԥхӡы лчаврала
иаалырбеит (Алашара); Аԥшәмаԥҳәыс дҩагылан, дыҩхалт аҩны,
иаадәыллгеит аҵәца азна аӡы, инеилыркит (М. Л.).
Ииасхьоу инагӡбу аамҭатә форма иҟалаша асинтақсистә аамҭа
аарԥшразы ҳхы ианаҳархәо ыҟоуп: Шьҭа сцеит саргьы (И. П);
Изҽиҭит арԥыс: «Узымцеит, уаагыл»! (Б. Шь.);
Ииасхьоу инагӡам аамҭатә формала иаарԥшу азҳәа
Азҳәа афунқциаҿы лассы-лассы иаҳԥылоит ииасхьоу еилкаам
аамҭатә форма. Ари ҳхы иаҳархәоит ииасхьоу асинтақсистә аамҭа
аарԥшразы: Иара ацашьа камыршәкәа ицон, ицон (И. П.); Абас
шаанӡа аб игәаҟуаз Иҿырпын ӷызуан, Агәаҟ ашәа наҟ изҿаҩуаз
абахәгьы гәынқьуан (Б. Шь.) Ԥыҭкгьы дшәон, ақәаҵара дыҵаланы
дахьцоз (И. П); Есма лхьаа иахәарҭахашаз егьрызҳәомызт,
егьрзыҟаҵомызт (Д. Гә.).
Ииасхьоу инагӡам аамҭатә формала иаарԥшу азҳәа ҳхы
ианаҳархәо ыҟоуп иарбанзаалак ауаҩы ма даҽа еилкаарак
иазҷыдароу аҟазшьа аарԥшразы: Хьмур дӡахуан, дсуан (И. П.);
Иҽы мыжда кәаша-кәашон, Ихы-иҿы гәыкы лаша-лашон, Икәадыр
ҟәына еилыџьџьаауан, Иҽышьҭыбжь иармацәысуан, Иҟамчы
шьҭыбжь иардыдуан (Аԥс. жәл. рп.).
Ииасхьоу еилкаам аамҭатә формала иаарԥшу азҳәа
Адинамикатә ҟаҵарба аҟнытә ишьақәгылоу ииасхьоу еилкаам
аамҭатә форма иара ахалаҵәҟьа иаҳԥылаӡом азҳәа афунқциаҿы.
Ари аамҭатә формала иаарԥшу азҳәа иашьҭанеиуазароуп,
хымԥада, даҽа зҳәак. Иашьҭанеиуа азҳәа еиҳарак ииасхьоу инагӡоу
аамҭатә формала иаарԥшуп. Ари ҟалоит еишьҭанеиуа арҿиарақәа раарԥшраан:
Ҭамел ашырҳәа дҩагылан, аҩны дындәылҟьеит (И. П);
Анҭица ҿымҭӡакәа даагылан, алампа ықәхны азал дныҩнысын,
ашьҭахь амаҭәа ҵәахырҭа иамоу дныҩналт (И. П.); Аԥҳәызба лҿы
анылыӡәӡәа, ҿамҩақәак аӡы лжәын, нас даақәгьежьын, лыԥҳал
алакар инаҵалыргылан, ӡыла ирҭәны лҟәаҟәа инықәдыргылан,
амҩахәасҭа даныланы лҿыналхеит (Н. С).
Астатикатә ҟаҵарба аҟнытә ишьақәгылоу ииасхьоу еилкаам аамҭа иара ахала иаҳԥылоит азҳәа афунқциаҿы:
Џьрак қәабк азна акәац жәуа икнаҳан, егьирахь ҩыџьа арԥарцәа
абысҭа еилахәо ақәаб иахагылан. Давид Николаи-иԥа ишәын
цәаҳәа-цәаҳәа еилдоу апижама, ишьан аҩнуҵҟа ирышьарҵо аимаа
(И. П); Абраҟа иҟан Шьарифа, Селма, Уазамаҭ, Ҳазараҭ, Такәна...
(Д. Гә.); Арҭ аҩнқәа акәара нырцә-аарцә игылан, аха еизааигәан (Д. Гә.); ...Агәҭа игылан ҵәа ҵла дук. Аҵаҟа еикәша итәан аџьажәлар (С. №.); Мез иашҭа иҭагылаз аҩыҵаргыларҭа иаԥшьны иҟаҵан ашьаԥа (И. П.); Мактина дыҟамызт (Д. Гә.).
Ииасхьоу акрызхыҵуа аамҭатә формала иаарԥшу азҳәа
Ииасхьоу акрызхыҵуа аамҭатә формала иаарԥшу азҳәа
иаҳнарбоит ииасхьоу акрызхыҵуа асинтақсистә аамҭа, арҿиара
анҵәамҭа арбаны. Ари аамҭатә формала иаарԥшу азҳәа имаҷны
иаҳԥылоит: Ҵоуп, сыџьмақәа урыцын, аха убри аҟарагьы
уныҟәызгахьеит (С. №.); Дамеи Мактина длышьҭыҵхьеит (И.П.);
Мамоу, уԥсы злоу макьана исоумҳәацт. (Н. С); Аӷьычра шхәарҭам уажәгьы иузеилымкаацт (Д. Гә.); Зина илеиҳәахьеит, иареи лареи егьшырзеилымхуаз (И. П.); Уи сацәымҩашьо еилыскаахьеит (И. П.); Сара акрысфахьеит, акрыф уара (И. П).
Ииасхьоу иаԥынгылоу аамҭатә формала иаарԥшу азҳәа
Ииасхьоу иаԥынгылоу аамҭатә формала иаарԥшу азҳәа
иаҳнарбоит ииасхьоу асинтақсистә аамҭа, арҿиара алҵшәа даҽа
рҿиарак алҵшәа ишазыҟоу иаҿырԥшны: Аколнхараа игәарҭахьан,
Надшьа лаҵкьыс Хьмур лҟыбаҩ еиҳа ишыбзиаз (И. П); Леуарса иҽы
Мез дақәтәаны дцахьан (И. П); Уара уиаанӡагьы, угара ҟаҳҵахьан (Н. С); Уи аԥҳәыс 99-ҩык ауаа лыхшахьан, аха абысҟак гәырҩа лымбацызт (Н. С); Дышьҭихит, дышьҭеиҵеит, Дизгәаҟит цәгьаӡа,
Аха иабаҟаз ашәақьымца дабылхьан зынӡа (И. К.); Аҳца хьанҭаӡа
дабылхьан, Дабылхьан цәгьаӡа, Дыцәахьан гәырҩала наӡаӡа Беслан (И. К.).
Иҟалаша I-тәи, аамҭатә формала иаарԥшу азҳәа
Иҟалаша II-тәи аамҭатә форамала иаарԥшхоит иҟалаша
асинтақсистә аамҭа змоу азҳәа: Шәалага аус ҿыц, ишәыцхраап
ақыҭсовет, ҳаиҳабыра атракторқәагьы шәзаарышьҭып (С. №.); Аус
ҿыц азныказы иацуп ауадаҩрақәа, аха урҭгьы акакала шәыриааип (И. П.); Аергь ирцырҟьаз ахызаҵә уқәшәар, уашәақәлацәа уҵеибаҳәа уааргап, ҵыси-ҳәыҳәи шәаџьҳәаҩыс иҟалап, Шарыҭхәа-иԥа Мсаусҭ, дҭахеит рҳәап... (Аԥс. жәл. рп.); Ахра иавҵны амза ангыло, сгәырӷьо сазыԥшлап, Акаԥкаԥқәа аныԥхьарыло, рыбжьы саҳалап (Б. Шь.); Уаагыл, аӡыс, ахьча дықәлоит, Амахә уиҭап икаҿа (Б. Шь.); Егьаџьара шәдәықәырҵап, ақьачақьра шәдырҵап, Ианышәҭахым, шәдыркәашап, Ианышәҭахым шәдырқамсап (Б: Шь.).
Иҟалаша II -тәи аамҭатә формала иаарԥшу азҳәа
Иҟалаша II-тәи аамҭатә формала иаарԥшу азҳәа иамоуп
иҟалаша асинтақсистә, аамҭа, насгьы ианыԥшуеит асубиеқтивтә
модальтә ҵакы. Ажәаҳәаҩ ари аформа ихы иаирхәа хымԥада,
иҟалап ҳәа игәы излаанаго акы данахцәажәо. Ари аамҭатә форма
азҳәа аарԥшраҿы инаӡаны иаҳԥылоит: Ақыҭсовет есқьынгьы
ишәызҿлымҳазаашт, ишәыгу-ишәыбзоу гәанаҭалашт (С. №.);
Аҳы, улҽыжәҵишь, сылухәаԥшышт (Аԥс. жәлар рп.); Саннеилак,
сыхәмарышт. Сылдырртә сылбашт, Сыбжьы ҵарӡа иналаҳашт,
Сҟазшьа еиллыргашт (И. К.); Бара избо даҽа уамак ҳалабгалашт (И. П.).
Иҟалаша хымԥадатәи аамҭатә формала иаарԥшу азҳәа
Иҟалаша хымԥадатәи аамҭатә формала иаарԥшу азҳәа иамоуп
иҟалаша асинтақсистә аамҭатә ҵакы, насгьы лассы-лассы
ҳхы иаҳархәоит адҵаратә ҵакы аҭаны: ...Ешьас сбыԥхьаӡозар,
бсыцхраароуп (И. П.); Сара, дад, абра сиит, абра сааӡеит, абра
сагьыԥсыроуп (И. П.); Уажәыҵәҟьа аҷкәын ахьӡ иаҳҭароуп (Д. Гә.);
Ҳан-ҳаԥсадгьыл ҳаԥсахароуп, Иҳалымшац ҳалҳаршароуп (Б. Шь.);
Сара исҭахуп агара! Аха уи агара гара еиԥшымзароуп, уи агара
аихарҭәа иаҩызароуп, насгьы ахала агәыдыҳәа иҵысуазароуп,
аха ианыҵысуа ашьҭыбжь игароу имаҳауазароуп (Н. С); Аҳәааи
цҟьатәуп ибылтәуп (С. №.); Акәаҭан џьара ицәыҵаҵәахтәуп (С.№.).
Абламбаратә ркьынаала иаарԥшу азҳәа
Аҟаҵарба абламбаратә ркьынаала иаарԥшу азҳәа асубиеқтивтә модальтә ҵакы аныԥшуеит. Уи нааиарԥшуеит ажәаҳәаҩ ибзоура аламкәа ма цқьа изымдыруаны иҟалаз ахҭыс. Азҳәа ҳхы иаҳархәоит, еиҳарак уажәтәи, ииасхьоу асинтақсистә аамҭатә ҵакқәа аҭаны: Схәыцра даара инаскьазаап, Са снырхара башьҭазаап, Бнапқәа баша итатазаап, Амалаӡагьы быԥшӡазаап, Быԥшӡара ауаҩы дажьозаап (Б. Шь); Ҿарпынк ԥиҟарц днавалазаап, Иаҳәызба хәҷы кны, Дымшәыз џьыршьан, Баша ирҳазаап арахә ицәшәаны (Б. Шь.); Мшәагә дычмазаҩызаап, иахьа ари ачара дзақәымшәеит (Б. Шь.); Изларҳәо ала, дыҟазаарын Аԥсны Абрыскьыл захьӡыз
(Д. Гә.); Амҩаҿы ҭакәажәык аҟамчы кны дгылазаарын (Аԥс. л.);
Ихьзеи, мшәан, Хоџьанду, Илалазаап азҩаду, Иннарҵәазаап иҭаацәа ду, Иқәӡаазаап ирахә иҩнра ду (Д. Гә.); Сара стәык иамуит, арагьы сырдыруазаап (П. №.); Ҳаит, аф исааит, аҩы дагахьазаап (С. №.).
Аҟаҵарба азоужьратә ркьынаала иаарԥшу азҳәа
Азоужьратә рҟьынаала иаарԥшу азҳәа еиҳарак адҵаратә ҵакы
аҭаны ҳхы иаҳархәоит, иара убас иаанарԥшыр ҟалоит азоужьратә,
алабжьаратә ҵакқәа. Еиҳарак уи иҟалаша асинтақсистә аамҭа
аанарԥшуеит. Ахархәара ҭбааны иамаӡам: Ирхадмыршҭааит,
иазыӡырҩааит ҳабацәа рашәа, – иҳәаны иаацәыригеит Ҳаџьмаҭ
агәаҟ ашәа (С. №.); Убри злахьынҵа ҳшо, – иҳәеит ашацәа
руаӡәк, – убас лахьынҵас имазааит: дгьыл харак аҟны ԥҳәызбак
длеилаҳааит, дзеилаҳаз аԥҳәызба дҳәаны дима амҩа дықәланы
дшааиуа, амца неицраланы дыблааит. Уи дахыԥар, уаҩы ишимбара
ашоура ҟалааит. Ашоура иахҟьаны аӡыша данаклак, аӡы зжәуеит
ҳәа аӡхықә данхықәгылалак, длалҟьаны аӡы далаҳааит, иара убра
ԥсырҭас иоуааит (Н. С); Иухамышҭааит убри аҿҳәара (Д. Гә.); Саб
иҳәеишь, иҟалазеи? Машьика дычмазаҩымхазааит (Д. Гә.).
Архьыԥшратә ркьынаала иаарԥшу азҳәа
Архьыԥшратә ркьынаала иаарԥшу азҳәа злоу аҳәоу иаҳнарбоит
еиҳарак даҽа хшыҩзцарак зхьыԥшу ахшыҩзцаратә ҵакы. Знызынла аиҭаҳәаҩ ихы иаирхәоит агәҭакы анагӡара аҽазкра зныԥшуа
аҵакы аарԥшразы. Архьыԥшратә ркьынаала иаарԥшу азҳәа иамазар
ҟалоит ииасхьоу, ма иҟалаша асинтақсистә аамҭа: Еиҿагылт
хацәынмырха еибашьырц... Угәы иаанагарын, џьаҳаным мчыс
иҭаз зегьы зныкала еицҭыҵит ҳәа (С. №.); Сара сҽысшьрын, сыԥсы
ҭысхрын, бгәы ишалымсуа здыруазар (Ш. Р.); Хьчас даазгар,
исҭаша здыррын (Д. Гә.); Сара сџьазшьаз уара Аҽаԥа-Џьамхәыхә
дубар, егьа дџьаушьарын (Аԥс. л.); Уара, сдәықәларын аҳәынҭқар
иахь (Д. Гә.); Зегь схаршҭны, сидтәаларын, сгәы ирхьшәашәаз ирҟәандарын (Д. Гә.); Шәарах ахьаҿоу шәзымдырӡои? Хәыҷык сшәарыцарын (Аԥс. л.) Ҵлак ашәара амра анынхалалак, сгылаларын, сҽеилаҳәаны, ԥшак аасҿарсны шьыбжьхьа сфаларын,
шьыбжьышьҭахь – уаххьа, нас сышьҭалаларын (Д. Гә.).
Аҟаҵарба аинфиниттә формала иаарԥшу азҳәа
Аҟаҵарба аинфиниттә формала иаарԥшу азҳәа ҳԥылоит ақәҵаратә, агәаҳәаратә ҳәоуқәа рҟны. Аинфиниттә формала иарбоу
азҳәа аҳәоу аҵаки афақти реизыҟазаашьа ашьақәырӷәӷәаратә ҵакы
аамҭақәа иаанарԥшуеит.
Адҵаратә ркьынаала иаарԥшу азҳәа
Аҟаҵарба адҵаратә ркьынаала иарбоу азҳәа иаанарԥшуеит асинтақсистә адҵаратә ркьынааи иҟалаша асинтақсистә аамҭеи. Иаҳԥылоит уи ақәҵаратә ҳәоу аҟны. Шьҭа аҩныҟа дыҩнажәгал, дышьҭашәҵа! (Д. Гә.); Ишәҳәо закәызеи, бара, имаӡамзар саргьы исашәҳәа! (Д. Гә.); Баҳча ссируп имӡырха, уа иҭагылам шамаха, Шәырхкык ыҟам, ҳагәра жәга, Зеиуа уҭаху иф, ига! (Б. Шь.); Уаарылаԥшишь арҭ иҽыжәҵыз, Ӡәыр дудыруазар аасырҳа... (Б. Шь.); Иаҭыԥымзаргьы, суҳәоит, Бакәра, Иунаҭаргьы агәырҩа, Саргьы издырааит уара угәаҟра, Узхҭаркыз атәы ҳәа... (Б. Шь.); Уааишь, нас, ҳгәыла ҷкәын, аранӡа уласны! (Б. Шь.); Уахазаҵәык уцәқәырԥа, уаха-заҵәык уҽырба, Улеи, улеи узхара! (Б. Шь.).
Агәаԥхаратә ркьынаала иаарԥшу азҳәа
Азҳәа аарԥшхар ҟалоит аҟаҵарба агәаԥхаратә ркьынаала. Усҟан
азҳәа ианыԥшуеит адҵаратә ҵакгьы. Иаҳԥылоит уи ақәҵаратә,
агәаҳәаратә ҳәоуқәа рҟны: Шыла хәҷык сбырԥсахуанда, аӡлагарахь
уажәшьҭа ацара иаԥсам (Д. Гә.); Ани ҳзызуз дызусҭоу здыруандаз!
(Аԥс. л.); Зынӡа гаӡасгьы сумԥхьаӡандаз (И: П.); Ааи, дыздыруанда
абри абаа аҟаҵара хыс иамоу ауаҩы (Д. Гә.); Ухазы аус иурур
уҭахызаргьы, сара исоуҳәанда (И. П.); Акрыздыруа дагьууанда,
дагьуаӷанда (Ажәаԥҟа).
Аҟаҵарба аинфиниттә-зҵааратә формақәа рыла иаарԥшу азҳәа
Азҳәа аарԥшхоит аҟаҵарба азҵааратә, амапкратә-зҵааратә,
аҭагылазаашьатә-зҵааратә, азыҟашьатә-зҵааратә формақәа рыла.
Аҟаҵарба абарҭ азҵааратә формақәа рыла иаарԥшу азҳәа ҳԥылоит азҵааратә ҳәоуқәа рҟны. Азҳәа ашьақәгылараҿы ацхыраара хада
ҟанаҵоит азҵааратә интоцагьы.
Аҟаҵарба азҵааратә, амапкратә-зҵааратә формақәа рыла
иаарԥшу азҳәа
Азҳәа ара иаҳԥылоит уажәтәи, ииасхьоу, иҟалаша асинтақсистә
аамҭақәа рҟны: Арашәарахь шәымцаӡои? Амра мгылац, абна
мҿыхац, шәымбаӡои? (Б. Шь.); Уара ари уӡӷаб исалҳәаз уаҳауама? (Д. Гә.); Уажәыгьы угәарымҵыци? (Д. Гә.); Нас уара иааухәашазма?
(Д. Гә.); Снеирыма, Шьансоу? Арахь лашьцоуп, атышаҿ лашоума?
(Б. Шь.).
Аҟаҵарба аҭагылазаашьатә-зҵааратә формала иаарԥшу азҳәа
Аҟаҵарба аҭагылазаашьатә-зҵааратә формала иаарԥшу ҳԥылоит
уажәтәи, иҟалаша, ииасхьоу асинтақсистә мчқәа рҟны: Ачымазаҩ,
дышԥаҟоу? (Д. Гә.); Ианбаабхәеи ари? (Алаш.); Нас ишԥамҩаԥыси
аконференциа? (Алаш.); Уара иуаҭәашьаны абранӡа ушԥамааиуаз!
Ажәлар шԥасыхәаԥшри, сара сашьа ишьра сшашьҭаз аргамахар? (И. П.).
Аҟаҵарба азыҟашьатә-зҵааратә формала иаарԥшу азҳәа
Аҟаҵарба азыҟашьатә-зҵааратә формала иаарԥшу азҳәагьы
ҳԥылоит уажәтәи, ииасхьоу, иҟалаша асинтақсистә аамҭақәа
рҟны: Дарбан ҳара ахьымӡӷ ҳзырго, уи еиԥш згәаӷьуада? (Н.
С); Уи аҩыза амаҵура аԥҳәызба иазылуазеи? (Алаш.); Изгада ара иқәыз ашәҟәы? Илхәыцуазеи Хьмур ари аҽны? (И .П.);
Изаҳауадаз уи ииҳәоз? Ацәқәырԥ былгьа-былгьа еишьҭалан, Сара
схәыцраз ирҳәарызеи? (Б. Шь.); Иԥызшәахьада са сгәаҟра еиԥш?
(Д. Гә.); Абри уара цәгьара ззуухьадаз? (Д. Гә.); Еҳ, Хьыкәҷ, сызлаузаԥсахари? (С. №.).
Жәеидҳәалала иаарԥшу азҳәа
Иаҳԥылоит ҵакылагьы грамматикатә фунқциалагьы иаҳзеицрымхуа жәеидҳәаларақәа. Урҭ ажәакны иԥхьа-ӡоуп, избанзар еилкаарак аарԥшроуп изызку ҵакыла, насгьы синтақсистә фунқциак
ауп иаадырԥшуа. Абас иҟоу жәеидҳәалақәа рыла иаарԥшу азҳәа
имариоу азҳәа ҳәа иԥхьаӡоуп. Уи хәҭа-хәҭала ишаӡом: Селма даара
лылахь еиқәын, лымаҳә Хакәыцә иҭакра лхагәҭа иалнарҟьон, агәра
лызгомызт лара, Хакәыцә дӷьычуеит ҳәа (И. П); Селма уи лылаԥш
неиқәшәеит (И. П.); Уаха аныҳәагатә ҟаҳҵо ҳаналага, абарҭ шәеиԥш
иаҳҭахқәоу аӡәыки-ҩыџьаки ҳаарыԥхьар, цәгьа исымбеит... (И. П.);
Уажәшьҭа сгәы иаҳәоит, уара уакәхап Мыса дсыжәызҵа (С. №.);
Унан, хаир зқәымшәаша, избазеи! – акеиҳәа лыбжьы нҭлыргеит
(И. П.); Убас лгәы иаанагон Селма (И. П.); Сара сзыԥсоузеи, аха
Кадыр даҳцәажәгәышьеит, сгәы иалоуп (И. П).
Еилоуазҳәа
Еилоу азҳәа асинтақсистә еилазаашьала ҩ-хәҭакны ишьақәгылоуп. Актәи ахәҭа иаанарԥшуеит азҳәа ажәартә ҵакы хада
неидкыланы, аҩбатәи ахәҭа иаанарԥшуеит азҳәа асинтақсистә
категориақәа: аамҭа, аркьынаа, ахаҿы уб. иҵ.
Актәи ахәҭа еилоу азхәа ихадоу ахәҭа ҳәа иашьҭоуп, аҩбатәи
ахәҭа ацхыраагӡатә хәҭа ҳәа иашьҭоуп. Актәи, ихадоу ахәҭа
аарԥшхар ҟалоит аҟаҵарбатә формақәа рыла ма ахьыӡтә формақәа
(ахьыӡцынхәрагьы налаҵаны) рыла, аҩбатәи ахәҭа енагь иаарԥшуп
цхыраагӡатә ҟаҵарбала (ма уи афунқциа назыгӡо даҽа ҟаҵарбак
ала).
Еилоу аҟаҵарба актәи ахәҭа ҟаҵарбатә формала иааԥшызар,
уи еилоу аҟаҵарбатә зҳәа ҳәа иашьҭоуп, еилоу азҳәа актәи ахәҭа
ахьыӡтә формала иаарԥшызар, еилоу ахьыӡтә зҳәа ҳәа иашьҭоуп.
Еилоуаҟа  арбатәзҳәа
Еилоу аҟаҵарбатә зҳәа шьақәгылоуп аҟаҵарбатә формеи
ацхыраагӡатә ҟаҵарбеи рыла.
Еилоу аҟаҵарбатә зҳәа актәи ахәҭа аарԥшхар ҟалоит аҟаҵарба
амасдартә формала, аҟаҵарба аркьынаатә формақәа рыла, аҟаҵарба
арлахәратә формақәа рыла. Аҩбатәи ахәҭа аарԥшхоит ацхыраагӡатә
ҟаҵарбала. Ацхыраагӡатә ҟаҵарбақәа рҵакқәа азгәаҭаны иаҳшар
ауеит абасала:
1) аҿиара аетапқәа аазырԥшуа: алагара, алгара, аҟәыҵра,
аҿызаара;
2) амодальтә ҟаҵарбақәа: аура, алшара, аӡбара, ақәкра,
агәаԥхара, агәҭакра, аҭаххара, аҽазкра, аҳәара;
3) аҟаҵарбақәа: аҟалара, ақәхара, аҟазаара, акәзаари, алагара,
аҿызаара, насгьы абарҭ рфунқциа назыгӡо аҟаҵарбатә формақәа.
Амасдари ацхыраагӡатә ҟаҵарбақәеи
рыла ишьақәгылоу азҳәа
Амасдартә форма еилоу аҟаҵарбатә зҳәаҿы иаанарԥшуеит азҳәа
ажәартә семантика хада.
Асинтақсистә категориақәа (аамҭа, аркьынаа, ахаҿы уҳәа) ацхыраагӡатә ҟаҵарбаҿы иаарԥшхоит.
Амасдартә форма иацны иаҳԥылоит ацхыраагӡатә ҟаҵарбақәа
алагара, аҿызаара, насгьы ацхыраагӡатә ҟаҵарбақәа рфунқциа
назыгӡо аҟаҵарбақәа аҟәыҵра, алшара, аҭаххара, агәаҳәара уб. иҵ.
Амасдари ацхыраагӡатә ҟаҵарба алагареи
рыла ишьақәгылоу азҳәа
Ацхыраагӡатә ҟаҵарба алагара амасдар арҿиара алагамҭа
иаҳнарбоит. Иаанарԥшуеит насгьы азҳәа асинтақсистә аамҭа,
ахаҿы, аркьынаа.
Еиҳарак ари ҳԥылоит ажәабжьтә ркьынаа ииасхьоу инагӡоу
асинтақсистә аамҭаҿы: Есма ацәажәара далагеит (Д. Гә.); Абра
ҳнеины абри асы цқьа аигәыдҵара ҳалагеит (А. Г.); Ус дук
мырҵыкәа иааилашәшәит, аҷкәынцәа, аӡӷабцәа аизара иалагеит
(Д. Гә.); Уаҟа игылаз зегьы аччара иалагеит (Д. Гә.); Таниа апатреҭ
аалымҵакны аҵәуара далагеит дқьыз-қьызуа (Алаш. ); Уи ашьҭахь
араҟа, дәқьанк аҿы, аусура салагеит (Алаш.)
Ацхыраагӡатә ҟаҵарба алагара ҳԥылоит егьырҭ асинтақсиситә
аамҭақәа рҟынгьы: Ила хтны данынаԥш-ааԥш, ацәылашара
иалагахьан (Д. Гә.); Адырҩаҽны шьыжьнаҵы Есма адәылҵразы
аҽырхиара далагахьан (Алаш.); Уаҵәы инаркны сара ашкол аҿы
аусура салагоит.
Ацхыраагӡатә ҟаҵарба алагара ашьаҭа иаланы иаҳԥылоит
ахырхарҭатә превербқәа зынҭрысны иҟало арҿиара аарԥшразы,
аиҭаҟаларатә аффиқсқәа, ацынгыла аиҭа, еиҭах: Нас зегьы ашәаҳәара, акәашара еиҭаналагеит (Д. Г.); Урҭ реилыхра реилыԥшаара
еиҭаналагахт (Д. Гә.). Ҳаҳ, еиҭах аччара далагама?
Ацхыраагӡатә ҟаҵарба алагара амасдар иашьҭанеиуеит еиҳарак,
аха уи ианаԥынгылоугьы ыҟоуп: Басиаҭ дналагеит иажәа аҳәара
(Д. Гә .).
Амасдари ацхыраагӡатә ҟаҵарба аҿызаареи
рыла ишьақәгылоу азҳәа
Ацхыраагӡатә ҟаҵарба аҿызаара иаанарԥшуеит, амасдар
арҿиара апроцесс алагамаҭеи алгамҭеи амырбакәа. Уи статикатә
ҟаҵарбатә формоуп, убри аҟнытә иаҳԥылоит еиҳарак ажәабжьтә
ркьынаа ииасхьоу еилкаам, уажәтәи аамҭатә формақәа рҟны.
Ианҳԥыло ыҟоуп адҵаратә ркьынааҿгьы. Аригьы еиҳарак амасдар
иашьҭанеиуеит, имаҷуп, иаԥынгыланы иаҳԥыло: Уа... амрагьы
ацәырҵра иаҿын (Д. Гә.); Анемец фашистцәа хҩык абра иаҿын аҵх
агара. (Б. Шь.); Иаҿуп амра аԥхара (Б. Шь.); Зынӡак дышьҭхысааны
акәашара даҿын (Д. Гә.); Сара еиқәысҵаз абарбанџьиа, Хәылԥы еҵәа
еиԥш, наҟ хара, Уаҿыз нас акаԥхара (Б. Шь); Избанда ҳаԥсадгьыл
ахьчара, Хаҵала иаҿымзи абарҭ... (Б. Шь.); Пыпка ахыб акалҭ
иқәтәаны иааҟәымҵӡакәа аҵәуара иаҿын (И. П.).
Амасдар иацны ацхыраагӡатә ҟаҵарба афунқциаҿы иаҳԥылоит аҟаҵарба аҟәыҵра. Уи амасдар арҿиара апроцесс анҵәамҭа ҳнарбоит. Иаҳԥылоит еиҳарак ииасхьоу асинтақсистә аамҭаҿы: Ашыла ахәра далгаанӡа, амца еихсыӷьын аӡы аилашра иаҟәҵит (И. П.); Аӡбаҩцәа реиҳабы аҭаҳмада ацәажәара даҟәихуамызт (И. П.); Дгәырӷьаҵәа Ныгәгьы дааҟалан, Иҿарпын даҟәыҵит арҳәара (Б. Шь.); Аӡқәа анхыҵ, шьҭа, ҳәара аҭахым, ақәоура иаҟәыҵуеит (Д. Гә.).
Ацхыраагӡатә ҟаҵарба афунқциа рыманы амасдар иацны
иаҳԥылоит аҟаҵарбақәа алшара, аҽазкра, аҭаххара уҳәа уб. иҵ.:
Ҳабзиабара ҿыхоу имҿыхоу, Са исылшом аҭак аҳәара (Б. Шь.);
Бзиала, сҩызцәа, шәыбзиаз, Шәара ишәылшоит абарҭ рахцара!
(Б. Шь.); Аҩ, иашьу гәара иҭахым (Д. Гә.); Ишакәхалакгьы
ацара аҭахуп уахь (Д. Гә.); Алиас ари аус акгьы шалымшоз агәра
игеит, даара иҭаххеит аначальник ибара (Д. Гә.); Хәылбыҽхоуп,
ааилашәшәыра ожәшьҭа абар аҽазнакуеит (Б. Шь.).
Аҟаҵарба ахьыԥшратә формақәеи ацхыраагӡатә ҟаҵарбақәеи
рыла ишьақәгылоу азҳәа
Еилоу азҳәа шьақәгылазар ҟалоит ахьыԥшратә формақәа,
ацхыраагӡатә ҟаҵарбақәа аҟалара, аҟазаара, акәзаара, акәхара,
насгьы амодальтә ҟаҵарбақәа рыцны. Асинтақсис хаҿы аарԥшраҿы
ара хадара ауеит ахьыԥшратә форма асинтақсистә ркьынаа
аарԥшраҿы – ацхыраагӡатә ҟаҵарба; асинтақсистә аамҭа аарԥшраҿы
зны хадара ауеит ахьыԥшратә форма, даҽа зных – ацхыраагӡатә
ҟаҵарба. Азҳәа еизакны иамазар ауеит азыҟалашьатә (вероятный,
возможный), аҽазкратә, ахымԥадатә модальтә ҵакқәа.
Азыҟалашьатә ҵакы
Иҟалар зылшо, излымшо аҿиара ма аҭагылазаашьа аазырԥшуа
еилоу азҳәаҿы ихадоу хәҭаны иҟалар ауеит ахьыԥшратә формақәа
зегьы, цхыраагӡатә хәҭаны – аҟаҵарбақәа аҟалара, акәхара, еиҳа
имаҷны, аура, аҭаххара. Азыхҳәа иашьашәалоу ахаҿы арбоуп
ахьыԥшратә формаҿы.
Ацхыраагӡатә ҟаҵарба еиҳарак игылоуп иҟалаша 1-тәи аамҭатә
формаҿы, аха игылазар ауеит уажәтәи, ииасхьоу аамҭақәа рыҿгьы.
Асинтақсистә аамҭа ҳәаақәызҵо ахьыԥшратә формоуп.
Асуффиқс -р ала ишьақәгыло ахьыԥшратә форма злоу азҳәа
иаанарԥшуеит иҟалаша ма ииасхьоу аамҭа, -зар ала ишьақәгылоу
– ииасхьоу, -уа -зар ала – уажәтәи, иҟалаша, -хьа -зар ала –
акрызхыҵуа ииасхьоу: Уи макьана дыҷкәыноуп, снапаҿы даазгар ҟалап (И. П.); Бызгылоузеи, мшәан, бтәар ҟамлари (И. П.); Иахьа
шәалагаргьы ҟалап (И. П.); Аидара ӷәӷәазар ҟаларын (Б. Шь); Чара
руит, аха ишьҭахь дмаар ҟаломызт (Аԥс. л.); Уара сицәшәеит ҳәа
угәы иаанагазаргьы ҟалар (Д. Гә.); Уашьҭа дыбналахьазар ҟалап (С. №.); Дцазар ауеит. Дцазар алшон; Иҟалап урҭ зназы абнахь
рҿынархазар (И. П.); Уажәы арахь адәахьы даадәылҵуазар акәхап
(Д. Гә.); Камыгә дсыҵашьыцуазар акәхап, звеноводс сахьыҟарҵаз (И. П.); Ара баша сыҟоума, акы сахылаԥшуазар акәхап (И. П.);
Иара убас дақәшәеит, лахьынҵас имазар акәхарын (И. П.).
Аҽазкратә ҵакы
Аҽазкра, аҭаххара аҵакы зныԥшуа еилоу азҳәа ихадоу ахәҭа
аарԥшуп ахьыԥшратә формала, ацхыраагӡатә ҟаҵарба аҭаххара,
аеиӷьашьара рыла. Урҭ рсубиеқт рбагақәа азхҳәаа иашьашәалоуп.
Азҳәа еиҳарак иаҳԥылоит ииасхьоу, уажәтәи асинтақсистә
аамҭақәа рҿы: Абри хьаас иҟаиҵеит, еиликаар иҭаххеит (Аԥс.
л.); Акы еиԥшымкәа илеиҳәар иҭаххеит (И. П.); Усҟан иҩыза
дибар еиӷьишьеит; Уажәы ихы нықәҵаны, илацәақәа еихьшьны
даныҩагыла, газеҭк днахәаԥш-аахәаԥшыр иҭаххеит (И. П.); Сара
убри акомиссиа салазар сҭахын (Алаш); Адаӷьгьы аӡы изҭоу зегьы
иреиҳазар аҭахуп (Ажәаԥҟа).
Ахымԥадатә ҵакы
Ахымԥадатә ҵакы змоу еилоу азҳәа ихадоу ахәҭа аарԥшызар
ҟалоит асуффиқсқәа -р, -уазар рыла ишьақәгылоу ахьыԥшратә
формала, насгьы астатикатә ҟаҵарба ахьыԥшратә формала;
ацхыраагӡатә хәҭа – аҟаҵарбақәа акәзаара, акәхара рыла.
Азҳәа неидкыланы иаиур ҟалоит ииасхьоу ма иҟалаша
асинтақсистә аамҭақәа, азҳәа аамҭа ашьақәргылараҿы хадара
ауеит, ганкахьала, ацхыраагӡатә ҟаҵарба аамҭа, даҽа ганкахьала,
аконтеқст: Ус шыҟало заа сазхәцыр акәын (Аԥс. л.); Асҟаамҭагьы
идәықәигалар акәын уи аус анагӡараҿы (И. П.); Аԥара бымагәышьамзар, ишԥааури, шьарала ҳаилгар акәхоит. (И. П.); Быжьҩык ауаа маҵуцәас ииҭар акәхеит (Аԥс. л.);. Аҩны ахьчаразы ала
ӷәӷәа умазар акәын. Абарҭ зегьы ибдыруазар акәын // ибдырыр
акәын.
Ахьыԥшратә-зкратә формақәеи ацхыраагӡатә ҟаҵарбақәеи
рыла ишьақәгылоу азҳәа
Асуффиқсқәа -рц // -рацы, -ртә // -ратәы, -раны рыла.
ишьақәгылоу ахьыԥшратә-зкратә формақәа лассы-лассы иаҳԥылоит ацхыраагӡатә ҟаҵарбақәа рыцны еилоу аҟаҵарбатә зҳәа афунқциаҿы.
Асуффиқс -рц//-рацы ала ишьақәгылоу ахьыԥшратә-зкратә
форма иацны иаҳԥылоит ацхыраагӡатә ҟаҵарбақәа акәзаара,
аҟазаара, алагара. Ари аформа иацны иаҳԥылоит иара убас
ацхыраагӡатә ҟаҵарба афунқциа назыгӡо амодальтә ҟаҵарбақәа
аҭаххара, ақәкра, аҽазкра, аӡбара, агәаԥхара, алшара. Азҳәа
неидкыланы иаиуеит аҽазкратә, аҽазкратә-ахымԥадатә ҵакы.
Асинтақсистә хаҿы ара еиҳарак ахьыԥшратә формаҿгьы
иаарԥшуп, ацхыраагӡатә хәҭаҿгьы хаҿытә ԥынгылала, асинтақсистә аамҭеи аркьынааи ацхыраагӡатә ҟаҵарабала иаарԥшуп.
Ацхыраагӡатә ҟаҵарбақәа аҟазаара, акәзаара ҳԥылоит уажәтәи,
ииасхьоу еилкаам аамҭатә формақәа рҟны... Ацхыраагӡатә ҟаҵарба
1Адинамикатә ҟаҵарба акәхара ҟалеит астатикатә ҟаҵарба акәзаара
аҟнытә асуффиқс -хаабзоурала: а-кә-ы-н – а-кә-ха-н.
акәзаара ара асинтақсистә хаҿы аанарԥшӡом: Даара бзеигәырӷьаша ак басҳәарц сыҟоуп (И. П.); Уаҵәашьҭахь хәылԥазы
даарц дыҟоуп (Д. Г.); Дук мырҵыкәа ақыҭа аизара ҟарҵарц иҟоуп
(С. №.); Ари аамҭа ҳаиԥш зеиԥшу раԥхьа ҳалаӡырц ҳаҟан (С. №.);
Ҳара иҵегь цәыкьа ҳаарц акәын (И. П.).
Асуффиқс -рц // -рацы ала ишьақәгылоу ахьыԥшратә-зкратә
форма иацны иаҳԥылоит ацхыраагӡатә ҟаҵарбақәа алагара, аҟазаара.
Аӷарцәеи абжьаратә нхацәеи арахә реиԥш еидцаланы аколнхара
иаларцаларц иалагеит (С. №.); Мыкыҷ ибз шҳам ӷәӷәала Ҭемыр
ихьирсырц далагеит харантәыла (И. П.); Мцуп ари, ухы иҭуҳәааит,
ҳаидушьыларц уаҿуп егьзхарам шьоуки сареи (И. П.);
Ҳазлацәажәо ахьыԥшратә форма иацны иаҳԥылоит иара
убас аҟаҵарбақәа аӡбара, аҭаххара, ақәкра, аҽазкра, аниара,
ацхыраагӡатә ҵакы рыманы: Зинагьы абысҭа анҵара дахьаҿыз, иаалгәаԥхеит Мыкыҷ итәы дналацәажәарацы (И. П.); Ирыӡбеит
ақыҭсовет ахантәаҩы адырра ирҭарацы (С. №.); Уажәы сара уара
уԥарақәа ухысшәаарацы иақәскит (Д. Гә.); Мыкыҷ аказы суацәажәарацы сҭахын, угәы ишабара сыздыруам акәымзар (И. П.);
Мап, шәара шәыԥсырц залшом (Андерсен. Алакәқәа); Џьыгә
иӡбеит, дызҿыз иажәа наигӡарц (И. П.); Аишьцәа ашәҩыкгьы
ааицәажәан, Сасрыҟәа дҭадырхарц иақәыркит (Аԥс. л.); Зны ҽурак
аасхәан, снапала исыбжьарц иақәскит (Н. Ҳ.).
Асуффиқс -ртә//-ратәы ала ишьақәгылоу ахьыԥшратәзкратә форма иацны иаҳԥылоит ацхыраагӡатә ҟаҵарба аҟазаара.
Асинтақсистә хаҿы ара иаарԥшхоит азҳәа ҩ-хәҭакгьы рҟны,
асинтақсистә аамҭеи аркьынааи аарԥшхоит ацхыраагӡатә
ҟаҵарбаҿы. Ари азҳәа ҳԥылоит уажәтәи, ииасхьоу асинтақсистә
аамҭақәа рҿы. Азҳәа неидкыланы иаиуеит азыҟалашьатә, амч
зықәхаша аҵакы: Урҭ руакы сҭиуазаргьы, уи сшәаратәы сыҟоуп (Д. Гә.); Схәыҷын усҟан, акамбашьқәа раԥхьа сгыларатәы сыҟан (И. П.); Аҭаҳмада иақәикыр, Сима цхыраарак лиҭартә дыҟан...
(И. П.); Иабаргәузеи, ахьҭа уаҩ данакуа, дарԥхаратәы иҟоуп...
(Аԥс. л.); Мап, уахь снеиртә сыҟоуп (М. Л.); Сара сыхбыџхахьан,
аха схы сахәаратәы сыҟамызт (И. П.); Игәоуҭартә иҟан, иаҳаз ажәа
игәы ишамыхәаз (И. П.).
Асуффиқс -раны ала ишьақәгылоу ахьыԥшратә форма иацны
иаҳԥылоит ацхыраагӡатә ҟаҵарба аҟазаара:
Қырҭтәылантәи асасцәа ажәак барҳәараны иҟоуп (С. №.); Ани
апленум аҟны... Тариал ажәахә ҟаиҵараны дыҟоуп (М: Аҳ.);
Ҩынҩықәра нысҵыргьы, аиарҭа сзагәылҵраны сыҟам.
Еилоу аҟаҵарбатә зҳәа ахәҭақәа еидҳәалазар ҟалоит ахәҭаҷ ҳәа
ала. Усҟан ихадоу ахәҭа еиҳарак иаарԥшуп иҟалаша 1 аамҭатә
формала, аха иаарԥшызар ҟалоит уажәтәи аамҭатә формала ма
ахьыԥшратә формала. Ацхыраагӡатә хәҭа аарԥшуп аҟаҵарба
акәзаара ала. Азҳәа еизакны иамоуп аҽазкратә ҵакы: Асланбеии
Беслани дәықәсҵап ҳәа ауп (М. Аҳ.); Аҩныҟа ирзысышьҭып
ҳәа акәын (Ш. Акә.); Ус ажәақәак ҳаман, арҭ асасцәа абра рус
иаҿнаҵы, ҳазрылацәажәауазар ҳәа ауи (М. Аҳ.); Дад, Зина, амаҭәа
быгуп, беилаҳәага аԥара сымам, Кадырраа рҟынӡа сцап ҳәа ауп
аԥара ԥсахра (И. П.); Арҭ зегьы зыҟаиҵо – дысзырцәажәозар ҳәа
ауп (Н. С).
Арлахәратә формақәеи ацхыраагӡатә ҟаҵарбақәеи рыла
ишьақәгылоу еилоу аҟаҵарбатә зҳәа
Лассы-лассы иаҳԥылоит арлахәратә формақәеи ацхыраагӡатә
ҟаҵарбақәеи рыла ишьақәгылоу азҳәа. Арлахәратә формақәа
ирыцны иаҳԥылоит ацхыраагӡатә ҟаҵарбақәа алагара, аҟазаара,
аҟалара.
Абас ишьақәгылоу азҳәаҿы асинтақсистә хаҿы аарԥшхоит
арлахәратә формаҿгьы, ацхыраагӡатә хәҭаҿгьы, асинтақсистә
аркьынааи аамҭеи – ацхыраагӡатә ҟаҵарбаҿы.
Ацхыраагӡатә ҟаҵарба алагара асуффиқс -уа//-о ала ишьақәгылоу арлахәратә форма иацуп. Абас ишьақәгылоу азҳәа ҳԥылоит
еиҳарак ииасхьоу аснитақсистә аамҭаҿы:
Сасрыҟәа днеин, иаҳәа ааҭихын, адау ихәда дасуа далагеит (Аԥс. л.); Мыкыҷ иаб иҿы дааин диргәыбзыӷуа далагеит (И. П.); Акулакцәа кны иҭаркуа иалагеит (И. П.); Еидара изымго
даналагалак, рлабақәа рыла иҟәаҟәа иасуа иалагон (Аԥс. л.).
Ацхыраагӡатә ҟаҵарба аҟазаара арлахәратә формақәа зегьы
ирыцны иаҳԥылоит. Абас ишьақәгылоу азхәа ҳԥылоит ииасҳьоу,
уажәтәи асинтақсистә аамҭақәа рҟны: Ҳаи уажәра цәгьахааит, иуҳәақәо зхәарҭоузеи, амыхьтә ухьны уҟазаап (И. П.); Ари ҷкәына ҟәышк иакәымкәа дыҟам (И П.); Иаазқәылаз ашәаҳәара иаҟәыҵны иҟан ардәына (М. Л.); Уеизгьы быфҩы мгакәа урҭ бызрылҵуа быҟамызт (А. Г.); Даргьы гәырҩақәак рымамкәа
иҟамызт (А. Г.); Еиҳабы-еиҵбы игәеибаҭаны аҳаҭыр еиқәырҵо
иҟан (И. П.); Самсон уи азыҳәангьы ԥыҭк дгәааны дыҟан (И. П.);
Уара избо халалк уакәымкәа уҟам (И. П.).
Ацхыраагӡатә ҟаҵарба аҟалара асуффиқсқәа -уа//-о, -ны, -мкәа рыла ишьақәгылоу арлахәратә формақәа ирыцны иаҳԥылоит. Абас ишьақәгылоу азҳәа еиҳараӡак ииасхьоу асинтақсистә аамҭаҿы ахархәара амоуп: Ҳаргьы аӡәы иуал ҳақәуп иахьа иааизаҳамԥшаар ԥсыхәа ҳамамкәа ҳҟалеит (И. П.); Уажәшьҭа маӡа уск улымҳа иҭысшьыргьы цәгьа исымбо сааҟалеит, аиаша уасҳәап (И. П.); Аԥсшьарақәа раан ачамгәыр адырҳәо, икәашо иҟалеит (И. П.); Урҭ
рыхьӡ анихыла инаркны гәеиҵыхрак ҳаманы ҳзыҟамлеит (И. П.);
Даара дхаҵа бзиахеит Џьаҭ, акы дыннамкылаӡо, алаапк даҩызаны
дҟалоит (И. П.).
Ацхыраагӡатә ҟаҵарбақәа рфунқциа рыманы арлахәрақәа
ирыцны иахԥылоит аҟаҵарбақәа ақәхара, анхара: Такәна азнык
азы дааиқәаҵәахеит, дҳәыцы-мыцуа илура лзымдыруа даақәхеит
(И. П.); Ауаҩы захьӡу дысзымдыруа сынхон (А. Г.).
Аҟаҵарба азааигәаратә ркьынааи ацхыраагӡатә ҟаҵарбақәеи
рыла ишьақәгылоу еилоу аҟаҵарбатә зҳәа
Еилоу аҟаҵарбатә зҳәа шьақәгылазар ҟалоит азааигәаратә формеи ацхыраагӡатә ҟаҵарбақәеи рыла.
Аҟаҵарба азааигәаратә ркьынаа иацлоит ацхыраагӡатә
ҟаҵарбақәа аҟазаара, аҟалара.
Абас ишьақәгылоу азҳәаҿы асинтақсистә хаҿы аарԥшхоит
аҩхәҭакгьы рҟны, асинтақсистә ркьынааи аамҭеи аарԥшхоит
ацхыраагӡатә хәҭаҿы.
Азааигәаратә ркьынааи ацхыраагӡатә ҟаҵарба аҟазаареи рыла
ишьақәгылоу азҳәа ҳԥылоит уажәтәи, ииасхьоу асинтақсистә
аамҭақәа рҟны: Ауаҩы дызусҭаз рдыруан, Патыхә ихьӡын, Кәаӡбан,
қәралагьы дыԥшқамызт, уаҩы қьачақьшәа, уаҩы гызмалшәа дыҟан (И. П.); Даанахәеит, ааи, саргьы аԥышәара дзыркуаз арҵаҩцәа
среиуазшәа сыҟоуп, издыруеит (И. П.).
Ацхыраагӡатә ҟаҵарба ҳԥылоит агәаԥхаратә ркьынаатә формаҿгьы: Абри сзыԥхьо ашәҟәы иану удыруашәа уҟандаз
(И. П.).
Азааигәаратә ркьынаа иацны иаҳԥылоит ацхыраагӡатә ҟаҵарба
аҟалара. Усҟан азҳәа ҳԥылоит ииасхьоу, уажәтәи, иҟалаша
асинтаксистә аамҭақәа рҟны: ...Ус ҟашәҵар, гьеқтарк иақәу анорма иамцхәны иаашәрыхызшәа шәҟалоит (И. П.); Саида зназы
дааигәырӷьеит аҭаҳмада илирҳаз ажәа, аха нас деиқәыԥшьыхаа, акы
деиқәнаҳәалазшәа дааҟалт (И. П.); Урҭ ирымбаӡазшәа ҟарҵоит (А.
Г.); Саргьы исымбаӡошәа ҟасҵоит (А. Г.); Сыхәмаруашәа ҟасҵон,
аха сшәаҵәҟьон (А. Г.); Афырмахьҵә аахацыԥхьаӡа аҽрыцҳатәны, ацәа иҭӡыӡаауан, нас илеиха-аеихашәа ҟанаҵон. Хьмур лылахь еиқәын, лыбжьы неиҵыхны дыччошәа, дыхәмаруашәа ҟалҵон
(И. П.).
Ацхыраагӡатә хәҭа аарԥшраҿы азааигәаратә ркьынаа иацны
иаҳԥылоит аҟаҵарбақәа аура, абара: Анышәынҭрақәа ирылсны рҿанынарха, Иаса дааҭгылашәа иуит. Зегьы ааҭгылашәа руит (Л. Т.). – Наҟ шәнаскьаны шәтәеишь, уара! – иаарыдицалашәа иуит
(Алашара). Ахьшьцәагьы ччақәашәа руит (А. Г.); Аибашьра ҟалеит
ҳәа раҳаижьҭеи, ара ақалакь иаланхоз ауаа иаҳа еизааигәахазшәа
рбеит (И. П.); Цацу зназы ари ашәа бзиазшәа лбеит, аха лгәы иҭаз
даԥнарҟәҟәаауан аҟнытә даарак дзамеигәырӷьеит... (И. П.).
Азыҟашьатә хьыӡцынхәратә рбагақәа -и-, -з-, аҭагылазаашьатә
аффиқс ахь рыла ишьақәгылоу аҟаҵарба аинфинттә форма еилоу
аҟаҵарбатә зҳәа актәи ахәҭаҿы ианҳԥыло ыҟоуп. Усҟан
цхыраагӡатә ҟаҵарбақәас иҟалоит акәзаара, аказаара: Аиҵбы
ҽааны ашкол ахь ицашаз иакәын (И. П.); Сыхшыҩ ззышьҭны сзызхәыцуагьы уаҩ игәы иахәаша, дзыргәырӷьаша ракәын (Ф. Иск.); Ажәҩан аҵаҟа ишәыршәыруеит абираҟ ҟаԥшьқәа, урҭ
ашәақьқәа рыԥсақәа, ллабашьақәа иахьырхарсу ыҟоуп.
Еилоуахьыӡтәзҳәа
Еилоу ахьыӡтә зҳәа ҳәа иԥхьаӡоуп ахьыӡтә хәҭеи ацхыраагӡатә
ҟаҵарбақәеи рыла ишьақәгылоу азҳәа. Еилоу ахьыӡтә зҳәа актәи
ахәҭаҿы иаҳԥылоит ахьыӡҟатә формақәа, “аҟазшьарба, аԥхьаӡара
хьӡы, ахьыӡцынхәра, ацынгыла. Цхыраагӡатә ҟаҵарбақәаны урҭ ирыцлоит аҟазаара, акәзаара, амазаара, аҟалара, аҟаҵара. Еилоу
ахьыӡтә зҳәаҿы асинтақсистә хаҿы, аамҭа, аркьынаа еиҳарак
ацхыраагӡатә хәҭаҿоуп иахьаарԥшу.
Ахьыӡҟатә формақәеи ацхыраагӡатә ҟаҵарбақәеи рыла
ишьақәгылоу азҳәа
Ахьӡ аиагаратә, амаругатә, еилкаам аформақәа ирыцны
иаҳԥылоит ацхыраагӡатә ҟаҵарбақәа аҟазаара, аҟалара, аҟаҵара.
Асуффиқс -с, /-ны/ ала ишьақәгылоу ахьыӡҟа аиагаратә форма
иацны иаҳԥылоит ацхыраагӡатә ҟаҵарбақәа амазаара, аҟазаара,
аҟаҵара.
Ахьыӡҟа аиагаратә формеи ацхыраагӡатә ҟаҵарбақәа амазаара,
аҟазаара, рылеи ишьақәгылоу азҳәа ҳԥылоит ииасхьоу, уажәтәи
асинтақсистә аамҭақәа рҟны: Уи ус ҟазшьас иман (И. П.); Уи лара
хьаас илыман (И. П.); Ара есуаха ҽыбӷырҭас иаман иара (И. П.);
Амрагылара аганахь инхарҭа ҳәаас иаман иӷьазӷьазуа, харантәыла
иубоз амхырҭа (И. П.); Аҩны аҵаҟа арахә тәарҭас ирыман (И П.);
Афатәҟаҵарҭаҿы акәын иахьтәаз, уа крыфарҭас ирыман (И. П.);
Аԥхәызба дӡыӡон, ибгозшәа лгыларҭа, Ожә арԥыс еиҿамс лылаԥш
зықәшәазгьы, Фырхаҵас дамамзи лара лхәыцырҭа... (Б. Шь.); Уи
дыҟан ԥшәымарҭас дәқьанхьчак иҿы... (Б. Шь.); Уаҟагьы иамухыр,
иҟоузеи хәарҭас?.. (Б. Шь.); Нас иҟоузеи хәарҭас аибашьыга мчқәа
маҷзар абас?... (Б. Шь.); Уи уа хьчас дыҟоуп. Лара ашкол аҿы
рҵаҩыс дыҟан.
Асуффиқс -с ала ишьақәгылоу ахьыӡҟа аиагаратә форма нацны,
ацхыраагӡатә фунқциа рыманы иаҳԥылоит аҟаҵарбақәа аԥхьаӡара,
(ашьара аҵакала), ашьҭыхра, аура, аиура уб. иҵ.
Иԥҳәыс даныҟам, ԥсшьарас иԥхьаӡои... (Б. Шь.); Уара зынӡа
ҽадҳәысс суԥхьаӡозаап! – игәы нырханы даацәажәеит Патыхә
(И. П.); Сакьантәи арԥыс арҭқәа зегьы ргәаларшәара гәадурас
иԥхьаӡоп. Лас ҳуԥхьаӡеит усасцәа иахьа! (И. К.); Хәыцырҭас
иоурызеи макьана ҩажәихәба шықәса рыда зхымҵуа иқәыԥшӡоу
ауаҩы? (Б. Шь.); Шәара џьоук уи аамҭа шәҽашәҭеит зынӡас, Аԥсы
қымқымрагьы шьҭышәхит ҟазшьас (Б. Шь.); Сара схьаақәа уара
гәырҩас иумкын, – иҳәеит Иаса... (А. Г.); Бызбаларц сҭахуп, ус
бхы лабмырҟәын, Шәҩыкгьы сышьҭазааит, гәырҩас ибымкын (Б.
Шь.).
Асуффиқс -с ала ишьақәгылоу ахьыӡҟа аиагаратә форма
иацны иаҳԥылоит аҟаҵарба аҟаҵара, ацхыраагӡатә ҵакы аманы.
Абас ишьақәгылоу азҳәа ҳԥылоит еиҳарак ииасхьоу, иҟалаша
асинтақсистә аамҭақәа рҟны: Ддәылҵыр, изҿырҭуан, дҟарҵон
гәырҩас, «Баба» ҳәа ишьҭан Иаков ацынхәрас (Б. Шь.); Ахьҭа
ианаклакь, ианылаҳәлакь иашьас уҟарҵон (Аԥс. л.); Цәҟьарас
иҟаиҵеит сыҷкәын заҵәы ихы!.. (Б. Шь.); Анхаҩ ичеиџьыка зниҵоз
исаан, Акрызнифалоз цәҟьарас иҟашәҵан... (Б. Шь.); Здыруада,
ауаа зегь ҟоуҵазар аҳцәас... Ма здыруада, ауаа зегь ҟоуҵазар
тәцәас... (Б. Шь.).
Ҳзыхцәажәо анагаратә форма цхыраагӡатә ҟаҵарбас ианацугьы ыҟоуп аҟаҵарба аҟалара: Уи ҟалеит цәажәатәыс амхы
ахьыдрашәоз... (Б. Шь.).
Асуффиқс -ха ала ишьақәгылоу ахьыӡҟа аиагаратә форма иацны
иаҳԥылоит ацхыраагӡатә ҟаҵарба афунқциа рыманы аҟалара,
ақәхара, ашьҭахара, аақәгылара...
Абас ишьақәыргылоу азҳәа ҳԥылоит еиҳарак ажәлар рҳәамҭақәа рҟны: Сышнышьҭалаз еиԥш аӡәы ашә ааимԥааны дааҩналан, лабак икын, ирхха данаасыс, слаха сааҟалеит (Аԥс. л.);... Анкьа
сшыҟаз еиԥш суаҩха сааҟалеит (Аԥс. л.); Мазлоу иҟамчы налхиҟьан дхаҳәха даашьҭахеит (Аԥс. л.); Аҳы, убзарбзанха! – аниҳәа,
ибзарбзанха иаақәгылт (Аԥс. л.).
Ахьыӡҟа еилкаам, адхаларатә формақәа ахатәы хьыӡқәа ирыцны
иаҳԥылоит ацхыраагӡатә ҟаҵарба акәзаара.
Абас ишьақәгылоу азҳәа ҳԥылоит ииасхьоу, уажәтәи
асинтақсистә аамҭакәа рҟны: Ари Ҵиса лоуп, ани уханы итәоу
Гәаԥханашь лан лоуп, нырцә итәоу ҳашьаду иԥацәа – аиҳаби аиҵби
роуп (Алашара); Уи аҭауад, уи аҭауад иаҳәшьаԥа иоуп (Алашара);
Мап, мап Рақмараа ракәым арҭ!.. (Алашара); Аишьа лакәын ари
(Алашара); Урҭ руаӡәы Аимхаа иакәын, егьи дҭауад ҷкәынан,
кәымжәы маҭәала деилаҳәан (Алашара); Сара сзаҵәгәышьоуп,
насгьы ҭакәажәык соуп (Аԥс. л.).
Аҟазшьарбеи ацхыраагӡатә ҟаҵарбеи
рыла ишьақәгылоу азҳәа
Азҳәа шьақәгылазар ҟалоит ахаҭашьатә ҟазшьарбеи ацхыраагӡатә ҟаҵарба акәзаареи рыла. Аҟазшьарба усҟан иаанахәоит
амаҭәартә ҵакы, насгьы иаҳԥылоит еилкаам аформаҿы: Уара уаҩы
дзықәгәыӷша гәрагак уоуп, ҩызас ушьҭысхыр сҭахуп (И. П.); Ари
аба ссирӡак ами, аиашазы? (Андерсен илакәқәа); Уи уаҩы наӡаааӡак, уаааԥшьк иакәын (Алашара). Уи ҭаҳмада кьаҿк, еихасыҟәк
иакәын (И. П.); Соҟар Андарбуа макьана иуаҩыбжараҿгьы дымнеицызт... уаҩ лахҿыхӡак иакәын (И. П.); Ҵабыргылаҵәҟьа
ашьаҵатәы шьахәк акәын, ԥыҭк иҩазахахьан акәымзар (И. П.).
Хыхь иаагоу аҿырԥштәқәа ишаҳдырбо еиԥш, ахаҭашьатә
ҟазшьарба атребутивтә комплскс ишалоугьы ацхыраагӡатә ҟаҵарба
иацлоит.
Ацхыраагӡатә ҟаҵарба акәзаара ахьыӡцынхәра иацны ианаҳԥылогьы ыҟоуп: Уи... сара... сакәын (С. №.); Уи ахаара зҵаз аӡә
лакәын (II. II.). Арҭ зегьы зыхҟьаз сара соуп (Алашара).
Аԥхьаӡара хьӡы ацхыраагӡатә ҟаҵарба аҟазаара иацны иаҳԥылоит: Ҳара хҩык ашәарыцацәа ҳаҟан. Аҵаҩцәа зегьы жәафҩык
ыҟоуп.
Ацхыраагӡатә хәҭа афунқциаҿы иаҳԥылоит аҟаҵарба ахыҵра:
Реиҳабы ихыҵуан 25 шықәса, агәыбжьанытә – 22 шықәса, аиҵбы
ихыҵуан 18 шықәса (Аԥс. л.).
Еилоу азҳәа шьақәгылазар ҟалоит аҟалашьатә цынгылеи ацхыраагӡатә ҟаҵарбақәа аҟазаара, аҟалара, акәзаара рыла: Иубап
ҭаацәаракгьы зҳәоу еиқәымшәо, еиқәгәамҵуа, аха ари аҭаацәара
ас иҟамызт (И. П.); Ки даара дуаҩы ажәын, ибӷа хәаны иџьыҟәӡа
иҟалахьан (И. П.); Алхаз изырҳәаз аҽҳәаԥхьыӡ дааигәырӷьан,
длахҿыхӡа дааҟалт (И. П.); Иӡамҩа иадкылаз ичабра ҟаԥшьӡа
иҟалахьан (И. П.); Арахь сара аҽакала сыҟан. Ари аҟара иҟаз амал
зегьы иара иааидкылан қьафла дыҟан (Аԥс. л.); Уԥшәмаԥҳәыс
лыӡбахәқәа даара ибзиаӡаны иҟоуп (И. П.); Иҟәашӡа иҟалеит ибла
гәыӷрақәа (Аԥс. л.).
Атребутивтә комплекс ацхыраагӡатә ҟаҵарба ацӡамкәа иара ахала еилоу ахьыӡтә зҳәа афунқциаҿы иаҳԥылоит. Усҟан
аҵыхәтәаны игылоу ажәа аҟаҵарбатә нҵәамҭа аанахәоит. Азҳәаҿы
иаанарԥшуеит асинтақсистә аамҭа, аркьынаа.
Абас ишьақәгылоу азҳәа ҳԥылоит ииасхьоу, уажәтәи асинтақсистә аамҭақәа рҟны: Аԥсны иааӡаз Абаҭаа дхаҵа ӷьеҩын иаамҭала
(И. К.); Ажәлар рзы иаамҭа цәгьан (Аԥс. л.); Уи ус дууп, исылымшар
ҟалап (И. П.); Урҭқәа зегьы башоуп, уи дуаҩ, қьиоуп (Аԥс. л.); Ари
ԥхьаҟа ицаша социалисттә қалақь ҭыԥуп (С. №.).
АЗЫРХАТӘ ХАРҬӘААГА
Азырхатә харҭәаага аҳәоу апредикативтә шьаҭа иахәҭаку,
амаҭәартә ҵакы змоу ажәаҳәа хәҭала иаарԥшу, азҳәаҿы обиеқттә
рбагала иарбоу ҳәоу хәҭа хадоуп. Уи иаанарԥшуеит азҳәа арҿиара
зыхҭысуа, изызхоу амаҭәар, ма амаҭәартә ҵакы змоу аилкаара:
...И-сырҭааит иахьа сџьабааԥса, сԥарақәа (Б. Шь.); ...Дԥышәарччо
дне-и-ҿа-ԥшит лхаҵа (М. Л.); Иҭабуп! Уаҳа сҭахым, сызхара ҟалеит, – иҳәан и-на-л-иркит лаҵәца (М. Л.); ...Инапқәа рыкәыршо
и-аагәыдикылеит исасцәа дахьқәа (М. Л.).
Азырхатә харҭәаага азҳәаҿы иарбазар ҟалоит «д» ариад иатәу
аобиеқттә рбагақәа рыла ма «л» ариад иатәу аобиеқттә рбагақәа
рыла: Сара арҵаҩы с-л-ацәажәоит. Кәымф... инапқәа ааикәыршан,
д-аагәыд-и-кылеит ԥыхьатәи иуа бзиа (М. Л.); Ҽнак Қсыс абнахь дыҟан, қьырстақәак д-р-ышьҭан (М. Л.); Ҳасас бзиа акриҿаҵаны
д-ышьҭаҵа.... (М. Л.); Акыс, ила цәгьақәа роуп икаамеҭҵәҟьоу.
Уаарԥыхьашәар, уара уеимҿыржәжәоит (М. Л.); Шькәакәа д-ҳарҿыхап, улеи арахь! (М. Л.); Уԥазаҵә Ҭемыр дыршьит иахьа (М. Л.);
Ауаҩы д-ысшьит – д-ысшьит, – иҳәеит аҭакс асас (М. Л.); Ҳанашә
дадгылан, иааз асас дне-и-ԥылеит (М. Л.).
Азырхатә харҭәаага, азхҳәаа еиԥш, енагь азҳәа иадҳәалоуп
аиқәыршәаратә жәеибаркырала. Азырхатә харҭәаага азҳәашҟа
хадараҭара ҟанаҵоит хаҿылеи, класслеи, хыԥхьаӡаралеи. Азҳәа
аобиеқттә рбагала хаҿылеи, хыԥхьаӡаралеи, класслеи аиҭакра
зыбзоуроу азырхатә харҭәаагоуп:
Сара уара с-у-ацәажәоит. Сара бара с-б-ацәажәоит. Са-ра
иара с-и-ацәажәоит. Сара шәара с-шә-ацәажәоит. Сара лара с-лацәажәоит уб. иҵ.
Азырхатә харҭәаага аҳәоу аҿы аҟазаареи аҟамзаареи иахҟьаны
аҳәоу аструқтуратә шьаҭа аилазаашьа аҽаԥсахуеит. Хәҭакны еилоу
аҳәоу аструқтуратә шьаҭа азырхатә харҭәаага анацлалак, ииасуеит
ҩ-хәҭакны еилоу аҳәоу аструқтуратә шьаҭахь. Иаҳҳәап:
Шеит. Ари хәҭакны еилоу аструқтуратә шьаҭа змоу ҳәоууп.
Ҳәоу хәҭа хадак – азҳәа амацарала ишьақәргылоуп. Октиабртәи
асоциалисттә револиуциа ашьҭахь аџьажәлар и-р-ызшеит. Ари
ҩ-хәҭакны еилоу аструқтуратә шьаҭа змоу (азҳәеи азырхатә
харҭәаагеи) – ҳәоууп.
Ҩ-хәҭакны еилоу аструқтуратә шьаҭа змоу ахәоу, азырхатә
харҭәаага анацлалак, ииасуеит х-хәҭакны еилоу аструқтуратә
шьаҭа змоу аҳәоу ахь:
Арҵаҩы д-цәажәоит. Ари аҳәоу аструқтуратә шьаҭа ҩ-хәҭакны
– азхҳәааи азҳәеи рыла еилоуп.
Арҵаҩы аҵаҩы д-и-ацәажәоит. Ари аҳәоу аструқтуратә шьаҭа
х-хәҭакны еилоуп азхҳәааи, азҳәеи, азырхатә харҭәаагеи рыла.
Азырхатә харҭәаага ҳԥылоит ҩ-хәҭакны, еиҳарак, х-хәҭакны
еилоу аструқтуратә шьаҭа змоу аҳәоуқәа рҟны. Хәҭакны еилоу
аструқтуратә шьаҭа змоу аҳәоу аҿы азырхатә харҭәаага ҳԥылаӡом.
Азырхатә харҭәаага ихадоу ҩ-хкыкны ишоит: иԥиоу азырхатә
харҭәаага, иԥиам азырхатә харҭәаага.
Иԥиоу азырхатә харҭәаага ҳԥылоит еиҭаҵуа аҟаҵарбала иаарԥшу азҳәа змоу аҳәоу аҿы, насгьы уи азҳәаҿы, хымԥада,
иаарԥшхоит «д» ариад иатәу аобиеқттә хаҿытә ԥынгыла: Фраҷ
асасцәа /и/-ныҳәеит, Леуарса д-иныҳәеит раӡныла ичаԥаз аԥаҭхь ала
(И. П.); Шьахәсна даагылап Саида лымаҭәақәа ааган и-налылҭеит
(И. П.); Аҳа, аҷышьа ан и-лхахон... (Б. Шь.); Мез данындәылҵ
Леуарса д-ибеит (И. П.).
Иԥиам азырхатә харҭәаага азҳәаҿы иаарԥшхоит, хымԥада, «л»ариад иатәу аобиеқттә рбагала. Азҳәа усҟан иаарԥшызар ҟалоит
еиҭаҵуа аҟаҵарбала ма ахаҿырацәа змоу еиҭамҵуа ҟаҵарбала:
Ҭемыр иаҳәшьа д-л-ыцхраауеит. Ҭемыр иаҳәшьа и-л-зааихәеит
ашәҟәы. ...Иԥҳәыс д-нылҿаԥеит Ҳабыб дԥышәарччо (М. Л.);
Дыҭрысны д-а-шьҭалеит Шәарах уи ақәасаб (М. Л.); Адамыр аԥхьа
дгыланы дцон. Шәарахгьы уи д-и-шьҭанеиуан иааигәаӡаны (М.
Л.); Патыхә д-и-зхәыцуан иара (И. П.).
Иԥиоу ахаҿзырхаратә харҭәаага арбага азҳәаҿы ианбыжьшәо
ыҟоуп. Ари ҟалоит: 1) иԥиоу азырхатә харҭәаага амаҭәар класс иатәызар, насгьы
уи азҳәа иаԥынгылазар: Леуарса иџьыба аҭаҭын ҟаҵа /н/-ааҭигеит (И. П.); Абри снацәкьыс ала сылкьысит, абригьы ҳабжьамзааит!
– иҳәан, ашырҳәа иааҭԥааны иҟама инацәкьыс /н/-аахиӷәыцәааит
(М. Л.).
2) иԥиоу азырхатә харҭәаага арбага и даҽа хаҿык аазырԥшуа
и ианақәшәалак: Сыҽгьы ҳамҭас иара /и/-сҭоит (Аԥс. л.);
Аҭацаагацәа /и/-шьҭит Одышь (М. Л.); Армахәыҭ /и/-ирхиеит
ԥшьышә ҳазырҭра (М. Л.); Аҭаҳмада Цыгә Ҳанашә... ашәшьыра
дыҵатәаны ажәцәеимаақәа /и/-иӡахуан (М. Л.); Дук мырҵыкәа
Саида Камыгәгьы амҵәышә /и/-иҵы-лгеит (И. П.).
3) иԥиоу Азырхатә харҭәаага ахԥатәи ахаҿы арацәа хыԥхьаӡара
ианатәу, насгьы азҳәа ианаԥынгылоу: Афашистцәа ақыҭауаа зегьы
/и/-еизырцеит (И. П.); Убас иагаҩ /и/-ҭалырхахьан (М. Л.).
Иԥиоу азырхатә харҭәаага азҳәа ианашьҭанеиуа, арбага азҳәаҿы
ибыжьшәаӡом, и-қәа ҩба анеиқәшәо ада: И-аагишь арахь сҟамчы!
(М. Л.); Уара и-убахьоума убри? (М. Л.); Аҷкәын имакәан
дылҭаԥшын, ишәҟәқәа и-аарылихит иԥшӡаӡа иҟоу шәҟәык (М. Л.).
Азырхатәхар  әаагааар  шышьа  ә а
Азырхатә харҭәаага, иԥиоу акәзааит, иԥиам акәзааит, аҳәоу
аҿы иаарԥшхоит еиҳарак хьыӡҟала, хьыӡцынхәрала, аҟаҵарба
аинфиниттә формала, аԥхьаӡара хьӡала иара убас иарбанзаалак
амаҭәартә ҵакы зҭаны ахархәара змоу ажәала.
Ахьыӡҟақәа рыла иаарԥшу азырхатә харҭәаага
Азырхатә харҭәаага лассы-лассы иаарԥшхоит ахатәы хьыӡҟақәа
рыла: Мез данындәылҵ, Леуарса дибеит (И. П.); Ҽнак Алыбеи
асасцәа рацәаны иҭааит (М. Л.); Аԥсшәа анааибырҳәа ашьҭахь,
Хымжәажә акалашәақәа Саида дылҿаԥшуа далагеит (М. Л.);
Патыхә дизхәыцуан иара (И. П.); Ҷнагә уаҟа дрыдыркылт (М. Л.):
...Ила аанхмырсыӷьӡакәа... Ҭинаҭ длыхәаԥшуан (М. Л.); Ҳанашә
дытҟәаны дыргеит наҟ нхыҵҟа асаӡқәа (М. Л.); Санлацәажәоз,
уажәы уашьҭан саалҿаԥш-лон Ҳауида (М. Л.).
Азырхатә харҭәаага аарԥшраҿы зегь реиҳа ирацәаны ахархәара
рымоуп азенԥш) хьыӡҟақәа. Ахьыӡҟақәа ара ҳхы иаҳархәоит
азеиԥштә, еилкаау, еилкаам, адхаларатә формақәа рҟны: Ибдыруеит
алԥхынрак хҩаха сымамкәа, Ӡаԥшьаа рказармаҿ ҭаҭын срыԥхуан.
Исырҭааит иахьа сџьабааԥса, сԥарақәа... (Б. Шь.); Ахаан имцәаӷәац
– адгьыл ду ирҭоит... (Б. Шь); Ахаан имрашәац – аҽаҩра ҭыргоит... (Б. Шь.); Акәкәыҳәа дыҳәҳәо ашҭа данааҭала, лыҳәҳәабжь
иарҿыхеит асасцәа (М. Л.); Даанапыршьшьын, иаԥхьаҵәҟьа аҭӡамцаҿ кылҳарак гәеиҭеит, нас абыцақәа днарыха-аарыхан, маҷк
иаарҭбаашәа дынкылԥшит (М. Л.); Дыҳәҳәеит уи: «Ирласны шәаах,
сҽы! (Б. Шь.); Иҽы бжьасырӡит ахабар имбо (Б. Шь.) Дԥышәырччо
днеиҿаԥшит лхаҵа (М. Л.); Ҳасас бзиа акриҿаҵаны дышьҭашәҵа...
(М. Л.); Уи аамҭазы длызхәыцуан иара иԥҳа (И. П.); Мџьыт
длаҟәын, иан лнапы дагәӡит, днеин иаҳәшьагьы дааигәыдикылеит
(М. Л.); Дыццакы-ццакуа днеин ахаҳә дук днадтәалеит (М. Л.);
Ҽнак Қсыс абнахь дыҟан, қьрысҭақәак дрышьҭан (М. Л.); Каканк
ааԥиҽын, арыцқәа атта-ттаҳәа иршәны, иҿы инҭеиԥсеит (И. П.);
Чаҵә Чагә сасра дылҭан ԥҳәысеибак... (М. Л.); Аҷкәын имакәан
дылҭаԥшын, ишәҟәқәа иаарылихт иԥшӡаӡа иҟаз шәҟәык (М. Л.).
Ахьыӡцынхәрақәа рыла иаарԥшу изырхатә харҭәаага
Азырхатә харҭәаага аарԥшразы ҳхы иаҳархәоит ахаҿытә, арбагатә, иҳәаақәҵоу, иҳәаақәҵам уҳәа ахьыӡцынхәрақәа: Абри
аанкыл, асас! – иҳәан Ҳанашә исас инаииркит амакәан (М. Л.);
Уи хьымӡӷ иус иԥхьаӡазаап ашәуа... (М. Л.); Уи уажә дыббама?
(М. Л.); Уара иубахьоума убри? (М. Л.): Адунеи иқәыршааз
аӡәгьы дылҭахымызт. Зегьы ргәаӷ лыман, зегьы лцәымӷын (М. Л.):
Акраамҭа Шьаҳан дгыланы дрыхәаԥшуан урҭ... (М. Л.); Убас иагаҩ
ҭадырхахьан. Иззымдыруада уи! (М. Л.): Ага иҭынчу сныҽԥынтәалан ба сбызхәыцлап, изурызи... (Б. Шь.); Аҷҷа-ҷҷахәа иара ҿыхуа
Иалаз уа жәлара, “Бзиа жәуит” ҳәа сҽыҩеиҵыхуа, среихырхәоит
дара (Б. Шь.).
Аҟаҵарба аинфиниттә форма азырхатә харҭәаага афунқциа анамоу амаҭәартә ҵакы аанахәоит, обиеқттә рбагала иарбахоит азҳәаҿы: Бзиала уаабеит, улеи арахь! – иҳәан игылаз аҩныҟа дааиԥхьеит (М. Л.); Днаигәыҵасны дааирҿыхеит ахара здыз (М. Л.): Ахы, уҳаԥыз, Хапар, дҳарба иушьыз (М. Л.); Идырны ишәымаз,
сара исҳәаз насыгӡеит (М. Л.); Қьаазымгьы иахьиҵәахшаз наиирбеит (М. Л.).
Аԥхьаӡара хьӡы еиҳарак ахьыӡқәа ирыцны иаҳԥылоит азырхатә
харҭәаага афунқциаҿы: Ҳара ҳҵыхәала ҩыџьа ауаа еиҳәҭаххаа
иҭаркит (И. П.); Армахәыҭ ирхиеит ԥшьышә ҳазырҭра (М. Л.);
Шаҟа сманшәаланы срықәшәозеи аҩыџьагьы! (М. Л.).
Хыхь иазгәаҳҭаз азыхҳәааи, азырхатә харҭәаагеи, азҳәеи
ирыбжьоу асинтақсистә еизыҟазаашьа аергативтә конструқциа
змоу абызшәақәа рсинтақсистә струқтура иақәшәоит.
Аергативтә конструқциа змоу абызшәақәа рахь иаҵанакуеит
кавказтәи абызшәақәа, абаск бызшәа, ачукот бызшәа, аескимос
бызшәа уҳәа убас иҵегьгьы.
Аергативтә конструқциа – морфологиатә-синтақсистә конструқциоуп. Морфологиатә конструқцианы изыршьо – уи аҟаҵарба аиҭаҵреи-аиҭамҵреи иахьадҳәалоу азоуп, синтақсистә конструқцианы изыршьо – уи ахьыӡ ападежтә формақәа рылеи ихадоу
аҳәоу хәҭақәа реишьҭагылашьалеи иахьаарԥшу азоуп.
Абарҭ абызшәақәа рҿы азҳәа злаарԥшу аҟаҵарба еиҭамҵуазар,
азыхҳәаа гылоуп ахьыӡтә падеж аҿы, иаагап аҿырԥштәы адыгеи
бызшәаҟнытә:
унэ-р шьыт
(унэ-р шьыҭ)
аҩны гылоуп
Азҳәа злаарԥшу аҟаҵарба еиҭаҵуазар, азыхҳәаа гылоуп даҽа
падежк аҿы, уи ападеж иахьӡырҵеит аергативтә ҳәа. Усҟан иԥиоу
ахарҭәаага гылоит ахьыӡтә падеж аҿы:
1Атермин аергативтә ианаҵанакуеит арҿиара, аҟаҵара.
чэтыу-м цыгъ-р ыубытыгъ
(чэҭыум цыӷъо-р ыубытьԥъ)
ацгәы аҳәынаԥ акит
Аҳәоу аҿы иҟазар иԥиам ахартәаага, уи гылоит аергативтә падеж аҿы:
Хьакэм калэ-м шыр риҭыгъ2
(Ҳҭаҷэм ҷалэ-м шыр риҭыӷ)
асас аҷкәын аҽы ииҭеит
Даҽакала, ахьыӡтә падежла иаарԥшхоит азыххәаа, азҳәааҟаҵарба еиҭамҵуазар, насгьы иԥиоу ахарҭәаага; аергативтә падежла иаарԥшхоит азыхҳәаа, азҳәа-аҟаҵарба еиҭаҵуазар, насгьы
иԥиам ахарҭәаага. Абарҭ ападежқәа рсинтақсистә хархәарақәеи
аԥсшәаҟны иҳамоу ариад «Д»-и ариад «Л»-и ирыҵаркуа ахаҿырбагақәа рсинтақсистә хархәарақәеи еиқәшәоит.
Еиҿшәырԥшы:
Ахьыӡтә падеж “Д” азыхҳәаа-асубиеқт – азҳәа
еиҭамҵуа ҟаҵарбала ианаарԥшу
иԥиоу ахарҭәаага-обиеқт
Аергативтә падеж “Л” азыхҳәаа-асубиеқт – азҳәа
еиҭаҵуа ҟаҵарбала ианаарԥшу
иԥиоу ахарҭәаага-обиеқт
2Аҿырԥштәқәа аагоуп:
ИХАДАМАҲӘОУХӘ ) АҚӘА
Ихадам аҳәоу хәҭақәа ҳәа иԥхьаӡоуп аҳәоу апредикативтә шьаҭа
иалом, иахәҭакым, аха уи аиҵыхра, ахарҭәааразы ахархәара змоу
аҳәоу хәҭақәа. Ихадам аҳәоу хәҭақәа ихадоу аҳәоу синтақсисла ирыдҳәалоуп, насгьы аҳәоу ахшыҩзцаратә ҵакы иалкьны иҟаӡам,
уи иадҳәалоуи. Убас, еиуеиԥшым аҭагылазаашьақәа азҳәа иадҳәалоуп, уи хадырҭәаауеит, аҳәаақәҵа еиҳарак азхҳәааи азырхатә
харҭәаагеи ирыдҳәалоуп, ахарҭәаага азҳәа иадҳәалоуп.
АХАРҬӘААГА
Ахарҭәаага азҳәа арҿиара злаҟало, изызхоу аазырԥшуа,
аматәартә ҵакы змоу ажәаҳәа хәҭала иаарԥшу ихадам ҳәоу
хәҭоуп.
Ахартәаага азҳәаҿы хаҿытә ԥынгылала иарбаӡам. Азҳәа хаҿылеи, класслеи, хыԥхьаӡаралеи аиҭакра иадҳәалаӡам, аҳәоу
апредикативтә шьаҭа иалаӡам. Азҳәа иадҳәалоуп уи аидыларатә
жәеибаркырала: Сӡамюа урыцқьом уара бӷьыцла... (Б. Шь);
Днеиуеит Ҳаџьараҭ агаҿа даваланы, Иҭшәоуп иара изы Гәымсҭа
арха еиужь... (Б. Шь.); Ицәаз рышьҭыбжь ада, даҽа шьҭыбжьык
ҩныҩуамызт (М. Л.); Аҳәсақәа рхы иақәиҭтәуп инымҵәаӡо
аҩнусқәа рҟнытә (И. П.); Малла, ԥарала-шьарала акы сеигӡом
уара, узы (М. Л.); Иаӷа хәызбаки ҭаҭын дамаҭки иманы ахәышҭаара
ахаҿы игылоу аҟәардә днықәтәеит (М. Л.); ...Арԥыск дыццакуа
агәара даахыҵын, ашҭа дааҭалт (М. Л.).
Ахар  әаагааар  шышьа  ә а
Ахарҭәаага аарԥшхоит ахьыӡҟа амаругатә, аиагаратә амамзаратә формақәа рыла, ашьҭынгылақәа /а/зы, /а/ҟнытә, ҟнынӡа, аҵкыс, еиҳа, /а/ла зцу ахьыӡҟақәа, ахьыӡцынхәрақәа рыла: Мез ԥшраласахьала Леуарса иҟынӡа дзынаӡомызт, аха уеизгьы дшьахәын (И. П.); Лаб даарыхуан жәытә цәмаҭәала. Адгьыл дықәын, илаҵо
бжала (Б. Шь.); Сҽыжәланы сшыхәмаруаз, сҽы дасит иҟамчала
(М. Л.); Издырит уцәажәашьала (М. Л.); Ҳанашә амакәан ирҭәит
фатәыла (М. Л.); Ауаҩытәыҩса иԥсы ахьынӡаҭоу иҟазшьеи
иуаҩы-шьеи рыла дыбзиазароуп (М. Л.); Иаалырҟьаны араионтә
прокурор ила адырра ҟалеит, Патыхә Кәаӡба иҩны аимдара
ҟарҵарацы (И. П.); Ус иаарласны ахахә ҟьаԥс ақә ылхны ԥарала,
хьтәы сааҭла, мацәазла, ԥараҭрала, кәалаԥла иаадырҭәит (М. Л.);
Ачамгәыр ала идлырдырит ацәгьара шыҟалаз (М. Л.); Аашьаҩ
еигәышә ԥынҵала аӡыхь гәеиҭоит (Ажәаԥҟа); Уи лами исзаазҭиз
ҳамҭас ақьаса (Б. Шь.); Хьаржәтәыс камбашьк ианакәзаалакгьы
иныҟәигон... (И. П.); Иааиҳәаз ишеибаку, хымԥада, Фраҷ иҟнытә
иаҳаит (И. П.); Амҳаџьырра аԥсуа жәлар рзы ирыцҳара духеит
(М. Л.); Бтәымуаҩума бара сара сзын (М. Л.); Малла, ԥаралашьарала акы сеигӡом уара узын (М. Л.); Ицәаз рышьҭыбжь ада,
даҽа шьҭыбжьык ҩныҩуамызт (М. Л.); Ҟәыш ажәак уасҳәап амали
аԥареи рцынхәрас (М. Л.); Цицина лаҵкьыс деиӷьуп Машьо,
иаҳагьы дыԥшӡоуп (М. Л.); Аҳәсақәа рхы иақәиҭтәуп инымҵәаӡо
аҩнусқәа рҟнытә (И. П.).
Ахарҭәаага аарԥшхар ҟалоит ахьыӡҟа азеиԥштә, еилкаам, адхаларатә формақәа рылагьы: Дагьҭалеит уи Баҭымтәи ашкол
(М. Л.); Кыҷа ашацаҳәа аҵла днықәԥалт... (И. П.); Шьаҳан ала
аарлаҳәа иҟәицан, дааины аҵла амҵан игылаз иҟәардә даақәтәеит
(М. Л.); Ацәарҭаӷәу дықәын лара, шахала деиқәԥах дҿаҳәаны, лҿы
чаврала ишәаҳан, еергьҳәа лыԥсы лалга-ҩалгон (И. П.); Шахала
санҿарҳәа, исылшагәышьоз, мчыла, ажәырҭ ааҳацрыхо снаган,
амашьына сынҭадыртәеит (И. П.); ...Арԥыск дыццакуа агәара
даахыҵын, ашҭа дааҭалт (М. Л.); Џьыгьым қдык дҩықәгылан,
иҳаракны идирбеит раԥхьаӡатәи аԥсуа шәҟәы (М. Л.).
АҲӘААҚӘҴА
Аҳәаақәҵа амаҭәартә ҵакы змоу аҳәоу хәҭа аҟазшьақәа
аазырԥшуа ихадам ҳәоу хәҭоуп. Аҳәоу аҿы амаҭәартә ҵакы зманы
иҟоу еиҳарак азхҳәааи, азырхатә харҭәаагеи, ахарҭәаагеи роуп,
убри аҟнытә аҳәаақәҵа синтақсисла изыдҳәалоу, егьҳәаақәнаҵо
убарҭ аҳәоу хәҭақәа роуп. Егьырҭ ихадам аҳәоу хәҭақәа реиԥш,
аҳәаақәҵагьы аҳәоу апредикативтә шьаҭа иалаӡам. Аҳәаақәҵала
иаарԥшхоит уи иҳәаақәнаҵо амаҭәар:
1) иамоу еиуеиԥшым аҷыдарақәа, аҟазшьақәа рахьтә руакы, иаҳҳәап: аԥштәы, афҩы, агьама, аура, аҭбаара, абжьы, аӷәӷәара, амч уҳәа убас иҵегьгьы: Амра лаша каԥха-каҷҷо иқәнацашт асы (И. К.); Иԥҳәыс ԥшӡа абарҵа дықәтәан (И. К.); Иаҳхысит
ашәышықәса еиқәарақәа, Аҵыхәтәан ҳразкы мҩа наӡеит, Аԥша
унырдоит аԥра шлақәа. Аимҵәаҩ иӷба угарами (Б. Шь); Ҩаскьа
игылоуп абахә дуӡӡақәа, шлаӡа, Знапы еикәзыршаз еиҩызцәоушәа
ааигәаӡа, Урҭ ирылҟьан арҩаш хьшәашәа еилаҭәоит. Аԥсҭа
хьшәашәа инҭырцәажәо рыбжьы гоит (Б. Шь.).
2) излыху: Даараӡа акыр зкыз ҭуџьарк иакәымзар, ахаҳәтә
ҩны, ақьырмыттә ҩны аҟаҵара уаҩы илшомызт (М. А.); Уажәы
аихатәы жьаӷьырҩага ҳабжьадырӷәӷәеит (С. №.); Артиллериатә
мца еихсыӷьит (А. Л.).
3) иахьатәиу (аҭыԥтә реилкаарала): Сыҷкәын хәыҷ Аҟәатәи ашкол дҭарҵеит (Б. Шь.); Смел ихашҭӡом ашьхатәи афымца
станциа.
4) аамҭала иахьаҵанакуа: Зыҩныҟа ихынҳәыз иааԥсаны
Иханаршҭырц илшоит иааԥсара Ҭагалантәи аҵх Аԥсны (Б. Шь.).
5) изтәу: Қыҭак иаԥхьа иаалашеит, Ихатә кыҭа уи дызлиааз! (Б. Шь.); Алааҳәажәқәа реиԥш исԥырҵып сыдгьылтә гәаҟрақәа
зегьы (Б. Шь.); Суҳәоит усҟан: ан лыбжьы хаа слымҳа нҭарыҩ
“шьышьи нани”!.. (Б. Шь.).
6) изызку: Аҵаҩы иааихәеит арҵага шәҟәы; Уи аидара мҩангага
машьына дук дақәтәан. Аибашьырҭа дәы ахәшәбылфҩы ықәҟьо
ицон (А. Л.).
7) хыԥхьаӡарала иарбану: Иара дтәан аҩбатәи ауаҭах аҿы; Ари
аҩны аҩбатәи абригада даара иацԥыҳәаны аус руан (И. П.).
Аҳәаақәҵа иҳәаақәнаҵо ажәеи иареи еидҳәалоуп ҵакыла,
грамматикала, интонациала.
Ажәаҳәаҿы аҳәаақәҵа злоу ажәеидҳәала ианакәзаалак еиқәыршәоуп ҵакыла еиқәнаго ажәақәа рыла (еиҿшәырԥшы: аҵкы ҟаԥшь
– аҵкы ӷьеҩ, аҩбатәи ажәеидҳәала еиҿкаауп ҵакыла еиқәымшәо
ажәақәа рыла, убри аҟнытә ажәаҳәаҿы асеиԥш иҟоу ажәеидҳәала
ҳԥылаӡом).
Аҳәаақәҵеи иҳәаақәнаҵо ажәеи иареи грамматикала реибаркыраҿы хадара ауеит аишьҭагылашьатә жәеибаркыра.
Аишь  агылашьатәжәеибаркыра
Аишьҭагылашьатә жәеибаркыра ҳԥылоит аҳәаақәҵа злоу
еиуеиԥшым ажәеидҳәалақәа рҿы. Иҳәаақәнаҵо аҳәоу хәҭа
иаҿырԥшны аҳәаақәҵа ҭыԥс иааннакыло ала ишоит ҩ-хкыкны:
иаԥынгылоу ахәаақәҵа, иашьҭанеиуа аҳәаақәҵа. Иаԥынгылоу
аҳәаақәҵа иҳәаақәнаҵо ажәа иаԥынгылоит, иашьҭанеиуа аҳәаақәҵа иҳәаақәнаҵо ажәа иашьҭанеиуеит. Ажәеидҳәалаҿы аҳәаақәҵа
апозициа еиҳарак изыбзоуроу – уи злаарԥшу ажәаҳәа хәҭа ауп.
Иаԥынгылоу аҳәаақәҵа аарԥшышьақәа
Иаԥынгылоу аҳәаақәҵа аарԥшхоит азыҟашьатә ҟазшьарбала,
хьыӡҟала, хьыӡцынхәрала, аԥхьаӡара хьӡы ала, аҟаҵарба аинфиннттә формала.
Азыҟашьатә ҟазшьарбала иаарԥшу аҳәаақәҵа
Азыҟашьатә ҟазшьарбала иаарԥшу аҳәаақәҵа иаанарԥшуеит иҳәаақәнаҵо амаҭәар злыху, изызку, ҭыԥлеи аамҭалеи иахьаҵанакуа уҳәа убас иҵегьгьы: Амшын иазааигәоуп ԥсырӡхатәи ашьха (Б. Шь.); Амзаратәи анџьныр ипроектоуп излацәажәо (Б. Шь.); Февральтәи аҵх наҟ адәныҟа иааины аԥенџьыраҿ иӡырҩуан (Б. Шь.); Шарԥазтәи аԥша ҟәандаӡа иасуан (Б. Шь.); Харатә ԥсаатә
бжьыкгьы гаӡомызт џьаргьы (И. К.).
Хьыӡҟала иаарԥшу аҳәаақәҵа
Хьыӡҟала иаарԥшу аҳәаақәҵа иаанарԥшуеит иҳәаақәнаҵо амаҭәар зтәу, излыху, изеиуоу, изызку: Аԥсуа тапанча, хыза-ҵәла еиҵоу... Иҭҟьеит, аха ишԥаҭҟьеи... (Б. Шь.); Ага ԥша ҟәандашьшьыраӡа ахәхәаҳәа иасуеит (А. Л.); Даныҷкәыназ, анкьа зны ба ҭиҩыс ҭуџьарк идәқьан дыҵагылан (И. П.); Мзауҷ дынхон, дынҵуан, бназараҳәагь дцалон, Ашәарахқәа нирҵәалон, Шәарах жьыла дчалон (И. Қ.); Аҵла ашәшьыраҿы днаиеит (И. К.); Ауапцәа хылԥа аӡыхь инаҵеикит (С. №.); Уажәы Аҟәа, ақалакь аҿы, аҩны бзиақәа, ақьырмыт ҩынкәа маҷымкәа аҟаҵара иалагеит (М. Аҳ.); Март ԥша
аҿыв-ҿывҳәа иасуан (А. Л.); Сыҷкәын хныҟәгага занааҭк, ҵарак
изырҵаша аӡәы иахь дызгеит (Аԥс. л.); Очамчыра аизарақәа рахь
дахьныҟәалоз, ауезд аҿтәи аус дуқәа ирылацәажәо иаҳауан (И. П.);
Иара аԥхын палта ишәын.
Ахьыӡцынхәрала иаарԥшу аҳәаақәҵа
Иаԥынгылоу аҳәаақәҵа аарԥшхар ҟалоит ахаҿытә, арбагатә,
адхаларатә, ихәаақәҵоу, иҳәаақәҵам ахьыӡцынхәрақәа рыла.
Ахаҿытә, иҳәаақәҵоу ахьыӡцынхәрақәа рыла иаарԥшу аҳәаақәҵа
иҳәаақәнаҵо амаҭәар зтәу ҳнарбоит, арбагатә хьыӡцынхәрақәа рыла
иаарԥшу аҳәаақәҵа иҳәаақәнаҵо амаҭәар егьырҭ инарылкааны,
еилкаау аҵакы аҭаны иаҳнарбоит: Сара сгара гара еиԥшымзароуп
(Н. С); Кәыдры ахықәаҿ ахы сықәшәеит, Ахы цаҳәцаҳә са сгәы
иҵашәеит (Б. Шь.); ...Апролетар дунеи агәаҟцәа, Иара ииааира
ԥхьаҟа иргоит! (Б. Шь); Қыҭак иаԥхьа иаалашеит, Ихатә қыҭа уи
дызлиааз! (Б. Шь.); Абарҭ зегьы иԥсы рылан, Иара ихатәын урҭ
зегьы (Б. Шь.); Ицеит шықәсык еиҳагьы. Ари ақыҭа аӷа дахуп...
(Б. Шь.); Нас дабаҟоу абри ахаҵа, Зхы иамеигӡаз аказы? (Б. Шь.);
Анҭ ашьхақәа еидҽырбало избац роума? (Б. Шь.); Ари игәҭыха наскьаӡеит... (И К.): Астол иқәуп аӡәы ишәҟәы; Убри аамҭазы дааит уатәи амаҵуҩы (И. П.); ...Уҩны заҟа ицкьоу, еилыргоу аҟара, шьоукы-шьоукы аҳәсақәа здыруеит, рыҩнқәа убас ишыҟам (И. П.).
Аԥхьаӡара хьӡала иаарԥшу аҳәаақәҵа
Аԥхьаӡара хьӡала иаарԥшу ахәаақәҵа изыдҳәалоу ажәа
ҳәаақәнаҵоит ахыԥхьаӡаратә еилкаарала. Аҳәаақәҵа афунқциаҿы
иаҳԥылоит еиҳарак аишьҭагылатә ԥхьаӡара хьыӡқәа: Сара исҭахуп
ҳазиаанз аҩбатәи абригада ҳацхраарц (И. П.); Ашкол аҿы ҳаннеи,
аҩбатәи аурок иалагахьан (Аԥс. бызшәа).
Ахыԥхьаӡаратәқәа жәаба рҟнынӡа изыдҳәало ажәа иузацрымхуа, рыҩбагьы ҳәоу хәҭакны ианҳԥыло ыҟоуп. Усҟан
ахыԥхьаӡаратәқәа хазы ҳәаақәҵара рылшаӡом, иаҳҳәап: Ҩуасак ашҭа иҭан, иҳәуа; Иҟан хҩеишьцәа. Ԥшьҩ-еишьцәа шҭак
еицҭахысуеит. Быжҩеишьцәа ыҟан (Аԥс. л.); Аҳак хҩԥацәа иман
(Аԥс. л.).
Иаҳԥылоит ҳзыхцәажәо ахыԥхьаӡаратәқәа хазы ҳәаақәҵақәангьы. Ари ҟалоит, еиҳарак урҭ ауаҩытәыҩса икласс ианатәу: Зеӷьыҟам хәҩык ауаа иреиӷьыз... аҽқәа ирықәтәаны, амҩаду
ианибаҵа, еивасны ицон (И. П.); Аԥҳа бзиа ҩыџьа аԥа бааԥсқәа дрыԥсоуп (Ажәаԥҟа); Аиныжә дышнеиуаз, хҩык аӡӷабцәа ибеит
(Аԥс. л.); Ҩыџьа аҳәсахәыҷкәа аҟызхьча иҿы инкылсит (Аԥс. л.).
Иаԥынгылоу аҳәаақәҵа аарԥшхоит азааигәаратә ԥхьаӡара
хьыӡқәа рылагьы: Ҽнак ахәаџьа бжьбаҟа-аабаҟа уардын амҿы
аагаразы еиқәиршәеит (Аԥс. л.).
Алахәырала аинфиниттә формала иаарԥшу ахәаақәҵа
Азыҟашьатә хьыӡцынхәратә рбагақәа -и-, -зрыла ишьақәгылоу
алахәыра ҳԥылоит аҳәаақәҵа афунқциаҿы: Уареи сареи ауаа
быргқәа ҳазхылҵыз ҳабацәа пату рықәаҳҵароуп... Џьыгә иӡбеит...
дызҿыз иажәа неигӡарц. Аӡәа-ӡәала, ҩыџьа-ҩыџьала иааиуан
изеиҳәаз агәылацәа (И. II.); Нас иаарыцкьаны, игылаз ауаа зегьы
дыртәеит, Илырҟаҵеит иԥыруаз ауарҳалгьы (Аԥс. л.).
Иашьҭанеиуа аҳәаақәҵа аарԥшышьақәа
Иашьҭанеиуа аҳәаақәҵа еиҳарак иаарԥшхоит ахаҭашьатә ҟазшьарбақәа рыла, аҟаҵарбатә шьаҭақәа рыла: Дахьцалакгьы
иҩыза мҩашьа, «Аҽыҩ» аргоит илабашьа (Б. Шь.); Астол хьшәашәа
ихы нықәҳаит, Хәыҷҵас дҵәуеит деиҵақьы, Аҳәыс хәыҷ ԥшуеит,
ишанханы (Б. Шь.); Дыдроушәа бахә дуӡӡак џьара иҟәбасоит, Ӡиас
дук хыҽҽоит, еилашуеит аӡшәах (Б. Шь.); Убла ҭыԥха ҳаруа шами,
Ахьшьыцба ахаҭа, Ухәда шкәакәа сакәыхшами, Шәҭышуп уцәарҭа
(Б. Шь.); Маҭҵас ирлакь ихы иакәршан ахҭырԥа шкәакәа (С. №.).
Иашьҭанеиуа аҳәаақәҵа аарԥшхоит иҳәаақәҵоу ахьыӡцынхәрақәа зегьы, /а/хаҭа рыла, аԥхьаӡара хьӡыла: Дрымбар, лыда
ԥсыхәа рымамшәа акәын ишылнаалоз илшәылҵоз амаҭәақәа зегьы
(И. П.); Абарҭ зегьы иԥсы рылан, Иара ихатәын урҭ зегьы (Б. Шь.);
Узыршанхаша хәы ԥшӡак аҿы дықәгылоуп лара лхаҭа (С. №.); Урҭ
рылаԥш иақәшәеит ахәы ихы иаҵаз ихчы шкәакәа иналашәаз
алаӷырӡ цәыкәбарқәа ҩба (А. Л.); Уаа шәҩык, уаа ҩышәҩык
Иаразнак еицхыст (И. К.).
Аформеизадаратәжәеибаркыра
Аҳәаақәҵа иҳәаақәнаҵо ажәеи иареи рыбжьара аишьҭагылашьатә жәеибаркыра иацааир ҟалоит аформеизадаратә
жәеибаркырагьы.
Аформеизадаратә жәеибаркыра еиҿкаауп аморфологиатә, асинтақсистә, аинтонациатә маҭәахәқәа рыла.
Морфологиатә маҭәахәла еибарку ахәҭақәа рзы иарбанзаалак
аморфологиатә рбага еицырзеиԥш рбаганы иҟалоит. Иаҳҳәап,
иарбанзаалак аморфологиатә рбага префиқсызар, уи префиқс
ҳасабла ахьыӡтә жәеидҳәала аԥхьатәи ахәҭа иацлоит, исуффиқзар
– суффиқс ҳасабла ашьҭахьтәи ахәҭа иацлоит:
а-ҵла ду а-ҵкы кьаҿ
сы-ҵла ду сы-ҵкы кьаҿ
а-ҵла ду-қәа а-ҵык кьаҿ-қәа
ҵла ду-с ҵкы кьаҿ-с
ҵла ду-к ҵкы кьаҿ-к
Аморфологиатә еизадара зҷыдаҟазшьоу ажәеидҳәала иахьыԥшу ахәҭа иаҳзадҳәалом даҽа ажәак: ажәеидҳәалақәа аҵла ду, аҵкы
кьаҿ рыбжьара иаҳзыргылаӡом ажәа кырӡа, иаҳҳәап: аҵла кырӡа
ду, аҵкы кырӡа кьаҿ, ирҳәоит: кырӡа идуу аҵла, кырӡа икьаҿу аҵкы,
аха арҭ ажәақәа реибаркышьа зынӡа даҽакуп.
Синтақсистә маҭәахәла еибарку ахәҭақәа еизакны инарыгӡоит
синтақсистә фунқциак. Аԥсуа бызшәаҿы ахьыӡтә жәеидҳәала
ишеизаку инанагӡар ауеит еиуеиԥшым асинтақсистә хархәара.
Уи ҟалар ауеит зыхҳәааны, зырхатә харҭәааганы, усҟан
ажәеидҳәала еизакны инанагӡоит аноминативтә ҵакы, ахьыӡҟа
аҷыдара аиуеит, аҽагьаԥсахуеит ахьыӡҟа иамоу аморфологиатә
формақәа зегьы рыла.
Абас еибарку ажәеидҳәала ҟалар ауеит зҳәаны, ҭагылазаашьаны. Усҟан уи иаанарԥшуеит аҭагылазаашьа, аҿиара,
аҟалара ма урҭ рыҟазшьа. Ажәеидҳәала еизакны аҽаԥсахуеит аԥсуа ҟаҵарба иамоу еиуеиԥшым аформақәа рыла. Аҳәоу аганахьала ҳахәаԥшуазар; аҳәаақәҵеи иҳәаақәнаҵо ажәеи еизакны ҳәоу хәҭак ҳәа ахы цәырнагоит, аҳәаақәҵеи иҳәаақәнаҵо ажәеи ҳәа реиҟәыҭхара ҟалоит ажәеидҳәала аҩнуҵҟа.
Ажәеидҳәала азҳәа афунқциаҿы: Саргьы, саргьы сцоит, саб.
Сара с-ыҽҟаза цәгьо-ума? С-хысҩы бааԥс-ума?! (С. №.); Олиа доурыс ԥҳәызба-н, Гәышька д-аԥсуа ҭыԥҳа-н (А. Л.).
Ажәеидҳәала азыхҳәаа афунқциаҿы: Ҳәызба хәҷык лџьыба
иҭан (Н. С); Нарҭаа еикәшаны итәан, акрыфара напы надыркуаны,
аҩхаа шыҟоу бжьы цәгьак агара иалагеит (Н. С.); Афырхаҵа Нагә
цәыкьа дааит (Д. Гә.); Аԥша хьшәашәа ааҵысит (И. К.). Ажәеидҳәала ахарҭәаага афунқциаҿы: Ҟәбина аӡыжь ахь
илбаарган, иркәабеит, иршьышьит ӡы хьшәашәала идрырхьит (Н.
С); Акаҩҳәа ицәырга убжьы ҿаца, атрақтор ашәа ҳацнарӷызуеит!
(С №.); Ацгәы ԥшқақәа зегьы егьи ауаҭах ахь илгеит (Д. Гә.).
Ажәеидҳәала аҭагылазаашьа афунқциаҿы: Аԥсынтәыла и-шьха
ԥшӡа-ха Амшын еиқәа аҿыкәыршоуп (С №.); Дара цоит, ԥша ласҵас иқәԥрааны (Н. С).
Интонациала еибарку ахәҭақәа ирымоуп ирзеиԥшу ақәыӷәӷәара,
рыбжьара иҟам ааҭгылара, урҭ еицны еиҿыркаауеит тақтк: амш
бзиа, ашьха ԥшӡа, ҵла дук, аҵкы ҟаԥшь.
Иара убас ара иазгәаҭатоуп, ажәеидҳәалаҿы аԥхьа игылоу ажәа
алгамҭатә шьҭыбжьи иашьҭанеиуа ажәа алагамҭатә шьҭыб-жьи
рыбжьара ишымҩаԥысуа акомбинатортә-фонетикатә ҽыԥсахрақәа:
аҵла еицаҟьа аҵлеицаҟьа
ҵла еицаҟьак ҵлеицаҟьак
ашьапы ауқәа ашьапоуқәа
чабра еиқәаҵәак чабреиқәаҵәак.
Аинтонациатә еизадара еиҳагьы иӷәӷәахоит, ажәеидҳәала
ахәҭақәа еилазаашьала имариазар, иаҳҳәап, шьҭыбжьыки ма ҩшьҭыбжьыки рыла ишьақәгылазар:
ашә ҿыц // шә ҿыцк
аџь ду // џь дук
ал ҿыс // л ҿыск
амшын гәы // мшын гәыс
ажә кша // жә кшак.
Аформеизадаратә жәеибаркырала еибыҭоуп ажәеидхәала,
аҳәаақәҵа аарԥшызар: а) хаҭашьатә ҟазшьарбала: аҵкы ҟаԥшь, ҵкы
ҟаԥшьык, сыҵкы ҟаԥшь; алаба ду, лаба дук, слаба ду, алаба дуқәа;
б) азыҟашьатә ҟазшьарбала (аамҭеи, аҭыԥи, аҵаки аазырԥшуа
рыда): ахаҳәтә гәара, схаҳәтә гәара, хаҳәтә гәарак, хаҳәтә гәарас;
амҿтәы каруаҭ, мҿтәы каруаҭк, мҿтәы каруаҭс; в) хьыӡҟала: аԥсуа
бызшәа, сыԥсуа бызшәа.
Адхаларатәжәеибаркыра
Аҳәаақәҵа иҳәаақәнаҵо ажәеи иареи рыбжьара аишьҭагылашьатә жәеибаркыра иацааир ауеит адхаларатә жәеибаркырагьы.
Усҟан аҳәаақәҵеи иҳәаақәнаҵо ажәеи еидҳәалоуп адхаларатә
(апоссесивтә) рбагала. Адхаларатә рбага ахәаақәҵа иҳәаақәнаҵо
ажәа иацлоит, уи иааиарԥшуеит аҳәаақәҵа иамоу аҵакытә,
аграмматикатә хаҿы, акласс, ахыԥхьаӡара: астол ашьапы, астолқәа
ршьапқәа, аҵаҩцәа реиҳабы, сара сыҩны.
Адхаларатә жәеибаркырала еибыҭоуп ажәеидҳәалаҿы, аҳәаақәҵа хьыӡҟала (ашьхақәа рылԥха, сан лкасы, аҵла ақәцә), ахаҿытә
хьыӡцынхәрала (сара слаба, ҳара хәрокқәа) иаарԥшу.
Егьырҭ ажәеидҳәалақәа рҿы ахәаақәҵеи уи иҳәаақәнаҵо ажәеи
еибаркуп аидыларатә ажәеибаркырала: иацтәи амш, ари ашәыҟәы,
ауаа зегьы, сзыԥхьаз ашәҟәы, схатәы ҩны, ауаа хышә.
Аԥшьы
Хьыӡҟала ма ахьыӡтә жәеидҳәалала иарбоу аҳәаақәҵа иахьӡуп
аԥшьы ҳәа, уи иҳәаақәнаҵо ажәеи иареи еицны субстанциак
аадырԥшуазар. Аԥшьы иаанарԥшыр ҟалоит изыдҳәалоу ажәа
зеиԥшроу, иахьӡу, уи профессиас, ҟазшьас, титулс иамоу, аиуаратә
еизыҟазаашьа зеиԥшроу, ажәаҳәаҩы исубиеқтивтә гәаанагара,
ицәанырра: Ҭемыр иԥҳәыс. Асиа, амаҵурҭа дааҩынҟьан, лхаҵа иахь
лҿаалхеит... (С. №.); Урҭ ирҳәо акәым уара узызхәыцра, ихаҵа уаб,
Сеидыҟ, ииҳәо (С. №.); Аҳмаҭ, ала гызмал, дымшәаӡакәа, умбои
дышдәықәу, дҟьала-ԥалаха (И. П.); Марыҭхәа иԥацәа, Елҟани Ҭорҟани, уаа цәгьақәан (Д. Гә.); Абарҭ дыруаӡәкын сара, уажәы, зыӡбахә
шәасхәарц сҭаху, Селым (Ӡ. Д.); Аӡӷаб лакәзар, абжьаратәи ашкол
далгеит, сара абра ишаацәажәо аҭаҳмада, саҟара жәаба лдыруеит
(И. П.); Аԥсны аҳ Маҳмутбеи зны дсасны Ҭыҟәа ҳәа нхаҩ шьахәк
диҭааит (Д. Гә.); Ажурнал «Алашара»; Агазеҭ «Аԥсны Ҟаԥшь»;
Алеитенант Агрба; Даныччозгьы, игәалашәазаап, Наҩеи мыжда
иуасиаҭ (И. К.); Иҩызцәа иман храк днаҿалеит Хмыҷ шәарыцаҩ
ныҟәаҩы! (И.К.).
АҬАГЫЛАЗААШЬА
Аҭагылазаашьа аҳәоу апредикативтә шьаҭа иалам, азҳәа
еиуеиԥшым аҭагылазаашьатә ҵакқәа рыда иҳәаақәызҵо ихадам
ҳәоу хәҭоуп.
Ихадоу грамматикатә фунқцианы уи иамоуп – аамҭатә, аҭыԥтә,
аҟалашьатә, амзызтә уҳәа аилкаарақәа рыла азҳәа аҳәаақәҵара, аха
уиадагьы иҳәаақәнаҵар ауеит аҭагылазаашьагьы.
Аҭагылазаашьа еиҳарак иаарԥшуп ацынгылеи арлахәреи рыла.
Ацынгылеи арлахәреи рзы ихадоу синтақсистә хархәараны иҟоу еиԥшым аҭагылазаашьақәа раарԥшра ауп. Иара убас
аҭагылазаашьа иаарԥшызар ауеит хьыӡҟала, хьыӡцынхәрала,
хыԥхьаӡарала, аҟаҵарба аинфиниттә формала, афразеологиатә
жәеидҳәала.
Аҭагылазаашьа иҳәаақәнаҵо иареи еибаркуп аидыларатә жәеибаркырала.
Аҭагылазаашьа, егьырҭ аҳәоу хәҭақәа реиԥш, аҳәоу аҟны иалкаатәуп, уи иамоу асемантикатә-грамматикатә ҷыдарақәа азгәаҭаны. Арҭ руакы мацарала уи алкаара залшом – иаҳҳәап, хьыӡҟатә формак ԥсахрада аҳәоу аҟны зны иҟалар алшоит харҭәааганы, даҽазных – иҭагылазаашьаны. Еиҿҳарԥшып аҳәоуқәа: Сара сҩыза Аҟәа дынхоит. Сара Аҟәа с-а-лаԥшуеит. Актәи
аҳәоу аҟны ахьыӡҟа Аҟәа аҭыԥрбагатә ҭагылазаашьоуп, уи азҳәа ҳәаақәнаҵоит аҭыԥтә еилкаарала, насгьы уи иадҳәалоуп аидыларатә жәеибаркырала. Аҩбатәи аҳәоу аҟны ахьыӡҟа Аҟәа зырхатә харҭәаагоуп – азҳәа арҿиара зызхоу аилкаара, аобиеқт ҳнарбоит, насгьы азҳәа иадҳәалоуп аиқәыршәаратә жәеибаркырала.
Аҟалашьатә ҭагылазаашьа еиҳарак изыдҳәало ажәа иаԥынгылоит.
Ишаҳҳәаз еиԥш, аҭагылазаашьа изыдҳәало ажәа ҳәаақәнаҵоит
еиуеиԥшым аилкаарақәа рыла. Убарҭ аҵакқәа ирҿыԥшны
аҭагылазаашьа шоит абас: 1) аамҭарбагатә; 2) аҭыԥрбагатә; 3) аҟалашьатә; 4) амзызрбагатә; 5) азкырбагатә; 6) ашәага-загарбагатә.
Аам  арбагатә  агылазаашьа
Аамҭарбагатә ҭагылазаашьа иаанарԥшуеит азҳәа арҿиара
анымҩаԥысуа аамҭа, арҿиара аамҭа аҳәаа, зҵаарас иаанахәоит
ианба? ианбанӡа? Уи еиҳарак иаарԥшуп:
1) аамҭарбагатә цынгылақәа рыла: Шьхацан дықәын ашьхара,
Шьхыҵын даван агара (Б. Шь.); Уи уажәы дыббома? (М. Л.); Дыҟан
ажәытәан аҳак (Аԥс. л.); Ацәгьаҳәацәа уахгьы-ҽынгьы Изнеиуан
иара (И. К.); Аҵыхәтәаны даацәажәеит Ардашьыл зыхьӡыз (И.
К.); Қарбеии сареи Ҳаигәылацәан, аԥхын ҳаицыхәмаруан, аӡын
аҵарақәа еицаҳкуан... шьыжьла ашкол ахь ҳаиццалон (Ш. №.);
Знымзар-зны иҭҟьарушь уи ашәакь? (Ш. №.).
2) ашьҭынгылақәа аан, азы зцу ахьыӡтә формақәа рыла:
Абҵара амзазы, аҵх анеиҩнаша, Абри еиԥш ашана ҟалоит (Б.
Шь.); Апап Есыфгьы ашамҭазы дааит (Аԥс. л.); Ахақәиҭра лашалашеит, Март Ԥшьба рзы иаҳзылашеит... (Б. Шь.); Ацәҳәыра шьха,
ашьха ҭбаара иазцон Қәабчара, Ахымш рзы иааԥса-икара Иҩхалеит дара (Б. Шь.); Ашықәс ҿыц аламҭалаз ҳқыҭан иҟалаз ауп ишәасҳәо (Ш. №.); Аибашьраан колнхараҿы аус зуаз аҳәсеи абыргцәеи ракәын.
3) аҟаҵарба аамҭатә шьаҭақәа рҟнытә ишьақәгылоу арлахәрақәа рыла: Иаалашьцоны дааит аҩны (М. Л.); Иаацәылашоны
дырҩегь арбаӷь абжьы аагеит (С. №.); Абжара днеиуаны, ацҳа
длықәҵәрын... Мап, дҭамҳаӡеит, аӡы далаԥалт (Ш. №.); Ԥыҭк
иҩаскьахьаны, колнхаҩык даарԥылт (Ш. Ҷ).
4) аҭагылазаашьатә елементқәа -ан-, -шрыла ишьақәгылоу
аҟаҵарба аинфиниттә формала: Дшаагәарҭалак еиԥш, исны
деимыжәжәа дырфоит (Аԥс. л.); Уажәы слыҭәҳәеит, санцогьы,
слыҭәҳәаны сцан (Д. Гә.); Дышнеизҵәҟьа, днаскьеиԥхьан, Абри
еиԥшны неиҳәеит (И. К); Даналбыргалак, бара бықәнага, ламыс
сымазар, сара избап, уажәазы абри быдкыл (Д. Гә.)..
5) асуффиқсқәа -аанӡа, -цыԥхьаӡа, ижьҭеи, -наҵы злоу ажәақәа
рыла: Схәыҷижьҭеи, скәашоит. Дааиаанӡа, бымнеиааит; Абас
шаанӡа аб игәакуаз иҿырпып ӷызуан (Б. Шь.); Уи дыҟанаҵы,
дыҟаҵәҟьан; Ус, нахьхьи аҟәтыҵараҟны акәу, ҟәарылк абжьы
нахәлаҵәеит, аха изхәарҭазыз, асас дындәылҵаанӡа, иҟалашаз
ҟалахьан (М. Аҳ.); Усҭ абри ачабра, узхара уфацыԥхьаӡа, уқьышә
инықәшьла, нас ушыҟало убап (Аԥс. л.).
А  ы  рбагатә  агылазаашьа
Аҭыԥрбагатә ҭагылазаашьа иаанарԥшуеит азҳәа арҿиара
ахьымҩаԥысуа аҭыԥ, арҿиара ахырхарҭа, амҩа, анаӡара. Уи зҵаарас
иаанахәоит иаба? иабантәи? иабанӡа? Иаарԥшхоит уи:
1) аҭыԥрбагатә цынгылақәа рыла: Ԥхны мшын, амра бзиан, Ԥсҭҳәакгьы убомызт харантәы (И. К.); Сыварахь, сышьҭахь, наҟ аладахьы Рыбжьы еимдырҩит ашьхақәа зегьы (Б. Шь.); Насгьы иҩызцәа даарыхәаччеит, Иман ишьҭахьҟа дхынҳәит. Хра иашарак аҿы инеиган, Уаҟа иныжьны даагьежьит (И. К.); Мшәыки бгаки ҩызас срыцуп, Шәааигәараҿ итәоуп дара (Б. Шь.); Уаԥхьаҟа дгылан, дышԥаузгәамҭеи! (Б. Шь.); Аҩныҵҟа
ауаа рацәа гылоуп, аҳәынҭқаргьы раԥхьа дгылоуп (Аԥс. л.); Ас егьаџьара илухьан (Д. Гә.).
2) хьыӡҟала, ашьҭынгыла ацынгьы, иацымкәагьы: Аҭыԥ
аҿы шьыжьӡа сгылан, Ахшца сырхиалап (Б. Шь.); Ақыҭаҿ зегьы
«Қаҷбеи Лаз» ҳәа ишьҭан (М. Л.); Аԥсцәаҳа ихәшә ааҵраҿы
иҟоуп (Ажәаԥҟа); Зны гаҿала дықәуп лымҩа, Сылаԥш лышьҭоуп
дахьцалакь (Б. Шь.); ...Бжьы-мшынк рыҵаҟа дганы даҵәахит, аха
дылбеит (Аԥс. л.); Арҭ аҩыџьагьы аԥсацәан, Кәыдры ауезд аҿы
инхауан (И. К); Аԥхын ашьха дцалон (И. К.).
3) аҭагылазаашьатә елемент -ахьала ишьақәгылоу аҟаҵарба аинфиниттә формала: Инеит иахьнеишаз (М. Л.); Аҳәынаԥқәа мгылт
иахьтәазгьы, Ус иааџьаршьеит ираҳазгьы (Б. Шь.); Ари зегьы аниеиҳәа, дахьтәаз ақыџьқыџьра далагеит (Аԥс. л.); Ҭакәажәык дахьтәаз жьак лкит (Ажәаԥҟа); Иҩни игәареи шьоукы ақәлазшәа, Дахьыцәаз ибеит (И. К); Дахьынаԥшуаз ҟәаԥа-ҿаԥан (И. К.).
Аҟалашьатә  агылазаашьа
Аҟалашьатә ҭагылазаашьа азҳәа ҳәаақәнаҵоит, арҿиара аҟазшьа ма амҩаԥысшьа арбаны. Уи зҵаарас иаанахәоит ажәа ишԥа?
Еиҿшәырԥшы:
1) Аҵаҩы ибзианы ашәҟәы даԥхьоит; 2) Асас аԥшәмацәа
мчыла дрыцәцеит.
Актәи аҳәоу аҟны ацынгыла ибзианы азҳәа ҳәаақәнаҵоит, уи
аҟазшьа арбаны; аҩбатәи аҳәоу аҟны ацынгыла мчыла азҳәа
ҳәаақәнаҵонт, уи амҩаԥысшьа арбаны.
Аҟалашьатә ҭагылазаашьа аарԥшуп;
1) аҟалашьатә цынгылақәа рыла: Нас иҟалаз шәымбои,
аҭырқәа дмааит, лҟәарылқәа хәыда-ԥсада игеит (Д. Гә.); Аҽага
ҩынтә иааскыр – сыхлахаҵ ави-виҳәа агьажьра иалагоит (Ш. №.);
Шьапԥынҵала хыхь днаҿалеит (И. К.); Амҩаду ианыршәланы шьапыла сҿынасхеит (А. Г.); Абзарбзанқәа рхысыбжь гон уарлашәарла (Б. Шь.); Ахьхьаҳәа аӡиас ццакуан (Б. Шь.); Уи Леуарса
иҭаацәа иԥшӡаны, ихааны дрыхцәажәон (И. К.); Хаха днеиуеит хацәынмырха (С. №.); Дук мырҵыкәа Гәында лашьцәагьы
еидараԥсараха иааҟалеит (Н. С); Адунеи амра ашәахәа аақәыжжын,
иарлашеит иџьашьатәха (С. №.); Амра аакаԥхеит ҩаԥхьа иҟәандаӡа (С. №.); Абӷаџьмақәа ббаӡа ицон (И. К.); Иҭынчӡа
1Ара еиларҩашьатәым, ганкахьала, ахьыӡҟа амаругатә формеи
асуффиқс -ла ала ишьақәгылоу ацынгылеи, даҽаганкахьала – ахарҭәаагеи
аҭагылазаашьеи. Ахьыӡҟа амаругатә форма, хымԥада амаҭәартә ҵакы
амоуп, аҳәоу аҿы харҭәаагас иҟалоит зҵаарасгьы иаанахәоит изла?:
Мҩаныфала урҭ еибыҭан (И. К.) Ацынгыла аҟазашьатә-аҟалашьатә ҵакы
амоуп, аҳәоу аҿы иҟалашьатә ҭагылазаашьахоит, зҵаарас иаанахәоит
ишԥа?: Аҟәада исықәыз картоӷала исхызгеит (Б. Шь.).
абыӷьқәа зыҽрылакны иҟаз аҵәақәа ааикәаԥха-еикәаԥхеит (А. Г.);
Аиаҵәақәа жжаӡа инҭалон хланҵы (И. К.).
2) арлахәратә формала: Шәцаны, Саниаҭ даажәга! (Аԥс. л.);
Аԥҳәызба иахьылзеицәоу дгәырӷьо дцоит, иахьылзеиӷьу дҵәуа
дцоит (Д. Гә.); Даҿын Ҭамел ацәажәара, дгәырӷьа-гәырӷьо (И.
П.); Аҭаца ауха, дымтәа-дмыцәа, амҩаныфа ҟалҵеит (Аԥс. л.); Аҽуаҩ... даашьҭиԥаан, дима, ашҭа дынҭҟьеит (Аԥс. л.); Дааԥхашьан, егьымҳәакәа наҟ днагылт (Д. Гә.); Ларгьы лҽынмырхакәа днышьҭалт (И. П.); Ишәаҟь дынкылаԥшын, дмыццакыкәа игәыбжьынацәа ааирҵысит (И. П.); Аԥсшәа раҳәаны
ҳаргьы ҳамҩа ҳақәлеит (Ш. №.); Аӡәы дааҟәымҵӡо Дасуеит абыкь! (Л. Л.).
3) аҭагылазаашьатә елемент -шала ишьақәгылоу аҟаҵарба
аинфиниттә формала: Ҳәсеи хацәеи наҵысит, Ахра ишахәоз иааҿалт (И. К); Асы шцац ицоит (Аԥс. л.); Зны диԥхьеит, дышиԥхьац
еиԥш (Д. Г.); Ишкаԥхац еиԥш амра ԥхон (Б. Шь.); Рыхәԥҳа Алдыз иаҳҭны дшыҟаз дыҟаӡан (Д. Гә.).
4) аҟаҵарба азааигәаратә, ахьыԥшратә-зкратә формала, аҟаҵарба ашьаҭа цқьала: Даара кыргьы уи даанҿасит, Шәарахк
дамбо, иҽӡашәа (И. К.): Абыржәы аҭак ааҟаимҵар, игәы ҭҟәацыртә
дҩыхшәааит (Ш. №.); Ларгьы дааччашәа деиҭанатәеит (А. Г.).
5) ахьӡҟа амамзааратә формала: Бжьыда, ашәада са сылаӷырӡ,
Ицаҳәцаҳәуа уа инкаҭәон (Б. Шь.); Амш сԥичкада аҳауа амца
анаркуан (М. Аҳ.);
6) аԥхьаӡара хьӡыла: Аҵәақәа зегьы ҩба-ҩбала ишеит. Урҭ
ԥшьҩы-ԥшьҩыла рҽыршеит.
7) хьыӡцынхәрала: Схала снықәлон ахықә иаҵәа, иац ҳахәмаруа ҳазлацоз (Б Шь.); Оҳ, Кәакәала-Кәакәала, Ибдыруанда,
Қәачала Гәҭыхак имоуп ихала Ибеиҳәарацы хаҭала! (Б. Шь.).
2Асуффиқс -ӡа ала ишьақәгылоу ацынгылақәа амаҭәар ҵакы змоу
ажәақәа ирыдгыланы иаҳԥылар ҟалоит, усҟан урҭ иныҟәыргоит ҩхархәарак: аҭагылазаашьатә, аҳәаақәҵатә.
Аиҳабы дкәрыцәӡа дыӡӷабын, егьи дхаҵарԥысын, ихахә ырша,
имгәацәа ҳәаҟьаӡа (С. №.); Гьедлач лыгажә ӷәӷәак иакәын, ихы саны,
ижакьа ихәда ихьаԥарчӡа иҵач (С. №.); Ахыцәқәа сҩалатәан, иҟаԥшьҟашьӡа аҵәахаҳа дуқәа ҿысхуан (Ш. №.).
Аҟалашьатә ҭагылазаашьа азҳәа арҿиара амҩаԥысшьа аиҿырԥшратә ҵакыла иаанарԥшуа ыҟоуп. Ари ҟалоит: 1) аҟалашьатә ҭагылазаашьа асуффиқс -ҵас ала ишьақәгылоу ацынгылала ма ахьыӡҟа ашьҭынгыла иаҩызаха рыла ианаарԥшу: Нхаҩыс кыру, аамысҭаҵас крыф (Ажәаԥҟа); Иҽыхәа ԥшӡа наԥшы-ааԥшуа ԥслаҳәҵас иааиуан (И. К.); Зны – шәарахҵас ахра ухшәароуп (И. Т.); Аԥшатлакә иаҩызаха афронт еиҭанеиҭасуан ( А. Џь.).
2) аҟалашьатә ҭагылазаашьа аиҿырԥшратә шьҭынгыла еиԥш зцу ахьыӡ формала иаанарԥшу: Есма илыхшаз дԥазар, абас длыдыншәныҳәала; «Наԥҳа Кьагәа иеиԥш дхаҵаӷәӷәаны, Кәаӷәаниа Абас иеиԥш дыҽҟазаны, Чаҵә Чагә иеиԥш длафҳәаҩны, Барганџьиа Гәдиса иеиԥш дуаҩдырны дҟалааит» (Д. Гә.); Ашьабысҭа еиԥш абна унылашәк әа уцеит (Пл. Б.) 3) аҟалашьатә ҭагылазаашьа асуффиқс -шәа зцу ахьыӡтә форма ла иаанарԥшу: Нарҭаа раҳәшьа Гәында ԥшӡа мрашәа дкаԥхон
(Аԥс. л.); Лара мыцхәы дыԥшӡан, Лычаԥашьак митәӡан, ҟазшьалак
дыхиан, цәымзашәа длашон (И. К.);
4) аҟалашьатә ҭагылазаашьа асуффиқс -хазцу ахьыӡтә формала ианаарԥшу: Амза ашьшьыҳәа ахра инавҵит имцаха (Б. Шь.)
Ҵакылеи хархәашьалеи аҟалашьатә ҭагылазаашьақәа ирзааигәоуп шаҟа мычхара аманы иҟало азҳәа арҿиара аазырԥшуа
аҭагылазаашьақәа. Урҭ аҭагылазаашьақәа ирышьҭоуп астепенрбагатә ҭагылазаашьақәа ҳәа. Аҟалашьатә ҭагылазаашьақәа
реиԥш, зҵаарас иаанахәоит ишԥа? Слампа аарла илашауан (Л. Л.);
Стәаргьы бзиоуп, аха маҷкгьы сыццакуеит (М. Аҳ.); Наҩеи дкьыԥа
дыцәан, Даара дааԥсахьан (И. К.); Лара мыцхәы дыԥшӡаӡан,
Лыччаԥшьак митәӡан (И. К.); Заанаҵ дызбозар ҳәа кыргьы дизыԥшит (И. К.); Сшагхаз аӡгьы имбаӡакуа, акласс сааҩналан,
ԥшьаала сааин, сҭыԥ аҿы саатәеит (Ш. №.); Уи ааигәаӡамызт, такә
набжьан, Шәақь иазнамго ихаран (И. К.); Иабхәараа шьарда иуаа
бзиақәан (Аԥс. л.).
Аҟазшьа астепен аазырԥшуа аҭагылазаашьа иадҳәалазар ҟалоит уи аҳәаақәҵа азыҟазашьатә хьыӡцынхәратә рбага -и ма
-ззлоу аинфиниттә формала иаарԥшызар: Даара иԥшӡоу аҵкы
лшәын; ибжьихит зынӡа иҿыцыз атетрад.
Аҟазшьа астепен аазырԥшуа аҭагылазаашьа иадҳәалазар ҟалоит цынгылала ма арлахәрала, мамзаргьы даҽа ҟаҵарбатә формала
иаарԥшу аҭагылазаашьа: Даара шьарда днаскьаӡеит (И.К.); Даара
бзиа шәыҽшәырхиа (И. К.); Уи аамҭазы шәгәы шәҽаныз, Даара
бзиа шәыҽшәырхиа (И. К.).
Амзызрбагатә  агылазаашьа
Амзызрбагатә тагылазаашьа иаанарԥшуеит азҳәа арҿиара
мзызс иамоу, изхаҟало. Уи зҵаарас иаанахәоит избан? иззы? мзызс
иамои?
Амзызрбагатә ҭагылазаашьа аарԥшхоит:
1) ахьыӡҟеи ахьыӡцынхәреи ажәа-ашьҭынгылақәа /-/ҵыхәала,
/-/мчыла, /-/бзоурала, /-/хҟьаны рыцҵарала: Ҳабригада иалоу рхы
иацәыԥхашьо иҟалеит бара бҵыхәала (И. П.); Лара илыхҟьаны џьаргьы сзымцеит; Уара умшала иахьа сара аус зуам; Аиҭагақәа рыбзоурала ибзианы идыруеит аҳәаанхыҵтәи асахьаркыратә литература; Игәала хьаас иҟаиҵеит, Иқәла амаҷ азы диԥсахт (И. К.); Абас, ҳашьхаруа ҷкәын Елҟан атәым жәҩан аҵаҟа, атәым
дгьыл аҿы, Урыстәылан иҟалаз аманифест ихы изамырхәакәа,
мшаԥ албаашаразы, иаамҭа аанӡа идунеи ԥсахны, инарцә мҩа дықәлеит ихәԥха бзиахә аҭауад ду ибзоураны (Д. Гә.).
2) аҭагылазаашьатә елемент -ахьзлоу аннфиниттә формеи
ашьҭынгылеи азы, аҟнытә рыла: Сахьашьцылам азы слахаҵ
гьажьит; Сахьзымцаз аҟнытә дсыцәгәааит; Убас уԥсы ахьеиқәдырхаз аҟнытә урҭ рзы аахәатәыс иумоуп рыцыԥхьаӡа хәба
хамы, хԥа чабра, жәаба уаса (Аԥс. л.).
3) амзызтә цынгылақәа рыла: Марыҭхәа длеиҩеиуеит,
дԥышәырччоит цас (Б. Шь.); Арра дцеит игәаԥхарала (Б. Шь.);
Гәаӷшақә ишыкьуан дара (С. №.); Илзаанхаз лыԥҳазаҵәы машәырла дыԥсит (Ш. №.); Қарбеи, амаакыра, кы, ацҳа ҵәырҵәыруеит, – сҳәеит сара, аха цасҳәагьы амаакыра имкит (Ш. №.).
Азкырбагатә  агылазаашьа
Азкырбагатә ҭагылазаашьа иаанарԥшуеит азҳәа арҿиара
хықәкыс иамоу, изызку, зҵаарас иаанахәоит иззы? хықәкыс
иамои? Азкырбагатә ҭагылазаашьа еиҳарак иаарԥшхоит аҟаҵарба
ахьыԥшратә-зкратә формала: Аҭырқәа ӷьычи аԥсуа ӷьычи
еицны рҿаархеит иӷьычразы (Аԥс. л.); Абар иаԥхьа аҿырпынра,
Еилашәшәеит зназы, Мшәызшәагь ибеит ак ацәаара, Дагьхысит
ишьразы (Б. Шь.); Ашьха ҿаҩа инаҿалеит, Даара бзиа иҩаскьарцы
(И. К.); Ари иаԥхьа амҩа кны дгылан, иаӷа дишьырц (Аԥс. л.);
Дук мырҵыкәа Ҭанделгьы иҽааилаҳәаны, ашьҭахьтәи ашәахьала
дындәылҵны, амаҵурҭахь дцеит, амца еиқәиҵаразы (М. Аҳ).
Азкырбагатә ҭагылазаашьа аарԥшхар ҟалоит азеиԥш рбага а
зцым амасдартә формала: Ар ахьцоз, дцеит иаргьы еибашьра (Д. Гә.); Абраҟа Есма лбара ҳәа дааит Қәаблыхәгьы (Д. Гә.); Ахәаџьа
есымша цәаӷәара дцалон (Аԥс. л.).
Ашәаг а-з агарбагатә  агылазаашьа
Ашәага-загарбагатә ҭагылазаашьа иаҳнарбоит азҳәа арҿиара шаҟантә иҟало; ахыԥхьаӡара, аамҭа амҽхак, ахьанҭара ршәага-зага зеиԥшроу, зҵаарас иаанахәоит шаҟа? шаҟантә? Хынтә еиқәырццак даалеиҩеит, «Прауа, прауа!» абыжьқәа геит (Б. Шь.); Шықәсык ала Кәаџына кырынтә сгәы цәиҟьахьеит! (Ш. №.); Аҷкәын, иаҳәшьа
есымша хынтә дахәаԥшуан амаркатыл (Аԥс. л.); Амзеиҭасымҭа
еиԥш данааимҟьо шықәсык ахь ҩынтә-хынтә, лыблақәа ашша
рыхшәылоушәа игәыбзыӷӡа иҟалон (А. Г.); Иаци иахьеи лнормақәа
хынтә рыла иазлырҳаит (И. П.); Сара иаасхәеит х-килак атама;
Аԥара имаҷымкәа ицәцеит; Аҵкы имарианы иаасхәсит; Шьушька
аҽнынтәарак аанда дықәтәан (Ш. №.); Абри амҩала егьараан
дымҩасхьан иахьа иржуа абырг (Ш. №.); Шәымш иныҟәаз
мышныҟәа игхеит (Ажәаԥҟа).
АЗХҲӘААДАТӘҲӘОУҚӘА
Рструқтуратә шьаҭақәа реилазаашьа зеиԥшроу иаҿырԥшны
аҳәоуқәа шоит ихадоу ҩ-хкыкны:
I. Азхҳәаатә ҳәоуқәа; 2. Азхҳәаадатә ҳәоуқәа.
Азхҳәаатә ҳәоуқәа, хыхь ишаабаз еиԥш, рструқтуратә шьаҭа
шьақәгылоуп азхҳәааи, азҳәеи, азырхатә харҭәаагеи рыла.
Азхҳәаадатә ҳәоуқәа рструқтуратә шьаҭа иалаӡам азхҳәаа, уи
шьақәгылоуп еиҳарак азҳәала, насгьы азҳәеи азырхатә харҭәаагеи
рыла. Убри аҟнытә азхҳәаадатә ҳәоуқәа рструқтуратә шьаҭа
еилазар ҟалоит хәҭакны (азҳәала), ма ҩ-хәҭакны (азҳәеи азырхатә
харҭәаагеи).
Азхҳәаадатә ҳәоуқәа рструқтуратә шьаҭа, ишаҳҳәаз еиԥш,
иалаӡам хазы ажәала иааарԥшны, ҳәоу хәҭаны азхҳәаа, аха азхҳәаа
асинтақсистә позициа еиуеиԥшым аҵакқәа аҭаны иаарԥшызар
ҟалоит азҳәаҿы субиеқттә рбагала ма зынӡа иарбамзаргьы ҟалоит.
Даҽакала иаҳҳәозар, азхҳәаадатә ҳәоуқәа рструқтуратә шьаҭа
аилазаашьагьы иаанарԥшуеит еиуеиԥшым аҷыдарақәа. Убарҭ
аҷыдарақәа ирҿырԥшны азхҳәаадатә ҳәоуқәа дара рыҩнуҵҟа
ишахоит даҽа ԥшьхкыкны: 1) азеиԥш-хаҿытә ҳәоуқәа, 2) еилкаамхаҿытә ҳәоуқәа, 3) ахаҿыдатә ҳәоуқәа, 4) ахьыӡтә ҳәоуқәа.
АЗЕИԤШХАҾЫТӘҲӘОУҚӘА
Азеиԥш-хаҿытә ҳәоуқәа рҟны асинтақсистә рбага азҳәаҿы
азеиԥш-хаҿытә ҵакы аҭаны ахархәара амоуп.
Азхҳәаа хазы ажәала иаарԥшны аҳәоу иалаӡам. Синтақсистә субиеқт рбагас ара иаҳԥылоит еиҳарак ахаҿытә ԥынгыла у, аха
ари ахаҿқәа зегьы ирзеиԥшны ахархәара амоуп, иалкааны хаҿык
аарԥшра иазкӡам. Иаанарԥшӡом ари иалкааны иара убас аклассгьы,
убри аҟнытә издаҳкылалак ҟалоит. Ачаимхы аҩадахьтәи ахә ҳарак
инашьҭу ақәцә уқәгыланы у-анԥшлак, уҵаҟа мшын дук агәы
унхыԥшылазшәа и-у-боит уи ачаирҭа... Ус и-у-боит шьыжьымҭан...
(И. П.); Иажәаԥҟақәа урыхҟьашаны у-каҳауеит (А. Г.); Абахә
иаҵҟьаны иахьынкаҭәоз... ушьапы мырбааӡакәа у-зыруамызт
(А. Г.); У-хатәы ӡыбны ӡыбра уца (Ажәаԥҟа); Аҳаҭхәыжә иҭоу
у-мбакәа у-ахымыччан (Ажәаԥҟа); ...Уарӷьа шьапы ихы-угоит ашәхымс... Нас – уарма. Еизаашәшәо иӡахны иушәу уҵкы
ҟәашӡа у-ныҩналоит уи аҩны. Наӡаӡа... Аҭацаҩызцәагь, егьырҭ
иҩналогьы иршәу шкәакәоушәа у-боит. Нас гәыблаак азна ашырӡ
наудыркуеит. Ауадақәа акакала у-рыҩнысуа, аҳәиҵә-аҳәиҵәҳәа иу-ҟьоит. И-у-ҟьоит ашырӡ... Ус ухы уҩахан иуҿаршәу укасы ҵаӷа
уалыԥшны у-нарылаԥшуахуеит... (А. Г.).
Асубиеқтивтә рбага -уазхҳәаатә ҳәоу аҟны иаанарԥшуеит
иалкааны аҩбатәи ахаҿы азаҵә хыԥхьаӡара ахацәа ркласс, насгьы
иалкааны зхҳәаак иадҳәалоуп. Иаҳҳәап:
Уара ашәҟәы у-аԥхьоит.
Азеиԥш-хаҿытә ҳәоу аҟны асубиеқт аффиқс у азхҳәаа апозициа
ааннакылоит, аха иалкааны зхҳәаак иадҳәалаӡам, насгьы иамоуп
азеиԥштә-хаҿытә, класстә, хыԥхьаӡаратә ҵакы.
Азҳәа еиҭаҵуа аҟаҵарба адҵаратә ркьынаа мапкрадатәи аформала ианаарԥшу, асубиеқттә рбага у быжьшәоит, аха уи
афунқциа аҳәоу аструқтуратә шьаҭала иаарԥшхоит: Нхаҩҵас
кыру, аамсҭаҵас крыф (Ажәаԥҟа); Аӡәы изы иҟаҵа, ухазы иҵа
(Ажәаԥҟа); Уфатә гьама убаҵәҟьазар, умаашьан, аҽага кы, аиха ҟьа, аӡлагарахьы уца... (Алашара).
Мапкратәи аформаҿы асубиеқт рбага у аанахәоит: Уага ҳәара д-у-мышьҭын (Ажәаԥҟа); Зыҷкәын дымԥсыц уҷкәын ди-умырҵәыуан (Ажәаԥҟа); Цқьа иузымдыруа дагь-у-мырџьан, дагьу-мырҽхәан (Ажәаԥҟа).
Егьырҭ аркьынаатә формақәа рҟны азҳәа злаарԥшу аҟаҵарба еиҭаҵуазаргьы, еиҭамҵуазаргьы, асубиеқтивтә рбага у аанахәоит:
Дзеиԥшразаалак, ауаҩеибга, бзыԥсоу рахь бца ҳәа уналыдгыланы
ишԥало-у-ҳәари... (А. Г.); Анаара дызҿагылаз аҟнытә и-у-бон,
Уааԥшыр амра ҳыԥхало, ицырцыруа иахьлеиуаз (А. Г.); Убри аҩыза
чысуп, унацәахы ад-уфалап (А. Г.); Улақәа ааԥшуанаҵы, уҿы акы
ҭо-у-ҟаҟа-лароуп (Алашара); Ана-ара урҭ ирыл-у-баауеит... аԥсуа
ҵәа-ҵлақәа (Алашара).
Аффиқс у аобиеқттә рбаганы ианыҟоугьы, азеиԥш-хаҿытә
ҵакы амазар ҟалоит. Аха усҟан асубиеқттә рбага еилкаау-ахаҿытә
ҵакы амазар, аҳәоу зхҳәаатә ҳәоухоит: Дигәа ишьапы машәыршәа
уаҵахаргьы, у-и-рҟьацуеит... (А. Г.).
Азеиԥш-хаҿытә ҳәоуқәа рҟны субиеқттә рбагас азеиԥш-хаҿытә
ҵакы рыманы ианҳԥыло ыҟоуп ахаҿытә ԥынгылақәа и, д. Усҟан
азхҳәаа аҭыԥ ааннакылоит аинфиниттә конструқциа. Ари ҳԥылоит
ажәаԥҟақәа рҟны: Ар ирнымиац д-хаҵа ӷәӷәоуп (Ажәаԥҟа); Аԥсра
иацәшәаз рыԥсы шҭоу иахьыржуаз дақәшәеит (Ажәаԥҟа); Аӡыршы
иацәшәаз амца д-ақә-ԥалеит (Ажәаԥҟа); Аӡы иаԥну аӡы аԥан /и/идыруеит (Ажәаԥҟа); Аҵәуашьа ззымдыруаз ихы ԥ-иҽит. Саҳ ҳәа
зоуҳәаз, стәы ҳәа у-е-и-ҳәеит (Ажәаԥҟа).
Иаҳԥылопт имаҷӡаны азеиԥш хаҿытә ҳәоу аҟны асубиеқттә рбага азеиԥш-хаҿыҭә ҵакы аманы ахаҿытә ԥынгыла ҳ ала
ианаарԥшу: Акрыфара уаҩы дзаҟәыҵуа иҟандаз, егьараан ҳ-а ҟәыҵзаарын. (Алашара).
Имаҷӡаны, аха иара усгьы иаҳԥылоит азеиԥш-хаҿытә ҳәоу
аҟны азхҳәаа хазы ажәала ианаарԥшу. Аха усҟангьы уи азхҳәаа
иалкааны маҭәарк аанарԥшӡом, азеиԥш ҵакы амоуп: Ауаҩы,
иԥсы ахьынӡаҭоу, зегьы д-реигәыӷлароуп (Ажәаԥҟа); Ауаҩы,
иахьеи-уахеи аус аниуа, имч и-шәоит, д-ааԥсоит (Л. Г.); Ахаҳә
уршыргьы, и-ԥжәоит (Ажәаԥҟа).
Азеиԥш-хаҿытә струқтуратә шьаҭа еилазар ҟалоит хәҭакны
ма ҩ-хәҭакны. Хәҭакны ианышьақәгылоу, уи азҳәа мацарала
ишьақәгылоуп. Аха хәҭакны еилоу аструқтуратә шьаҭа имаҷны
иаҳԥылоит азеиԥш-хаҿытә ҳәоуқәа рҟны: Ухатәы ӡыбны ӡыбра
уца (Ажәаԥҟа). Нхаҩыс кыру, аамсҭаҵас крыф (Ажәаԥҟа); Уаҭәашәпара иҩеиуеит уи аԥан бзиақәа рҿы, аха уаҭәашәпара ианахыс,
ухынҳәыроуп (А. Г.); Ухалоит, улбаауеит ухалоит. Шьапыла
уҭалан аӡы уруеит (А. Г.).
Азеиԥш-хаҿытә ҳәоуқәа рструқтуратә шьаҭа еиҳарак ҩ-хәҭакны еилоуп: азҳәеи ахаҿзыхаратә харҭәаагеи рыла: Уара исоуҳәаз
даара крызҵазкуа усуп: ахәԥҳа ҳәа аӡәы д-ҟо-у-ҵароуп, аџьабаа
ду убароуп, аҳарџь ду ақәҟоуҵароуп... (Д. Гә.); Арсынтәи ибзиан иу-барҭан апрезидиум аҟны игылоу атәарҭақәа (Алашара); ...Ашҭа
ҭәны иҟоу ауаа у-з-р-ылсуамызт (И. П.); Дигәа дахьынӡаԥшуаз,
џьара еилшәарак змаӡамкәа зыбӷьы ҩежьӡа ус изқәыжьыз
ашәаԥыџьаԥ, ажәҩан и-а-д-у-балон (А. Г.); Ҵәҩанк ала аанда /
и/-у-зышшӡом (Ажәаԥҟа); Зыбзиабара узымдыруа ицәгьа-ра у-алаҳауеит (Ажәаԥҟа); Уага ҳәара д-у-мышьҭын (Ажәаԥҟа); Цқьа
иузымдыруа да-гь-у-мырџьан, д-а-гь-у-мырҽхәан (Ажәаԥҟа).
Азеиԥш-хаҿытә ҳәоуқәа ҳԥылоит иажәабжьтә ҳәоуқәаны
ма идҵаратә ҳәоуқәаны. Зҵааратә ҳәоуқәаны шамахамзар иаҳԥылаӡом. Азҳәа азеиԥш хаҿытә ҳәоуқәа рҟны еиҳарак имариоу
зҳәаны иаҳԥылоит. Ианҳԥыло ыҟоуп еилоу аҟаҵарбатә зҳәагьы:
Усҟан зегьы уара иухәаԥшуашәа убо уалагоит (Л. Г.); Егьа
абызшәа узымдыруазаргьы, еилукаартә иҟан уи гәыԥжәарак
шимаз... (А. Г.); Зегьы урԥшӡар, ихыуҩар ҟалоит... (Л. Г.).
Азҳәа азеиԥш-хаҽытә ҳәоуқәа рҟны иаҳԥылоит уажәтәи,
ииасхьоу, иҟалаша асинтақсистә аамҭақәа рҟны. Уи аарԥшхоит
еиҳарак аҟаҵарба ажәабжьтә, адҵаратә ркьынаатә формақәа рыла:
Азеиԥш-хаҿытә ҳәоукәа ҳхы ианаҳархәо ыҟоуп аԥсабара,
аҭыԥ ма даҽа еилкаарак асахьаҭыхразы: Ҭорҟан иҩны абарҵа
уныҵагыланы Алиас иҩны ахь уԥшыр, иҩны абжарак акәын
иубоз... ҵаҟатәи абжа убаӡомызт (Д. Гә.); Басиаҭ иашҭа уанықәгылоу, иккаӡа амшын ухыԥшылоит (Д. Гә.); Ссиршәақәа иҟоуп
аҵыхәтәанӡа иҿахо ажь. Ус ақәаҵа уныҵаларгьы, афҩы хьанҭаӡа уналаҳауеит (А. Г.); Џьара-џьара аҵа кәашӡа, ахаҳә сса аҵаҩҩы
уӡааԥшылон (А. Г.).
ЕИЛКААМ-ХАҾЫТӘ ҲӘОУҚӘА
Еилкаам-хаҿытә ҳәоуқәа рҟны синтақсистә субиеқттә хаҿыс
азҳәаҿы, хымԥада, иҟалоит ахԥатәи ахаҿы арацәа хыԥхьаӡара,
еилкаам ахаҿытә ҵакы аманы: Ауапаҟаҵара ззымдыруаз аӡы лаад-ыргон (Ажәаԥҟа); Толбашьс хәа Ҭорҟан дҟа-р-ҵеит (Д. Г.); Заур
Саида дахьааз азы жәамш ихы дақәиҭы-р-тәит (И. П.); Аказармақәа
аҭаҭынрцәара иаз-д-ырхион (И. П.); Рыҩнаҭа аиҳабы... Дигәа иаб,
Хмажьыр дахы-р-гагәшьеит (А. Г.).
Синтақсистә-субиеқттә рбагас ара иҟалоит ахаҿытә ԥынгылақәа р//д, и.
Аффиқс р//д ҳхы иаҳархәоит азҳәа еиҭаҵуа аҟаҵарбала ианаарԥшу: Хмажьыргьы гәышԥҵаӷара адгьыл жны дылҭа-д-ыргылан,
иузыласхааит, рҳәан, иааҭырхыз зегьы наҟ инаиқәжьны, анышә
агәы ҩылырхит (А. Г.); Даныхәҷыз абри аҟәара ӡызлан дамоуп ҳәа
дацә-д-ыршәалон (А. Г.); Алиас дҭа-р-кит (Д. П).
Асубиеқттә рбага д р аҟнытә иҳауеит адиссимилиациа абзоурала: ахаҿытә ԥынгыла р даҽа р-ык ианаԥынгылоу, адиссимилиациа
абзоурала д ашҟа ииасуеит: Аказармақәа аҭаҭынрцәара иаз-дырхион (иаз-р-ырхион аҟ-нытә) (И. П.); Аизараҿы Заур апрезидиум ахь иԥхьаны д-д-ыртәеит (д-р-ыртәеит аҟнытә) (И. П.); Саидагьы
уахь д-д-ыртәар рҭаххеит, аха илымуит (И. П.).
Асубиеқт рбагас ҳхы иаҳархәоит ахаҿытә ԥынгыла и азҳәа
еиҭамҵуа аҟаҵарбала ианаарԥшу: Сара амаҵура сахьалоу аӡахырҭа,
аремонт азура и-аҿуп (И. П.); Ездора «ихаҵара» атәы цәырганы
макьана ирымҳәозаргьы, аҽакала и-ахәаԥшуа и-алагеит (А. Г.);
Апунқт аҿы аусура иалага-хьан (И. П.); Аусҳәарҭа ҳанҭыҵуаны
араион аҟнытә ателе-фон и-асит (И. П.); Сара арра и-сыԥхьеит,..
ирласны сеиқәыршәа, мҩаныфакгьы аасзырхиа (И. П.); Асуд аҿы
ашаҳаҭцәа и-рызҵааит... (Д. Гә.).
Аҿырԥштәқәа ишаҳдырбо еиԥш, еилкаам-хаҽытә ҳәоуқәа рҟны
асубиеқттә рбага еилкааны маҭәарк иадҳәалаӡам, уи зыдҳәалоу
амаҭәар еилкааны арбара ари аҳәоу қәкысгьы иамаӡам. Ара хықәкра ззаауа азҳәа иаанарԥшуа арҿиароуп. Убри аҟнытә еилкаамхаҿытә ҳәоуқәа рструқтура азхҳәаа алаӡам.
Еилкаам-хаҿытә ҳәоу аҟны еилкаау ахаҿытә ҵакы аманы, еилкаау амаҭәаргьы хықәкра азнауа иаарԥшызар ҟалоит асинтақсистә обиеқттә хаҿы. Иаҳҳәап: Ҭорҟан толбашьс д-ҟарҵеит. Саида аррахь
д-дәықәырҵеит. Дигәа иаб Хмажьыр д-ахыргагәшьеит. Асуд асы
ашаҳаҭцәа и-р-азҵа-аит.
Усҟангьы аҳәоу еилкаам-хаҿытә ҳәоуны иаанхоит, избан
акәзар еилкаам-хаҿытә ҳәоу злашьақәдыргыло асинтақсистә-субиеқттә хаҿалоуп. Аобиеқттә хаҿы еилкаазаргьы ҟалоит.
Еилкаам-хаҿытә ҳәоу аҟны синтақсистә субиеқтс ахԥатәи ахаҿы арацәа хыԥхьаӡарада даҽа хаҿык зыҟалаӡом. Даҽа
хаҿык ҟаҳҵар ара субиеқтс усҟан азхҳәаадатә еилкаам-хаҿытә ҳәоу аҟнытә иҳауеит азхҳәаатә еилкаау-хаҿытә ҳәоу. Иаҳҳәап,
еиҿырԥшы:
1. Саида аррахь ддәықәы-р-ҵеит. 2. Саида аррахь ддәықә-с-ҵеит
(Сара). Саида аррахь ддәықә-шә-ҵоит (шәа-ра) уб. иҵ.
Еилкаам-хаҿытә ҳәоу аҟны азҳәа заарԥшхаӡом аҟаҵарба
адҵаратә ркьынаала, избан акәзар адҵаратә ркьынааҿы субиеқтс
иҟазароуп аҩбатәи ахаҿы, аҩбатәи ахаҿы еилкаам-хаҿытә ҳәоу
аҿы субиеқтс изыҟалаӡом. Егьырҭ аҟаҵарба аркьынаатә формақәа
ҳхы иаҳархәар ҟалоит азҳәа аарԥшразы, аха еиҳарак ара ахархәара
амоуп ажәабжьтә ркьынаа. Азҳәа ҳԥылоит ара уажәтәи, ииасхьоу,
иҟалаша асинтақсистә аамҭақәа рҟны: Алиас дҭаркит. Апунқт
аҿы аусура иалагахьан. Сара зус ахьызуаз аӡахырҭа, аремонт
азыҟаҵара иаҿуп. Ахәшә ахьыҵырхуа, џьыкацк ыҵадыршәуеит.
Ҩымчыбжьаҟа-хымчыбжьаҟа ииасуаны, излаҟала сыздыруам,
ашкол аҿы срыдыркылеит (Д. Гә.); Саида аррахь ддәықәыр-ҵоит.
Шәымшәан, уигьы доурышьҭын, Қамаҷыч хәыҷы лынасыԥ кралазар (Д. Гә.).
Иаҳԥылоит ара имариоу, иара убас еилоу азҳәа: Саида арра
дцаанӡагьы, ари ауада абиблиотекеи аԥхьарҭеи ирырҭарц ргәы
иҭан, аха иахадыргылашаз дырԥыхьамшәеит (И. П.); ...Бара
сыбнаԥхеит, уи азы аус сақәдыршәар ҟалоит (И. П.); Убри аамҭазы
аҩны аԥхьаҟа абжьқәа геит. Аҭаца ҟадыџь арахь дааргозар
акәхарын (А. Г.).
Еилкаам-хаҿытә ҳәоуқәа еиҳарак иаҳԥылоит иажәабжьтә
ҳәоуқәаны. Аха урҭ ҳԥылар ҟалоит изҵааратәны, идҵаратәны.
Саида аррахь ддәықәырҵама? Саида аррахь ддәықәырҵааит!
Еилкаам-хаҿытә ҳәоу астурқтуратә шьаҭа хәҭакны еилазар
ҟалоит азҳәа мацарала, Апунқт аҿы аусура иалагеит.
Аҳәоу ара иаҳԥылоит еиҳарак ҩ-хәҭакны еиланы. Уи шьақәгылоуп усҟан азҳәеи ахзырхатә харҭәаагеи рыла: Ездора, араион
аҿгьы ишьапы ықәмыргылаӡакәа, дышиа-шаз Аҟәаҟа д-ыр-геит
(А. Г,); Уи д-оу-р-ышьҭып, ус ицаӡарым (А. Г.); Абри ашықәсан
саб Москваҟа аҵарахьы д-дәы-қә-р-ҵеит (А. Г.); Алԥхынрак Лџыр
араион ахь д-ыр-гон, д-аа-р-гон (А. Г.); Хьыфа аҩныҟа д-ыҩна-ргалахьан, аха аеҵәа кыдылхуан, дыҳәҳәон, дыҳәҳәон (А. Г.); Дагьымҵадырсхьеит лара, – рҳәон урҭ еиҿахәыҭ-хәыҭны ицәыҵаччо.
(И. П.): Елҟан, ҭакрыла ҩышықәса анихига, ишизырӡбаз еиԥш
Сибраҟа д-дәықәы-р-ҵеит (Д. Гә.).
АХАҾЫДАТӘ ҲӘОУҚӘА
Ахаҿыдатә ҳәоуқәа рҟны азхҳәаагьы ыҟаӡам, хазы ажәала
иаарԥшны, иарбаӡам ун асинтақсистә позициагьы азҳәаҿы. Ара
зынӡа иаҳԥылаӡом асинтақсис субиеқттә хаҿы. Асинтақсистә
субиеқттә хаҿы зынӡа иахьрымам азоуп урҭ ахаҿыдатә ҳәоуқәа
ҳәа изрышьҭоу: Хәылбыҽхан. Ҭемыр Миха иҩны абарҵаҿы дтәан
(И. П.); Мҽышан. Аҳәылыҳәа асоура иаҿын (П. Б.); Шарԥазын.
Ашьхақәа ирхарԥаз алашьцара ашьшьыҳәа ианааршәырх, иҟьантазӡа... жәҩан иааҵахеит (А. Г.); Има амҩа дшықәыз шеит, хәлеит (Аԥс. л.).
Асубиеқттә рбага аҭыԥаҿы зны-зынла иаҳԥылоит ахԥатәи
ахаҿы азаҵә хыԥхьаӡара амаҭәар класс арбага и ма /н/а, аха урҭ
усҟан фунқциа рымаӡам, ахаҿгьы, аклассгьы, ахыԥхьаӡарагьы
аадырԥшӡом, насгьы изыдҳәалоу ҳәа аҳәоу аҿы ажәак ыҟаӡам,
ҵакылагьы иузышьақәыргылом: И-аахәлеит. Абгахәыҷқәа аккара
ааҵдырцәажәеит (С. №.); Иаашеит. Аусҳәарҭа аҟнынӡа и-цатәхоит.
Уажәааны Урыстәылан аӷьеҩҳәа и-ҵаауеит. Сима иахьа џьара
дах-на-геит.
Аффиқс и асинтақсистә субиеқт аҭыԥаҿы иаҳԥылоит, азҳәа
еиҭамҵуа аҟаҵарбала ианаарԥшу. Азҳәа еиҭаҵуа аҟаҵарбала
ианаарԥшу, асубиеқт аҭыԥаҿы иаҳԥылоит /н/а. Аффиқс и азҳәа
иацны ҳхы иаҳархәаргьы ҟалоит. Уи азыҳәа аҳәоу акгьы ацлом,
акгьы агхом, избан акәзар, ишаҳҳәаз еиԥш, уи зынӡа ҵакыла
иҭацәуп.
И-шеит – шеит. И-хәлеит – хәлеит. Аҩныҟа ицатәуп – аҩныҟа
цатәуп.
Аффикс /н/а быжьшәаӡом, енагь асинтақсистә субиеқт аҭыԥаҿы игылоуп, аха уигьы фунқциала иҭацәуп, акгьы аанарԥшӡом: Ишаркко ианалага, амш цәгьа ах-на-геит (Н. С); Игәгьы ҽеимызт, днаскьацыԥхьаӡа еиҳа-еиҳа д-а-куан (А. Г.); Иахьа Сима џьара дахна-геит. Ҳаԥсадгьыл бзиахә кажьны џьанаҭ ҳшашьҭаз џьаҳаным ҳаа-на-геит (М. Л.); Уҷкәынамкәа, иацы ух-на-мыршәеи... (А. Г.).
Аҵыхәтәантәи аҿырԥштәқәа ишаҳдырбо еиԥш, ахаҿыдатә ҳәоу
азҳәаҿы иарбазар ҟалоит асинтақсистә-обиеқттә хаҿы, усҟан аҳәоу
аҿы иҟалоит азырхатә харҭәаага.
Арҭ ахәыҷқәа и-р-ыцхраатәуп. Сима иахьа џьара д-ах-на-геит.
Ахаҿыдатә ҳәоуқәа аԥсуа бызшәаҿы хыԥхьаӡарала ирацәаӡам.
Ҳхы иаҳархәоит урҭ еиуеиԥшым аԥсабаратә-физикатә
ҭагылазаашьақәа, ацәырҵрақәа раарԥшразы: Ахәылбыҽхарахь
инеихеит (С. №.); Ашарахь инеихахьан. Крым Даҳар иҩны
ашә даннадгыла (М. Л.); Ихәлеит абар илеихашәа (Б. Шь.); Уа
сыштәаз ишеит (И. П.); Адырҩаҽны ианааша асоура иаҿын (И. П.).
Ҵхыбжьонуп. Ишьҭамлац ҳәа аҭаацәара ыҟам (И. П.). Макьана
шарԥазуп (Қь. Агә.); Шьыбжьонын. Хьыкәыҷ дыццакны аклуб
шыҟаз днеиуан (А. л.); Хьҭоуп. Амцақәа еиқәуп (С. №.).
Ҳхы иаҳархәоит иара убас еиуеиԥшым амаҭәарқәеи аилкаарақәеи рыҟазаара шьақәырӷәӷәаны аарԥшразы, адҵаратә ҵакы
аҭаны ахшыҩзцара аарԥшразы: Хақәиҭроуп, гәырӷьароуп Аԥсны
иқәынхо ажәлар рзы; Ҭынчрахеит... арамахә ԥшак иарҵысуам
(Б. Шь.); Аусҳәарҭа аҟынӡа ицатәуп (И. П.); Дыхнырҳәтәуп,
илышьҭалатәуп, аҩныҟа цатәуп (А. Г.); Абрыскьыл ихаҵарақәа
зегьы реиҳа ирыхцәажәатәуп (А. Г.); Лассы аҩныҟа игьежьтәуп,
дысзыԥшуп уа сыхаара, аха еиӷьуп напы аԥхара (Алашара); Уаҵәы
иахмырԥакәа аусура иалагатәуп (И. П.).
Иахьатәи аԥсуа литературатә бызшәаҿы ахаҿыдатә ҳәоуқәа
рхыԥхьаӡара иацлоит, ирызҳауеит. Урҭ рызҳара шьаҭас иамоуп
еиҭамҵуа аҟаҵарбакәа. Еиҭамҵуа хаҿык, ма еиҳаны измоу аҟаҵарба
аиагаратә аффиқс тә анацлалак, иаанахәоит астатиқатә форма.
Усҟан хаҿык змоу уи ахаҿы ацәыӡуеит. Асубиеқт рбага аҭыԥаҿы
ицәырҵуеит хыхь ҳзыхцәажәоз аффиқс и ҵакыла иҭацәны.
с-цоит
у-цоит
б-цоит уб. иҵ., аха: и-цатәуп.
Ҩ-хаҿык змоу еиҭамҵуа аҟаҵарба ианацлалак, уи иацәыӡуеит
асубиеқт хаҿы. Уи аҭыԥаҿы дырҩегьых ицәырҵуеит аффиқс и,
фунқциала иҭацәны. Аобиеқт ахаҿы ԥсахрада иаанхоит.
с-л-ыцхраауеит
у-л-ыцхраауеит
б-л-ыцхраауеит уб. иҵ., аха: и-л-ыцхраатәуп.
Абас иҳауз аҟаҵарбақәа рыла иаарԥшхоит азҳәа ахаҿыдатә
ҳәоуқәа рҟны.
Саида хәыҷы лыдҵақәа лзыҟаҵом, илыцхраатәуп. Хьмур ари
аус азы илацәажәатәуп. Ари ашәҟәы иаԥхьатәуп. Лассы аҩныҟа
игьежьтәуп, дысзыԥшуп уа сыхаара. Акырџьара исастәуп, аха
еиӷьуп аҩны аԥхара (Б. Шь.); Аусҳәарҭа аҟынӡа ицатәуп.
Аиагаратә аффиқс тә еиҭаҵуа аҟаҵарбагьы иацлоит. Усҟангьы
аҟаҵарба иацәыӡуеит хаҿык, асубиеқт ахаҿы, аха аобиеқт ахаҿы
субиеқтс иҟалоит. Убри аҟнытә абас иҳауа аҟаҵарбақәа рҟынтә
изышьақәгылаӡом ахаҿыдатә ҳәоу. Усҟан иҳауеит иаабац азхҳәаатә
ҳәоу. Иаҳҳәап:
И-аа-с-хәеит – и-аахәатәуп.
И-с-рашәоит – и-рашәатәуп.
Д-с-ааӡоит – д-ааӡатәуп.
И-аахәатәуп ашәҟәы. И-рашәатәуп амхы. Д-ааӡатәуп ахәыҷы.
Ара ишаабо еиԥш, ахаҿытә ԥынгылақәа и, д синтақсистә
субиеқттә хаҿқәоуп, урҭ азхҳәаақәа ашәҟәы, амхы, ахәыҷы – ирыдҳәалоуп, ахәоуқәагьы зхҳәаатә ҳәоуқәоуп. Абас иҳауа
аҳәоуқәа ахаҿыдатә ҳәоуқәа ирыларҩашьатәым.
Ахаҿыдатә ҳәоуқәа рструқтуратә шьаҭа еиҳарак хәҭакны еилоуп, азҳәа амацарала: Иаахәлеит (С. №.); Иаашеит (И. П.); Иааҭынчрахеит... Шьыбжьонын. Сабшан (А. Г.); Шарԥазуп (А. Г.).
Иҟоуп ахаҿыдатә ҳәоу аструқтуратә шьаҭа ҩ-хәҭакны ианеилоугьы. Усҟан уи шьақәгылоуп азҳәеи ахаҿзырхаратә харҭәаагеи рыла: Ахәыҷы и-л-ыцхраатәуп. Зина и-л-ацәажәа-тәуп.
Ари аус и-а-лагатәуп. Амагазин аҿы аба аанагеит. Уи ҳара ҳахьыҟаз
афронт ахь д-на-нагеит.
Ахаҿыдатә ҳәоуқәа рструқтуратә шьаҭа иацны ианҳԥыло ыҟоуп ихадам аҳәоу хәҭақәагьы. Еиҳарак ара иаҳԥылоит еиуеиԥшым аҭагылазаашьақәа: Адәныҟа ҭынчран (С. №.); Уажәааны Урыс-тәылан аӷьеҩҳәа иҵаауеит (С. №.); Аусҳәарҭа
аҟынӡа цатәуп (И. П.); Ԥхынран. Араҟа шоуран (Алашара);
Аресторан аҩнуҵҟа даара илашоуп (И. П.); Иахьа гәырӷьароуп
Алиас иҩны (Д. Гә.).
Азҳәа ахаҿыдатә ҳәоуқәа рҟны иаҳԥылоит еиҳарак асинтақсистә ажәабжьтә ркьынааҿы. Уи аарԥшхоит еиҳарак аҟаҵарба
ажәабжьтә ркьынаала.
Азҳәа еиҳа имаҷны иаҳԥылоит асинтақсистә адҵаратә, азҵааратә формақәа аманы.
Ахаҿыдатә ҳәоуқәа иара убас еиҳараӡак иажәабжьтә ҳәоуқәаноуп ишаҳԥыло. Азҵааратә, адҵаратә ҳәоуқәа имаҷӡаны иаҳԥылоит.
Азҳәа ахаҿыдатә ҳәоу аҿы уажәтәи, ииасхьоу, иҟалаша
асинтақсистә аамҭақәа рҟны иаҳԥылоит. Иаарԥшхоит урҭ еиҳарак
ииасхьоу инагӡоу, ииасхьоу акрызхыҵуа иаԥынгылоу, ииасхьоу
еилкаам, уажәтәи аамҭатә формақәа рыла, имаҷны – иҟалаша аамҭатә формақәа рыла: Ихәлеит абар илеихашәы. Иааилашәшәхьан,
Аҳмаҭ аизара аҟынтә аҩны данааи. Ҵхыбжьонын, ҭынчран. Агаҿа ҭархәараҿ Аҟәа аҽарыхьуан, амра иаргәаҟыз... (Б. Шь.); Ԥхынран.
Араҟа шоуран (Алашара); Ԥаса арҭ анеиԥылоз хәмарран, ччаран,
самырҟәылҳәаран (Д. Гә.); ...Ҳаԥсадгьыл бзиахә кажьны џьанаҭ
ҳшашьҭаз, џьаҳаным ҳаанагеит (М. Л.); Дук мырҵыкәа ихнагап,
дад, ҳаҽҳарбааӡарым... (И. П.); ...Кәашарахоит, ччарахоит, иҩнарҭа қьафурахашт. (Д. Гә.); Хьҭоуп. Амцақәа еиқәуп (С. №.);
Уахынлоуп. Амш цәгьоуп (И. П.); Хәылбыҽхоуп. Ккароуп. Ҵлак
ашьапы рҽадҵа итәоуп Дамеии Мураҭи (С. №.).
Ахаҿыдатә ҳәоуқәа рҟны еиҳарак иаҳԥылоит имариоу азҳәа, аха ианҳԥыло ыҟоуп еилоу азҳәагьы: Иахьа асоура
иаҿуп (И. П.); Иҟалап уажәы Аԥсны ақәоура иаҿызар, аӡынра уа даара иӡысаамҭоуп (И. П.); Иацы асоура иаҟәыҵын, уажәиуажәи раахыс аҟәақҳәа аҵаара иаҿын (И. П.).
АХЬЫӠТӘҲӘОУҚӘА
Ахьыӡтә ҳәоуқәа ҳәа иԥхьаӡоуп ахьыӡтә формақәа рыла
ишьақәгылоу аструқтуратә шьаҭа змоу аҳәоуқәа: Ақыҭа Уарча.
Аӷәтәы ҩны. Амшын ду. Диит ҷкәына хәыҷык аԥсуак иҭаацәараҿы
(Д. Гә.).
Ахьыӡтә ҳәоуқәа азыхҳәаадатә ҳәоуқәа ирылаҵаны ирыхцәажәоит, избан акәзар урҭ рструқтуратә шьаҭагьы иалаӡам
азхҳәаа. Аха ахьыӡтә ҳәоуқәа егьырҭ азхҳәаадатә ҳәоуқәа
излареиԥшым рацәоуп. Раԥхьаӡа иргыланы иазгәаҭатәуп ахьыӡтә
ҳәоуқәа рструқтуратә шьаҭа азҳәагьы шалам. Убри иахҟьаны
асинтақсистә аамҭатә, аркьынаатә, ахаҿытә категориақәа
аарԥшӡам морфологиала. Иҟаӡам ара аркьынаа, аамҭа, ахаҿы
(асубиеқттәгьы, аобиеқттәгьы) злаарԥшу аморфологиатә рбагақәа.
Иҟаӡам иара убас асубиеқттә-обиеқттә еизыҟазаашьақәагьы.
Аха ахьыӡтә ҳәоуқәа аҳәоуқәа ирхыԥхьаӡалоуп избан акәзар урҭ
рструқтуратә шьаҭала апредикативтә ҵакы аарԥшхоит, аконтеқст,
аҭагылазаашьа рацәак иахьԥшымкәа, насгьы ҳхы иаҳархәоит
ажәаҳәаҿы. Ахшыҩзцаратә ҵакы аарԥшуп аморфологиатә
шьаҭа асинтақсистә аамҭа, аркьынаа, ахаҿы рыла. Иара убас
абарҭ асинтақсистә категориақәа ирыцхрааует иӷәӷәаны аҳәоутә
интонациа.
Ахьыӡтә ҳәоуқәа ҳәоу хәҭала ишаӡом, ишаӡом хәҭала урҭ рструқтуратә шьаҭагьы. Урҭ шьакәгылоуп хьыӡҟак ма ахьыӡтә
жәеидҳәалала. Ажәеидҳәала ахәҭақәа зегьы фунқциак ауп ирымоу–
апредикативтә ҵакы аарԥшра, убри аҟнытә ара аструқтуратә
шьаҭеи аҳәоу ахаҭеи еиқәшәоит.
Ахьыӡтә ҳәоу шьақәгылазар ҟалоит 1) (ахьыӡҟа азеиԥштә формала) имаҷӡаны – еилкаам, адхаларатә формақәа рыла; 2) ацынгылала; 3) ахатәы хьыӡқәа рыла; 4) ахьыӡтә жәеидҳәалақәа рыла. Ахьыӡтә жәеидҳәалақәа рҟынтә еицуп: 1) ахьӡи ахьӡи; 2) ахьӡи ахьыӡцынхәреи; 3) ахьӡи арбагатә ажәақәеи: Амҩа. Ажәқәа рацәоуп (Д. Гә.); Москва.
Уаҩы игәы... ҭзырӡыӡаауа ажәа аҳауа иалоуп... (С. №.); Шьыбжьон.
Аилашра иаҿын аԥсхәра (Б. Шь.).
Ашьыжь. Сҩагылоит сҽырххауа (С. К.); Ашҭа. Ҭәаҵла дук
амҵаны итәоуп ажәлар еикәша (С. №.); Аҭӡыҩны. Агәҭа астол
гылоуп (С. №.); Абна. Рацәак ихарамкәа ахәадақәа бнаршәыраха
илашьҭуп (Ӡ. Д.); Азал. Аҟәардә бзиақәа, астол бзиақәа ҩнагылоуп
(Ӡ. Д.); Москва. Кремль. Абџьар палата. Лакәны иумаҳацзар
аиԥш збахьада (В. А.); Аԥхын. Ашьыжь. Арбаӷь ҿырҭуан. Аҵых
ҭынчын, ԥшахьк аауан (Б. Шь.); Ашҭа Ҟаԥшь. Даажуеит авожд
(С. №.); Павелецктәи авокзал. Ашьжьымтан асааҭ фба рзы акәын
(С. №.); Кавказ ашьхара. Ашьха агәҭа дәҟьашк аҿы иҟоуп апарад. Амузыка. Азнамиақәа (С. №.); Аԥсуа кәасқьа азал. Зосҳан икаба
аҳәынҵәра ԥыртланы акаруаҭ дықәтәоуп (3. Д.); Афра уаҩ қьиа!
Иарбан дызхдырҟьо... (Б. Шь.); Абар Адамыр хәҷы (Кь. А.); Абар
саргьы!.. Шьашькәа лгәы нҭыԥсаа ицеит, аха иара данынеиҿаԥш
дааҭынчхеит (А. Г.); Абар абаагьы. Алашьцара иалагылоуп
иҟәашкакараӡа... (Қь. А.); Абар Кавказ. Агәы зегьы сықәԥшуеит
шьха ҵәцарала иҭҳәаа (Л. К.).
Ахьыӡтә ҳәоуқәа аԥсуа бызшәаҿы имаҷны иаҳԥылоит. Дара
урҭгьы еиҳарак алитературатә бызшәаҿоуп иахьаҳԥыло. Рхархәара
ҭбаахо иалагеит урҭ аурыс литературатә бызшәа аныррала.
Ахьыӡтә ҳәоу рхы иадырхәоит аԥсабара асахьаҭыхра аан,
амаҭәарқәа, амаҭәартә ҵакы змоу аилкаарақәа рыҟазаара
ашьақәырӷәӷәара аан, апиесақәа рремаркақәа рҟны.
Ахьыӡтә ҳәоуқәа ҳԥылоит еиҳарак асинтақсистә индикатив
аҟны, уажәтәи асинтақсистә аамҭа ахԥатәи ахаҿы рыманы. Егьырҭ
асинтақсистә аамҭақәа ахаҿқәа ара ахархәара рымаӡам.
Ахьыӡтә ҳәоуқәа аԥсуа бызшәаҿы еиҳарак иажәабжьтә
ҳәоуқәаны иаҳԥылоит. Ианҳԥыло ыҟоуп изҵааратәынгьы. Азҵааратә ҵакы усҟан интонациа мацаралоуп излаарԥшу.
Ақәа? Ақәа аҩы алаҭәаны илеиуа иалагама шәара шәахь? (Кь. А.); Лазбеи?! – дшанханы дынихәаԥшит (Гь. Гәлиа); Шьакәа?!
Хынтрыгә?! – еергьҳәа иҳәеит уи (Гь. Гәлиа).
АҲӘОУ АСТРУҚТУРАТӘ ШЬАҬА ЗМАМ
АЖӘЕИДҲӘАЛАҚӘА
Хыхь ҳара ҳрыхцәажәеит аԥсуа бызшәаҿы иаҳԥыло имариоу
аҳәоу ахкқәа, нас урҭ рструқтуратә шьаҭақәа реилазаашьа.
Ажәаҳәаҿы, аҩыратә аҿгьы, ҿырҳәалатә аҿгьы, иаҳԥылоит иара
убас аҳәоу аструқтуратә шьаҭа змам, аха ахшыҩзцаратә ҵакы
иадҳәаланы ахархәара змоу ажәақәеи ажәеидҳәалақәеи. Урҭ
ирзеиԥшу ҷыдарақәаны ирымоу убри ауп: аҳәоу аструқтуратә
шьаҭа рымаӡам, убри аҟнытә апредикативтә ҵаки ахшыҩзцареи
рхала ирзаарԥшӡом, аҳәоуқәа ирхыԥхьаӡалаӡам; урҭ ахархәара
рымоуп аиҿцәажәараҿы (адиалог аҿы); Даҽа ҳәоук аҵакы мап
ацәыркыр, иақәшаҳаҭхар, иазҵаар ма џьара хәҭак ала ихадырҭәаар
ҟалоит. Аха амапкра, ақәшаҳаҭхара ма азҵаара азеиԥштә ҵакы
рыҭаны ауп ишаадырԥшуа, морфологиатә рбагала ианаарԥшу
еиԥш. Убри аҟнытә урҭ иаадырԥшуа амапкратә, ақәшаҳаҭхаратә,
ма азҵааратә ҵакы ҳәоус, хшыҩзцарас издыуҳәалалак ҟалоит, акы
алкааны акәымкәа. Иаҳҳәап, ажәақәа мап, ааи, мамоу, аӡәгьы,
акгьы, нас? иаба? ишԥа? уб. иҵ. ахархәара роур ҟалоит ҵакыла
зынӡа еиԥшым, еизааигәам аҳәоуқәа ирыдҳәаланы:
– Алиас дҭаркма?
– Ааи (мамоу, мап).
– Алиас доурышьҭма?
– Ааи (мамоу, мап).
– Аҵаҩы ашкол ахь дцама?
– Ааи (мамоу, мап).
Абас иҟоу ажәақәеи ажәеидҳәалақәеи ианакәзаалак даҽа ҳәоук
аструқтуратә шьаҭеи аҵаки ирхьыԥшуп, рхала ахархәара рымаӡам. еиԥш ҳәоу хәҭалагьы иузшаӡом.
Иҟоуп урҭ иаадырԥшуа азеиԥштә ҵакы иҵегь иалкааны, иҭкааны
ианарбатәхо. Усҟан урҭ ҵакыла изыдҳәалоу аҳәоу ма ихадоу
уи ахәҭақәа реиҭаҳәарала иаарԥшхоит иалкаау ахшыҩзцара.
Иаҳҳәап:
– Миха аҩны дыҟоума?
– Мап, Миха аҩны дыҟаӡам.
Ҳрыхәаԥшып атеқстқәа рҟынтә аҿырԥштәқәа.
– Сара саазқәылаз даара сеиҿак бзиахеит, – дыҽхәон аӡәы.
– Аҭаҭын ахара уаҟәыҵзар акәхап, – рҳәеит изаҳауаз.
– Мамоу.
Аресторан ахь аныҟәара уаҟәыҵзар?
– Мамоу.
– Нас изла?
Асԥычкақәа маҷны инысхуа салагеит.
– Уи ишԥа?
Ашьыжь саныҩгыло аҭаҭын аасыркуеит, нас икасыршәӡом...
(Алашара).
– Бзиала шәаабеит, – рҳәеит аԥшәмацәа.
– Бзиа жәбааит, – рҳәеит егьырҭ.
– Ишәҭахыда?
– Кьаӷәса.
– Иӡхыжәга нас ашхәа.
– Уажәыҵәҟьа (Алашара).
– Иҭбааҭыцәӡа, иӷәӷәаӡа иҟоу арахә рыҭрак сзыҟоуҵароуп, – иҳәеит аҳ.
– Азамана, ибзиоуп, – иҳәеит Қәаблыхә (Алашара).
– Шьыжьымҭанла «хәлыбзиа» ҳәа соуҳәоит, уи змааноузеи?
– Ааи, «хәлыбзиа» ҳәа уасҳәоит, адиреқтор ухаҵкы.
– Аха избан, шьыжьи хәылԥази узеилмырго уҟалама?
– Еилсыргоит аха...
– Нас?
– Уара уанызбо исықәлашьцоит, усҟан иҵху џьысшьоит,
адиреқтор ухаҵкы (Алашара).
– Баба ду! О, баба ду! Уцәоума?
– Мап, са сыцәаӡам... (Алашара).
– Уажәы дабаҟоу?
– Саб дахьыҟоу.
– Уаб дабаҟоу?
– Са сахьцо.
– Уа уабацо?
– Уажәыҵәҟьа сара аӡлагарахь сцароуп... (Алашара)..
– Уи аҽы ақьаф ҭазза адәы иқәуп...
– Ақьаф ҭаззаҵәҟьоу?
– Ақьаф ҭазза (Алашара).
– Агәыла ҿыц уҳәоу? Дарбану, уара, уи?
– Лаџ иԥа...
– Дарыҟәа имоҭоу, уара?
– Ихаҭаҵәҟьа (Алашара).
– Уи уара дуздырӡом азыҳәан ауп абас зуҳәо!
– Аиеи, мшәан, дсыздырӡом азыҳәан ауп абас зысҳәо
(Алашара).
...Уа ԥыҭраамҭак иаагылар алшоит, ақалакь иналс-ҩалсып, цқьа ирбап... Нас? Нас атеатр ашҟагьы ицап (Алашара).
– Бзырччозеи, бара аҩысҭаа хәыҷы!..
– Акымзаракгьы, сбабаду ухаҵкы!.. Акымзаракгьы ус баша
сыччоит... (Алашара).
– Ихьрызиз нас уи? – Фунду деиҭааиԥхьхәыцт.
– Мап, мап, уи акымзаракгьы имыхьӡеит!.. (Алашара).
– Исҳәарыма, мшәан?! Мап, мап, исызҳәом!.. (Алашара).
ИРУАДАҨУАҲӘОУМАРИА
Еиҿартәышьалеи ҵакылеи имариоуи еилоуи аҳәоуқәа
рыбжьаратәи аҭыԥ ныркылоит еижәлантәу аҳәоу хәҭақәа, ахазырхақәа, алагалақәа, абжьаргылақәа, аинфиниттә еицааирақәа,
алкаақәа злоу аҳәоуқәа. Имариоу аҳәоу акқәа аилазаашьеи абарҭ
еиқәыԥхьаӡоу асинтақсистә акқәа идыруадаҩуеит, еилоу аҳәоуқәа
ирзааигәаханы иҟарҵоит, еиҳарак аинфиниттә еиҿкаарақәа злоу
аҳәоуқәа. Аха ус егьа иҟазаргьы, уи еилоу ҳәоуӡам, избанзар
иамоуи амонопредикативтә струқтура.
ЕИЖӘЛАНТӘУ АҲӘОУ ХӘҬАҚӘА
Аҳәоу аҿы иҟалар ауеит ҩба ма инреиҳаны синтақсистә
фунқциала еиԥшу аҳәоу хәҭақәа, иаҳҳәап: акымкәа азхҳәаақәа,
азҳәақәа, ахарҭәаагақәа, аҳәаақәҵақәа, аҭагылазаашьақәа убас
иҵегьгьы. Иҟалоит урҭ ҳәоу хәҭак иадҳәалазар ма еиуеиԥшым аҳәоу хәҭақәа ирыдҳәалазар. Аҳәоу: ҟазшьак, ламыск уи игӡамызт
(И. К.) аҿы ажәақәа ҟазшьак, ламыск зхҳәаақәоуп, азҳәа игӡамызт
иадҳәалоуп, Аха аҳәоу: Аҳәынҵәраԥшь Хьыкәҷ лылаԥш анааха,
аҽынарҳә-аарҳәуа аҽылнарбозшәа, иҩаԥа-ҩаԥан, иаақәтәеит,
алақәа еихмырсыӷьӡакәа илыхәаԥшуа (С. №.) аҿы иҟоуп ԥшьҟалашьатә ҭагылазаашьақәак – аҽынарҳә-аарҳәуа, аҽылнарбозшәа,
алақәа еихмырсыӷьӡакәа илыхәаԥшуа, аха урҭ изыдҳәалоу ажәақәа
хазхеит: аҽынарҳә-аарҳәуа ажәа аҽылнарбозшәа иадҳәалоуп,
урҭ еизакны – иҩаԥа-ҩаԥан; алақәа еихмырсыӷьӡакәа ажәа
илыхәаԥшуа иадҳәалоуп, урҭ еизакны – иаақәтәеит. Абарҭ
аҿырԥштәқәа рахьынтә еижәлантәу аҳәоу хәҭақәаны иԥхьаӡатәуп
ажәақәа ҟазшьак, ламыск.
Еижәлантәу аҳәоу хәҭақәа дара-дара ҵакылеи грамматикалеи
ихьыԥшым жәеибаркырала еидҳәалоуп, урҭ рыбжьара иҟам
ахадара зуа, нас уи иацааиуа ахәҭақәа. Аҳәоу: Сгәы дахәаӡеит
Хоџьанду, инхара, имазара, иҩн ду, иашҭа, ибора, ица ду (Д. Гә.)
аҿы еижәлантәу аҳәоу хәҭақәа инхара, имазара, иҩн ду, иашҭа,
ибора, ица ду ирылам хадара зуа ажәа.
Еижәлантәу аҳәоу хәҭақәа ихьыԥшу жәеибаркырала ҳәоу
хәҭак иадҳәалоуп. Аҳәоу Аҵарадырра, уаҩра-ҟәышра иара иҟны
уи рҭыԥ рыԥшааит (Л. К.) аҿы еижәлантәу аҳәоу хәҭақәа аҵарадырра, уаҩра-ҟәышра зхҳәаақәоуп, ихьыԥшу жәеибаркырала азҳәа
/и/рыԥшааит иадҳәалоуп, урҭ рыбжьара иҟоуп аиқәыршәаратә жәеибаркыра.
Еижәлантәу аҳәоу хәҭақәа синтақсисла изыдҳәалоу аҳәоу ахәҭа
семантикала еиԥшны иҳәаақәнаҵароуп, еиԥшу аинформациала
аконкретизациа азыруроуп. Убас, аҳәоу: Лҿы анааихылх,
аҵармақьа ԥшшәы заухьаз лразны хаԥыцқәа днарыхәаԥшит (А. Г.)
аҿы аҳәаақәҵа аҵармақьа ԥшшәы заухьаз иҳәаақәнаҵоит лразны
хаԥыцқәа еизакны, лразны – ахаԥыцқәа. Аҳәаақәҵақәа аҵармақьа
ԥшшәы заухьаз-и лразны-и еижәлантәиқәоу ракәӡам.
Иаҳҳәаз хҳаркәшоит абас ала: еижәлантәу ҳәа иԥхьаӡатәуп
аҳәоу хәҭақәа 1) дара-дара ихьыԥшым еибаркырала еидҳәалазар
(даҽакала иаҳҳәозар, урҭ ҵакылеи грамматикалеи еиҟаразар), 2) рсинтақсистә хархәара еиԥшызар, 3) ихьыԥшу ажәеибаркырала
ирзеиԥшу ажәа иадҳәалазар, 4) еиԥшны маҭәарк ма еилкаарак
ҳәаақәырҵозар.
Еижәлантәу аҳәоу хәҭақәа еилазаашьала иҟалар ауеит
имарианы имариамкәаны. Имариоу аилазаашьа змоу еижәлантәу
аҳәоу хәҭақәа дасу шьақәгылазар ауеит ажәак ала ма ажәаки уи
иадҳәалоу ажәеи рыла: Иани, иаҳәшьеи, иҭацеи Еигәырӷьеит
цәгьаӡа, Абаҭаа Баҭаҟәа Иахьиуз ишьа (И. К.); Аҩны ӡәыр
дышьҭоума, кыр рымоума, лаҵароума, ҭагалароума... иара изын
зегьы акоуп (Ш. №.)
Имариам аилазаашьа змоу еижәлантәу аҳәоу хәҭақәа дасу
ирымазар ауеит дара ирыдҳәалоу аинфиниттә еицааира ма
дара рхаҭа аарԥшызар ауеит инфиниттә еицааирала: Егьарааны
дубаргьы, иуардын ауллырқәа анҿаҳәаланы, икамбашьқәа рҵыхәа
авиҳәа иҟьо, амҩаду ианыршәланы дцон (Џь. А.). Амҩан уқәны
ушнеиуа, даара акыр уныҟәахьаны, амҩан дубоит аӡәы, ажәҩан
ахьтә илбаашьҭу ҳәагәыжьла дҿаҳәаны, адгьыл ишьапы ықәымсуа
дыкнаҳаны (Н. С.).
Еижәлантәу аҳәоу хәҭақәа излаарԥшу формала ианеиԥшу
рацәоуп: Бара боуп сыламысгьы, сыхгьы, сыԥсгьы, сдунеигьы,
сыԥсҭазаарагьы (А. Г).
Аха ианеиԥшымгьы ыҟоуп: Далынтәи Амтҟьалынӡа иааигәамызт, харан (И. К.).
Еижәлантәу аҳәоу хәҭақәа аарԥшызар ҟалоит еиуеиԥшым
ажәаҳәа хәҭақәа рыла: Уа иуапа шьҭоуп, рҽны, уарҳалшәа, уахынла
иҵоу, шар ишәу (Л. К.).
Еижәлантәу ажәақәа руакы иаарԥшуп рлахәрала – рҽны, егьи
хьыӡҟала уарҳалшәа. Аҵла абӷьыц акәым, амахәқәа иреиҳаз
лыхжәаны, агәаԥҳәа ҵаҟа илкаижьит (Н. С.)
Еижәлантәу аҳәоу хәҭақәа дара-дара еидҳәалоуп интонациала
ма аинтонациеи аидҳәалагеи (аидҳәалагатә ажәеи ма асуффиқсқәеи) рыла.
Еижәлантәу аҳәоу хәҭақәа рыбжьара иҟоу аинтонациа еиҳараӡак аиқәыԥхьаӡаратә интонациоуп. Аиқәыԥхьаӡаратә интонациа
аҳаракыреи амчи еизеиԥшны еиҭаҳҳәахоит еижәлантәу аҳәоу
хәҭақәа реиқәыԥхьаӡараан: Хара-харала, гәыла-ԥсыла, Шьапԥынҵала анаа днаҿалт (Л. К); Абраҟа иҟан Шьарифа, Селма,
Уазамаҭ, Ҳазараҭ, Ҭакәна, Ҳауида, Мкыд, Рафида уҳәа егьырҭгьы,
нас Ҭорҟан дҩагыланы аҵәца аашьҭихит (Д. Г.); Ус аауандаз, абар
уара, Сеидыҟ, Мыса, Осман уҳәа егьырҭгьы ақыҭсовет шәалоуп
(С. Ч.).
Аха аформеизадаратә еибаркырала еибыҭоу ахьыӡтә
жәеидҳәалақәа рҿы иҟазар ҩба ма еиҳаны аҳәаақәҵақәа, аҳәаақәҵақәеи иҳәаақәырҵои еизакны тақтк ауп иеиҿыркаауа, рыҩнуҵҟа
иҟам иарбанзаалак ааҭгылара, иара убас иҟам аиқәыԥхьаӡаратә
интонациа: Абамба ԥыжәжәаха хәыҷқәа реиԥш, ҵа змам ажәҩан
хьшәашәа иалкәраа, еихьыс-еиԥысуа иаҿуп асоура (И. П.).
Еижәлантәу аҳәоу хәҭақәа аинтонациеи аидҳәалагатә
аффиқсқәеи рыла ианеидҳәалоугьы маҷым: Бқәыԥсычҳареи,
быблеи, быџьымшьи Бымаӡа рҳәоит ишеибакәу! (Б. Шь.); Ал
ашәшьыраҿ инеизыҵәеит, Ҭахи гәылеи еиманы (Б. Шь.).
Еижәлантәу аҳәоу хәҭақәа аҳәоу аҿы еиҿыркаауеит еижәлантәу
ариад. Уи ариад аилазаашьала иҟалар ауеит иаартны ма иаркны.
Иарту ариад змоу еижәлантәу аҳәоу хәҭақәа рхыԥхьаӡара ацҵара
ма агырхара алшоит, аҳәоу: Иашьаеиҵбы Ардашьыли, Ҭаԥшь-иԥа
Алымбеи, Амҷы Баӷәазеи ракәын дара урҭ (И. Кә.) аҿы еижәлантәу
хәҭак бжьажьзар ҟалоит ма даҽа хәҭак ацҵазар, иаҳхәап: Иашьа
еиҵбы Ардашьыли Ҭаԥшь-иԥа Алымбеи ракәын дара урҭ ма
Иашьа еиҵбы Ардашьыли, Ҭаԥшь-иԥа Алымбеи, Амҷы Баруазеи,
Ашәы Ҟазылбақьи ракәын дара урҭ.
Иарку ариад змоу еижәлантәу аҳәоу хәҭақәа рхыԥхьаӡара
ацҵара ма агырхара залшаӡом: Ааигәа-сигәа дааимдан, аха акгьы
имбеит (Ӡ. Д.); Алиас дыдмырӡындаз, ари сымхы моу, егьи сымхгьы
арахә еимырҵәахгьы (Д. Гә.); Ари Сасрыҟәа ас мацара дандәықәла
акәым, ҳхаҭақәагьы ҳҭеимырхар ҟалом! (Н. С).
Ҳәоук аҿы иҟалар ауеит акы еиҳаны еижәлантәу ариадқәа. Урҭ
ариадқәа:
а) Ҳәоу хәҭак иадҳәалазар ҟалоит, аха усҟан ма рсинтақсистә
хархәашьақәа еиԥшхом: Иацы, иахьа ашкол ашҭа игәырӷьо,
ихәмаруа иҭан ахәыҷқәа. Азҳәа иҭан иадҳәалоуп еижәлантәу
аамҭатә ҭагылазаашьеи иацы, иахьа, аҟалашьатә ҭагылазаашьеи
– игәырӷьо, ихәмаруа. Ажәлар иԥымҵәакәа аара иаҿын: ҽыла,
шьапыла; аҳәса, ахацәа (С. №.). мамзаргьы, рсинтақсистә ҵакы
акы акәзаргьы, урҭ еиқәшәом семантикатә хархәашьала, Аҟәардә
ргыланы, дизааигәаны дтәеит, Аха баша дымтәеит лара, Дрылагеит
ажәабжьқәа рҳәара: Аџьар шырацәаз аԥсхәра аҟны, Ианцоз ишцоз,
арахь ишааз, Арԥар ӷьеҩқәа уа иҽыжәны ишыхәмарыз, аҭарчеи
шыргаз, иҩуа ашҭа ду ишакәшаз (Л. К.).
Еижәлантәу ариад аҩнуҵҟа иҟоуп семантикаҭә гәыԥқәа – 1) аџьар шырацәаз аԥсхәра аҟны, 2) ианцоз ишцоз, арахь ишааз,
3) дызлаԥшыз, илбаз, илаҳаз, 4) арԥар «ӷьеҩқәа» уа иҽыжәны
ишыхәмаруаз, аҭарчеи шыргаз, иҩуа ашҭа ду ишакәшоз.
б) Еиуеиԥшым аҳәоу хәҭакәа ирыдҳәалазар ҟалоит: Аԥшахь
рысуан, ихьшәашәаӡа, Рыкәа, ргәы, рмаӷра, ирҭалон, Рхы рҿы,
рнапы иагәӡуан, рыԥсы днаршьон. Еижәлантәу ажәақәа рыкәа,
ргәы, рмаӷра ажәа ирҭалон иадҳәалоуп, еижәлантоу ажәақәа рхырҿы, рнапы – иагәыӡуан.
в) Еижәлантәу ариад ҳәоу хәҭак иадҳәалазар ҟалоит: Ӡбахәла
еиныҩхьан, длымбацызт лала Абаҭаа Беслан, зыхьӡ наҩхьаз хара,
Ԥшралеи, сахьалеи, ҟазшьалеи ихиаз, Гәамчлеи, шьамхылеи
мыцхәы иџьбараз (И. К.). Ари аҳәоу аҿы аҳәоу хәҭа Абаҭаа Беслан
иамоуп аҳәаақәҵақәа хԥа: 1) зыхьӡ нагахьаз хара; 2) ԥшралеи,
сахьалеи, ҟазшьалеи ихиаз; 3) гәамчлеи, шьамхылеи мыцхәы
иџьбараз. Аҩбатәи, ахԥатәи аҳәаақәҵақәа рыҩнуҵҟа ирымоуп
еижәлантәу ариадқәа – акы, ԥшралеи, сахьалеи, ҟазшьалеи; ҩба
– гәамчлеи шьамхылеи.
г) дара-дара еимадазар ҟалоит: Наҩеии Мзауҷи еиқәлацәан,
Еигәылацәан, еиуацәан (И. К.). Ариад Наҩеии Мзауҷи иадҳәалоуп
ариад еиқәлацәан, еигәылацәан, еиуацәан.
Еижәлантәу аҳәоу хәҭақәа рриад инанагӡоит еиуеиԥшым
асинтақсистә фунқциақәа.
Азхҳәаа афункциа: Акрыздыруоу, иан, убарҭ аҭауадцәагьы
ахылаԥшцәагьы ааилалан, ҳара ҳақәырхит (Д. Г.); Абас ицон
амшқәа, амзақәа (Д. Г.); Игәы, иԥсы, илашара, Имра, имза, имш
шара Уи лакәын, игәы аҵан дҭан (Л. К.).
Азҳәа афунқциа: Зегьы рызхара иччеит, ихәмарит, икәашеит,
ашәа рҳәеит, нас шьыжьы рыҩнқәа рахь ицеит (Д. Г.); Игәырӷьоит,
ихәмаруеит Амшын ацәқәырԥа (Л. К.); Аԥсны хәмаруеит, иччоит,
Март Ԥшьба рхагыла иԥыруеит (Л. К.).
Еилоу азҳәа ихадоу ахәҭа афунқциа: Ахә дгәаҟуан, уаҳа
иблақәа ааизхымтыцызт, зны ици-ишәи еихамгыло, деиҵасны
дарыхьҭашьуан, зных дбылны ацара далагон, иӡамҩақәа ашьа
ҟәаҟәа ԥшшәы аархәон, иқьышәқәа ҩаны, еиҟәыҷҷа иҟалон (А. Г.); Иара уаҩасак, ҵаӷак иакәын (Д. Г.); Иан леиԥш, ларгьы гәыԥшқак,
ҳалалк, гәбылҩык лакәын (С. №.).
Аҳәаақәҵа афунқциа: “Ҟазылбақь уаҩоук иакәын, ихылԥарч ду
ихаргыла, иԥынҵа хьырхәа, илақәа шаҟь-шаҟьо иҭахаланы, ижакьа
ашкәакәеи аиқәаҵәеи еимаркуа, иҳазырҭрақәа араӡны калам
ҭаргыланы, иҟама чаԥа хьӡыркны иаԥхьа иҟәынҵа (С. №.).
Ахарҭәаага афунқциа: Аха ас ҳнеиуазар, иухьша уи ауп:
иумоу зегьы ааумхны, аччиацәа, ахабжьаҟьалацәа, абаҭракцәа,
анымхацәа, абни угәыла ацәҳәы уҳәа инарырҭап (С. №.) Абар
шықәсык ҵуеит Алиас иажәра, ичымазара, имчкәадара, иаӡәра
дазхәыцуеижьҭеи (Д. Г.).
Аҭагылазаашьақәа рфунқциа:
а) аҟалашьатә: Аҭыԥаҿы дгәарлеит, амца еиқәуп. Еиқәуп
агәгәаҳәа, ихааӡа (Л. К.); Алиас даараӡа акы иаргәырӷьаз аӡә
иеиԥш, игәы-ишьамхы иҵԥраа, ихы-иҿы ихаччо даауан (Д. Г.);
Акамбашьқәа рышьаҳагақәа аарышьхны, рыхәдақәа инархшьны
аҩныҟа иаарцеит (Д. Г.).
б) аамҭатә: «Аа, нан, уаҵәы ма уаҵәашьҭахь даауеит, бымаҭәа
хәыҷқәа ааигоит» ҳәа налаҳәаны, хәыҷы-хәыҷла дналырцәеит (Д.
Гә.); Ауха шаанӡа, адырҩаҽны, мчыбжьынаҟьак инеиужьны, мызкы
уҳәа Саида лгәы дҭыҵәомызт Заур, лара лыда даҽа хәыцырҭак
имамкәа дҟалеит (И. П.); Ашкол аҿы саныҟоу, акласс аҿы сантәоу,
еснагь дара аԥшәмацәа аӡәы даацәырҵуашәа сгәы иабоит (А. Г.).
в) аҭыԥтә: Ана, ара амаҭәахәқәа кажьын (Алашара).
г) ашәага-загатәқәа: Леуарса изныкымкәа, иҩынтәымкәа аелектромотор аԥшаара дашьҭалеит, аха имоуит (И. П.).
д) ақәкытә: Аӡә дыҩны аӡахьы ҳәа ддәықәлеит, Қәабшьҭла
иаарласны иааигарцы, Кранырфа, рнапқәа рыӡәӡәарцы (Л. Кә.).
Ажәалагала афунқциа: Сара изласаҳаз ала, ажәлар изларҳәо
ала, дыҟан Аԥсны Абрыскьыл ҳәа зыхьӡыз.
Ахазырха афунқциа: О, сықалакь хазына Аҟәа, Сышьха-тәыла
агәеисра уара! Ааигәа сыҟа, хара сыҟа, Исыцу исзымбо сгәазхара!
(Ш. С); Сыблеиқәа Иарна, сыхаара, саҳәшьа! Асалам шәҟәы ибҩыз
соуит, башьа (А. Л.).
Еижәлантәу аҳәоу хәҭақәа рыбжьара ишьақәгылоит аиԥшьыратә, аиҿагыларатә, аиҟәшаратә еизыҟазаашьақәа. Абарҭ аизыҟазаашьақәа аарԥшуп ирышьашәалоу грамматикатә формала.
Аиԥшьыратә еизыҟазаашьа
Аиԥшьыратә еизыҟазаашьа аазырԥшуа еижәлантәу аҳәоу
хәҭақәа еиҿыркаауеит иарту ариад. Урҭ дара-дара еидҳәалоуп
ма интонациала, мамзаргьы аинтонациеи аидҳәалагақәеи (аидҳәалагатә ажәеи аффиқси) рыла.
Аиԥшьыратә еизыҟазаашьа аазырԥшуа еижәлантәу аҳәоу
хәҭақәа ринтонациа ҩ-хкыкны иҟоуп. Уи ма аиқәыԥхьаӡаратә
интонациоуп, иаагап: Шәара, ҳауацәа, мацәазк азна шәҳа-хәарҭамызт, усҟан ҳара, шәуацәа, ҳҟәарыл, ҳәаса, ҳаџьма, ҳчашә уҳәа
ҳаманы шәымҩа ҳақәӡан (С. №.); Нас дҩагылан, иԥацха ашә ааиртын,
ашәхымс дынхыҵын, абарҵа дныҵысны адәы днықәгылт (С. №.),
мамзаргьы еизаку интонациоуп: еижәлантәу ариади изыдҳәалоу
ажәеи еицны тақтк еиҿыркаауеит. Еизаку аинтонациа ҳԥылоит
аформеизадаратә еибаркырала еибарку ахьыӡтә жәеидҳәалақәа,
зыхәҭақәа ҩба инареиҳаны аҳәаақәҵақәа злоу еижәлантәу
аҳәаақәҵатә риади иҳәаақәнаҵо ажәеи рыла иаарԥшу: Нас еиҳабыеиҵбыла рган ҩын ду иныҩналан, еикәша игылаз аишәа иахатәеит
(Н. С); Ҳәынҵәа ыҟамызт џьаргьы, аха уеизгьы лҵкы еиқәаҵәа,
акәаԥ ҟаԥшь хәыҷқәа зқәыԥсаз, лшьа-мхы илахысуа иҵаркәакәан...
(Д. Гә.); Абри ҳара ҳамҩахәасҭақәа, ҳуардын мҩа ҭыҿҿақәа рҿы
аҽы измырныҟәеит (Д. Гә.); ...лара лзынгьы ишаанагара иҟаз
чыҭ ҵкык лыхәҳааит (Д. Гә.); Мазлоу илақәа ичабра шкәакәа ду
нарҭишьын... (Алашара).
Абарҭ аҩ-интонациак иеицны иаҳԥыларгьы ҟалоит: Илабашьа
ҷрыхә ҵар, аԥса зхоу, Иган аҟны иарсуп, бџьарра ауа, Дахьцо
иҩыза (Л. К.)
Аԥсшәаҿы лассы-лассла иаҳԥылоит мапкрадатәи мапкратәи
аҟаҵарбатә формақәа рыла еиҿкаау ажәеидҳәалақәа, иаҳҳәан:
сцоу сымцоу //сцару сымцару, дыҟоу дыҟаму, сцаргьы
сымцаргьы... реиԥш. Урҭ, еижәлантәқәа ракәӡам, избанзар, акы
– рформа стабильтәуп: еиҳараӡак урҭ аарԥшуп уажәтәи аамҭатә
формала ма ахьыԥшратә формала, насгьы реишьҭагылазаашьа ҭышәынтәалоуп: актәи аҭыԥ аҿы ианакәзаалакь игылоуп мапкрадатә форма, аҩбатәи – мапкратә; ҩбагьы – рҵакы
еизадоуп, урҭ еицны абжьажьара (сомнение) аадырԥшуеит: Зегьы
дарароуп, уаҵәы сыҷкәын маҭәа аасышәҵаны, бара сбышьҭыргьы
сыбмышьҭыргьы сара сцоит (Д. Г.); Схысуеит ҳәа уаламгааит.
ҳхысыртә ҳаҟоу ҳаҟаму узымдырӡо! (А. Г.); ...аха иара убри
аҳақьым ҳәа зыҟны дцоз иҿы ихтны анеира иаҭахызу иаҭахымзу
рацәак дазымхәыцӡеит (А. Г.).
Еижәлантәиқәаны иԥхьаӡатәӡам аҳәоу хәҭақәа, еицны аҵакытә
ҟазшьақәа рыла афразеологиатә ажәеидҳәалақәа ирзааигәоу: Ицәгьа ибзиа ажәытә акы ыҟан, «уи хәарҭам» рҳәан, иқәыргеит
(А. Г.); Ууа-суа, ужәлантә-сыжәлантә, сгәыцхәы-угәыцхәы ҳәа ана
аӡәы дыргәыбзыӷуа, ара аӡәы ихы шьшьуа иҳампыҵаҳхалароуп
анхацәа (С. №.). Аҽан ануҵар, рхы рыхнахуеит, аԥсаса ануҵар
– «сасцәақәак сзааит, шьтәак сыҭ ма сыск-ӡыскы зҳәаз иеиԥш»
– иааумдырҵәаанӡа иуҟәаҵуам (Д. Гә.); Акгьы еибымҳәаӡакәа
зегьы дасу ргәаныла аҩны-агәара зҳәаз иеиԥш аилыргара иаҿын
(Д. Гә.).
Аиԥшьыратә еизыҟазаашьа аазырԥшуа еижәлантәу аҳәоу
хәҭақәа дара-дара реидҳәаларазы еидҳәалагас ицәырҵуеит
аиԥшьыратә еидҳәалагатә суффиқсқәа -и, -гьы, аидҳәалагатә
ажәақәа нас, насгьы, амала.
Аидҳәалатә суффиқс -и еижәлантәу аҳәоу зегьы рҟны
еиҭаҳәахоит: Чаԥашьалеи ԥшра-сахьалеи Мраҵас дыԥхауан,
Леишәалеи ҟазшьалеи зынӡа дхааӡан, Мчылеи қәԥаралеи Уаашәҩык дрызхон. Абџьар-мцеи аҳәа-маҭәеи, Дацәшәомызт бзанҵык
(И. Қ.): Ашьхеи амшыни рҳауа урҭоит, Маҷарҵас иҿыхааӡа иара
(Ш. С).
Аидҳәалага -гьы зегьы рҟны еиҭаҳәахар ҟалоит ма еидҳәалоу
ажәақәа руакы иацлар ҟалоит: Баҭыршах иҩызагьы иаргьы
рҿаархан, амра ҩхашылон аамҭазы, Соуфыџь иҩны иааин инатәеит
(Аԥс. л.); Амцгьы аҵабырггьы маҿак рыбжьоуп (Ажәаԥҟа);
Абырсааҭ сыршьуеит, иааҳақәланы ҳақәырхуеит, ҳандырҵәоит
баргьы саргьы (М. Л.); Амаӡа инагӡаны иззыҵәахуа маҷӡоуп ауаа,
иара ахацәагьы, аԥҳәыс улҟәаҵ (М. Л.).
Аидҳәалагатә суффиқсқәа ирыцлоит ахьыӡқәа, ацынгылақәа,
аҟаҵарба аинфиниттә формақәа рыла иаарԥшу еижәлантәу аҳәоу
хәҭақәа. Аха урҭ ирыцлом аҟаҵарба афиниттә формала иаарԥшу
еижәлантәу аҳәоу хәҭақәа: Аԥсны иааӡаз Абаҭаа, Дхаҵа ӷьеҩын
иаамҭала, Чаԥашьалеи ԥшра-сахьалеи Дкаҷҷа-каҷҷон мра ҳасабла
(И. К.); Саани ҵәыцеи ахьхьа рхыҩуам, Ишны ихыҵуам ахьурӡы
(Б. Шь.); Разҟыс иҟоу ахшыҩи амахәҿеи роуп (Ажәаԥҟа); Иаци
иахьеи даара дҽеим (Аԥс. л.); Илҳәои иҟалҵои еиқәшәом.
Аидҳәалагатә суффиқс -гьы аиҭаҳәарала иаарԥшхоит аиԥшьыратә еизыҟазаашьеи аеқспрессивтә ҵаки: Урҭ сабгьы даргьы
еиманы ишааз еиԥш ицеит (А. Г.); Унцәагьы уаргьы усԥырҵ. Сеидыҟ, иахьа абра иакәым ҳалибахуеит (С. №.); Крыздыруоу, нан, убарҭ аҭауадцәагьы ахылаԥшцәагьы ааидкылан ҳара ҳақәырхит (Д. Г.); Ари даараӡа гәырӷьара дууп абри аҭаацәараҿы: иааз изгьы, дыззааиз рызгьы (Д.Г.).
Абарҭ аҿырԥштәқәа рҿы еижәлантәу аҳәоу хәҭақәа реиқәыԥхьаӡараан аеқспрессиатә ҵакы ацәыӡуеит, реидҳәалага -гьы -и ала
иаҳаԥсахыр, еиҿшәырԥшы: Урҭ саби дареи еиманы ишааз еиԥш
ицеит.
Аха аидҳәалагатә суффиқс -гьы, аидҳәалага афунқциа мацара
акәымкәа, ашьақәырӷәӷәаратә хәҭаҷ ахархәара аманы иҟазар, усҟан
-гьы -и ала аиҭныԥсахра зыҟалом: Иџьоушьаша, абас ичамгәырны,
иԥхьарцаны ианыҟалалак нахыс, ицәыӡуан Қьоуқьас уи абжьы,
ачамгәыргьы инапы изаҿшьуамызт, аԥхьарцагьы (А. Г.). Ирҳәом:
ачамгәыри инапи изаҿшьуамызт, аԥхьарцеи.
Аидҳәалага нас еижәлантәу ажәақәа рҟны аҵыхәтәанӡа
игылоу ажәа иаԥынгылоит: Лан, лаб, нас лашьцәа ахьырԥар,
Еиҭаҳәатәқәоуп урҭ зегь шҭаацәоу (Л. К.); Ахьҭа цәгьа, асыҭәҳәа,
нас аԥша, Алаӷырӡ, агәаҟра, нас агәырҩа Иԥышәаауа ҳнеиуан,
ҳамч еизакны. Аиааира ҳашьҭан, аиааира ҳҭахын (Б. Шь.).
Аидҳәалага нас // насгьы аидҳәалага -и ала еидҳәалоу еижәлантәу аҳәоу хәҭақәа рҵыхәтәаны ажәа иаԥынгылар ҟалоит: Абарҭ
алашбжьи, ардәына ашәаҳәабжьи, насгьы аҵарақәа рыҷырҷырбжьи
уҳәа неилалан, убарҭ ирылыҩны Ҭорҟан цқьа имаҳаит Селма
илҳәаз: «ԥоуп» лҳәазшәа иаҳаит (Д. Гә.); Акәымжәы ҳәа кьаҿ
акәзар, ашкәакәа иалаз иазаацырцыруан, имаҟабзқәеи, насгьы
иразны ҟама рҟәынақәеи кәалкәаџьон, рыԥштәқәа ԥсахуа (Д. Гә.).
Абарҭ аҿырԥштәқәа рҿы еижәлантәу аҳәоу хәҭақәа реидҳәалараҿы ххы иаҳархәеит аинтонациа, аидҳәалагатә суффиқс,
аидҳәалагатә ажәа.
Аидҳәалага нас // насгьы анаҩс аиқәыԥхьаӡара ҿыц цар
ҟалоит, аха усҟан анаҩс ицо рҵакы хазхоит, еижәлантәу ариад
ҿыц еиҿкааушәа иҟалоит: Аиааира ҳашьҭан, абри аамҭазы абраҟа
еиднагалаз алафҳәаҩцәа: Уазамаҭ, Ҳаӡараҭ уҳәа, нас аҳәсақәа
рахь Ҭакәна, Ҳауида, Мкыд, Ҳарихан уҳәа ажәақәа ааиларҵон,
– уажәыҵәҟьа аҷкәын ииз ахьӡ иаҳҭароуп, – рҳәеит (Д. Гә.);
Саҭанеи Гәашьа ӡәӡәарҭас, рышҳарҭас, насгьы неиааирҭаси
ԥшахьырсырҭаси иахьлымаз Ҟәбинеи Бзыԥи рыԥшаҳәақәа рҿы
акәын (Н. С).
Иарту ариад лассы-лассы инҵәоит уҳәа, уҳәа убас егьырҭгьы,
уҳәа егьырҭгьы, зҳәаз еиԥш, убас иҵегьгьы, убас егьырҭгьы, ҳәа
ажәақәа рыла. Абарҭ ажәақәа хархәашьас ирымоу – аҳәоу аҿы
иаагоу еижәлантәу аҳәоу хәҭақәа рхыԥхьаӡара ацҵара шалшо
аарԥшра ауп: Уажәоуп ацәаӷәара, алаҵара уҳәа, ауҭра-сыҭра уҳәа ианалаго, иара уахь дынхеит (Д. Гә.); Ҩ-камбашьк аӡынра
илцәагеит, аҟашәадаразы аӡынра ианӷыҵыс, ажәлазы уҳәа, афатәаз
уҳәа жәык нахҭнылҵан, аџьықәреи лыхәҳаит (Д. Гә.).
Аиԥшьыратә еизыҟазаашьа зныԥшуа еижәлантәу аҳәоу хәҭақәа
иаадырԥшыр ҟалоит инеишьҭаргыланы имааԥысуа аҿиарақәа.
Аҵыхәтәантәи аҿиара ада, егьырҭ аҿиарақәа зегьы еиҳараӡак
адинамикатә ҟаҵарба афиниттә ҟалара ииасхьоу еилкаам аформала
иаарԥшуп: Ашырҳәа ииарҭа дҩылҟьан, лассы иҽааилеиҳәан,
иҿы ааиӡәӡәан, аҭӡы длавалан, акылҳара дынкылыԥшын, ашҭа
днықәԥшит (С. №.); Сыццакуеит, сан, бзиала, бзиала! – иҳәан,
икәадыр амгәырхақәа ааирӷәӷәан, акәадыр амахақәа ааикын,
иарма шьапы ашькыл инкылеикит (С. №.); Дааин, афырҳәа ачуан
ахаҳә лҭаԥсаны иҩкналҳан, амца агәгәаҳәа иҩаҵалҵеит (Аԥсуа
жәлар рҿаԥыцтә рҿиамҭа).
Аҵыхәтәаны аҟаҵарба ада, егьырҭ аҟаҵарбақәа еиҿыркаауеит
еижәлантәу ариад. Хыхь ишаҳҳәаз еиԥш, адинамикатә ҟаҵарба
афиниттә ҟалара ииасхьоу еилкаам аамҭатә формаҿы (илган,
илымгазт, дцан, дымцазт...) аҳәоу аҿы даҽа ҟаҵарбак ацымкәа
иаҳԥылаӡом: сҩагылан, ашә ахь сҿынасхеит. Изыхҟьогьы абри ауп: ииасхьоу еилкаам аамҭатә форма иамоуп ҩ-аамҭатә
еилкаарақәа: акы абсолиуттә, егьи – азыҟашьатә. Ишдыру еиԥш,
абсолиуттә аамҭатә еилкааразы критерис иҟоу ацәажәаратә
моментуп, азыҟашьатә аамҭатә еилкааразы – даҽа ҿиарак ма
ҭагылазаашьак. Ацәажәаратә момент иақәыршәаны ииасхьоу
еилкаам аамҭатә форма иаанарԥшуеит ииасхьоу аамҭа, даҽа
ҿиарак ма ҭагылазаашьак иақәыршәаны – иаԥынгылоу аҿиара. Ари
аҟаҵарбатә форма аграмматикатә ҵакаҿы иаԥынгылоу аамҭатә
еилкаара ахьаарԥшу азы аҳәоу аҿы уеизгьы-уеизгьы иҟазар акәхеит
уи изԥынгылоу; абарҭ ҩ-ҿиарак аазырԥшуа аҟаҵарбақәа аҳәоу аҿы
иныҟәыргоит азҳәа ахархәара, насгьы иаадырԥшуеит еибаԥсахуа
аҿиарақәа. Аха ус егьа иҟазаргьы, урҭ еижәлантәу ҳәоу хәҭақәаӡам,
избанзар, акы, дара ихьыԥшым аибаркырала еидҳәалаӡам: руакы
аамҭатә еилкаара даҽакы иахьыԥшуп, ҩбагьы, урҭ изыдҳәалоу
ажәа ирзеиԥшымзар ҟалоит.
Аҟаҵарбақәа алагара, ахара ииасхьоу еилкаам аформаҿы иангылоу, иашьҭаненуа аҟаҵарбеи иареи еицны ҿиарак
аадырԥшуеит, убри аҟнытә аҟаҵарба алагареи иашьҭанеиуа
аҟаҵарбеи еижәлантәқәоу ракәӡам: Даалаган аҟамчы изыҟалҵеит,
насгьы амҩахь ииҭаххашаз зегьы ааиқәыршәаны илҭеит (Аԥс. л.);
Иаалаган ачуан нықәыргыланы, аӡы ааганы иҭарҭәо, иҭарҭәо аума
аӡы ҭарҭәеит (Аԥс л.); Хәажәарԥыс захьӡыз хаҵа ӷәӷәак дыҟан,
лыӡбахә иаҳан, мраҭашәарахьтә дахан дааит лҳәаразы (Аԥс. л.).
Еижәлантәу ҳәоу хәҭақәаны иара убас иԥхьаӡатәӡам аиҭаҳәақәагьы: Ԥхьаҟа, ԥхьаҟа, ԥхьаҟа ҳнеип, Аҭынчра ахҳарҵәап адунеи (А. Л.); О, уара, шәуаами, шәаангыл, шәаангыл зны! (С. З.); Таига, таига, лахьеимарџахә, таига, Удагәаӡами ушыҟоу
есқьынгьы!.. (Ш. С).
Аиҿагыларатә еизыҟазаашьа
Аиҿагыларатә еизыҟазаашьа змоу еижәлантәу аҳәоу хәҭақәа
ирымоуп иарку ариад. Дара-дара еидҳәалоуп аиҿагыларатә
интонациала ма аиҿагыларатә интонациеи аидҳәалагатә ажәақәеи
рыла.
Аинтонациа мацарала еидҳәалоу еижәлантәу аҳәоу хәҭақәа
ахархәараҿы иахԥылоит даара имаҷны, иаагап: Алықьса ихы
дҩаханы днаԥшит – иҩыза димбеит. Дцан – дмааит, даан –дымцеит
(Ажәаԥҟа).
Аиҿагыларатә еизыҟазаашьа змоу еижәлантәу аҳәоу хәҭақәа
реибаркраҿы рҽаладырхәуеит аиҿагыларатә аидҳәалагақәа аха,
амала, моу, аха нас, ажәа акәым // акәымкәа.
Абарҭ аидҳәалагақәа рахьынтә аха иамоуп иҭбаау ахархәара.
Уи ала еибырку еижәлантәу аҳәоу хәҭақәа рыбжьара ицәырҵуеит
еиуеиԥшым асемантикатә еизыҟазаашьа, иаҳҳәап, аиҿагыларатәконтрасттә, аиҿагыларатә-амзызтә, алҵшәатә: Цәаҩала згәы
разыз, иҭбааз, аха дхәыҷы аахыс зани заби рыҟнытә ажәа хаа
змаҳацыз, зыҩнра иацәҟьаланы иҟаз аӡӷаб лыԥсы еиԥш бзиа илбеит Мактинеи Саидеи (И. П.); Леуарса ихы леирҟәын, ԥыҭрак
ҿиҭуамызт, аха нас ус иҳәеит (И. П.).
Аиҿагыларатә еидҳәалага амала-гьы еиднаҳәалоит аиҿагыларатә-контрасттә еизыҟазаашьа змоу еижәлантәу ахәоу хәҭақәа,
аха урҭ еиҳараӡак аҟаҵарбатә формақәа рыла иаарԥшуп: Алмасхан
уахь дцоит, амала рацәак даанхом (Аԥс. л.). Саид дкылԥшны ахысра
даҿын, амала ибжьала идырт ари дныжьны дышцоз (Алашара);
Иусҭап иуҭаххалакь, амала схаҭа сызуццом уахь.. (М. Л.).
Аидҳәалагатә ажәа моу еиднаҳәалоит еиҿагылоу аилкаарақәа
аазырԥшуап ма иантонимқәоу еижәлантәу аҳәоу хәҭақәа.
Аидҳәалагатә ажәа моу аԥхьа игылоу еижәлантәу ахәҭа иацлоит, уи
ахәҭа аарԥшызар ҟалоит хьӡыла ма аҟаҵарба аинфиниттә формала:
Нанхеит, бара быӡӷабуп, урҭ рҿы ибылшагәышьозеи, бара ӡӷабк
моу, ахацәа егьрылшом урҭ рҿы, урҭ нагӡара змоуша (Д. Г.) Даниз
аҽны зегьы еицҿакны абри уаҩы иимбац акы лылҵуеит, аҳәса моу,
ахацәа иреиӷьугьы дреиӷьхар ҟалап ҳәа ргәы иаанаго инацҵанацҵо дцоит (Д. Гә.); Усҟан уи збаз изаҳаз моу, ҳара ҳәанҳәахла
изаҳазгьы ҳарччеит (Д. Гә.); Шәара моу, Ҭанаси Ҭрыси рдунеи
рыԥсаххьеит. (С. З.).
Ажәа ак әым // акәымкәа еиднаҳәалоит антонимқәа раҳасабала аиҿагыларатә ҵакы змоу еижәлантәу аҳәоу хәҭақәа. Аиҿагыларатә ҵакы ара инаҵшьны иаарԥшуп: Аибаҭахра
ак әым, аизыӷра ианаҟәымҵлак, абааԥсы анрылибахуагьы ыҟоуп (И. П.); Хә-ԥуҭк акәым, аҩны даҵауҵар имго, абас аԥхашьара
дақәдмыршәар (А. Г.); Атеатртә ҟазара аҵакы ззеилымкаауа
ақыҭан акәым, ақалақь аҿгьы иҳамоуп, Душьа (Ш. №.); Егьырахь,
уажәы акәым, ушьапы уқәгылаанӡа ари уԥынҵа уздылырҳәҳәом
(А. Г.); Саԥсуоуп, сыҩны иааиуа ахә иакәым, абзабаҩгьы, иагьа
дсаӷазаргьы, дсымнаԥхац... (А. Г.).
Аиҟәшаратә еизыҟазаашьа
Аиҟәшаратә еизыҟазаашьа зныԥшуа еижәлантәу ариад аҿы
еицааиуеит ҵакыла еицымааиуа злымшо ажәақәа. Иеицааиуа
ахәҭақәа зегьы еицны изхьыԥшу ажәа ҵакыла изадҳәалахом,
иадҳәалахоит абарҭ рахьынтә руакы. Иаҳҳәаз аизыҟазаашьа змоу
еижәлантәу аҳәоу хәҭақәа еиҿыркаауеит иарту ариад. Ариад
еибаркуп аинтонациеи аидҳәалагақәеи рыла. Еидҳәалаганы
ицәырҵуеит аиҟәшаратә еидҳәалагақәа ма, мамзар, мамзаргьы,
зны // зынгьы // зных. Абарҭ рахьынтә зны // зынгьы // зных
еиҭаҳәоу (повторяющийся) еидҳәалагоуп. Аидҳәалагақәа мамзар,
мамзаргьы еиҭамҳәахо еидҳәалагақәоуп; ма – рыҩбагьы ахархәара
амоуп.
Аидҳәалага ма ала иаарԥшхоит еицааиуа еижәлантәу аҳәоу
хәҭақәа иаадырԥшуа аилкаарақәа рахьынтә акы шалхтәу:
Абри аазымхәо ма аԥара имам, ма ахшыҩ имам (Аԥс. л.). Сара
ампыл ансоулакь, иара иахь идәықәсҵоит. Аха, цас иауазшәа, исцәыбыруан, ма дахьгылаз зынӡа исызнашьҭуамызт, ма
исцәыԥхашьон (Ш. №.); Ауаҩы имч дныҟәнагоит ма ибз (Ажәаԥҟа);
Дҟаԥшьӡа деицралеит Каҷбеи Лаз, иԥара имоургьы, игәы ԥжәаны
дыԥсып ма дхагахап уҳәартә (М. Л.)
Аидҳәалага зны ала еидҳәалахоит еишьҭаргыланы, еибаԥсахны
иҟало ахҭысқәа: Зны ухагало, зны улбааго, Иухахәмаруеит
ацәқәырԥа (Ш. Ҵә.); Зны аҳҭынра дыҟан, зны ақыҭа ркамбашьқәа
дрыцын (Ӡ. Д.); Зны алымҳа икуеит, зны иоужьны Наҟ дыҩуеит,
иаша ихы ахьхоу, Зны ахаҳә дәықәлоит, зны ҵаҟа дкаԥоит,
Еибаргьежьуеит ахәыҷқәа реиԥш, Зны, иҟәцаны, иҽырҭынчны
дтәоит (Л. К.); Зны сшьацәхнысло, зны сышьҭасауа, Зных
сышьҭхысаа, схы агәра го, Сынасыԥ сацрас-ацрасуа Сашьҭоуп,
сеидроу сахьаго! (Т. А.).
Аиҟәшаратә-еиқәыԥхьаӡаратә еизыҟазаашьақәа еижәлантәу
аҳәоу хәҭақәа рыбжьара иаарԥшхар ҟалоит ма // у ала ишьақәгылоу
азҵааратә формақәа рыла: Акәтыжь уҭахума, акәац уҭахума, ачашә
уҭахума – унапы зуркра уздыруамызт (А. Г.); Аурок аан џьара
уанаақәаца, иикыз линеикоума, журналума, шәҟәума – ак уаҩиго
дыҟам (А. Г.); Ҭорҟан ибжьы рыӷәӷәаны инаиргеит! Ԥоу, ԥҳау ҳәа
(Д. Гә.).
Еижәлантәу аҳәоу хәҭақәа хзыркәшо ак
Еижәлантәу аҳәоу хәҭақәа хәҭак иадҳәалазар ҟалоит, ишиашоу
акәымкәа, ихзыркәшо акқәа рыла. Ихзыркәшо ак ҟалар ауеит
ажәаны, ажәеидҳәаланы, еицааираны. Еиҳараӡак уи ахы цәырнагоит
ажәа ҳасабла. Ихзыркәшо ак аҵакы еижәлантәу аҳәоу ахәҭақәа
рконкреттә жәартә ҵакқәа ааидкыланы, зеиԥш еилкаарақәоуп
иаанарԥшуа: дара-дара еиҿагылоу азеиԥши – конкреттәи
аилкаарақәа рыла. Еижәлантәу ариад иалоу ахәҭақәеи урҭ
хзыркәшо ажәеи рыбжьара иҟоуп алкаатә, еилыргатә (уточнающие
пояснительные) еизыҟазаашьа: Еҳ, усҟан сшьа шԥазури! Сыдгьыл
ԥыҵәҵәа изгақәаз: Қьалмаҭи, Хакәыцәи, Озамаҭи уҳәа усҟан
ирзысымхәыцри! (С. №.); Алақәа реиԥш иҩеихалан, Иҳәаҭха
ҩеихырхт, Ихҭарԥа рқьақьа икәымжә еиқәаҵәеи Назлаз зегь ргеит
(И. К.).
Еижәлантәу ариад ҳәоу хәҭас иахьаҵанкуа ауп ариад
хзыркәшогьы ахьаҵанкуа: Ҭлабӷан, Сасрыҟәа, Салмақәа, Зосҳан,
Шьрын, Рашьыҭ, Татеи, Титу, Зач, Кәыџь – убарҭ зегьы, Кәаџь ида,
уи иаҳзеиԥшыз ҳабдуӡӡа иакәын, ара дынхон, иқәынхон, уажәы
Соузар дахьықәынхоз (С. №.). Еижәлантәу ариад еиԥш, ажәа зегьы
зхҳәаауп.
Ажәаҳәаҿы хзыркәшо ажәа иҳәахоит аҷыдатә интонациала:
Сара стәала – игәоума, ирыԥҳаума, игәаҵәоума – зегьы еибгоуп
(А. Г.).
Еижәлантәу ариад ихзыркәшо ак еиҳараӡак иаҳԥылоит,
аиԥшьратә жәеибаркырала еидҳәалоу еижәлантәу аҳәоу хәҭақәа
ирыцны. Аиҿагыларатә еизыҟазаашьа зныԥшуа еижәлантәу
аҳәоу хәҭақәа рҿы иаҳԥылаӡом, аха иаҳԥылар ҟалоит аиҟәшаратә
еизыҟазаашьа зныԥшуа рҟны: Игәаҟра, игәаара, игәыӷра,
игәрамгара – зегьы убри илаԥш аҿы еизеит (А. Г.).
Ахә дгәаҟуан, уаҳа иблақәа ааизхымтыцызт, зны ици-ишәи
еихамгыло, деиҵасны даарыхьҭшьуан, зных дбылны ацара далагон,... (А. Г.).
Ихзыркәшо ак еижәлантәу ариад иаԥынгылазар ма иашьҭанеиуазар ҟалоит. Урҭ ҭыԥла реиҭныԥсахра ирыбжьоу
алогикатә-семантикатә еизыҟазаашьаҿы ианыԥшуам:
Ашҭа агәҭа акьан еилыӷраа ақәцә ахәҷы-мыҷ: акьаса, ачабра,
ампахьшьы уҳәа – ахьнырҳала иҭагылан (С. №.); Акәасқьа иҿаз
ахышәқәеи ашәқәеи – зегьы саркьалыхын (Н. С); Са сыԥсадгьыл
Аԥсынтәыла: Сышьха ссирқәа, сыԥшаҳәа, Сахьцо изгоит,
исгәыдкылан, Сара сыкәа иҭаҳәҳәа (И. ).).
Ихзыркәшо ак иаарԥшызар ҟалоит:
а) хьыӡцынхәрала: Асы, анаҟә – зегьы ыргәыбзыӷуа, Ашәаԥшь
рықәԥхоит акаҵәара (Л. Кә.).
б) цынгылала: Чарак аҿы дыҟоушәа, Гәырӷьара дук имоушәа, Аибаркыра дықәушәа – Ус ибахит азныказ (Б. Шь.); Даур иак әын урҭ раԥхьагыла, Шәарыцара атәы зҵахьаз, Аҿаҩа, ашьха, агатәыла – зегьынџьара мҩеи ӡи збахьаз, Кыр шәарахгьы нзырҵәахьаз! (Л. К.);
в) хыԥхьаӡарала: ицоит ҩыџьа: сареи уареи;
г) хьыӡҟала: Абас иааиқәырԥсеит уаҟа итәаз аҭаҳмадацәа:
Ҳаџьмаҭ, Гьедлач, Мзауҷ, Ҳанашә (М. Л.); Шьыжьнаҵы ауаа:
ахацәа, аҳәса уҳәа рхыԥхьаӡара азҳара иаҿуп (Д. Гә.);
д) ҟаҵарбала: Камаҷыҷ лакәзар, даара аџьабаа лбеит – зны сара дсыцхраауан, зных – Алиас (Д. Гә.); Ҵабыргуп, Саҭанеи Гәашьа абас дныҟәалон, аха еиҳарак лыҩны дыҟан: дынхон, дынҵуан (Н. С.);
е) жәеидҳәалала ма даҽа еилоу синтақсистә конструқциала.
Усҟан урҭ рыҩнуҵҟа, хымԥада, иҟазароуп азеиԥш ҵакы ныҟәызго
аҵыргәа (опорное) ажәа, егьырҭ ажәақәа аҵыргәа ажәа иадҳәалоуп:
Араҟа еилагылан ҵҩа змамыз ашәыр хкқәа: аҵәа, аҳа, абҳәа,
атама, ашымҳа, аца, абгыӡра, алаҳа (И. П.). Ари хзыркәшо акны
иԥхьаӡатәуп ҵҩа змамыз ашәыр хкқәа, ҵыргәа ажәаны – хкқәа.
Нарҭаа ԥстәыс ирымамыз егьыҟамызт: ауахьад рыман, ҵҩа змамыз
ажәқәа, ацәқәа – аказын ирыцҳаны иҟамызт (Н. С).
Еижәлантәу аҳәоу хәҭақәеи изыдҳәалоу ажәақәеи
реидҳәалашьа
Азхҳәааи ахыҿзырхаратә харҭәаагақәеи рфунқциа назыгӡо еижәлантәу ариади изыдҳәалоу ажәеи еибаркуп ахаҿытә
ԥынгылақәа рыла. Урҭ еиқәшаҳаҭхоит хаҿылеи хыԥхьаӡаралеи:
Арасаҭра аҵыхәаны, ԥхьакырҭак аҿы, рыҽӡаны итәан: Сеидыҟ,
Ҟазылбақь, апап, адикәан, Сабакьеи, Қьаламаҭ (С.№.);
Еиуеиԥшым аҭагылазаашьақәа аазырԥшуа еижәлантәу ариади
изыдҳәалоу ажәеи еибаркуп аидыларатә жәеибаркырала: Ихы
ларҟәны, апатронақәа ааҟәшәаны иџьыба инҭеиԥсон, ишәақь
шьҭыхны ахаҳә дҩықәгылт (А. Г.); Ажәлар аимыҵра иалагеит,
ҽыла, шьапыла уҳәа (Д. Гә.).
Адхаларатә (апоссесивтә) еибаркырала еибарку аҳәаақәҵатә
еижәлантәу ариади изыдҳәалоу ажәеи еидызҳәало елементны
ицәырҵуеит арацәа хыԥхьаӡараҿы игылоу апоссесивтә рбага.
Апоссссивтә рбага гылоит актәи ахаҿаҟны, еицааиуа ахәҭақәа
рҿы ицәажәо ихаҿы аарԥшызар:
Уареи сареи
шәареи ҳареи
дареи ҳареи ҳ-аҩны
иареи сареи
Апоссесивтә рбага гылоит аҩбатәи ахаҿаҟны, еицааиуа ахәҭақәа
рҿы ицәажәо дзацәажәо ихаҿы аарԥшызар:
Иареи уареи
шәыҩны
Дареи шәареи
Апоссесивтә рбага гылоит ахԥатәи ахаҿаҟны, еицааиуа ахәҭақәа
ицәажәо дзыхцәажәо рыла иаарԥшызар: Иааигәалашәеит иҷкәыни
иӡӷаби рхәыҷра (С. №.).
Аҭагылазаашьа аҽаԥсахуам, еижәлантәу ариади изыдҳәалоу
ажәеи рыбжьара ашьҭынгыла гылазар: Апартиеи ажәлари рзы
ашәа.
Аформеизадаратә еибаркырала еибыҭоу аҳәаақәҵара ахархәара
назыгӡо еижәлантәу ариади изыдҳәалоу ажәеи рморфологиатә
рбагақәа еиҳарак ирзеиԥшуп: ҩ-ӷәтәы ҩны ҳаракы // ҳа-ӷәҭәы ҩны
харакқәа; абырфын касы еицарс за-мана // с-барфын касы еицарс
заманақәа.
АЛАГАЛАҚӘЕИ АБЖЬАРГЫЛАҚӘЕИ ЗЛОУ АҲӘОУҚӘА
Аҳәоу иалагалазар ҟалоит иарбанзаалак ахәоу хәҭа асинтақсистә фунқциа назымгӡо ажәа, ажәеидҳәала ма аҳәоу.
Фунқциалеи формалеи урҭ хыхь ҳзыхцәажәаз аҳәоу хәҭақәа
иреиԥшым. Аҳәоу хәҭақәеи дареи рыбжьара иҟам ихьыԥшым ма
ихьыԥшу ажәеибаркыра. Аха ус егьа иҟазаргьы, дареи излагылоу
аҳәоуи еидҳәалоуп семантикалеи грамматикалеи. Иалагалоу акқәа
аҳәоу азеиԥш ҵакы ма ҳәоу хәҭак аҵакы хадырҭәаауеит аҷыдатә
информациала. Аҿырҳәалатә ажәаҳәаҿы урҭ ҳәахоит алагалатә
интонациала, аҩыраҿы ааҭгыларатә дыргақәа рыла иалкаатәу. Урҭ
аҳәоу иацраҳхыр, аҳәоу аструқтура хада аҽаԥсахуам.
Иалагалоу акқәа ҩ-хкыкны иҟоуп – алагалақәа (ажәа лагала,
ажәеидҳәала лагала, аҳәоу лагала), абжьаргыла (ажәа бжьаргылақәа, ажәеидҳәала бжьаргылақәа, аҳәоу бжьаргылақәа).
Алагалақәеи абжьаргылақәеи еивгоуп: 1) фунқциала, 2) дареи
излагалоу аҳәоуи рсемантикатә аимадаратә мчала, 3) аструқтуратә
ҷыдарақәа рыла.
Алагалақәа ихадоу фунқцианы ирымоу – уи ажәаҳәаҩы аҳәоу
аҵакы дшазнеиуа аарԥшра: уи иашоуп ма иашам ҳәа иԥхьаӡома,
дазыразума, дақәшаҳаҭума, игәы иахәама, иацәымӷума уҳәа убас
иҵегьгьы. Даҽакала иаҳҳәозар, урҭ рыла иаарԥшхоит асубиеқтивтә-модальтә ҵакқәа.
Абжьаргылақәа ихадоу фунқцианы ирымоу – уи аҳәоу ма ҳәоу
хәҭак ахарҭәааратә информациа аҭара, аилыргара, акоментариақәа ацҵара.
Алагалақәеи излагалоу аҳәоуи рсемантикатә еимадара иаҳа
имаҷуп, абжьаргылеи излагылоу аҳәоуи рыбжьара иҟоу аасҭа.
Алагалақәа рформа иаҳа истабильтәуп, абжьаргылақәа раасҭа:
абжьаргылақәа ажәаҳәаҩы шаҟа иҭаху ажәақәа рыла еиҵихыр
ҟалоит.
АЛАГАЛАҚӘА
(ажәа лагала, ажәеидҳәала лагала, аҳәоу лагала)
Хыхь ишаҳҳәаз еиԥш, алагалақәа ихадоу фунқцианы ирымоу
–уи ажәаҳәаҩы аҳәоу аҵакы дшазнеиуа аарԥшроуп. Аха уиадагьы,
урҭ иаадырԥшыр ҟалоит ахшыҩзцарақәа аки-аки реизыҟазаашьа,
реишьҭанеира, ахшыҩзцара шьаҭас иамоу, аемоциатә хәшьара
аҳәоу аҵакы иазкны, аҳәоу аеқспрсссиатә ҷыдара уҳәа уб. иҵ.
Аԥсуа бызшәаҿы абарҭ аҵакқәа раарԥшразы иҟоуп имаҷымкәа
амыругақәа: алеқсикатә, аморфологиатә, асинтақсистә, аинтонациатә. Абарҭ рахьынтә хадара зуа аморфологиатә, еиҳарак
аҟаҵарбатә мыругақәа роуп. Урҭ рбеиара иахҟьаны аԥсуа бызшәаҿы
иахьагьы алагалақәа ирмоуит иҭбаау ахархәара.
Алагалақәа раарԥшраҿы хадара ауеит амодальтә ажәақәа, урҭ алагалақәа рморфологиатә рбагақәоуп: ажәа алагала
– синтақсистә еилкаароуп, амодальтә ажәақәа – морфологиатә еилкаароуп. Дара рзы ихаданы иҟоу – аҳәоу аҿы алагалақәа раарԥшра. Абарҭ ажәақәа рҵаки рформеи мԥсахқәа аҳәоу аҿы даҽа синтақсистә хархәарак рыманы иаҳԥылаӡом. Дара еиуеиԥшым ажәаҳәа хәҭақәа ирылҵны еиҿыркааит зхатә семантикатә хархәареи грамматикатә формеи змоу аморфологиатә категориа ҿыц, амодальтә ажәақәа ҳәа хьӡыс измоу. Убарҭ иреиуоуп: акыс, ҵоуп, аиашаз, ажәакала, иҵабыргынгьы, ганкахьала,
ҳәарада уҳәа убас иҵегьгьы: Ажәакала, Кьахь Ҳаџьараҭ – раԥхьа
иргыланы – дуаҩы гәыҭбаауп (А. Г.); Сара исҭап ҳәа салагар, иурым, ихьымӡӷишьап, акыс, дыԥхашьаҩуп (Ш. №.); Ҵоуп,
ибжьы леиҵыхны егьизҳәомызт, дхәыҭ-хәыҭшәа акәын ишиҳәоз,
аха иааигәарагьы, насҭхагьы уаҩ дыҟамызт (Д. Гә.).
Иара убас ажәалагала ахархәара нарыгӡар ауеит еиуеиԥшым
ажәаҳәа хәҭақәа, иаҳҳәап:
1) ацынгылақәа: Абас, автор иҭахуп Дамеи акыр збахьоу, акыр
злоу уаҩны дааирԥшырц (Ш. Ин.).
2) аҟаҵарбатә формақәа: Иҵабыргуп, ачаи рацәак ҳамам, аха
уеизгьы, иду-ихәыҷы, иуду гәцаракыла уазныҟәароуп (Аԥсны
Ҟаԥшь); Идыруп, апоезиатә рҿиамҭа иара ишақәнагоу аиҭагара
заҟа иус хьанҭоу (Ш. Ин.); Захь дцаз сыздырам, аха, ишудыруа
еиԥш, иан лхы лыргәаҟуамызт (А. Г.).
3) аидҳәалагақәа: Аџьмақәа ирыбаргәузеи, урҭ асолдаҭцәа
ирҩызоуп, рхы ахьурхо ицоит, амала, ҩ-шьапык зҵоу ԥхьагылак
друҭар (Ш. №.); Уи моу, исгәалашәоит, еисыз ҳгәыла ҳәсақәа
аҩыџьагьы еинсраалахьан (Ш. №.); Амала, исҳәараны иҟоу уи ауп
(Д. Гә.).
4) ажәеидҳәалақәа: Сара абри еиԥш ажәа аниасҳәа, ҳәара
аҭахызма, абӷьааҳәа дазыразхеит (Д. Г.); Аха, иагьа ус иҟазаргьы,
ажәлар зынӡа иатәоумбаргьы руамызт (М. Аҳ.).
5) алагала ахархәара нанагӡар ҟалоит аҳәоу: Абраҟа аиаша сҳәар
ауми, даараӡаҵәҟьа сҽазыҟаҵаны сцеит сара (М. Аҳ.).
Абра иазгәаҳҭаз аҵакқәа ирҿырԥшны алагалақәа шоит абас:
1) Аҳәоу аҵакы ииашоуп ма ииашам, иахьынӡа иашоу ҳәа реиԥш иҟоу аилкаарақәа аазырԥшуа алагалақәа: ҳәарада, аиашаз, ииашаҵәҟьаны, ҳәарас иаҭахузеи, ҳәарак аҭахымкәа, иҟалап, идыруп, ҩашьарада: Аиашаз, ихаҭагьы иҭахгәышьамызт, аха убас дақәшәеит (А. Г.); Ииашаҵәҟьаны, дук мырҵыкәа арԥыс иааигаз аԥҳәыс хаҵарԥыск длыхшеит (Н. С); Ҳәарас иаҭахузеи,
аԥсҭазаара аҽеиҭанакуан, аха аҽеиҭанакуан ԥшьаала, аҿыц мҩа иқәланы (И. П.); Ҳәара аҭахума, азҵаатәқәа ҟалеит (Б. Шь.); Ҵоуп, амшаԥгьы ааигәоуп, аха сара убраанӡа сзымнеир ҳәа сшәоит (Д. Гә.); Уара аԥшәма, излазбо ала, ма сааира угәамԥхеит
ма даара гәала хьанҭак умоуп (Аԥс. л.); Идыруп, апоезиатә рҿиамҭа
иара ишақәнаго аиҭагара заҟа иус хьанҭоу (Ш. Ин.); Аиашаз,
иԥсасины ишьҭан асы (Д. Гә.).
2) Ахшыҩзцара шьаҭас иамоу, изтәу аазырԥшуа алагалақәа:
изларҳәо ала, ажәаԥҟа излаҳәо ала, сара стәала, ирҳәоит: Изларҳәо
ала, дыҟазаарын Аԥсны Абрыскьыл зыхьӡыз (Д. Гә.); Ирҳәауеит,
Аҟәа мра сасырҭоуп (Б. Шь.); Смыр иажәеинраалаҿы амра
амшын ишӡаало асахьа анҭихуа, аҳаҭыр баны инаскьеигозшәа ауп
дшахцәажәо, иара итәала, иахьынӡа залшо иҩычаны амҩа иқәиҵар
иҭахуп (И. ).); Ирҳәоит, абжьы заҳауа алымҳа ауп ҳәа, аха, сара
сгәаныла, абжьы заҳауа агәы ауп (М. Аҳ.).
3) Ахшыҩзцарақәа аки-аки реизыҟазаашьа, реишьҭагылазаашьа аазырԥшуа ажәа лагалақәа: хыхь ишаҳҳәаз еиԥш,
аԥхьан ишаҳҳәаз еиԥш, анаҩыс, егьырахь, акы, ҩба // ҩбагьы,
насгьы, ганкахьала, даҽаганкахьала, егьырахь, еиҭасҳәоит, ишәгәаласыршәоит: Насгьы, Мшәагә Ду игәаиҭахьан, Мшәагә
Хәыҷы игә аналаҟамыз, игәы ҵкапуа даныҟаз, илас-иласны
акрыфара иҭаххон (А. Г.); Егьырахь, ҳара уаҳтәуп ҳәа мацара,
изааӡарызеи, жәлар рзы уааԥсахьеит, жәлар рзы уҟоуп (А. Г.).
4) Аемоциатә хәшьара аҳәоу аҵакы иазкны иаазырԥшуа ажәа
лагалақәа: иџьоушьаша, рыцҳарас иҟалаз: Иџьоушьаша, уи
лхықәкы даҽакӡоуп (С. К..); Аидара зқәу аҽқәа роуп, рыцҳа, агәдымыдыҳәа иҭынчӡа ицо (Ш. №.); Аха, рыцҳарас иҟалаз, уи ианаамҭаз
дзымнеит. Иџьоушьашаз, иара ахәблы даҵакьысуан, ишьапқәа
ԥсыӡак ыҟамызт (А. Г.); Ма иҵеџь ӡызар, еиҳа еиӷьхон, аха,
рыцҳарас иҟалаз, ари абжьарак шамаха џьаргьы аҵеџь узыжӡом,
метрак аҟара нахыс шәыгәроуп (А. Г.).
5) Ахрыкәша, алкаа аазырԥшуа ажәа лагалакәа: убас, убасала,
аҵыхәтәаны, инеидкыланы иугозар: Абар, абри нахыс аԥсуаа рхатәы
бызшәала ашәҟәқәа рыҩуа, ашәыҟәқәа ирыԥхьо иалагеит (Д. Гә.);
Аҵыхәтәан, Гори иҟаз Аахыҵ-Кавказтәи арҵаҩцәа рсеминариахь
схы сырхеит (Д. Гә.); Абас, аԥсуа шәҟәҩыра ҟалаанӡагьы, аԥсуа
бызшәа аӡәырҩы ахцәажәахьан (Ш. Ин.).
6) Ажәаҳәаҩы ихшыҩзцара злааирԥшуа аформа, уи астиль
дшазнеиуа аазырԥшуа ажәа лагалақәа: даҽакала, иаҳҳәозар, егьа
умҳәан, иаахжәаны иаҳҳәозар, аиаша ҳҳәарами, иааркьаҿны
иаҳҳәозар, ажәакала, иаахҵәаны, иаахҵәаны иуҳәозар: Ажәакала,
ашьха сигеит ашықәсан (Ш. №.); Иааркьаҿны иуҳәозар, иара
итәала, апоет аиашахь дгылан, ахәахәа иацәиршәон (Ш. Ин.);
Ажәакала, иаахҵәаны иуҳәозар, Саида лыӡӷаб хшыҩала илыӡбеит,
лразҟы илзаанагаз акымкәа, ҩбамкәа агәаҟрақәа дызҵарҵаз аидара
хьанҭақәа иахьынӡалызнаго дрыҵаланы иналгарц (И. П.); Аҽны
дцо-даауа даҿын Бадӷәала иӡбахә, уи иишьыз абӷаб ашьҭыхра иара
Бадраҟ, егьа умҳәан, адау имч змазгьы, ишизуадаҩхоз (А. Г.).
7) Ажәаҳәаҩы ииҳәо дзацәажәо ихы иаирхәо иаирхәо ажәа лагалақәа: иаҳҳәап, шәымбои, сымҳәеи, ишәҳәарауазеи, иаҳҳәеит ҳәа, иаагап: Акаԥкаԥ сарҿыхазаап, умбои! (Б. Шь.); Абарҭ реиԥш иҟоу ауаа роуп уаҩы дызмыхәауа, уԥшишьт,
абриҵәҟьа аемтес адиреқтор дсырӡуеит ҳәа дишьҭоуп (М. Аҳ.); Диандаз, умбои (М. Аҳ); Аха, иаҳҳәап, дигәамԥхеит, диаҭәеимшьеит аԥҳәызба (Ш. Ин.); Ҳаит, абааԥсы, иаҳҳәеит ҳәа,
иаразнак угәы каужьӡеите! (М. Аҳ.); Аныха ыиасит, убоу, алыԥха
ҳауроуп, ҳрыцҳауми? (М. Аҳ).
АБЖЬАРГЫЛАҚӘА
Абжьаргылақәа ихадоу фунқциас ирымоуп аҳәоу аҵакы ма ҳәоу
хәҭак аҵакы иаҳа иалкаау информациала ахарҭәаара, акоментариа
азура, аилыргара. Урҭ рхарҭәааратә ҵакы иацзар ҟалоит ажәаҳәаҩы
еиуеиԥшым ицәаныррақәа аазырԥшуа аҵакқәа. Абжьаргылақәа
иныҟәыргоит алагалатә интонациа. Еишьҭаргыланы иҟоу аҳәоу
хжәаны иалагалоушәа ауп абжьаргылақәа рҵаки, рструқтуреи,
ринтоиациеи аҳәоу зегьы ишазыҟоу.
Абжьаргылақәа аарԥшызар ҟалоит:
1) ажәала: «Ыы, аллаҳ...» аҿы, «Сеидыҟ» аҟны иаабо аҟәдырԥацәа рсахьақәа зынӡа акуп, рыхьӡгьы, рыԥшрагьы («аӷырӷын»),
рныҳәагатәқәа иузеиҩымдыраауа иҟоуп (Ш. Ин.); Амаҭәақәа
(асервант ада) рцәа ишҭаз, иалхны игылан (Ш. №.);
2) жәеидҳәалала: Ажәакала, ҳаҭыр лықәын, атеатр аҟынгьы ԥаса еиԥш иалхыз аԥхьатәи ариадқәа рҿы дыштәац дтәан, знызынлагьы апрезидиум ахьгьы далашәалон (аизарақәа, аиубилеиқәа
раан) (А. Г.).
3) ҳәоула ма аҳәоуқәа рыла: Кылҷын рыцҳа (рыцҳа зысҳәо, уи
дыԥсхьагәшьеит), аџьмақәа рыхьча, абырг қьаҷ, ԥаҵа ду, енагь зхы
акы ықәыршәыз длафҳәаҩын (Ш. №.); Сеидыҟ атәыҩа ихаргыланы
даауеит уҳәарын, иагьихагылан атәыла, убри аҟара дуаҩы гызмалын (С. №.); Уажәы аакьыскьа ақалакь аҿы ихәны иааз солдаҭ ҷкәынак (зежә-ҩажәа шықәса раҟара акәхап, уаҳа ихыҵрызеи,
ижәлагьы цқьа исыздыруам, Ҭыжәбоуп ҳәа сыҟоуп, Гәдоуҭатәуп)
дцәажәо саҳаит, цәгьа иџьасшьеит... (И. П.); Апиесақәа аҩбагьы
(дара рацәак идуӡамызт) иқәыргыланы ҳаналгалак, «ҳартистцәа»
ргримқәа аарҿыхны, рымаҭәақәа ԥсахны, иааины асцена иаақәгылахуан (М. Аҳ.).
4) абзац ала:
Алеқсандр ишьапы асы иларԥсны, иаанкыло днеиуан. Аха ус рацәак изымгеит, ишьапқәа ааԥсеит... Ашьҭахьшәа, амҩа данашьцыла, ацәшәара даҟәыҵын, ишьапқәагьы еиҳа рхы иақәиҭитәит...
(...Абри амҩа игәаламшәаӡо?.. Асы еиҭанакит зегьы...
игәаламшәаӡо?.. Асы еиҭанакит зегьы... игәалашәо, убри Инал
данидҵ нахыс, акраамҭа џьара ахалара иаҿын. Амҩахәасҭагьы
аӡарҵәи еиԥш иҳәыԥы-ӡыԥны раԥхьа иаҿаршәын... Арахь
инҵәомызт. Аԥхӡы ирылҵуаз рыблақәа ашәаҳауан, иӷьазкуан...
Убасҟан ибеит... аҩада иаҿагалаз амҩахәасҭа акәымкәа, надаадагьы аҽа мҩахәасҭак шгаз...)
...Алеқсандр дааҭрысит, ашырҳәа ихы дҩахан, Инал иахь дыԥшит, уи арахь дааԥшуазар ҳәа дшәаны... Убасҟан днықәҟьан,
уаҳагьы иҽизнымкылаӡакәа, аӡәгьы дааизыбзиамхаӡакәа
дыкәкәаӡа дынҭалт (Л. Г.).
Аҳәоу аҿы абжьаргылақәа гылоит агәҭа ма аҵыхәтәаны.
Абжьаргылақәа излагалоу аҳәоу ма аҳәоу хәҭа грамматикала
иадҳәалазар ҟалоит: Иԥагьы, иахьа зласабшоу ала, даап ҳәа
диқәгәыӷуеит (А. Г.).
Иадымҳәалазаргьы ҟалоит: Ауха сзышьцыламыз афатә ахьысфаз акәу (ачарҳәы рацәаны исфеит), аҵхыбжьон сааҿыхеит,
аӡба сынҵәо (Д. Гә.).
Абжьаргылақәа струқтуралеи семантикатә хархәашьалеи еиуеиԥшым: Зызхарафа, зызхаражә иҟаз ауаа иреиҳәон, зны Бадӷәала
ҳәа ашәарыцаҩ ду Ерцахә дшигаз бӷаб шьра (иара Кәын-Иашҭа
дахысны ашәиҭышәи дшымнеицызгьы!) (А. Г.); Адырхашықәсан
(1885 ш.) аҷкәынцәа ашкол ахь иандәықәырҵоз аамҭазы, еиманы
дааит Аҟәа (усҟан сара 12 шықәса сырҭагылан) (Д. Гә.); –
Ҳадынҵәалеит ҳаргьы, ҳцәеи ҳабаҩи адхәашалт (Алашара).
АХАЗЫРХА
Ажәаҳәа зызку, хықәкра изызуа ажәа ма ажәеидҳәала ахазырха
ҳәа иашьҭоуп. Ахазырха синтақсисла аҳәоу иадҳәалаӡам, аҳәоу
хәҭакәа ирхыԥхьаӡалам. Уи хықәкыс иамоуп ажәаҳәа зызхоу
ихьарԥшра, уи ажәаҳәа аҵакы хшыҩзышьҭра аиҭарц. Ахазырха
иамаӡам аҳәоу аҿы иалкааны аҭыԥ; уи аҳәоу иаԥынгыланы,
иаланы, ма иашьҭанеиуа иаҳԥылоит. Уи ианакәзаалак иамоуп
ахатәы ахықәкытә, алкааратә интонациа. Ари аинтонациа
ааԥхьаратә ҵакы аҭаны, иаҳа ишьҭыхны ҳхы ианаҳархәо ҟалоит.
Усҟан ахазырха аҳәоу иалкаахоит абжьҭгаратә дыргала: О амра!
Раԥхьатәи сшьаҿа инаркны сахьнеилак усыцуп, сыгәцаракны (Б.
Шь.); Аԥхын! Амра лаурҟәын, Иаарықәуршит ашьха ҟәашқәа,
Урҭ ашоура цәгьа иакын, Аӡы иарҭеит рыхҭарԥашқәа (Б. Шь.); О,
сықалақь! Анкьа санқәыԥшыз, Раԥхьатәи сажәақәа узкын (Б. Шь.);
Саида! Арҭ иаануа зусҭцәоу, ббо! (И. П.).
Ахазырха аҳәоу агәҭа ианалоу ма ианашьҭанеиуа ааԥхьаратә
интонациа еиҳа иԥсыҽны иҟалоит:.Усоуп, Ҭемыр, усоуп (С. №.);
Еилыскааит, Сеидыҟ, еилыскааит (С. №.); Унеины ишьҭых, баба,
умшәан, акгьы уасҳәаӡом (А. Г.).
Ахазырха еиҳарак аиҿцәажәараҿы рхы иадырхәоит, аха иара убас
иаҳԥылоит еиуеиԥшым ааԥхьарақәа, алозунгқәа, алаҳәарақәа уҳәа
рҟны: Суаажәлар, сҵаҩцәа, асасцәа, шәыххь згеит, – дԥышәырччо
дналагеит уи, – иахьа абра сара саԥсаӡамкәа, абри аҟара ҳаҭыр
сықәҵан... (А. Г.); Шәгыл, дадраа! Шәаԥхьаҟа шәнеиха! (Д. Гә.);
Еи, мазлоураа, еи, мазлоураа! Енагь ажәаҿ оума злоураа, Шәажәа
шбашоу шәмаҳаӡои, уара?! (Л. Лаб.).
Ажәаҳәаҩы хықәкра ззиуа:
1) дуаҩызар ауеит, ажәаҳәаҩ дзацәажәо ихьӡ, ижәла: О, шаҟа
быбзиахазеи, Шьазина! (С. Ч,.); Луман, дузымдыри, мшәан, ари
Дауҭ иоуми! (Д. Гә.); Аргәын, адҵа нагӡа!
2) имаҭәарзар ауеит, аԥсаатәқәеи аԥстәқәеи рылаҵаны: Ҳаит,
уара абгажә, ушԥабжьыси... (Б. Шь.); Аҳы, скамбашь, уеиха!
(С. №.); Ишәҭит ашьхақәа, Ишәҭит архақәа, Ишәҭит абнақәа,
Сыԥсадгьыл, сызкәыхшаша, Уара ианбыкәу уанышәҭуа (Д. Гә.);
Уара, ақалақьқәа ран! Узеиԥшроу зегьы ара исзанҵом (Д. Г.);
Сылашара сыԥсадгьыл, абас улахь зеиқәузеи? (Д. Гә.); Мшәан,
наӡаӡа ҳаиԥырҵуама, О, схәыҷра, кыр иаԥсоу (Б. Шь.).
Ахазырхақәа ҳԥылар ауеит, еиуеиԥшым аемоциатә ҵакқәа
рыманы, иаҳҳәап: азымчхаратә, атәамбаратә, агәынамӡаратә,
агәамҵратә, ааԥхьаратә уҳәа убас иҵегьгьы. Усҟан ахықәкытә
интоиациа иацлоит ацәанырра иашьашәалоу аинтонациа ҷыда.
Асеиԥш иҟоу ахазырхақәа ирыцызар ҟалоит абжьыҭҟьақәа: Ҳаит,
Мыкыҷ, ԥсаҭа умоуааит, абарҭ арыцҳақәа ртәы уфама... (И. П);
Аҳы, сышәҟәы, уеиҵамхан, Гәышьамхыла укамҳан... (Д. Гә.); Ҳаит,
амарџьа, афырхацәа, Ҳаҳаи, аӡәы аашьа умыхьын! (С. №.); Оҳо-ҳоу,
наныкьара, Ҟансоу, уажәыгь уҭамлаӡаци хланҵы (Б. Шь.).
Ахазырха аҵакы аиур ҟалош асуффиқс -хеит ала ишьақәгылоу аҷыдатә форма: Уара узхсырҟьауазеи, дадхеит (М. Аҳ.); Ааи, Ҳауидахеит, Очамчыра аҳақьымцәа ҩыџьа-хҩы ыҟоу џьышәшьома... (Д. Гә.); Дадхеит, уара сынтәа уҟамзаара даара кыр исԥырхагахеит (Д. Г.); Ҳаи-ҳаи, Бадрахеит, ус ахьԥауҳәои? (М. Аҳ.); Ҳаи, Махазхеит, абаҩданажә, Лассы-лассы уан аҭакәажә
Аӡлагарахь думышьҭлан, Уҷкәынами, умаашьан (Б. Шь.).
Аҵакы арԥшқаразы ахазырхақәа нан, дад, баба уҳәа ирыцлар
ҟалоит аффиқс -гьа: Ашьшьыҳәа шәыҩныҟа шәца, бабагьа (А. Г.).
Ахықәкытә интонациа арӷәӷәаразы ахықәкы ианны иаҳԥылоит ахықәкы ахархәара зауа абжьыҭҟьақәа о, еи, уа. Хықәкра ззиуа
днаскьагазар, ххы иаҳархәоит еилоу абжьыҭҟьа о//уаа – уи; о//уа//
уаа иаԥынгылоит, уи ахазырха иашьҭанеиуеит: О Шьасоу, О
Шьасоу, о уара уи! Уара зны исзуҳәаз ахәра ашәа цәырга! (Б.
Шь.); Уа Алиас уи!
Ахықәкратә ҵакы арӷәӷәаразы иара убас ҳхы иаҳархәар ҟалоит
ажәа аҳәара сымҳәеи аформаҿы: Уаа Ҳабашь, Ҳабашь сымҳәеи!
– иҳәан, ибжьы ҭцаӡаны дҩаҟааит Сеидыҟ (С. №.).
Ахазырха аарԥшышьа
Ахазырха аарԥшразы еиҳарак ҳхы иаҳархәоит ахатәы хьыӡқәа:
ауаҩы ихьӡ, ихьӡи ижәлеи; ихьӡи иаб ихьӡи; ихьӡи, иаб ихьӡи,
ижәлеи: Мамоу, Саида, сара ус аӡәы сижьо сыҟаӡам (И. П.); Зегьы
ҳаидгылап, ҳаи амарџьа: Дыгәа, Мыгәа, Гыџьа, Гәаџьа! Ишьҭышәх
зегьы шәабџьар, шәтапанча (Л. Лаб.); Владимир Илиа-иԥа, иахьа
амш бзиоуп. Шәаала ныҟәара, ԥшахьырсра ҳцап! (Ш. №.).
Азеиԥш хьыӡҟақәа рҟнытә авокативтә фунқциа нарыгӡоит
ажәақәа: дад, нан, баба, мама, нана, папа, арԥыс, саҳәшьа, аӡӷаб,
сымш, сахәшьаду, аҩыза, суаажәлар, сан уҳәа убас иҵегьгьы. Абарҭ
рахьынтә руа иарбану ажәаҳәаҩы иалихраны иҟоу изхьыԥшу иара
ажәаҳәаҩы ихаҭеи адресати изусҭцәоуи, хацәоума, ҳәсақәоума,
быргцәоума, ҿарацәоума; насгьы рыбжьара аиуареи аизыҟазаашьеи
зеиԥшроу, Иаҳҳәап, авокатив нан аҳәсақәа роуп зхы иазырхәо, дад
– ахацәа: Шьышь нани, шьышь нани, уцәа, Уцәа, сарԥыс, уанани
(Б. Шь.); Ҳгәыла исеиҳәеит: – Дад, уаҳҭаа, Дад, уаҳзаԥхьа «Абаҭаа»
(Б. Шь.); Бзиала уаабеит, ҳгәыла! (Д. Гә.); Сан, уаҟа уаҩы игәы
ҿыӷьӡом (Д. Гә.); Уҽаанкыл шьҭа, абзамыҟә! (Д. Гә.); Хьыла бажәа
ԥысҟоит, Сырма, сымш, убра бнатәеишь! (Л. К.).
Ахазырха ахархәара нарыгӡар ауеит ахаҿытә хьыӡцынхәрақәа
уара, бара, шәара: Еи бара, иаагишь ахарҵәы ӡҩаны! (Б. Шь.); Наҟ
ушьҭал, уара, уабацои?(М. Аҳ.); Шәарбан, шәара, сеимҵәа ицо?
Сышәзымдыру, сдырны ижәуу? (И. К.).
Ахьыӡцынхәра уара иныҟәнагар ауеит ахәҭаҷ ахархәара:
Иҟашәҵозеи, уара ара? (А. Г.); Уаҳа ауаа ахьыхәмаруа шәымбаӡаци уара? (А. Г.).
Абри ахархәара иаларҩашьатәым, ахьыӡцынхәра уара авокатив ахархәара ианныҟәнаго. Аҳәоу Иҟашәцазеи, уара, ара? аҿы
ажәаҳәаҩы ахықәкра дара ирзиуеит, уи аҟаҵарбаҿы иаарԥшуп
ахаҿырбага шә ала; ахьыӡцынхәра уара, ишыжәбо еиԥш, игылоуп
азаҵә хыԥхьаӡараҿы.
Ахатәы хьыӡқәа рыла иаарԥшу ахазырха азеиԥш хьыӡгьы анацу
ыҟоуп. Усҟан азеиԥш хьӡыла ажәаҳәаҩы дзацәажәо, ахықәкы
зызхоу дшизыҟоу ааирԥшуеит, ма изанааҭ, иранг уҳәа. Убас
ахархәара роуеит, иаҳҳәап, нан, дад, ди, ухаҵкы, сыхаара, аҩыза,
алеитенант: Дад Кәасҭа, аказы цкьа суазҵааразы схынҳәит (Д. Гә.);
Ус умҳәан, сызкәыхшаша Заур, ус умҳәан (И. П.); Ибҳәашазеи,
Цуца ҟадыџь! (А. Г.); Уца, нан Мыкыҷ, аҩны уштәаз угәы ҿыӷьит
(И. П.); Бара инҵәаз, ҳаззымдыруа ҳадбырдыруама, ашьшьыҳәа,
бышьҭаз! (А. Г.); Нан Асҭан, ҳаҷкәын уиҩызоуп (Л. Кә.); Утәа,
дад Шәарах, утәа, уара ахаҵгылара унаалом, амчра уара иумоуп,
уаншьоуп (Б. Шь.).
Еиқәаҳԥхьаӡаз ажәақәа азеиԥш хьыӡқәа рыла иаарԥшу
ахазырхақәагьы ирыцны иаҳԥылоит: Дадраа сашьцәа, – иҳәеит
иара... (И. П.); Бхы бақәгәыӷроуп, саҳәшьа ди, Усгьы бақәтәам
анади!.. (Б. Шь.).
Ахатәы хьыӡқәа рыла иаарԥшу ахазырхақәа ирыцны иаҳԥылоит
ахаҿытә хьыӡцынхәра (уара, бара) ахықәкытә ҵакы арӷәӷәаразы:
Бара Қамала, быкран ԥхасҭахама, абриабжьарак сааицыԥхьаӡа,
аӡы ҭыҵны ацара иаҿуп, иҟалазеи? (И. П.).
Ахазырха иацны иаҳԥылар ҟалоит аҳәаақәҵаратә ажәа: Арԥыс
еиқәа, Ӡара еихытар, уабаццакуеи, Умҩа абахоу? (Д. Гә.); Аҳы,
Гьедлач, зажәра шкәакәоу, Исымда ахапа анхара ашәа (С. №.);
Ҳаи, сышԥоушьи, сышԥоушьи, Мзауҷ, сҭынха ду! (И. К.).
Ахазырха анеиҭаҳәахогьы ыҟоуп: О, сашьа, сашьа, зынӡа
слаҳәит, Ҭагалантәи абӷьыц еиԥш сқыџь-қыџьуеит! (Б. Шь.); Ҳаи,
арашь, арашь марқаԥа! Са сзықәшәаз абас, абас ауп (Б. Шь.);
Аԥшәма, уҟоума, аԥшәма? (М. Аҳ.).
Аҭкаа
Аҳәоу иалазар ауеит иарбанзаалак аҳәоу хәҭак конкретизациа
азызуа, уи аҵакы ҳаилзыркаауа ажәақәа ма ажәеидҳәалақәа. Асеиԥш
ахархәара змоу ажәақәа аҭкаақәа ҳәа ирышьҭоуп. Урҭ еиҳараӡак
игылоуп аконкретизациа ззыруа аҳәоу хәҭа ашьҭаҳь, насгьы дара
инарыгӡоит изыдҳәало ажәа иеиԥшу асинтақсистә хархәара.
Ԥхын мшык аҽны, шьыбжьоншәа, асахьаҭыхҩы қәыԥш Сергеи
аҭел изасны иарҳәеит, уск аҵыхәала аредақциаҟны дныдгыларц
(Алашара); Ҽнак, ԥхны мшык азы, аҩны ԥҳәысымзар, хаҵа
даныҟамыз, ахәыҷқәа еибархәмаруа ашҭа иааҭыҵын, ҵаҟа
иналбааит (И. П.); Шьыбжьышьҭахь дааит ахәыҷқәа раб, ахаҵа
ӷьеҩ Ҳаџьылды (И. П.); Арӷьарахьтәи ҵаҟа, акәакь аҿы, акы илаԥш
надхалеит (Н. Ҳ.).
АИНФИНИТТӘ ЕИЦААИРАҚӘА
Имариоу аҳәоу аилазаараҿы иаҳԥылоит аинфиниттә еицааирақәагьы. Аинфиниттә еицааирақәа аҳәоу цылақәа рфунқциа
нарыгӡоит, урҭ рхаҭыԥан иаҳԥылоит, урҭ рыԥсахуеит, аха
синтақсистә еилазаашьала, аҳәоу адҳәалашьала, грамматикатә
ҵакыла аҳәоу цылақәа излареиԥшым аҷыдарақәа рацәаны
ирныԥшуеит, убри аҟнытә урҭ аҳәоу цылақәа ҳәа иԥхьаӡаӡам,
аҳәоу цылақәа ирылкааны хазы ирыхцәажәоит.
Аҳәоу цыла зцу аҳәоу еилоу аҳәоу ахь иаҵанакуеит. Еилоу
аҳәоу аҿы ҩба иреиҵамкәа аҳәоуқәа еицызароуп. Ус анакәха,
ихьыԥшу аҳәоу ҳәа изышьҭоугьы аҳәоу анахьыӡха, аҳәоу иаҭаху аилазаашьеи аҵаки амазароуп.
Абас ишьақәгылоу аҳәоу ихьыԥшны иҟазҵо аҳәоу ха-да
синтақсисла адҳәалашьеи аҩҳәоук рҵакқәа ихьыԥшу реизыҟазаашьеи роуп. Еиҿҳарԥшып абарҭ аҳәоуқәа:
1. Аԥышәарақәа анырҭиуаз, сычмазаҩхеит аҟнытә, аинститут
сынтәа сызҭамлеит.
2. Аԥышәарақәа анырҭиуаз, сара сычмазаҩын.
Актәи аҳәоу еилоу ҳәоууп, ара иҳамоуп ҩ-ҳәоук: акы ихадоу,
егьи уи иахьыԥшу. Ихадоу ҳәоууп аинститут сынтәа сызҭамлеит,
ихьыԥшу ҳәоууп: Аԥышәарақәа анырҭиуаз, сычмазаҩхеит. Урҭ еидҳәалоуп аҳәоу цылатә еидҳәалага афунқциа назыгӡо
ашьҭынгыла аҟнытә ала. Уи урҭ аҳәоуқәа реидҳәалара адагьы,
иаанарԥшуеит аҩҳәоук рыбжьара иҟоу амзызтә еизыҟазаашьа.
Ихьыԥшу аҳәоу: Аԥышәарақәа анырҭиуаз, сычмазаҩхеит изцу
аҳәоу иацрыганы хазы ҳхы иаҳархәаргьы ҟалоит, избан акәзар
уи апредикативтә ҵакы нагӡаны иаанарԥшуеит. Ари зыбзоуроу
убри ауп – аҳәоу аҩнуҵҟа апредикативтә ҵаки ахшыҩзцара наӡеи
раарԥшраҿы иаҭаху асеманикатә-грамматикатә маҭәахәқәа зегьы
амоуп. Уи иамоуп ихьыԥшым асинтақсистә аамҭа, ихьыԥшым
асинтақсистә хаҿы, ихьыԥшым асинтақсистә модальтә-ркьынаа.
Урҭ ирымоуп дара злаарԥшу аморфологиатә маҭәахәқәагьы.
Уи ихьыԥшу ҳәоуны иҟазҵо, хыхь ишаҳҳәаз еиԥш, изцу аҳәоу
адҳәалашьеи, аҩ-ҳәоук рыбжьара ихьыԥшу асемантикатә
еизыҟазаашьеи роуп.
Аҩбатәи аҳәоу имариоу ҳәоууп, аха аригьы шоит ихадоу ҩхәҭакны:
1) Аԥышәара анырҭиуаз; 2) сара сычмазаҩын.
Семантикала хыхьтәи аҳәоуқәа иреиԥшуп: арагьы иҟоуп
ихьыԥшу аизыҟазаашьа. Аха грамматикала реилазаашьа зынӡа
еиқәшәом. Актәи ахәҭа ахала аҳәоу иаҭаху амаҭәахәқәа нагӡаны
иамам, апредикативтә ҵакы нагӡаны иазаарԥшуам, зхшыҩзцара
нагӡаны иазаарԥшуам. Ари зыхҟьо убри ауп – ара иҟам ихьыԥшым
асинтақсистә аамҭа, ихьыԥшым асинтаксистә хаҿы. Ари абас
иҟоуп, аҳәоу ианацу мацара акәым, иацрыхны ҳхы иаҳархәаргьы.
Убри аҟнытә ари аҳәоу иацрыганы иара ахала хархәашьагьы
амаӡам (уахәаԥш адаҟьа, аҳәоу мариа аилкаара аҟнытә).
Абас иҟоу ажәа еицааирақәа аинфиниттә еицааирақәа ҳәа
ирышьҭоуп, избан акәзар урҭ еидкылага хадас ирымоуп акаҵарба
аинфиниттә форма.
Аинфиниттә еицааирақәа аҳәоу аҿы ирымоуп дара рҵакқәеи
рфунқциақәеи, насгьы рхатәы синтақсистә еилазаашьа.
Урҭ иаадырԥшуеит азхҳәаатә, ахарҭәаагатә, аҳәаақәҵатә,
аҭагылазаашьатә – уб. иҵ. афунқциақәа, аҳәоугьы иадҳәалоуп,
егьырҭ аҳәоу хәҭақәа реиԥш, аиқәыршәаратә, аиқәшәаратә,
аидыларатә уҳәа жәеибаркырақәа рыла. Аинфиниттә еицааира
ахәҭақәа синтақсисла еибаркуп. Синтақсисла реибаркыраҿы
хада ауеит аҟаҵарба аинфиниттә форма. Уи аинфиниттә
еицааира зегьы еидкылага хадас иамоуп. Аҟаҵарба аинфнниттә
формаҿы иаарԥшхоит аинфиниттә еицааира аҩнуҵҟа иамоу
асубиеқттә-обиеқттә еизыҟазаашьақәа, уи иадҳәалоуп иара
убас аҭагылазаашьатә ҵакқәа аазырԥшуа ажәақәагьы. Аҟаҵарба
аинфиниттә формаҿы иарбоуп иара убас ихьыԥшу асинтақсистә
аамҭа. Иаҳҳәап: Сара аинститут аҿы саннеи, алеқциақәа
ирылагахьан.
Ари аҳәоу аҿы аинфиниттә еицааира сара аинститут аҿы саннеи
еидкылага хадас иамоуп аҟаҵарба аинфиниттә форма саннеи. Уи
арбоуп хаҿытә ԥынгылала /с/ асубиеқт, аҭагылазаашьатә елемент
ан ала – ҭагылазаашьатә аамҭатә ҵакы. Аха аинфиниттә еицааира
зегьы неидкыланы ҳәоу хәҭак афунқциа ауп инанагӡо аҳәоу аҿы,
уи зҵаарак ауп аҭак знаҭо: Алеқциақәа ирылгахьан ианба? – Сара
аинститут аҿы саннеи.
Аԥсуа бызшәа аҳәоу аҿы иаҳԥылоит абарҭ аинфиниттә
еицааирақәа:
1) азхҳәаатә, 2) ахарҭәаагатә, 3) аҳәаақәҵатә, 4) азырхатә, 5)
аҭагылазаашьатәқәа: а) аҟалашьатә, б) аамҭарбагатә, в) аҭыԥрбагатә,
г) ахьыԥшратә, д) аиҿырԥшратә, ж) азоужьратә...
Азхҳәаатәинфиниттәеицааира
Азхҳәаатә инфиниттә еицааира аҳәоу аҿы азхҳәаа асинтақсистә
позициа ааннакылоит, уи афунқциагьы нанагӡоит. Ари зыхҳәаас
измоу даҽа зхҳәаак аанахәаӡом. Иаанарԥшуеит уи азҳәа арҿиара
зыдҳәалоу, изхылҵуа асубиеқт: Ашьыжь ишьацәхныслаз
шьыбжьонӡа дшьацәхныслоит (Ажәаԥҟа); Аҭырқә гаҿа ршьаны
нықәдыргылеит зтәыла ныжьны ицоз (С. №.); Абилеҭ змаз ҵысны
ашә ахь рҿынархеит. (И. П.).
Азхҳәаатә инфиниттә еицааира, азхҳәаа еиԥш, азҳәа иадҳәалоуп
субиеқт рбагала: Уахсиҭ иақәԥоз д-хаҵазаҵәын (Н. С); Зыбжьы
газ Уахсиҭ дишьрацы иҿаа-и-хеит. Зтәы сықәу уаҵәы уеизгьы даауеит (Аԥс. л.).
Азхҳәааи азҳәеи рыбжьара еиԥш, азхҳәаатә инфиниттә
еицааиреи азҳәеи рыбжьара иҳамоуп аиқәыршәаратә жәеибаркыра.
Уи аарԥшуп асубиеқттә хаҿытә ԥынгылакәа рыла. Азхҳәаатә
инфиниттә еицааиреи азҳәеи рыбжьара иҟалоит аиқәшәара
хаҿыла, хыԥхьаӡарала, классла. Усҟан аинфиниттә еицааира
зегьы неидкыланы аматәартә ҵакы аанахәоит, еилкаарак аарԥшра
иазкхоит. Ари аилкаара амаҭәар класс иаҵанакыр ҟалоит ма
ауаҩытәыҩса класс. Иаҳԥылоит уи азаҵә хыԥхьаӡаратә ҵакы аманы ма арацәа хыԥхьаӡаратә ҵакы аманы. Аха аинфиниттә еицааира зегьы неидкыланы класс, хаҿыс, хыԥхьаӡарас иахьаҵанакуа злаарԥшу асубиеқттә рбагалоуп. Уи азҳәаҿоуп иахьҳԥыло: Аҽы зааӡаз шьапыла д-хыԥхыԥуеит... (Б. Шь.); Астол
иахатәақәаз /и/-неибарччеит (И. П.); Мышкы ахра зоуз шәҩык рхы х-и-ссеит (Ажәаԥҟа); Ҩ-жьак ирышьҭалаз акгьы изымкит (Ажәаԥҟа); Аандан идыргылаз агәҭа д-ҭалон (Ажәаԥҟа); Сасра имцац асас д-и-зныҟәгом (Ажәаԥҟа); Зхы ҳаҭыр ақәызҵо аӡәгьы пату иқә-и-ҵоит (Ажәаԥҟа); Уала ихҵәаз д-ыхҵәаӡеит, ӷала
ихҵәаз д-еиҭанхеит (Ажәаԥҟа); Са исыкәыршаны итәаз рыхқәа рықәыжьны и-ӡырҩуан .(А. Г.); Адырҩаҽны ауал з-қәыз и-ӡеит (Аԥс. л.); Ауал з-гарҭаз дыччо д-алагеит (Аԥс. л.).
Азхҳәаатә инфиниттә форма шьақәгылоуп еиҳарак азыҟашьатә
хьыӡцынхәратә рбагақәа и, з рыла: Абас ахра и-алиааз ахреиԥш
дыӷәӷәоуп (Б. Шь.); Зхы ҳаҭыр ақәы-з-ҵо аӡәгьы ҳаҭыр иқәиҵоит
(Ажәаԥҟа); Згәы з-ыхьыз бара боуп (А. Г.); Аӡыршы и-ацәшәаз
амца дақәԥалт (Ажәаԥҟа); Са исыкәыршаны итәаз рыхқәа рықәжь
иӡырҩуан (А. Г.).
Азхҳәаатә инфиниттә еицааира еидкылага хадас иамоу аҟаҵарба
аинфиниттә форма анышьақәгылоу ыҟоуп аҭагылазаашьатә
елемент ахь ала: Иԥа асаулра ахь-ирҭаз, Кадыр зынӡа дараапкит
(И. П.); Дшәаԥырҳаԥуа днаԥшы-ааԥшуа, дарҭынчуамызт, Надиеи
иареи реиниара иалҵшаз ахь-изым-дыруаз (И. П.).
Иаҳԥылоит азхҳәаатә инфиниттә еицааирақәа акы адагьы еицны.
Усҟангьы азҳәаҿы урҭ еицырзеиԥшу субиеқттә рбагак рымоуп:
Ладатә иааиуа, ҩадатә иааиуа, амрагыларахьтә, амраҭашәарахьтә
иааиуа убыстәы и-ааиуан (Н. С); Уи датәазымбоз, игәҭасуаз иацы
иахьа ишьамхнышлон, икалҭ рыкрацы (Б. Шь.).
Азхҳәаатә инфиниттә еицааира, егьырҭ аинфиниттә еицааирақәа
реиԥш, ишьақәгылоуп ҩба ма инреиҳангьы аҟаҵарба аинфиниттә
форма еидкылага хадас измоу ажәақәа рыла. Аҟаҵарба аинфиниттә
форма иацны иаҳԥылоит ахьыӡҟақәа, ахьыӡцынхәрақәа, аԥхьаӡара
хьӡы, ацынгыла, аҟазшьарба, амасдар, арлахәра уб. иҵ... Аҳ,
инеишьҭыз аҳабла иалалт... (Аԥс. л.); Зыԥсы еиқәхаз ҳаԥсы ҳаманы
ҳцеит (Аԥс. л.); Шәҩык идырџьо шәҩык дрыԥсоуп (Ажәаԥҟа); Са
исыкәыршаны итәаз рыхқәа кажьны иӡырҩуан (А. Г.); Ажә зтәыз
ҳашьҭра дхыланы иҿааихеит (Аԥс. л.); Аукраинатә блуз хәдарҟьа
зшәыз Смел ижәҩахыр инапы нықәикит (Алашара).
Азырхатәинфиниттәеицааира
Азырхатә инфиниттә еицааира аҳәоу аҿы еснагь азырхатә
харҭәаага асинтақсистә позициа ааннакылоит, инанагӡоит уи
афунқциа; иаанарԥшуеит азҳәа арҿиара зыхҭысуа, изызҳоу
аилкаара. Азырхатә харҭәаага еиԥш, азҳәа иадҳәалоуп енагь
обиеқттә хаҿытә ԥынгылала. Уи шьақәгылоуп аҟаҵарба аинфиниттә
форма еидкылага хадас измоу ажәақәа ргәыԥ ала: Чыхьа иаразнак
и-гәеиҭеит, Ҭемыр даара иҽшиԥсахыз, ишицлаз (И. П.); Ҭемыр
дааҳәны Надиа даныналҿаԥш, /н/-беит, лылаӷырӡқәа лӡамҩа
иахьыкәкәаны анеира ишаҿыз (И. П.); Камаҷыҷ ауха дтәаны лани
лаби и-ралҳәеит, ахәыҷқәа акино шыдлырбоз (Д. Гә.); Сара уахь
сышцоз шәара и-шәасымҳәеит (Д. Гә.).
Аинфиниттә еицааира неидкыланы амаҭәартә ҵакы змоу еилоу
еилкаарак аанарԥшуеит. Ари аилкаара амаҭәар класс аҵакы амазар
ҟалоит, ауаҩытәыҩса класс аҵакы амазаргьы ҟалоит Иаҳԥылоит
еиҳарак азаҵә хыԥхьаӡара аҵакы аманы, аха арацәа хыԥхьаӡара
аҵакы анамоугьы ҟалоит. Аҳәоу аҿы ахархәашьа зеиԥшроу еиԥш,
ари асинтақсистә хаҿытә ҵакгьы аанахәоит. Ахазырхатә инфиниттә
еицааира акласси, ахаҿи, ахыԥхьаӡареи ахьаарԥшу уи зыдҳәалоу
азҳәаҿоуп. Иаарԥшхоит уи аобиеқттә рбагала. Азырхатә харҭәаага
еиԥш, аригьы азҳәа иадҳәалоуп аиқәыршәаратә жәеибаркырала:
Аԥҳәызба лҟамчы аԥшаара далагеит, аха и-лымбеит. И-лдырит,
аӡәы ишигаз (Аԥс. л.); Нехлиудов иприказшьчик и-еиҳәеит,
анхацәа аконторахь дырмыԥхьаратәы (Л. Т.); Абраҟа и-рҳасабуан, аԥсадгьыл агәы иалаз (Б. Шь.); Урҭ аӡәы дышрыдтәалаз (и)рбеит... (И. П.); И-жәдыруоу, ари ажәа зыхҿиааз? (С. №.); Аха уеизгьы /и/-еилкаатәын, убри аномер зныз ашәақь Аҳмаҭ знымзарзны иднагалахьазу иднамгалахьазу (И. П.); И-шәазҳәада, Хакәыцә
дышхырҵоз?
Ахазырхатә инфиниттә еицааира азҳәаҿы еиҳарак ахԥатәи
ахаҿала иаарԥшуп, избан акәзар уи еиҳарак аҳәоу аҿы изыхцәажәо
аилкаароуп иаанарԥшуа. Изыдҳәалоу азҳәа еиҭаҵуа аҟаҵарбала
иаарԥшызар, уи азҳәаҿы иарбаҳоит «д» араид иатәу аобиеқттә
рбагақәа рыла, еиҭамҵуа аҟаҵарбала иаарԥшызар, иарбаҳоит «л»
ариад иатәу аобиеқттә рбагақәа рыла: Дара и-рдыруан, уи ақыҭаҿы
иара егьшилымшоз (И. П.); Камаҷыч Есма уаҟа илзынлыжьыз
ахәыҷқәа и-рзылгеит (Д. Гә.); Уажәшьҭа еилыкка и-рдырит,
ажәлар рӷарра хадатә мзызс иамаз (Л. Т.); Уаҩы /и/-еилиргарызу,
ампыл згои урҭ амҩа рзызкуеи? (Д. Г.); Алиас игәы иҭеикыз да-зхәыцуан (Д. Гә.); Аҳ узқәиргәыӷуа хышықәса у-а-зԥшыз
(Ажәаԥҟа); Иара априказшьчик ихаҭа иԥҳәыс ҟазарыла амаҵ
ахьылуа д-а-хыҽхәон (Л. Т.); Рҿагылацәагьы раԥхьала, рышьҭахь
ала ампыл згоз и-рыжәлон (Д. Гә.); Аказарма аԥхьа данааи, аҭаҭын
зрыԥхуаз дна-р-ылаԥшит (И. П.); Зыҷкәын дымԥсыц уҷкәын диумырҵәуан (Ажәаԥҟа); Афы иашьыз ах д-хыркылон (Ажәаԥҟа);
Аҽы иақәымтәац ҽы д-канамыжьцт (Ажәаԥҟа); Аӡы иашьыз аӡы
и-ҿадырхәхәон (Ажәаԥҟа).
Азырхатә инфиниттә еицааира еидкылага хадас иамоу аҟаҵарба
аинфиниттә форма шьақәгылазар ҟалоит:
1. Аҭагылазаашьатә елемент -шала: Сара уахь сыш-цоз шәара и-шәасымҳәеит (Д. Г.); Асасааирҭа аиҳабы данилырдыруаз Надиа
и-леиҳәеит, Ҭемыр дышстудентыз, Аԥснынтәи дшааз (И. П.);
Аха и-жәдыруазааит, ҳаргьы ҳҭаҳәахаа ҳшыцәам, акы шҳаҳауа,
маӡақәакгьы шаадыруа? (И. П.); Баргьы ԥҳәысзаҵәык боуп, бымч
шрықәымхо /и/-з-боит... (Д. Гә.).
2. Аҭагылазаашьатә елемент ахь ала: И-агьсеихәеит, иԥарақәа
ахьыҟоу... (Л. Т.); Ҵабыргыҵәҟьаны и-боит... рынасыԥ ашәа
ахьырҳәо (Б. Шь.); Даара ибзианы иҟауҵеит, улабара саназхьуаз
аамҭазы, сара сҟны уахьымааиз (И. П.).
3. Азыҟашьатә хьыӡцынхәратә рбага и ала: Аԥхьа илхәыцыз
ашьҭахьтәи и-хнарбгалеит (И. П.); Надиа иҟалҵаз Ҭемыр
иџьеишьеит (И. П.); Сара и-еилыскааит, ажәларқәа риашьара иаҵанакуаз (И. П.); Сара и-здыррац сҭахуп, абаандаа ԥхәызбеи
Картинкини еибадыршьас и-рымаз (Л.Т.).
4. Азыҟашьатә хьыӡцынхәратә рбага з ала: Иара /и/-еи-ликааит
уи змааназ (Л. Т.); И-лзиҩыр акәын, иара абас иаалырҟьаны
иҽеиҭакра зыхҟьаз (И. П.); Аҳ узықәиргәыӷуа хышықәса уазыԥшыз
(Ажәаԥҟа).
5. Ацынгыла шаҟа ала (ари аҟаҵарба аинфиниттә форма иаԥынгылоит): Сара ибзиаҵәҟьаны /и/-еилыскааит урҭ ауаа ӷарацәа ршьа рылцәцәаара шаҟа иазҟазаз (И. П.); Ҭемыри Игнати и-реиҳәалон, аузбек ԥҳәыс лыԥсҭазаара шаҟа ихьамҭаз (И. П.); Ҭемыр дахьыԥшуаз /и/-ибон, лнацәкьарақәа шаҟа икахәхәаз, иҟәымшәышәыз (И. П.).
Ахарҭәаагатә инфиниттә еицааира еидкылага хадас иамазар
ҟалоит:
1) аҟаҵарба азҵааратә инфиниттә форма: И-лгәалалыршәару, абаандаҩы аҭуџьар Смельков иҟнытә дандәылҵ, уаҳа џьаракыр днеиу, дымнеиу (Л. Т.); Аха уеизгьы еилукаароуп, убри аномер зныз ашәақь Аҳмаҭ знымзар-зны иднагалахьазу, иднамгалахьазу (И. П.).
2) аҟаҵарба ахьыԥшратә-зкратә инфиниттә форма: Ҭаҭласҭани Алмеи ҩыџьа иаарԥхьан, рнапы и-анырҵеит, ажәлар еизаразы, ампыл асра еиҿыркааразы (Д. Гә.); Аӡӷабцәа ирыдырҵеит, асҭаршын далырхырц (Л. Т.).
3) аҟаҵарба амасдартә формала: Нехлиудов изымгәаӷьит,
Катиуша лыӡбахә азы Тихон иацәажәара... (Л.Т.); Аиҳарак мап
ацәыркит, ахатәы дгьыл амазаара (Л. Т.).
Ахарҭәаагатә инфиниттә еицааира еиҳарак иаҳԥылоит, еиҭаҵуа
аҟаҵарбақәа рыла иаарԥшу азҳәа иацны: И-уаҳамҳәахьеи, ҳара
иҳалҵны капеик аԥара шумауа? (И. П.); Мыкыҷ уа дахьынӡатәаз,
/и/-еиликааит, ари ауаа Креминдопуло шижәлаз, аҭаҭын хәҳацәа
дуқәа дышруаӡәкыз, Маҳмеҭ дшиҩыза бзиоу (И. П.); Иаргьы игәеиҭеит, шаҟа лхы-лҿы аагәырӷьаз (Л. Т.); Иԥсы шьаны даагылан,
цқьа данԥшы, хараӡа, адәы агәҭаны, ҩнык шгылаз ибеит (Н. С);
Сара и-збеит, ацәгьахәыц зҟәныз ауаа шьаҭанкыла ишықәырхуаз (И. П.); Наҳарбеи дгызмалымзн, Кәасҭа дышнеиуаз ибеит, ихәы
шнеигозгьы идырит (Д. Г.); Надиа лыԥсҭазаара дахашшаауамызт,
аха Ҭемыр еиликааит, дызҭагылақәаз зеиԥшраз, лан дшырҵҩы
ԥҳәысыз, леиҵбацәа хҩык ашкол ишҭаз (И. П.); Иҩуан иара Москва
дааижьҭеи, дышҟәышхаз, ԥаса изымдыруаз жәпакы аԥсҭазаара ус
ҿыцқәа шеиликааз, ила шыхтыз (И. П.).
Имаҷӡаны иаҳԥылоит азырхатә инфиниттә еицааира, имариоу
ахарҭәаага асинтақсистә позициа аманы. Усҟан азырхатә инфиниттә
еицааира азҳәаҿы иарбаӡам аобиеқттә рбагала, азҳәа иадҳәалаҳоит
аидыларатә жәеибаркырала:
Аха бҿы бықәшаҳаҭхеит, апарашокқәа шибҭаз (Л. Т.).
Аҳәаа  ә  атәинфиниттәеицааира
Аҳәаақәҵатә инфиниттә еицааира аҳәоу аҿы иааннакылоит
аҳәаақәҵа асинтақсистә позициа, инанагӡоит уи афунқциагьы.
Иҳәаақәнаҵоит еиҳарак азхҳәаа ма ахарҭәаага, имаҷны –
аҭагылазаашьа. Аҳәаақәҵатә инфиниттә еицааирагьы шьақәгылоуп
ҩба ма инреиҳангьы аҟаҵарба аинфиниттә форма еидкылага хадас
измоу ажәақәа рыла: Ана-ара урҭ ирылубаауеит ааԥын лассы
имышәҭуа, уажәы ибыбшӡа ишәҭыз аԥсуа ҵәаҵлақәа – аҵәахахақәа
(Алашара); Урҭ ирышьҭархх зҿаазхаз амашьынақәа еиԥхыҟәҟәа,
иџыџӡа иаангылт (Алашара); Абыржәы иааины зымацара итәаз аҭакәажә дубауоу цқьа? (Алашара); Абни, аԥхьан иусырбаз аԥҳәыс илымоуп иҵәахны (Алашара); Сара Аԥсны ирҳәо саҳахьеит
уамашәа иубаратәы игәыҭкаагаха иҟоу ашәа ссирк (Алашара); Уи
уцәа ухзырӡыӡаауа ашәа «Уарада» еиԥшӡам, еиԥшӡам ахәы игәы
ихааӡа иқәҩуа, дҭахәхәа дзырцәо, ихьаа ихазыршҭуа, ачамгәыр
бжьы хаа иацырҳәо «Ахәрашәа», насгьы еиԥшӡам аҽырхәмарраан
икьаҿ ҟаԥшьы уаркалеиуа аҭарчеи мҵарсны, ахыкәалаа даҩызаха
икакәкәа инеиуа арԥыс, арҵәаа-сырҵәаа ҳәа аҽцәа еибарҳәҳәо
еиԥхеибаҵа ианишьҭоу аламҭалазы ирҳәо «Азар» (Алашара); Сара
ибжьаны акәадыр зқәысҵаз сҽы ақәыԥши аԥҳәыси сзақәыртәом
(Алашара).
Аҳәаақәҵатә инфиниттә еицааира азхҳәаа, ахарҭәаага ма
аҭагылазаашьа ҳәаақәнаҵоит ихьыԥшу ахшыҩзцаратә ҵакыла,
аҳәаақәҵа еиԥш еилкаарак ала акәымкәа. Еиҿҳарԥшып аҳәаақәҵеи
аинфиниттә еицааирала иаарԥшу аҳәаақәҵеи абарҭ аҳәоуқәа
рҟны:
1. Астол хьшәашәа ихы ныкәҳаит, Хәыҷҵас дҵәуеит деиҵақьы, Ижәҩа џаџа наҟ инхьыдҳаит, Дзыжьжьарыда? Мап, аӡәгьы! (Б. Шь.).
2. Урҭ амхы ҽыҭқәа ирҭагылоу аџьықәреи амхы еиҵых дуқәа
ирҭагылаз аџьықәреи... еиԥшымызт (И. П.).
Аҳәаақәҵатә инфиниттә еицааира иаанарԥшуа ихьыԥшу
ахшыҩзцара аҳәаақәҵатә ҵаки ахәаақәҵатә фунқциеи азҭо еиҳарак
аҳәоу аҿы уи хархәашьас иамоу ауп. Убри аҟнытә ари аинфиниттә
еицааира аҳәоу аҿы зны иҳәаақәҵахар ҟалоит, даҽазныхгьы
ихарҭәаагахар ҟалоит. Еиҿҳарԥшып абарҭ аҳәоуқәа:
1. Алиас аизараҿы иаҳаз ажәа дазхәыцуан. 2. Алиас аизараҿы
иаҳаз дазхәыцуан.
Актәи аҳәоу аҟны аинфиниттә еицааира аизараҿы иаҳаз
иҳәаақәнаҵоит ахарҭәаага ажәа, аҩбатәи аҳәоу аҿы ари аинфиниттә
еицааира иҳәаақәнаҵо ажәа ыҟаӡам, иара ахаҭа иаанахәоит
амаҭәартә ҵакы, иааннакылоит ахарҭәаага асинтақсистә позициа,
инанагӡоит уи афунқциагьы.
Убри иахҟьаны аҳәаақәҵатә инфиниттә еицааира афунқциаҿы
иаҳԥылар ҟалоит еиуеиԥшым аилазаашьа змоу аинфиниттә
еицааирақәа. Абарҭ аиԥшымзаарақәа зныԥшуа еиҳарак аинфиниттә
еицааира еидкылага хадас иамоу аҟаҵарба аинфиниттә формоуп.
Ахәаақәҵатә инфиниттә еицааира еидкылага хадас иамоу
аҟаҵарба аинфиниттә форма шьақәгылазар ҟалоит:
1) азыҟашьатә хьыӡцынхәратә рбага з ала: Ауҭра анҭыҵ, ақәаҵаҿы деиҵыхәхәа дышьҭан ауха чарҳәара ҟаҵаны аотриад
абра иаа-з-газ, ахҭарԥа ҟаԥшь з-хаз ауаҩы. (И. П.); Аҩра злымшоз ахәцәа рыда зегьы еибарҩны иааиуаз ирԥылон (И.П.); Еицырхашьшьы иааиуан ар рымаҭәа з-шәыз гәыԥҩык ауаа (И. П.); Кәкәта уажәраанӡа иԥаҵа з-ирсоз аԥаҵасаҩы дигәамԥхазт, ...даҽа ԥаҵасаҩык иҿы аԥаҵасара далагеит (И. П.); Араҟа иубон ԥштәы хкыс иуҭаху зегьы з-моу ашәҭқәа (И. П.); Кәтат ибригада аусура ианалага, иара дрылҵны, ганкахьы инаскьашәа аус з-уаз аҭы-ԥҳа ԥшӡа Сырма лҿы днеит (И. П.).
2) азыҟашьатә хьыӡцынхәратә рбага и ала: Абаажә иавсны,
амҩа рҭәны рҿаархеит зҵыхәа макьана хара и-ҟаз ауаажәпа (И. П.);
Дук мырҵыкәа аҩны ашьҭахь и-ҟаз ауҭра агәҭаҿы фык нҭасызшәа
иаалашеит, ара иԥжәеит ҩ-бомбак (И. П.); Акыдуахәа иадтәаланы
и-хысуаз Езыгә, ахысра анааиқәтәаҵәҟьа, даара дзыцәшәашаз ак
игәы иааҵалеит (И. П.); ...Илшәылҵеит аԥҳәыс маҭәақәа ирылакны
и-ааи-газ хаҵатә ласалых кәафҭакгьы (И. П.); Никәа шьоукы
иманы дҭатәеит аӡхықәала и-аагаз амҩа азааигәара и-гылаз абаа
хыжәжәара (И. П.); Шәача и-ҵысыз Ар Ҟаԥшь хәҭақәа Аԥсны аҳәаа
иалалт... (И. П.); Афицар илаԥш иқә-шәеит зыӷра знапқәа ҭаԥсаны
иеиџьыԥӡа зҽырхәан и-гы-лаз... асолдаҭ (И. П.).
3) иҟалаша аҩбатәи аинфиниттә аамҭатә формала: ...Ақалақь
аҿы ирааӡоит аинтеллигенциа ҿыц, амилаҭтә культура шьҭызхша ауаа (Н. Ҳ.); ...Анцәа иџьшьоуп, ажәлар ныҟәзгаша аҿар ыҟоуп. (Н. Ҳ.); Ҳчара ныҟәзгаша, изырԥшӡаша аӡәы иныҳәаҿа скып ҳәоуп... (Н. Ҳ.); Насгьы мҩакы дықәзҵаша, иҟәышу ҩыза димаӡам
(Н. Ҳ.); Уи еиԥш зылшаша макьана уаҩы дымицт (Н. Ҳ.); Уаа аура
шәықәуп, Нарҭаа дуқәа! Шәҽышькыл зкыша, ӡык шәзыржәша мҩанызаҩык дышәҭахымхари? (Н. С).
4) аҭагылазаашьатә елемент ахь ала: Ус дазнеиӡеит аказарма,
Аӷацәа рымца ахьыҵҟьауаз (Б. Шь.); ...Ақәылацәа рҿаархеит
реиҳа иахьшәарҭамыз ақәцра аганахьала (И. П.); Сара иахьаасхәаз
адәқьан аҟны иааихәазар акәхап... (И. П.); Асы ахьышьҭаз адәы
хтит. Ашәҭ иахылҵит адәыкрын (Б. Шь.) Аԥҳәызба дахьырбаз аҩны бахәык ашьапаҿы игылан (И. П.); Дигәа дахьышьҭалоз ауада
ишьҭыхны аҩнду иҵаҟаҵан (А. Г.); Нас уи ахы аашьҭыхны, ԥыхьа
иахьақәыз ахаҳә қәацә инықәиҵеит (А. Г.).
5) архьыԥшратә ркьынаа аинфиниттә формала: ...Адырҩаҽны
идрыԥхшаз аҭаҭын ҿырхит (Н.Ҳ.); Есма лгәы ҟазҵашаз, лхьаа
лхазыршҭшаз самырҟәылқәакгьы нарҳәан, илатәеит (Д. Гә.);
Лҭахцәа неидтәалан, аԥсыжра аҿҳәара ԥырҵәан, руа, ргәыцхәцәа
рахь ицашаз ашәаџьҳәацәа алырхит... (Д. Гә.); ....Сан уара
узыршанхарыз ажәас иуалҳәарызыз? (Д. Гә.).
6) асуффиқс -ратәы ала ишьақәгылоу ахьыԥшратә-зкратә
ркьынаатә формала: Урҭ дынрыҵысны бзиа дахьынаскьаз, уардынк
бжьысратәы мҩа ҭшәарак дазнеит (Н.Ҳ.).
Аҳәаақәҵатә инфиниттә еицааира афунқциаҿы еиҳа лассылассы иаҳԥылоит алахәыра еидкылага хадас измоу аинфнниттә
еицааира.
Аҳәаақәҵатә инфиниттә еицааира, хыхь иаагоу аҿырԥштәқәа
ишаҳдырбо еиԥш, еиҳарак иҳәаақәнаҵо ажәа иаԥынгылоуп,
аха уи ианашьҭанеиуагьы ыҟоуп: Анкьа абра ҭауадк дынхон,
ашәыр рацәаны измаз (И. П.); ...Иаҳааит убри ашәа аныҟәаҩ..,
иҟьала-ԥалаха аҵх лашә иалоу... (Алашара); Ишәақь ҭаҳәҭеида
ибӷа икыдын, Игәы змыртәоз, ила зымжьоз (И. К.); Ашарԥазӡа
ацәылашамҭаз, Амза ҭыфаа аҭашәамҭаз, аӡлагарахь дцон Махаз,
Иааҵәа даҵан, аԥш зҭаз (Б. Шь.).
Аҳәаақәҵатә инфиниттә еицааира иҳәаақәнаҵо аҳәоу хәҭа
иадҳәалоуп аидыларатә жәеибаркырала. Аха аидыларатә жәеибаркыра ара аарԥшышьаҿы аиԥшымзаарақәа аныԥшуеит.
Арҭ аиԥшымзаарақәа аҳьаарԥшу аинфиниттә еицааирақәа еидкылага хадас иамоу аҟаҵарба аинфиниттә формаҿоуп. Ари
аҟаҵарба аинфиниттә форма азыҟашьатә хьыӡцынхәратә рбагақәа
и, з рыла ианышьақәгылоу, аинфиниттә еицааира ихәаақәнаҵо
аҳәоу хәҭа иадҳәалахоит дара убарҭ азыҟашьатә хьыӡцынхәратә
рбагақәа рыла. Аха усҟан урҭ ахаҿытә, акласстә, ахыԥхьаӡаратә ҵакқәа рымаӡам, иаадырԥшуа адхаларатә ҵакы мацароуп. Азыҟашьатә ахьыӡцынхәратә рбагақәа и, з хықәкра азыруеит
аинфиниттә еицааира синтақсисла изыдҳәалоу аҳәоу хәҭа адхаларатә ҵакала: Иџьымшьхә ҭассқәа и-рцәыҵыԥшуаз
иблагә шкәакәакәа... иҭырҵыҵны ицәиркшаԥон (Алашара); Амца з-ҿыҵыддуаз аҽан џьбарагьы, уаҩ дақәтәаӡамшәа, иԥырны инашьҭалт, чаԥашьала бзиа и-еиҿкааз арашь ԥаџьԥаџь ишьҭхысаа и-неиуаз (Алашара); Сан уара у-з-ыршанхарыз
ажәас иуалҳәарызыз? (Д. Гә.); ...Шәҽышькыл з-кыша, ӡык шә-зыржәыша мҩанызаҩык дышәҭахымхари? (Н. С).
Аҳәаақәҵатә инфиниттә еицааира еидкылага хадас ианамоу
аҭагылазаашьатә елемент ахь ала ишьақәгылоу аҟаҵарба
аинфиниттә форма, аҳәаақәнаҵа хықәкра азнауеит аҭагылазаашьатә
елемент ахь адхаларатә ҵакала: Сара и-ахь-аасхәаз адәқьан аҿы
иааихәазар акәхап (И. П.); Аԥҳәызба д-ахь-ырбаз аҩны бахәык
ашьапаҿы игылан (И. П.).
Аҳәаақәҵатә инфиниттә еицааира еидкылага хадас иамоу
аҟаҵарба аинфиниттә форма енагь аинфиниттә еицааира аҵыхәтәанӡа игылоуп, уи зегьы еиднакылоит.
А  агылазаашьатәинфиниттә
е ицааира  ә а
Аҭагылазаашьатә инфиниттә еицааирақәа аҳәоу аҿы еиуеиԥшым
аҭагылазаашьақәа рсинтақсистә позициақәа ааныркылоит,
инарыгӡоит урҭ рфунқциақәагьы. Урҭ еиҳарак азҳәа арҿиара
ахьыҟало, ианыкало, мзызс иамоу уҳәа ахшыҩзцаратә ҵакала
иҳәаақәырҵоит. Иҟоуп аҳәоу аҵакы зегьы неидкыланы иадҳәалоу
аҭагылазаашьатә инфиниттә еицааирақәа. Урҭ иреиуоуп аиҿырԥшратә, ахьыԥшратә, азоужьратә уҳәа аинфиниттә еицааирақәа.
Инеидкыланы аҭагылазаашьатә инфиниттә еицааирақәа рахь
иаҵанакуеит: аҟалашьатә, аҭыԥрбагатә, аамҭарбагатә, амзызрбагатә, ахықәкытә, ашәагазагатә, азоужьратә, ахьыԥшратә,
аиҿырԥшратә...
Аҟалашьатәинфиниттәеицааира
Аҟалашьатә инфиниттә еицааира ихьыԥшу хшыҩзцаратә ҵакыла
иаанарԥшуеит азҳәа арҿиара шымҩаԥысуа, ҟалашьас намоу: Нас
алаф шырҳәоз, ишыччоз аҭаҭынрыԥхрагьы иналагеит (Н.Ҳ.); Убри
Аслан иҟазшьакәа са исгәаԥҳоит. Шьоукы-шьоукы ишизырҳәо
еиԥшҵәҟьа дыбжьысым... (Н.Ҳ.); Иқәнагам ауаа ишырбо ауаҩы
иԥҳәыс дылгәӡыр, еиҳаракгьы лашьа гәакьа дышлывагылоу
(И. П.); Ацәа даанахәеит, ихәыцрақәа дышрылаз (Н. Ҳ.). Асаби
дабаҟаху, егьырҭ реиԥш, дыԥсит, – лҳәеит иԥҳәыс, луанытә даақәԥсычҳан, лхаҵа гәрагарҭас иҟаимҵаратәы (Аԥс. л.); Ари адгьыл ҩа
иқәиааз аҭәа уи имагә ахәы иахьысыртә изыӷьацомызт (А. Г.); Амҵ
ԥыруазар, абжьы уаҳартә иааҭынчрахеит (Н. Ҳ.); Акы дшазхәыцуаз
удырратәы... ихы иқәжь днеиуан Баҭал (Н. Ҳ.); ...Аԥсшәа рарҳәеит,
рыбжьы зегьы ираҳаратәы (Н. Ҳ.); Уи уажәы избахьаз акәӡамшәа
игылан (Фаз. Иск.); Аҩадагьы ахәы ҭанажьуамызт: Аԥышә хыш
ала абӷьыжә ааимырттааны, ахаԥыцқәа хырџьаџьашәа, ахьафара
иаҿын (Фаз. Иск.); Џьма лаҳәшәа иҟоуп, абаҭкан аманы џьара
хаҳәык аҽадкылашәа итәазар акәхап (А. Г.); Бзиала шәаабеит, –
иҳәан, дааҩналан, аҟәардә днықәтәеит, изнапык аҟәардә акьыԥшь
инықәырӷәӷәаны, иҵаргәашәа (И. П.); Аха абгахәыҷы убысҟак
аҽармашьцеит, Ахьаԥарч агәы ааҩбахаратәы еиԥш (И. П.); Араԥка,
иахашҭны иҟаз акы агәалашәазшәа, иааҵкьан амҩахәасҭа инанылт
аԥсақьаҳәа икәарны. (Фаз. Иск.).
Аҟалашьатә инфиниттә еицааира азҳәа иадҳәалоуп аидыларатә
жәеибаркырала. Азҳәа аҟнытә уи иаанахәоит, аҭакгьы анаҭоит
азҵаара ишԥа?
Аҟалашьатә инфиниттә еицааира еидкылага хадас иамоу
аҟаҵарба аинфиниттә форма шьақәгылазар ҟалоит:
1. Аҭагылазаашьатә елемент -ш-ала: Мыта дышьны дыш-кажьыз дырбеит (И. П.); Ҳа ҟәаз дуӡӡак сыла и-ш-а-боз,
иҿшәаны и-ш-неиуаз агәаԥҳәа ҵаҟа инкаҳаит (Ф. Иск.); Аҷкәын
дҳәыҵәы-ҳәыҵәуан дахьгылаз, аха аҭаҳмада ды-ш-цәажәо,
дкажьны дызцомызт (А. Г.); Егьырҭ ашәқәқәа ицҟьаны адашьма
и-ш-ыкәԥсаз адәахьы хәмарра дцеит (Амцабз); Еицәажәо и-шнеиуаз, аӡы иныҽԥынгылт (И. П.); Леуарса аматор абжьы ш-гоз,
Заур иқәҿиҭуеит (И. П.); Уи деилкаамкәа дахьцоз игәы и-ш-алаз,
аҩныҟа дхынҳәит Батал (Н. Ҳ.).
Хыхь иаагаз аҿырԥштәқәа ишаҳдырбо еиԥш, аҟалашьатә
инфиниттә еицааиреи азҳәеи еицырзеиԥшу асинтақсистә
субиеқҭтә хаҿы анрымоу ыҟоуп, аха хазы-хазы иҟоу асинтақсистә
субиеқттә хаҿқәа анрымоугьы ыҟоуп. Уимоу асинтақсистә
еицааираҿы асинтақсистә субиеқттә хаҿы зыдхәалоу аҳәоу аҿы
ианхарҭәаагахогьы ыҟоуп. Усҟан ари ахарҭәаага асинтақсистә
еицааира иахыԥхьаӡалатәӡам, аҳәоу аҿы харҭәаагас иԥхьаӡатәуп.
Иаҳҳәап: Мыта дышьны ды-шкажьыз дырбеит.
Ари аҳәоу аҟны ажәа Мыта аинфиниттә еицааираҿы
асинтақсистә субиеқттә хаҿы иадҳәалоуп, аха азҳәаҿы уи обиеқттә
хаҿытә цынгылала /д/ иарбоуп. Убри аҟнытә уи аҳәоу аҿы зырхатә
харҭәааганы иԥхьаӡатәуп, аинфиниттә еицааира иацҵатәӡам.
Аҭагылазаашьатә елемент -шала ишьақәгылоу аҟаҵарба
аинфиниттә форма еидкылага хадас измоу аинфиниттә еицааира
аамҭатә ҵакы аманы ианҳԥылогьы ыҟоуп. Усҟан уи зҵаарас
иаанахәоит ианба?, иаргьы аамҭарбагатә инфиниттә еицааираны
иԥхьаӡатәуп. Иаҳҳәап: Дааԥшит, ашара ԥыҭк шагыз (И. П.).
Ари аинфиниттә еицааира аамҭатә ҵакы аманы иаҳԥылоит,
еиҳарак уи ажәа еиԥш анашьҭанеиуа, ма ахәҭаҷ ҵәҟьа анацу.
Азҳәа усҟан иамоуп еиҳарак ииасхьоу инаӡоу асинтақсистә аамҭа:
Акамбашьқәа снарыҵаҟьеит, сара схаланы ауардын сы-ш-нақәтәаз
еиԥшҵәҟьа (Амцабз); Лара д-ш-ыналыхәаԥшыз еиԥш, ачча дакит
иаргьы. Уи ашҭа д-ш-ааҭалазҵәҟьа, иҽы днасын, аҩны аԥхьа
дыхәмаруа даақәлеит (И. П.).
Ҳзыхцәажәо аинфиниттә еицааира зны-зынла аамҭатә
ахь акәу, аҟалашьатә ахь акәу иахьаҵанакуа аилкаара ануадаҩхо ыҟоуп. Арни ҟалоит уи аамҭатә ҵакгьы, аҟалашьатә
ҵакгьы анеицаанарԥшуа. Усҟан еиҳа аԥышәара змоу аҵакахьы
иахыԥхьаӡалатәуп. Еиҳа аԥышәара змоу аҵакы шьақәҳаргылар
ҳалшоит аконнтеқст ала, еиҳа зҵаарас ианаало ала – ишԥа? ма
ианба? Иаҳхәап: Дигәа арха асры дылаланы дышцоз, ахьшь
игәанаҭаанӡа, амҵәыжәҩа ишьапы иаҵахан, ача икит (А. Г.).
Иалҳкааз аинфиниттә еицааира аамҭатә ҵакгьы аныԥшуеит,
аҟалашьатәгьы аанарԥшуеит, аха аҟалашьатә ҵакы еиҳа аԥыжәара
амоуп, убри аҟнытә уи аҟалашьатә инфиниттә еицааира хәа
иԥхьаӡатәуп:
2. Асуффиқс -ратәы // -ртәы ала: Сыгәҭыха сҳәаратәы ҳеиқәымшәеит... (Н. Ҳ.); Езыгә... ииҳәаз џьашьаны инаԥшы-ааԥшит, ишырзеилымкааз удырратәы (Н. Ҳ.); Ақәа кыдхаҽа илеиуан, уахьынҳалан
ухәнаратәы... (Н. Ҳ.); ...Џьара-џьара, анкьа зны чыхәчарак шыҟаз
удырратәы, ихарабӷьара, ҵәҩанқәак ыҵоуп... (Н. Ҳ.); Уангылазгьы
ԥагьа угылан, Ԥсынгьы уԥсит, ауаа урбартәы! (Б. Шь.); Аарлаҳәа
игәоуҭаратәы Никәа иқьышәқәа ааицыччан... иҩызцәа днарзыԥшит
(И. П.); Ажәакала, ҳшьыбжьхьа мҩасит, уаҳа наҭахымкәа... сгәы
иахәартә (Фаз. Иск.); Ишәиааида? – ...нахьхьи абарҵаҿ... иқәгылаз
ауаҩгаӡа иаҳартә ҿааиҭит Қаҷиа (А. Г.).
3. Асуффиқс -шәа ала (Асуффиқс -шәа ара аҟаҵарба ашьаҭацқьа
иацлоит): Аҩнқәа ибо даннеи, ...аганахьшәа иҭагылаз ахьа заҵә
иҽадкылашәа дҩагылт (А. Г.); Инанагоз: афатә аԥшқа инаҿаршәны,
нас зназы шьҭахьҟа аҽынхыршәҭшәа иааҭгылон уи (Фаз. Иск); Уи
иааԥсара сара саԥсагәышьам, анцәа иҟнытә хәарҭас ихы симҭозар,
– лҳәеит Есма, хәыҷык даалшәашәа (Д. Гә.).
Асуффиқс -шәа ала ишьақәгылоу аҟаҵарба аинфиниттә форма
еидкылага хадас измоу аинфиниттә еицааира еиҳарак аиҿырԥшратә
ҵакы аманы иаҳԥылоит. Усҟангьы аҭагылазаашьатә-аҟалашьатә
ҵакы ауп уи фунқциа хадас иамоу, аха ари аҵакы аиҿырԥшрала
иаарԥшхоит. Убри аҟнытә уи аиҿырԥшратә инфиниттә еицааирахь
иаҵанакуеит, аҟалашьатә инфиниттә еицааира иаларҩашьатәым.
Асуффиқс -шәа аиҿырԥшратә инфиниттә еицааираан аҟаҵарба
аамҭатә шьаҭақәа ирыцлоит: Анышә иарҭазшәа, инықәба ицеит
рыхәшҭаара иахылҵуа алҩа (А. Г.); Уи, ихаха-хахаӡа, ахәыҷы
иҭихызшәа, ашәырҵлақәа аныԥсалоуп (А. Г.).
Аҟалашьатә инфиниттә еицааира еидкылага хадас иамоу
аҟаҵарба аинфиниттә форма енагь аинфиниттә еицааира аҵыхәанӡа
игылоуп. Уи иацынгылазар ҟалоит егьырҭ еиуеиԥшым аҟаҵарба
аинфиниттә формақәа, аха урҭ зегьы аҵыхәтәаны игылоу аҟаҵарба
аинфиниттә форма иахьыԥшуп: Араԥка захьӡыз уи аҽада хәҷы...
хкаарак акны... ҭагалантәи аҳаскьын қыцә-мыцәқәа хырҟәдаауа
ишҭаз избеит (Фаз. Иск.); Аҵых лашан, агәыр каршәзар иубартәы
(Д. Гә.). Аҩнқәа ибо даннеи, ...аганахьшәа иҭагылаз ахьазаҵә
иҽадкылашәа дҩагылт (А. Г.).
Аҟалашьатә-инфиниттә еицааира аҳәоу аҿы иамаӡам иалкаау
аҭыԥ. Уи аҳәоу ианаԥынгылоугьы ыҟоуп, ианашьҭанеиуагьы
ыҟоуп. Аха еиҳа ирацәаны аҳәоу иаԥынгыланы иаҳԥылоит.
Иаҳԥылоит иара убас аҳәоу агәҭа иалангьы.
Аам  арбагатәинфиниттәеицааира
Аамҭарбагатә инфиниттә еицааира иаанарԥшуеит ихьыԥшу
хшыҩзцаратә ҵакыла азҳәа арҿиара анымҩаԥысуа аамҭа. Уи аԥсуа
бызшәаҿы инарҭбааны ахархәара амоуп: Камаҷыҷ лыбжьы анлаҳа,
Цақәа хәыҷы дгәырӷьаҵәа дыҩны дааит, (Амцабз); Уи ашкол ахь
данцоз, лаҳәшьа хәыҷы Цақәа длыхьҵәуалон (Амцабз); Басиаҭ
данырзааигәаха, урҭ аусура иаҟәыҵит (Амцабз); Мыкыҷ иаб Кадыр
ареволиуциа ҟалаанӡа, анхара ду змаз уаҩын (И. П.); Аӡӷабцәа
Сара саниба, дцәеицәԥсуа даалакҩакит... (И. П.); Амашьынаҿы
саннеи, ашьҭахьҟа сааиасын, ԥшьаала сынҭаԥшит (И. П.); Агәылаазла еилыхо афатә ҟаҵара ианаҿыз, иара дазхәыцуан, афатә рхианы
астол ианаахатәалакь, иҟалараны иҟоу (И. П.).
Аамҭарбагатә инфиниттә еицааира аҳәоу аҿы иааннакылоит аамҭарбагатә ҭагылазаашьа асинтақсистә позициа, иагьынанагӡоит уи афунқциа. Аамҭарбагатә ҭагылазаашьа еиԥш, уи азҳәа иадҳәалоуп аидыларатә жәеибаркырала, зҵаарасгьы иаанахәоит азҳәа аҟнытә ианба? Ҳус ҳаналгалак, алашара аркны ҳнатәап (А. Г.); Мыкыҷ дыҷкәынан, иаҳәшьа Катиа аҭырқәа Маҳмет данигоз (И. П.); Амра
аныҩхала, аԥсҭҳәақәа неимпы-ааимпуа иалагеит (И. П.); Ҭемыр
дандәылҵ, амш шәшьын, лада-ҩада ԥсҭҳәала иҵҟьан (И. П.); Басиаҭ Дамырҟан даниԥырҵ, иӡбеит, егьа игхаргьы ахәшәтәырҭа аҟынӡа дылбаарц (А. Г.).
Аамҭарбагатә инфиниттә еицааира еидкылага хадас иамоу
аҟаҵарба аинфиниттә форма шьақәгылазар ҟалоит:
1. Аҭагылазаашьатә елементқәа ан ала: Хмажьыр иԥсы анҭазгьы,
аҭакәажә лҽеиҭалкхьан (А. Г.); Сара уа саныҟазгьы, иара дааилон.
Чашәарантә аҩны д-ан-ааилак, лыблақәа ашша рыхшәылоушәа,
икәыбзҟәыбзӡа дааиԥылон ианԥса (А. Г.); Лхы еергьхәа и-анҩышьтылхлак, иажәӡаз лыблақәа иҿыцҳаҳараӡа иҟоу гәаҟра
бааԥсӡак иҭшьааны ишамоу убон (А. Г.); Ахәылбыҽхарахь и-анааихалак, акамбашьқәа рыманы идәықәлон (Д. Гә.).
2. Асуффиқс -ижьҭеи ала. Асуффиқс -ижьҭеи аҟаҵарба ииасхьоу аамҭатә шьаҭақәа ирыцны иаҳԥылоит. Аинфиниттә еицааира зыдҳәалоу азҳәагьы усҟан еиҳарак ииасхьоу асинтақсистә аамҭақәа рҿы иаҳԥылоит: Дигәа иҩны афымца иеигеижьҭеи, рацәак ҵуамызт (А. Г.); Лареи дареи ааиниеижьҭеи, абас димбацызт (И. П.); Ауаҩы адунеи дықәнагалеижьҭеи, ажәреи аҿареи ыҟоуп (А. Г.); Хмажьыр дыԥсижьҭеи, Дигәа ианԥса ланхәа абыбыц лықәлыршәуамызт (А. Г.); Иабаҟоу уажәы ашьнаҟмара, азакәан
ҿыц ааижьҭеи... (И. П.); Зинеи иареи еибамбеижьҭеи, ихәыцрақәа
даара ирацәахеит Ҭемыр (И. П.).
3. Асуффиқс -аанӡа ала: Адырҩаҽны шьыжьӡа Хабжькәыт,
сыдгьыл Каҷбеи иҽықәижьаанӡа, сара сиқәлап, иҳәан, дцеит уахь
(С. Ч.); Ауаҩы дыԥсаанӡа, иумҭа цәырҵӡом (Ажәаԥҟа); Аӡәы ихьаа
уздыруам, уара ухаҭа уақәшәаанӡа (Ажәаԥҟа); Ҳара ҳҽырхианы
ҳдәықәлаанӡа, аамҭа акыр инеит (И. П.); Зина илулак амҩаду
дазкылсит, Мыкыҷ дылхьӡаанӡа (И. П.).
4. Аԥынгыла ахьынӡа ала: Шәара шәзыҳәа адунеи сықәзаароуп,
сыԥсы ахьынӡаҭоу (И. П.); Сара сахьынӡатәаз, сҩызцәагьы ааит.
Амш ахьынӡацәгьаз, аҽаҩра аҭагалара изаламгеит.
5. Асуффиқс -наҵы ала: Шьапы дныҟәнагонаҵы, иахьынӡаилшоз ихара ирааигәон. (А. Г.); Абри амш бзианаҵ, ҳрашәар ҳҭахуп (А. Г.); Сымч снанагонаҵы, сыҽрысҭар сҭахымызт (И. П.);
Аидара ақәырҵонаҵ, аҽамырҵысит (А. Г.); Арбаӷь ду ӷәӷәанаҵы, акәты хәышлаԥсагьы иара иацуп, иаацыршәаӡом... (А. Г.); Ишьамхи имчи еицнеиуанаҵ, аҭаҳмада есымчыбжьа еиҵихуан ма аӡымҵар
хиҵон уи (А. Г.).
6. Асуффиқс -цыԥхьаӡа ала: Рыда ԥсыхәас иҳамоузеи, ԥарак ааҳҭаххацыԥхьаӡа, дара роуми ҳназыдгыло (И. П.); Сгәы ааҭӡыӡаауеит, уи даасгәалашәацыԥхьаӡа (С. №.).
7. Асуффиқс -мҭазы ала: Хәылԥазы, амра аҭашәамҭазы, ҽуаҩык агәар дааҭалеит. Амацәаз ԥшаауа ихы аларҟәымҭазы, дхьаԥш-хьаԥшуа ирӷәӷәаны лҿыналхеит Зина, амҩаду ахь дкылсырц (И. П.).
8. Аҭагылазаашьатә елемент -шала ишьақәгылоу аҟаҵарба
аинфиниттә форма еидкылага хадас измоу аинфиниттә еицааира
аамҭатә ҵакы аманы ианҳԥыло ыҟоуп: Дааԥшит, ашара ԥыҭк
шагыз (И. П.); Цақәа лҩызцәа ахәыҷқәеи лареи ашәшьыраҿы
итәаны ишыхәмаруаз, Камаҷыҷ ашкол аҟынтә дааит (Амцабз);
Акамбашьқәа снарыдаҟьеит, сара схаланы ауардын сышнақәтәаз
еиԥшҵәҟьа (Амцабз); Лара дшыналыхәаԥшыз еиԥш, ачча дакит
иаргьы (И. П.); Уи ашҭа дшааҭалазҵәҟьа, иҽы днасын, аҩны аԥхьа
дыхәмаруа даақәлеит (И. П.).
Аамҭарбагатә инфиниттә еицааира, морфологиатә рбагала
акәымкәа, аамҭатә ҵакы змоу ажәақәа рыла ианышьақәгылоу
ыҟоуп: Иагьараан сымнеиргьы, иара дыцәомызт. Аккара
дылсырц акгьы игымкәа, аҟыгәбжьқәа иаҳаит (А. Г.); Ахҵысҭа
дазааигәахаразы акгьы игымкәа, бжьык игәы нықәҩит (И. П.);
Аколнхара ҟалеижьҭеи уажәи раахыс имбацызт игәылацәа (И.П.).
Аамҭарбагатә инфиниттә еицааиреи ахәоуи ирацәоуп
еицырзеиԥшу асубиеқт анрымоу. Усҟан аинфиниттә еицааира
еидкылага хадас иамоу аҟаҵарба аинфиниттә формеи азҳәеи
иаадырԥшуеит еицырзеиԥшу субиеқтк иахылҵуа арҿиара. Асубиеқт
злаарԥшу ажәа зхҳәаахоит аҳәоу аҿы, аинфиниттә еицаапра
иахыԥхьаӡалаӡам: Саида аҩны ддәылҵны данынарыхәаԥш, акы
еиԥшымкәа даарцәыԥхашьеит (И. П.); Дигәа иҿи инапи аниӡәӡәа,
аҩнду ахь иҿынеихеит.
Иаҳԥылоит имаҷымкәа аинфиниттә еицааиреи азҳәеи еиԥшым
рхатә субиеқтқәа анрымоу. Усҟан аинфиниттә ҟаҵарбеи азҳәеи
иаадырԥшуеит еиԥшым асубиеқтқәа ирхылҵуа арҿиара: Уи
ашкол ахь данцоз, лаҳәшьа хәыҷы Цақәа длыхьҵәуалон (Амцабз);
Амра аныҩхала, аԥсҭҳәақәа неимпы-ааимпуа иалагеит (И. П.); Амашьынақәа ииасны ианца, ашьаҟацәа дрылагыла иҿынеихеит
(И. П.); Цакәа лан данца, астол аҿы иқәыз ашәҟәқәа аақәылхын,
рыхәаԥшра далагеит (Амцабз).
Аинфиниттә еицааира синтақсисда иадҳәалоу ажәақәа зегьы инагӡаны ианаарԥшым ыҟоуп. Лассы-лассы уи иагуп аинфиниттә ҟаҵарба арҿиара зхылҵуа асубиеқт аазырԥшуа ажәа. Аха уи еснагь еилкаахоит асубиеқттә рбагала, насгьы контеқстла. Аинфиниттә еицааиреи азҳәеи еицырзеиԥшу асубиеқт анрымоу, уи рҩыџьарагьы аиҭаҳәара аҭаххаӡом, иара усгьы иахьеилкаау иахҟьаны: Дигәа
иҿи инапи аниӡәӡәа, ашә ахь иҿынеихеит (Л. Г.); Ауаҭах
даныныҩнашыла, аԥҳәыс илбеит, лара дахьышьҭалоз ацәарҭаҿы
дшықәиаз илзымдыруаз ԥҳәызбак (И. П.); Урҭ аҩада изымцо
ианалагалак, аԥсҭақәа рахь рыҽҭарыжьуан (А. Г.).
Асубиеқт хазы ажәала ианаарԥшым ыҟоуп аинфиниттә
еицааираҿгьы, аҳәоу хада аҿгьы: Ааигәа-сигәа уаҩы дшыҟамыз
анеилыркаа, амашьына рҵәахит (И. П.); Изхара иԥсы анишьа, цқьа
данба, иҽааилаҳәаны амхахьы дындәықәлеит (И. П.)
Зхҳәаас иҟоу ажәа ара аконтеқст ала ишьақәыргылахоит.
Аинфиниттә еицааира иалоу ажәа аҳәоу аҿы ҳәоу хәҭак афунқциа
амазар ҟалоит. Усҟан аҳәоу аҿы уи еиҳарак хазы ажәала иарбахаӡом:
Басиаҭ урҭ данырзааигәаха, аусура иаҟәыҵит (А. Г.).
Аамҭарбагатә инфиниттә еицааира аҩнуҵҟа иалазар ҟалоит
арлахәратә еицааирақәагьы: Басиаҭ агәашә аартны ашҭа данааҭала, амӡырхаҿы шьоукы илаԥш нарықәшәеит (А. Г.); Цақәа лҩызцәа
хәыҷқәеи лареи ашәшьыраҿы итәаны ишыхәмаруаз, Камаҷыҷ
ашкол аҟнытә дааит. (Амцабз).
Аамҭарбагатә инфиниттә еицааираҿы аамҭатә ҵакы ахьаарԥшу
уи еидкылага хадас иамоу аҟаҵарба аинфиниттә формаҿоуп. Ара
иаарԥшуп аамҭатә ҵакқәа ҩ-хкыкны: аҭагылазаашьатә-аамҭатә
ҵакы, морфологиала иаарԥшу аамҭатә ҵакы.
Хадара ауеит аҭагылазаашьатә-аамҭатә ҵакы. Иаарԥшуп уи,
хыхь ишаҳарбаз еиԥш, аҭагылазаашьатә аамҭатә елемент -анала,
аамҭатә ҵакы змоу асуффиқскәа -ижьҭи, -аанӡа, -наҵы уҳәа рыла.
Аморфологиатә рбагақәа рыла аинфиниттә ҟаҵарбаҿы иаарԥшу
аамҭақәа ара рҵакы хьысҳауп.
Аҭагылазаашьатә аамҭа азҳәа асинтақсистә аамҭа иақәшәар,
иаԥынгылазар ма иашьҭанеиуазар ҟалоит. Ари зыбзоуроу еиҳарак
аҟаҵарба аинфнниттә формеи азҳәеи аамҭатә формақәас ирымоу,
насгьы аинфиниттә форма злашьақәгылоу асуффиқсқәа роуп.
Аҭагылазаашьатә елемент -анала ишьақәгылоу аҟаҵарба
аинфиниттә форма еидкылага хадас измоу аинфиниттә еицааира
иаанарԥшуеит иашьҭанеиуа арҿиара, азҳәа ииасхьоу иаԥынгылоу
аамҭатә змоу аҟаҵарбала ианаарԥшу: Иааилашәшәхьан, Аҳмаҭ
аизарахьынтә аҩны данааи (И. П.).
Аҟаҵарба аинфиниттә формагьы азҳәагьы ииасхьоу инагӡоу
аамҭатә форма анрымоу, аинфиниттә еицааира иаанарԥшуеит
иаԥынгылоу арҿиара: Басиаҭ агәашә аартны ашҭа данынҭала,
амӡырхаҿы шьоукы илаԥш нарықәшәеит (А. Г.); Амашьына
акәараҿы иааины аӡы ианаахықәгыла, иаанҿасит (И. П.); Басиаҭ,
Дамырҟан даниԥырҵ, иӡбеит, ахәшәтәырҭа аҟынӡа дылбаарц.(А. Г.); Дигәа иҿи инапи аниӡәӡәа, аҩнду ахь иҿынеихеит (А. Г.).
Аамҭатә инфиниттә еицааира аамҭалп азҳәа иақәшәо
аҭагылазаашьатә аамҭа аанарԥшуеит:
1) аинфиниттә ҟаҵарбагьы азҳәагьы ииасхьоу инагӡам аамҭатә
форма анрымоу: Дигәа ажь аниҭаауаз, ицәҿахалон (А. Г.).
2) азҳәа астатикатә ҟаҵарбала ианаарԥшу: Ҭемыр дандәылҵ, амш цәгьан, лада-ҩада ԥсҭҳәала иҵҟьан (И. П.); Мыкыҷ дыҷкәынан,
иаҳәшьа Катиа аҭырқәа Маҳмеҭ данигоз (И. П.).
3) аинфиниттә ҟаҵарбагьы азҳәагьы уажәтәи аамҭатә форма анрымоу: Изакәытә шьнаҟәмароузеи бара бызҿу, ажәла дура ауаа ианкарыжьуа (И. П.); Аҽшԥаԥсахуеи уи аиаҳәа, жьыла
ианҭәу (А. Г.).
4) аинфиниттә ҟаҵарба анстатикатәу: Агәырӷьара анумоу,
агәаҟра атәы ухоумыршҭын; агәаҟра анумоу, агәырӷьара атәы
ухоумыршҭын (А. Г.).
5) аинфиниттә ҟаҵарба уажәтәи аамҭа анамоу, азҳәа злаарԥшу
аҟаҵарба иҟалаша актәи, аҩбатәи аамҭатә формақәа рҿы игылазар:
Амахә сықәтәа ашәа анысҳәо, уара утәаны уӡырҩлап.
Аҭагылазаашьатә елемент -ан-и асуффиқс -лак-и рыла
ишьақәгылоу аҟаҵарба аинфиниттә форма еидкылага хадас
измоу аинфиннттә еицааира иаанарԥшуеит иаԥынгылоу арҿиара:
Чашәарантә аҩны данааилак, дааиԥылон ианԥса (А. Г.); Ҿызҭуазгьы
уи деибганы данибалак, дагьадымгылаӡакәа иҽы дасны дыҩхаԥҟала
дцон (А. Г.); Урҭ аҩада ианзымцалак, аԥсҭақәа рахь рыҽҭарыжьуан
(А. Г.); Лхы еергьҳәа ианҩлышьҭылхлак, иажәӡаз лыблақәа гәаҟра
бааԥсӡак иҭшьааны ишамоу убон (А. Г.); Ҳус ҳаналгалак, алашара
ааркны ҳнатәап (А. Г.).
Асуффиқс -аанӡа ала ишьақәгылоу аҟаҵарба аинфиниттә форма
еидкылага хадас измоу аинфиниттә еицааира иаанарԥшуеит
иашьҭанеиуа арҿиара: Мыкыҷ иаб Кадыр ареволиуциа ҟалаанӡа, анхара ду змаз уаҩын (И. П.); Зина илулак амҩаду дазкылсит.
Мыкыҷ длыхьӡаанӡа (И. П.); Басиаҭ абрахь нхара ҳәа дылбаанӡа, цәышьхәа аӡәгьы еимыркыцызт (А. Г.).
Асуффиқс -наҵы ала ишьақәгылоу аҟаҵарба аинфиниттә форма еидкылага хадас измоу аинфиниттә еицааира иаанарԥшуеит иақәшәо арҿиара: Абри амш бзианаҵы, ԥыҭк ҳҽаҳшәар ҳҭахуп (А. Г.); Ишьапы дныҟәнагонаҵ, ихара ирааигәан (А. Г.).
Асуффиқс -ишьҭеи ала ишьақәгылоу аҟаҵарба аинфиниттә
форма еидкылага хадас измоу аинфиниттә еицааира иаанарԥшуеит
иаԥынгылоу арҿиара: Хмажьыр дыԥсижьҭеи, Дигәа ианԥса ланхәа
быбыц лықәлыршәуамызт (А. Г.).
Асуффиқс -ахьынӡа ала ишьақәгылоу аҟаҵарба аинфиниттә
форма еидкылага хадас измоу аинфиниттә еицааира иаанарԥшуеит
иақәшәо арҿиара: Шәара шәзыҳәа адунеи сықәзароуп, сыԥсы
ахьынӡаҭоу (И. П.).
Аамҭатә инфиниттә еицааира аҳәоу аҿы иамаӡам иалкаау аҭыԥ:
уи ҳԥылоит аҳәоу наԥынгыланы, иаланы, иашьҭынгыланы.
А  ы  р б аг атәинфиниттәеицааира
Аҭыԥрбагатә инфиниттә еицааира иаанарԥшуеит азҳәа арҿиара
ахьымҩаԥысуа аҭыԥ, ма ахырхарҭа ихьыԥшу ахшыҩзцаратә
ҵакыла. Азҳәа аҟнытә уи зҵаарас иаанахәоит, аҭакгьы анаҭоит
иаба? Урҭ еилсыргахьеит, баба, – лҳәеит Зина, лыхцәы ыршо
дахьгылаз (И. П.); Сара абжьааԥны сахьтәаз стәан (А. Г.); Акәара
дахьныршәаз, ауардын мҩаду ҭӷәыхаа иган (А. Г.); Ахәы дкыдланы
дахьнеиуаз, дазхәыцуан... адиреқтива иоуз (С. №.); Амашьына
еибарҩны иахьцоз, ирымгеит, нас иабахәҵадыршәа, иазааргазеи?
(И. П.).
Аҭыԥрбагатә инфиниттә еицааира аҵакы, азҳәа амацара
акәымкәа, аҳәоу аҵакы зегьы ианадҳәалоугьы ыҟоуп: Алашара
ахьыҟам, аҩы аҵа убаӡом, иноуҿоукуеит, аха инымҵәазар? (А.
Г.); Абырбал ацқәа ахьагқәаз, ибыжькаҵәаӡа иҟан (А. Г.); Зынӡа
лгәылҽанӡамкәа ҵлак ашьапы дахьнаватәаз, шьоукы ршьапқәа
лаԥхьаҵәҟьа илбеит (А. Г.); Мез лкаруаҭ ахаҿы дахьгылаз, игәы аҵа
аҟнытә лара илықәҵәиаашоз нырра маӡак даашьҭнахит (И. П.).
Аҭыԥрбагатә инфиниттә еицааира шьақәгылоуп ҩба ма
инреиҳангьы зхала иҟоу аҭагылазаашьатә елемент -ахьала
ишьақәгылоу аҟаҵарба аинфиниттә форма еидкылага хадас измоу
ажәақәа ргәыԥ ала: Абас дхәыцуа дахьгылаз, Ҭемыр иблақәа
Москватәи аҭыԥҳа ԥшӡа излыҟәкуамызт (И. П.); Амра ахра ацаҟьа
иахьыбжьатәаз, иааԥышәарччеит (С. Ҷ); Ауха Сеидыҟ амаҵурҭаҿы
дахьтәаз, дааиԥхьеит Ҳабашь (С. №.); Озамаҭ иԥа атрақтор
дахьақәтәаз, акеҩҳәа иааҭирҟьеит ашәа ҿыц (С. №.).
Аинфиниттә еицааира еидкылага хадас иамоу аҟаҵарба аинфиниттә формаҿы асубиеқттә рбагала иарбоу ажәа аҳәоу аҿы зхҳәаас ма харҭәаагас ианыҟоу ыҟоуп. Усҟан уи ажәа аинфиниттә еицааира иахыԥхьаӡалатәӡам: Қәаблыхә ҭынч дахьтәаз иааизымчҳазт, афырҳәа дҩаҵҟьеит (С. №.); Махә ихәҷы еиҵба агара дахьгараз арзаақьҳәа аҵәуара даҿын (С. №.); Аҳмаҭ инапы ицламҳәа иаҵаргәаны, Зина
дҳәарԥсаруа аусура дахьаҿыз длыхәаԥшуан (И. П.).
Еидкылага хадас иҟоу аҟаҵарба аинфиниттә форма иацны
иаҳԥылоит еиуеиԥшым ахьыӡтә формақәа, аҭыԥтә, ахырхартатә
ҵакы змоу ашьҭынгылақәа зцу ажәақәа, арлахәратә еицааирақәа
уб. иҵ.: Ацәа иалашьшьы, ҟылџ-мылџҳәа иаагылт ал иахьаҵатәаз
акамбашь (С. №.); Ашә аартны сахьыныҩналаз, ԥҳәыс ԥшӡаки хәыҷы
ссирки ыҟан (Аԥс. л.); Амҩа данықәу, ацара ахьиҭаху дагауан
(Аԥс. л.); Лыҽҩышьҭылхын лхы Мыкыҷ инаиқәкны днацәажәеит
Катиа, қьаф уа, акаруаҭ дахьантәалаз (И. П.); Зина лаб иеимсқәа
акәкәыҳәа дрыхо дахьгылаз, дыччо лан дылзыԥшуан (И. П.); Саб
иаб, уи иаб уҳәа ҳабацәа абра сахьықәынхо иқәынхон (С. №.);
Саргьы убра сабацәа ахьцәыҵасуаз, дара реиԥш сынцәыҵасуа
саауеит (С. №.).
Арлахәратә еицааира аинфиниттә еицааира иахыԥхьаӡалатәуп уи аинфиниттә еицааира еидкылага хадас иамоу аҟаҵарба аинфиниттә форма аҟнытә азҵаара аанахәозар, уи иадҳәалазар: Игәы аҩада ирханы, инапқәа ихы иаҵаҵаны дахьиаз, аԥенџьыр аларҭақәа еишьылӡа, хәыҷы-хәыҷла ишыхтуаз дахәаԥшуан (Л Г); Дтәаа-маауа ашҭа дахьықәыз
сааиахәмарит... (Л. Г); Уахгьы-ҽынгьы имгылаӡакәа, ауаа тәаны
аҩы ахьеимаркуа, иара сааҭк еиқәкны дызтәауамызт (А. Г.).
Аҭыԥрбагатә инфиниттә еицааира азҳәа иадҳәалоуп аидыларатә
жәеибаркырала.
Аҳәоу аҿы уи алкааны апозициа амаӡам, иаҳԥылоит аҳәоу
иаԥынгыланы, иаланы, иашьҭанеиуаны. Еиҳа ирацәаны иаҳԥылоит аҳәоу иаланы: Абас дхәыцуа дахьгылаз, Ҭемыр иблақәа Москватәи
аҭыԥҳа ԥшӡа излыҟәкуамызт. (И. П.); Иара дгәагәо ахықә
дахьықәыз, ахәрашәа изаҳәозшәа иаҳауан (А. Г.); Ила еибгаз
аахиҩан, егьи излак иҵакыз иӡаӡӡа инкылирԥшын, ацырцырра
ахьаауаз индәықәиҵеит (С. №.); Аҭыԥҳацәа рымаҭәақәа ахьыҵәахыз иааит, аха аиҵбаӡа лтәқәа ыҟаӡамызт (С. З.); Адырҩаҽны шаанӡа
дҩагылан аԥеиҳамбарцәа ахьибаз днеит (С. З.); Муса, ныҟәара
уахьцо сга – ҳәа еиҳәалон уи, аха дигомызт (Аԥс. л.); Ажәлар азар
ашәа ахьгаз игылан, аԥшра иаҿын (С. №.); Илаԥш дааҵашәеит,
дҩаҩаӡа дахьрылагылоу Ҟаимыҭхан (С. №.); Сеидыҟ иҷкәын ашҭа
дҭаланы дахьнеиуаз илаԥш наиқәшәеит (С. №.); Амца ауха ахәа ақәҳәҳәа ицәыҵацәахны иахьыҟеиҵаз ааирттын, ахьы еиԥш икәеикәеиуа аԥырӷқәа аагәылҷҷеит (С. №.); Сгәы иқәыҩуеит: амҩақәа
ахьеиԥшу, Еиқәырццак рышьхәа быжь иго (Б. Шь.); Ҭемыр
алампа иақәҵәиаашоз уахынлатән аԥарԥалыкь ссақәа дрыхәаԥшуа
дахьтәоу, Арсана дизхәыцуан (И. П.); Абас иӡбан Мез, дхәыцуа
илаԥш изылҟәымкуа дахьгылаз (И. П.); Нан, ус ахьԥоуҳәои,
аҳәса зегьы еиԥшым, иазхәыцра дҟалашт, – лҳәеит Мина, аҳәса
дахьрылагылаз (С. №.); Арԥыск итапанча ааҭыхны иҿынеихеит, ала
ахьшуаз (С. №.)
Аҭыԥрбагатә инфиниттә еицааира еидкылага хадас иамоу
аҟаҵарба аинфиниттә форма ахырхарҭатә шьҭынгыла ахь
анеишьҭанеиуа ыҟоуп: Уаала, иҳәан аҩыџьагьы рҿынархеит, ауаа
аҵла иахьаҵатәаз ахь (С. №.); Илаԥш наиршәит, ахысбжьы ахьгаз
ахь (С. №.).
Аҭагылазаашьатә елемент -ахьала ишьақәгылоу аҟаҵарба
аинфиниттә форма еидкылага хадас измоу аинфиниттә еицааира
аҳәоу аҿы аҳәаақәҵатә, ахарҭәаагатә, амзызтә, азхҳәаатә фунқциақәа
аманы ианҳԥыло ыҟоуп.
Аҳәаақәҵа афунқциа анамоу, уи ахарҭәаага, азхҳәаа ма даҽа
ҭагылазаашьак иадҳәалоуп, уи ҳәаақәнаҵоит. Иаҳҳәап, ахарҭәаага
анҳәаақәнаҵо: Уа зҽеизызгаз аԥсҭҳәа еиқәаҵәа самсалқәа
рҿыҩархан, ажәҩан цқьакәакәараӡа иахьыҟаз аҭыԥқәа еихашьшьы
дара реиԥш иаадыриқәаҵәеит (И. П.).
Азхҳәаа анҳәаақәнаҵо: Аԥҳәызба дахьырбаз аҩны бахәык
ашьапаҿы игылан (И. П.); Дигәа дахьышьҭалоз ауада... аҩнду
иаҵаҟаҵан (А. Г.).
Аҭагылазаашьа анҳәаақәнаҵо: Нас уи ахы аашьҭыхны ԥыхьа
иахьықәыз ахаҳә қәацә инықәиҵеит (А. Г.); Леуарса азныказы
ашацаҳәа иҿынеихеит ақлыб ахьыҵихыз аҭыԥ ахь (И. П.); Зны
дхысырц иҽахьазикыз аҭыԥ аҿы днеит (С. З.).
Иҟоуп даҽа ҳәаақәҵак анҳәаақәнаҵо, уи ианадҳәалоугьы: Маӡала
иааиз ауаҩы ԥшьаала иаԥхьа шьаҿақәак ныҟаиҵеит, днапыршьшьуа иԥшааит Саида дахьыцәаз ауаҭах ашә (И. П.).
Ахарҭәаага фунқциа анамоу, уи азҳәа иадҳәалахоит
аиқәршәаратә жәеибаркырала: Сара гәрҩас иҟасҵеит, уажәраанӡа
напыдкыларак ахьузысымуз (С. №.); Уа узхылҵыз ахьынхоз, рымца
ахьеиқәз, рылҩа ахьцоз... Анемс ашьҭоуп ирыблырц... (Б.. Шь.).
Амзызтә фунқциа анамоу, уи иаанарԥшуеит азҳәа арҿиара мзызс иамоу: Ҳабашь аԥхьара ахьисырҵаз азы имаӷьуазааит... (С. №.); Амала Мыса акыр дизгәааны дыҟан, дшәаԥырҳаԥуа дук
ӷәӷәала иахьизымҳәаз (С. №.).
Азхҳәаа афунқциа анамоу, уи азҳәа иадҳәалахоит субиеқттә
рбагала аиқәыршәаратә жәеибаркырала: Ари аԥҟара ирымаз
иԥҳәыс иахьеилалгаз, даара даргәааит (Аԥс. л.); Уара уахьгәырӷьо,
саргьы саргәырӷьоит (С. №.)
Амзызрбагатәинфиниттәеицааира
Амзызрбагатә инфиниттә еицааира иаанарԥшуеит аҳәоу
ахадаратә хәҭа аҵакы мзызс иамоу, изыхҟьо, шьаҭас иамоу:
Ҭамшьыгә дгылан, днеи-ҩеиуан уажәы-уажәы ала, аҳәа
кыдҟьо, Махаран дизаӷьуан, абысҟаамҭа дахьымааз (И. П.); Даара
диаҭабуеит, зны ажәа бзиа ахьлабжьеигаз... (И. П.); Иҭабуп,
Беслан, асҟак сҳаракны уахьсыхцәажәаз... (И. Ҳ.); Амала Мыса
акыр дизгәааны дыҟан, дшәаԥырҳаԥуа дук ӷәӷәала иахьизымҳәоз,
ҩынтә-хынтә раҟара иара иахьгьы дынхьаԥшит (С. №.); ...Вба
мыцхәк рхы ирзадҵомызт, залымк аауеит рҳәаратәы иахьыҟамыз
азы (И. П.); Убыс дахьыҟаз азы, анхацәа даара ицәшәон Кадыр
(И. П.); Инапхаҵа сааҭ џьара дақәҳаны иԥимҽырц азы, ҵаҟа
иџьыбақәа руак иҭан (А.Г.); Убри ауаса ахы ахьааиманакыз азы,
аҿырпын зегьы ирзамырҳәо иҟалеит (Аԥс. л.); Уи зҿааирхаз
ахаҳә игәы еибакцәаны иахьиршәыз аҟнытә, инапы брын...
аӡеибафара иалыҳәҳәоз хаҳәык иаанҟьан, иԥыххаа аӡы иҩалаԥсеит
(Л. Г.); Ахацәа ахьымааз аҟнытә, ихбыџқәаз, ашәарыцара атәы
здыруаз ашкол ҷкәынцәа ргеит (А. Г.); Аиаша рлакҭа иахьҭалҳәоз
аҟнытә, дырцәымӷын (А. Г.); Амшын ааигәан, аха сара сзыдтәалаз
аԥенџьыр асаркьақәа ахьыцқьамыз аҟнытә, акгьы еилырганы
избомызт (А. Г.); Заанаҵы дызбозар ҳәа, кыргьы дизыԥшит (И. К.);
Абас аколнхарақәа рахь сныҟәоит, исылшо ала сызрыцхраауазар
ҳәа (А. Г.).
Амзызтәрбагатә инфиниттә еицааира аҳәоу ахадаратә хәҭа
аҵакы неидкыланы иадҳәалоп, аха иаҳԥылоит зны-зынла
иалкааны ҳәоу хәҭак ма инфиниттә еицааирак ианадҳәалоу.
Еиҳарак ари арлахәратә ма аинфиниттә еицааирала иаарԥшу
аҟалашьатә ҭагылазаашьа иадҳәаланы иаҳԥылоит: Сеидыҟ ихы
ларҟәны дцәыҵыԥшуа Мыса дихәаԥшуеит, игәы аӷырҿ арго,
Мыса ӷәӷәа дықәгыланы иахьизымҳәо (С. №.); Ухылԥа икылжәаз
ма укьымжәкьаҿ зны иаасуҭар, иааузааибасмыркрызи, Ҳабашь,
еицыртта ицеитеи, – лҳәеит, лажәа дацәыԥхашьашәа, уажәраанӡа
хыҩаас иахьыҟалымҵаз азы (С. №.); Ауаҩбырг иеиԥш убас
дцаажәоит. Акомҿар рҿы аиҳабыра имоуп, – иҳәеит Қәаблыҳә,
игәы иахәаны дааилаҽхәо, иԥа аиҳабыра ахьимаз (С. №.).
Амзызрбагатә инфиниттә еицааира аҳәоу ахадаратә хәҭа
иадҳәалоуп еиҳарак аидыларатә жәеибаркырала, аха ара ахархәара
анрымоу ыҟоуп аидҳәалақәа афунқциа назыгӡо ашьҭынгылақәа
аҟнытә, азы, ахәҭахәҷы ҳәа. Урҭ рхархәара ашьҭахьоуп ианыҟала,
уажәыгьы ҳхы иаҳархәаргьы иаҳмырхәаргьы ахьыҟало ыҟоуп:
...Махаран дизаӷьуан, абысҟаамҭа дахьымааз – абысҟаамҭа
дахьымааз азы.
Амзызрбагатә инфиниттә еицааира иаанахәоит азҳәа аҟнытә ма
уи зыдҳәалоу даҽа ҳәоу хәҭак аҟнытә азҵаара избан? иззы?
Абарҭ азҵаарақәа аанахәоит амзызрбагатә инфиниттә
еицааира уи аҳәоу еидҳәалагада ианадҳәалоугьы, еидҳәалагала
ианеидҳәалоугьы: Арахә ихырҵәаз ҿырпынк аԥша ахьҭасуаз «ажжыҳәа» абжьы гон... (Аԥс. л.); Мыкыҷ акыр игәы ҿыӷьит,
дтәаны дахьрыхәаԥшуаз (И. П.); Аџьма ҿаҳа дахьрыцыз, цәгьаӡа
игәы ҿыӷьит (С. №.); Ҭемыр ажәжәа-жәжәаҳәа иҷакәга ахьиҟьоз, аҟәынџьқәа иҵыжәжәа, ицҟьа-шәҟьа ицон (С. №.); Ҳгәырӷьар
ҳақәнагоит.., ҳаҷкәынцәа ҳара иахьҳаиӷьҳо (С. №.); Соӷәым ажьира
идыруан, ажьира ахьидыруаз азы, дызлаз ақыҭа даара пату иқәырҵон
(Аԥс. л.); Ҳабашь аԥхьара ахьисырҵоз азы, имаӷьуазааит... (С. №.).
Амзызрбагатә инфиниттә еицааира еидкылага хадас иамоу
аҟаҵарба аинфиниттә форма шьақәыргылазар ҟалоит:
1) аҭагылазаашьатә елемент -ахьала: Заанаҵы сахьзымааз
азы, лахь сырҭеит.
2) асуффиқс -р//-зар ала ишьақәгылоу аҟаҵарба ахьыԥшратә
формала (ахәҭахәҷы ҳәа еидҳәалагас иацны): Исыцхрааша уаа
дызбозар ҳәа агәашә сынҭыҵит. Ақды аӡы исзамхуазар ҳәа инапы
наирххеит Басиаҭ.
3) Асуффиқс -рацы//-рц ала ишьақәгылоу аҟаҵарба ахьыԥшратә-зкратә ркьынаатә формала: Шылала иҭәыз ааҵәа ақәа
амысырц абарҵахь инаргеит. Акамбашь амхы изҭамларц аҟәҟәа
ахарҵеит. Ахьча ақәа иҟәнакырц иуапа аашьҭихит.
Амзызтә инфиниттә еицааирагьы аҳәоу аҿы иалкаау аҭыԥ
амаӡам, аха уи еиҳарак аҳәоу иашьҭанеиуеит, имаҷуп аҳәоу
ианаԥынгылоу, нас ианалоу.
Ашәаг а-з агатәинфиниттәеицааира
Ашәага-загатә инфиниттә еицааира ихьыԥшу хшҩзцаратә еилкаарала иаанарԥшуеит азҳәа арҿиара шаҟантә, шаҟа мычхара аманы иҟало. Ари аҟалашьатә инфиниттә еицааира иазааигәоуп ҵакыла: Убри аӡы агьама ааигәалашәацыԥхьаӡа,
аӡба дакуеит (А. Г.); Ҭемыр ахәада дхалацыԥхьаӡа, игәеисра еиҳа-еиҳа иӷәӷәахон (И. П.); Ҽынла амра шаҟа аҽыланарҟәыз аҟара, уажә амза аҽыҳаракӡаны, игәыбзыӷӡа илбааҷҷон (Н. Ҳ.); Убасҟак ирԥшӡаны, ацәаныррагьы наҵаҵаны иҳәеит, иикыз
аруль злаимпыҵымшәаз уамашәа иубаратәы (Н. Ҳ.).
Ашәага-загатә инфиниттә еицааира еидкылага хадас иамоу
аҟаҵарба аинфиниттә форма шьақәгылазар ҟалоит:
1. Асуффиқс -цыԥхьаӡа аҟаҵарба ашьаҭацқьа ацҵарала: Амԥан
днеицыԥхьаӡа, иара шьҭахьҟа еиханы, ахы ҵәҩанҵәыҟа иаршәуан
(Ф. Иск.); Амашьына ласы авокзал иазааигәахацыԥхьаӡа, Заур игәы
ахыҭхыҭра иазҳауан (И. П.); Ҳаплан иацҵаны инаҳагӡацыԥхьаӡа, ...иҵегь иацҵаны иаҳзаарышьҭуан (Н. Ҳ.); Ауаҩы заҵа иқәрахь
днаскьацыԥхьаӡа, аԥсра ааскьоит (А. Г.); Иара дааигәахацыԥхьаӡа,
аԥаҩ наскьоит... (А. Г.); Аха дааԥсацыԥхьаӡа, амҩа бааԥсхацыԥхьаӡа, еиҳа-еиҳа иаҳаиди маҷҳон (А. Г.); Кыта иҩыза
уажәшьҭа дцәажәо дыҟамызт, иижәыз илсцыԥхьаӡа, амашьына
дарҵысыцыԥхьаӡа, ацәа дҭанагалон (И. П.).
2. Ахәҭахәҷы шака // заҟа ала. Ари ажәа аҟаҵарба аинфиниттә
форма иаԥынгыланы иаҳԥылоит. Усҟан аҟаҵарба аинфиниттә
форма иашьҭанеиуеит ахәҭахәҷы аҟара: Убри заҟа ирласны иҟало
аҟара, ажәлар абзанхара рыҭара ҳазааигәахоит (И. П.); Уи шаҟа
аԥхьаҟа иҭрысны ицарыз аҟара, ашьҭахьҟагь аҭрысра ишазхиаз
ҩашьомызт (А. Г.); Ари аԥшаҳәа акәша-мыкәша инхо шаҟа адгьыл
иқәныҟәахьоу аҟара, аӡгьы иҭалахьеит (А. Г.); Сара сызмыԥхьац
заҟаҟоу аҟара, абарҭ еибызҳәо абзиара ҳагымхааит (И. П.).
3. Асуффиқс -ратәы ала.
Усҟан аҳәоу ахадаратә хәҭаҿы, хымԥада, иаҳԥылоит ажәа
убысҟак: Уи убысҟак ирԥшканы, ацәаныррагьы наҵаҵаны иҳәеит,
иикыз аруль злаимпыҵымшәаз уамашәа иубаратәы (Н. Ҳ.);
Шәҩыџьагьы шәеидгыланы гәыкала шәахьеицәажәо убысҟаҟ
сгәы иахәеит, мҵәыжәҩада сыԥрындаз, ажәҩан ахь схаландаз
аасгәахәратәы (Н. Ҳ.); Убасҟанҵәҟьа убысҟак сгәы каҳаит, убысҟак
схәыцрақәа хьанҭахеит, аԥсҭазаара сгәы ахшәаратәы (Н. Ҳ.); Аха
абгахәыҷы убыскаҟ аҽармашьцеит, ахьаԥарч агәы ааҩбахаратәы
еиԥш (И. П.).
Ашәага-загатә аинфиниттә еицааиратә аҳәоу ахадаратә хәҭа
неидкыланы иадҳәалоуп ааҭгылара паузала. Иамоуп иахьыԥшу
ахатә хшыҩзцаратә ҵакы, насгьы уи иацааиуа ихьыԥшу,
ихыркәшам аинтонациа.
Ашәага-загатә нифиниттә еицааирагьы аҳәоу аҿы иалкааны аҭыԥ амаӡам. Аҳәоу иаԥынгыланы, иаланы, иашьҭанеиуа иаҳԥылоит. Егьырҭ аинфиниттә еицааирақәа раасҭа ари еиҳа
имаҷны ахархәара амоуп. Иаҳԥылоит ацәажәаратә бызшәадагьы,
алитературатә бызшәаҿгьы.
Ахьы  шратәинфиниттәеицааира
Ахьыԥшратә инфиниттә еицааира иаанарԥшуеит аҳәоу ахадаратә хәҭа аҵакы анагӡара зыбзоуроу ихьыԥшу ахшыҩзцаратә ҵакы: Са
сзы иҟоу аӡә лакәзар, Дыԥааит хыхьтәи, Сыбжьы анааго дазхәыцыр, Хымԥада, дызгашт (И. К.); Саб иҽыхәала дҳашьҭалар, Дҳахьӡашт лассы. Иакәымкәа дныҟәугар, Иаҳзеилам акгьы... (И. К); Сымнеир
зуам ҳәа быҽбырххар, Насгьы быбжьы ааҭгашәа, Саанықәны
бнеихар, Хымԥада, брышьҭышт (И. Қ.); Уи еиԥш аразҟы ҳауазма,
ҳуаӡәы аибашьраҿы дҭахар? (И. П.); Адәыӷба аара иахымԥар, сара
сҿы зынӡагьы шәмааиуазаарын (И. П.); Сара ҳацәҵыс сашьҭалоит,
ԥыҭраамҭак сзымаауазар, бара бгылан шьыжьы иҟаҵатәу
ҳусқәа ҟаҵа (И. П.); Иҟаларын иԥсы еивҵаханы далаԥсӡаргьы,
убри аамҭазы аписар дааҩнамшылазҭгьы (Џь. А.); Егьа аҵых
бааԥсызаргьы, иҽыбӷеиҵомызт уи, цқьа амҩақәа идыруазҭгьы...
(А. Г.); Сара сыҿҳәара уажәы шьыбжьон ауп, санымнеи, ҩажәа
хьтәы аҵәыцагьы аннасымга, аҳ схы хиҵәараны сыҟоуп... (Аԥс. л.);
Ақыҭа агәахьы, хараӡа, машәыршәа лак шыргьы, Шьааб ашырҳәа
агәашә ахь аԥшра далагон (Џь. А.).
Аҳәоу аҿы иаҳԥылар ҟалоит ахьыԥшратә инфиниттә еицааирақәа
акы еиҳангьы. Усҟан аҳәоу ахадаратә хәҭа аҵакы анагӡара абарҭ
аинфиниттә еицааиракәа зегьы, ирхьыԥшҳоит: Сымнеир зуам
ҳәа быҽбырххар, Насгьы быбжьы ааҭгашәа, Саанықәны бнеихар,
Хымԥада, брышьҭышт (И. К.); Алемса даҵахар, рхәышҭаарақәа
рахь ихынҳәып, рыҩнқәа еибганы ирзынхагәышьазар (Л. Ч.);
Егьа аҵых бааԥсызаргьы, иҽыбӷеиҵомызт уи цқьа амҩақәа
идыруазҭгьы... (А. Г.).
Ахьыԥшратә инфиниттә еицааира еидкылага хадас иамоуп
еиҳарак аҟаҵарба ахьыԥшратә-ркьынаатә инфиниттә форма. Уи
шьақәгылазар ҟалоит:
1. Асуффиқс -р адинамикатә ҟаҵарба ашьаҭа ацҵарала: Уи
абыӷьқәа ирылаҵәаҵәаны, ашәҭ ааӡақәа рыҿқәа аартны, ихыриаԥшьаа иахьҿоу убар, улаԥш узаҟәымхуа иадхалоит (И. П.); Адәыӷба аара иахымԥар, сара сҿы зынӡагьы шәмааиуазаарын (И. П.).; Уи еиԥш аразҟы ҳауазма, ҳуаӡәы аибашьраҿы дҭахар? (И. П.); Саб иҽыхәала дҳашьҭалар, Дҳахьӡашт лассы. Иак әымала дныҟәугар, Иаҳзеилам акгьы... (И. К.).
2. Асуффиқс -зар астатикатә ма адинамикатә ҟаҵарба ашьаҭа ацҵарала: Аԥсыцқьа аӡәыр ихазар, абри ихоуп... (Алашара); Аправление салан, ишәгәамԥхакәа салшәымхзар (Џь. А.); Уи уажәыгьы амҩа дықәҵазар, игәшәа ҳәазар, ихьирԥшуаз рацәан (Н. Ҳ.); Аибашьрахь унанагозар, ҳаумырԥхашьан, алым еиԥш аӷа уиақәԥа
(И. П.); Сыԥсы ҭаны сызхынҳәуазар, ԥҳәысс бызгоит (И. П.).
3. Асуффиқс -зҭгьы астатикатә ҟаҵарба ашьаҭа ацҵарала:
Ухазы аус уурц уҭахызҭтьы, сара исоуҳәанда! (С. №.); Иҟаларын
ус иаанижьӡаргьы, Шьааб дахьынхо аҳаблахь уск иманы
дықәнамгалазҭгьы (Џь. А.); Иҟаларын иԥсы еивҵаханы дналаԥсӡаргьы, убри аамҭазы аписар дааҩнамшылазҭгьы (Џь. А.);
Сара сыԥҳа улеилаҳауазҭгьы, изсоумҳәази абри уара? (Д. Гә.);
Егьа аҵых бааԥсызаргьы, иҽыбӷеиҵомызт, уи цқьа амҩақәа
идыруазҭгьы... (А. Г.).
4. Ахьыԥшратә инфиниттә еицааира афунқциа аманы ианҳԥыло аҭагылазаашьатә елемент ан ала ишьақәгылоу аҟаҵарба аинфиниттә форма еидкыла хадас измоу аинфиниттә еицааира: Еибабааит иахьа сыҩны, еибабаратәы маншәала аныҟала... (И. П.); Сара сыҿҳәара уаҵәы шьыбжьон ауп, санымнеи, уи, ҩажәа хьтәы аҵәыцагьы аннасымга, аҳ схы хиҵәараны сыҟоуп... (Аԥс. л.); Акәасҭӷаҵәҟьа анахара абриаҟара
аҭыӡшәа аналух, сахьтәоу сҵысуазар убап... (И. П.); Ажәлар рымаҵ
уурц ианақәук, акыр учҳароуп... (А. Г.); Абри амчыбжьак ақәа
анау, иааиуа ааԥынраз... аибашьра еилгоит (А. Г.).
Ахьыԥшратә инфиниттә еицааира ҵакыла аҳәоу ахадаратә хәҭа
ахшыҩзцаратә ҵакы зегьы иадҳәалоуп.
Аҳәоу иадҳәалоуп уи интонациала, ааҭгыларатә паузала.
Ахьыԥшратә инфиниттә еицааира иеидкылангьы иамоуп иара
ахатә интонациа. Ари инаӡам, ихыркәшам, анҵәамҭаҿы иаҳараку
интонациоуп. Ари аинтонациа алагамҭеи, аинфиниттә еицааира
алагамҭеи алгамҭеи еиқәшәоит, убри аҟнытә ахьыԥшратә инфиниттә еицааира енагь интонациала аҳәоу ахадаратә хәҭа
иалкаахоит.
Ахьыԥшратә инфиниттә еицааира зцу аҳәоу аҿы азҳәа ҳԥылоит
ииасхьоу, уажәтәи, иҟалаша асинтақсистә аамҭақәа аманы.
Ииасхьоу асинтақсистә аамҭа аарԥшхоит еиҳарак аҟаҵарба
ииасхьоу еилкаам, ииасхьоу инагӡам аамҭатә формақәа рыла:
Саида сиашоуп хәа лхы лыԥхьаӡозар, мчыла уҳәатәаҿы
дузаагомызт (И. П.); Иҵегьы сылшо сыҟазар, схы сеигӡомызт...
(И. П.); Иаҳа исзеиӷьын, абраҟа усеихсны сушьыр (Д. Гә.); Уаҩҵас бааӡазар, хар бымамызт (Д. Г.); Сара схаҭыԥаҿы бара быҟазар, ишԥаҟабҵоз? (И. П.); Уиаҟара здыруазар, араиком
амаӡаныҟәгаҩыс сара сҟарымҵоз... (И. П); Иҽага рыҳәҳәа дасны
наҟ ахәацра илаимыжьыр, сыбӷа ахәаршы кылнаҵәон... (Ф. Иск).
Иахьатәи ҳаамҭагьы ԥасатәи еиԥш иҟазар, лыԥҳагьы лан лышьҭра
лышьҭрахон... (И. П.); Баргьы убас ибҵәахлар, даҽа абриаҟара
ҟамлоз... (И. П.).
Уажәтәи асинтақсистә аамҭа аарԥшхоит аҟаҵарба уажәтәи
аамҭатә формала: Уиаҟара зысҳәарызеи, уара иумдыруеи, сара
исымҳәаргьы. (И. П.); Убыс иҟалаҵәҟьазар, изеиԥшра уадаҩроузеи
уи лара лзы!.. (Л. №.).
Иҟалаша асинтақсистә аамҭа аарԥшхоит еиҳарак аҟаҵарба
уажәтәи аамҭатә формала, адҵаратә ркьынаатә формала, иҟалаша
актәи, аҩбатәи аамҭатә формақәа рыла: Арҭ иҩызцәа бзиахәқәа
дгәарҭар. ...аҵәы илырхуа иалагар, иакәымк иамхаҳәар ҟалоит
(А. Г.); Ашьыжь убра удәықәлар амра анҩықәшуа урахәгьы уаргьы
абра шәҟалоит (А. Г.); Быҟәрышьқәа аҟьымсар... иамыргакәа
ишьҭыбхлар, џьара акы ибыхәап (И. П.); Абыржәыҵәҟьа сашьеи,
илеи, иҽи шыҟаз еиԥш иааҟабымҵар, бысшьуеит... (Аԥс. л.);
Убри шәлымбакәа шәызмиасыр, шәылшоит (Аԥс. л.); Имуӡошәа
убозар, угьежьны сара сышьҭа ухыл! (Аԥс. л.); Ус акәымкәа
сцар шәҭахызар, ишәҳәа, уахыкгьы саанҿасуам, сцоит (И. П.);
Саб иҽыхәала дҳашьҭалар, Дҳахьӡашт лассы... (И. К.); Сыбжьы
анааго дазхәыцыр, хымԥада, дызгашт (И. К.); Анемса даҵахар,
рыхәшҭаарақәа рахь ихынҳәып... (И. П.).
Азҳәа анаарԥшхауа ыҟоуп аҟаҵарба архьыԥшратә формала: Аӡы
аҩада ицоит ҳәа барҳәар, ихабҵозаарын (И. П.); Даныхынҳәҵәҟьа, ԥҳәыс дааигар, рхылҵ уажәы дкәаталеиуа аныҟәара даҿызаарын
(И. П.); Ԥҳәыс димазар, иан даалхыламԥшларыз... (И. П.); Ас
ишухәоҵәҟьо сыҟазар, уажәшьҭа џьара скыдҟьаны сыԥсрын...
(И. П.).
Ахьыԥшратә инфиниттә еицааира аҳәоу аҿы иамаӡам иалкааны
аҭыԥ. Уи ҳԥылоит еиҳарак аҳәоу иаԥынгыланы. Ианҳԥыло ыҟоуп
аҳәоу иашьҭаненуагьы, еиҳа имаҷны иаҳԥылоит аҳәоу иаланы:
Шьыгә уа днеизар, Камыгәи иареи еибамбакәа зыҟаломызт (И. П.); Иҵегьы сылшо сыҟазар, схы сеигӡомызт... (И. П.); Ас
ҟауҵо уалагар, акгьы шумоуа удыруаз! (И. П.); Убри ацә шьны,
агәи агәаҵәеи сзааумгар, сузынхо џьумшьааит (Аԥс. л.); Хьыфа
илыхьыз баҳар, баргьы даара быччара быҟоуп (И. П.); Аԥара
былымшагәышьозар, ишԥааури, шьарала ҳаилгар акәхоит... (И.
П.); Абри аҵыс, ахьыҟазаалак, икны иансзаашәымгар, арахь ааира
азин шәысҭом (Аԥс. л.); Арҭ лҵшәа змаӡамыз ражәеимдара иҵегь
идроуан, Баҭал иҽынарылагалашәа ажәақәак бжьеимгалар (Н. Ҳ.);
Сара исыхьлакгьы, сзықәшәалакгьы, усс исымам, ...шәыхҩыкгьы
шәеиԥымхо насыԥ дула шәшыҟало здыруазар (И. П.); Иҟаларын ус иаанижьӡаргьы, Шьааб дахьынхо аҳаблахь уск иманы
дықәнамгалазҭгьы (Џь.А.).
Азоужьратәинфиниттәеицааира
Азоужьратә инфиниттә еицааира иаҳнарбоит, аҳәоу ахадаратә
хәҭа аҵакы анагӡара алымшарц шахәҭоу аазырԥшуа ихьыԥшу
ахшыҩзцаратә еилкаара: Уажәы иҵигаз аҟазшьа ҷыдақәа зыхҟьаз
шеилылкаауазгьы, ирхылҳәаара лыздыруамызт (Џь. А.); Ҵәҩанҵәы
ажәҩан ҵҟәашааӡа ишыҟазгьы, ганкахьы адыд бжьы даара
аҽарӷәӷәеит (И. П.); Узлазбо ала, амаҵура ҿыц ахь ушааргазгьы,
уколнхара гәгәҭаужьырц угәы иҭам ҳәа сыҟоуп... (И. П.); Саида
абри ақьаад абыржәада ишылымбацызгьы, изеиԥшразаалак
хырҩгаа азылымуит (И. П.); Лхы иҭалаз агәырӷьа ҵыхәаԥҵәарак
амамкәа, мҵәыжәҩада дԥыруан, Михеи Ҭемыри иларҳәашаз
еилкааны ишылзымдыруазгьы (И. П.).
Азоужьратә инфиниттә еицааира аҳәоу ахадаратә хәҭа
неидкыланы иадҳәалоуп ааҭгыларатә интонациала. Иамоуп иара ихьыԥшу, ихыркәшам ахатә интонациагьы. Аҳәоу ианаԥынгылоу
ма ианалоу аинтонациа шьҭыхуп уи еидкылаас иамоу аҟаҵарба
аинфиниттә формаҿы, аҳәоу ианашьҭанеиуа, уи аҳәоу зегьы
аинтонациа иалаӡоит, анҵәамҭаҿы, алагамҭа абжьааԥны еиԥш ,иалкаахоит: Иара изымдыруа дыҟамызт, аиӷара Зина дшацәшәоз,
егьа бзиа еибабо иҟазаргьы (И. П.).
Азоужьратә инфиниттә еицааира еидкылага хадас иамоу
аҟаҵарба аинфиниттә форма шьақәгылоуп:
1. Аҭагылазаашьатә елемент -ши асуффиқс -гьыи рыла.
Абарҭ аффиқсқәа роуп еиҳарак аинфиниттә еицааира азоужьратә
ҵакы алазгало: Абри аҟара дшеилахазгьы, Зина сааԥсеит ҳәа
лашшԥхьыӡк аӡәы илмырҳацызт... (И. П.); Аиашазы, даара ацәа
лхалеит Зина, ааӡара мыцхәы шлымамызгьы (И. П.); Ҭемыр илахь
шеиқәызгьы, адунен аҿы лашарас иибоз Зина заҵәык лакәын
(И. П.); Бзиала ҳәа наиалҳәан, лаԥшыла дааиԥхьылышьшьаан,
иԥырҵра шылцәыхьамҭазгьы, ҳәалахара ҟамҵаӡакәа ажәырҭ
дылаланы лҿыналхеит (И. П.); Убысҟак агәаҟра шимазгьы, алашара
зыцәмаҷхаз илақәа ҭаа ацәқәа дрыхәаԥшуан (И. П.).
2. Асуффиқскәа -р, -зар рыла ишьақәгылоу аҟаҵарба ахьыԥшратә ркьынаатә форма асуффиқс -гьы ацҵарала:
Дзацәажәо ауаҩы ажәак амеикразы игәы иҭамзаргьы, ашьшьыҳәа дӡырҩуа дтәазаргьы, иара ицәажәашьа ицәажәашьан, иԥсахуамызт (И. П.); Аҩныҟаҵагатә маҭәахә еидгалоуп, инагӡаны иҟамзаргьы (И. П.); Уи анкьа зны «аӷьыч» ихьыӡзаргьы, уажә аакьыскьа акы иӡеит ҳәа уаҩы имаҳацт (Д. Гә.).
Азоужьратә ҵакы арыӷәӷәаразы азоужьратә инфиниттә
еицааира ианацло ыҟоуп ахәҭаҷ иагьа. Уи аинфиниттә еицааира
иаԥынгылоит: Иага мыҟәмабара ихигаргьы, уи агәыӷра зынӡа
ҿыцәаара ақәмызт (И. П); Иагьа уаҩышьа бааԥс имазаргьы, ҳара
иаҳнымаалаз уи дзеиԥшрахаша сыздыруам... (Д. Гә.); Арадиоузел
ахьыҟаз ауаҭах ашә рзааимыртит, иага наизырундазгьы (И. П.);
Исымҳәар, ԥсыхәа амам, иагьа иманшәаламзаргьы.., (И. П.); Ҭемыр
инапы анилырӡәӡәоз, иагьа ҽынкылара ҟалҵазаргьы, игәоуҭартә иҟан дышҵысуаз (И. П.); Иагьа шьыжьы шәнеиргьы, шәара
шәаԥхьа инеиша рацәахоит. (Д. Гә.).
Азоужьратә инфиниттә еицааира асубиеқтивтә модальтә ҵакы
аарԥшразы ҳхы ианаҳархәо ыҟоуп аҳәоу аҿы. Усҟан уи алагалақәа
рахь иаҵанакуеит, азоужьратә ҵакы ацәыӡуеит: Иҟалап иахьысҳәо
даараӡак иқәнагамзар, избан акәзар бара даҽаӡәы бҽимабдахьеит,
иҩны быҩнагылоуп, иагьа ус акәзаргьы, ибдыруеит, саргьы бзиа
бызбон... (И. П.); Иагьа иҳәаргьы, игәы иаанагомызт изымдыруа
акы далаҟоуп ҳәа (И. П.); Иагьа ус акәзаргьы, иаанижьыз аҩымҭакәа
ԥсра рықәым (И. П.).
Азоужьратә инфиниттә еицааира иамаӡам иалкааны аҭыԥ
аҳәоу аҿы. Иаҳԥылоит уи еиҳарак аҳәоу иаԥынгыланы, иаланы;
еиҳа имаҷны – аҳәоу иашьҭанеиуагьы. Убыс дшыҟазгьы, Зина
лыхьыӡ-лыԥша иазҳауа, лыӡбахә бзиа инарылаҩит (И. П.); Иагьа
гьангьашра ныҟәаагаргьы, акы иҳахәоит ҳәа сыҟам уи ауаҩ иҿы
(Д. Гә.); Иагьа цәгьа ҳазнаургьы, ҳала ҭраа ҳазхәаԥшуа иароуп
(Д. Гә.); Аханытә зыбзиеибабара еизкашәаны иҟаз аҷкәыни
аԥҳәызбеи, реицәыхьшәашәара рыгәқәа иагьа иҭнашьаахьазаргьы,
еицәнарԥсхьазаргьы, ианеиниа рыбзиеибабара ишаҟь-шаҟьо
еиҭанарызцәырҵит (И.П.); Сгәы иаанагом, шәара шәеиԥш
акрыздыруа, иҟәышу аҭаацәа, – иҳәеит Леуарса, – иагьа еимак
шәымазаргьы, даҽаӡә ихшыҩ шәыламҵакәа, шәхала ишәзымыӡбо
уск ҟалап ҳәа (И. П.).
Ахьыԥшратә ркьынаатә форма асуффиқс -гьы ацҵарала
ишьақәгылоу аҟаҵарба аинфиниттә форма еидкылага хадас измоу
аинфиниттә еицааира ахьыԥшратә ҵакы аманы ианҳԥыло ыҟоуп.
Усҟан уи ахьыԥшратә аинфиниттә еицааирахь иаҵанакуеит,
азоужьратә ҵакы амаӡам. Уи аҩны дааиргьы, уаҩ димбар, дгьежьны
дцап. Уи жәантә иауҳәаргьы, унаидҵаанӡа ихашҭуеит.
Ахы  әкытәинфиниттәеицааира
Ахықәкытә инфиниттә еицааира ихьыԥшу хшыҩзцаратә еилкаарала иаанарԥшуеит аҳәоу ахадаратә хәҭа аҵакы хықәкыс иамоу,
изызку: Иаалырҟьаны араионтә прокурор ила адырра ҟалеит,
Патыхә Кәаӡба иҩны аимдара ҟарҵарацы (И. П.); Ҳуҳәарц ҳҭахуп,
иҩны абра уџьыба иҭоу арзаҳал ҳауҭарц (И. П.); Ашәа иалаҵаны
ирҳәоз ажәақәа ихигахьаз агәаҟрақәа... игәаладыршәарцы илымҳа
иҭацәажәошәа ибон (И. П.); Ҳара аҿар шәара ҳабацәа бзиақәа
ҳшәыҳәоит, абри аус аҿы шәыцхыраара ҳагшәмырхарацы (И. П.).
Ахықәкытә инфиниттә еицааира шьақәгылоуп ҩба ма
инреиҳангьы аҟаҵарба ахьыԥшратә-зкратә инфиниттә форма
еидкылага хадас измоу, ажәақәа ргәыԥ ала. Аҟаҵарба аинфиниттә
форма енагь аинфиннттә еицааира аҵыхәтәанӡа игылоуп, уи иалоу
ажәақәа зегьы синтақсисла иара иадҳәалоуп.
Ара аҟаҵарба аинфиниттә формаҿы иаарԥшҳоит ихьыԥшу
асубиеқттә-обиеқтә еизыҟазаашьақәа. Ихьыԥшу ахаҿытә ҵакы
змоу ахаҿытә ԥынгылақәа рыла аинфиниттә ҟаҵарбеи асубиеқттәобиеқттә ҵакы змоу ажәақәеи еидҳәалахоит. Усҟан урҭ ажәақәа
рыбжьара иҳауеит аиқәшәаратә жәеибаркыра. Аҟаҵарба
аинфнниттә форма иадҳәалахоит аидыларатә жәеибаркыра аҭагылазаашьатә ҵакы змоу еиуеиԥшым ажәақәа. Аинфиниттә
еицааира иалазар ҟалоит атрибутивтә иеицҵарақәа, арлахәратә
еицааирақәа: Ҽаҩра-ҭагалан аҷкәын иаб иҩнаҭашҟа дхынҳәырц,
иаб ачара уны дидикыларц, дзааӡазгьы иаԥу аԥсшәа реиҳәарц
аҿҳәара ԥҵәан (М. Л.).
Ари аҳәоу аҿы иҟоуп ахьыԥшратә инфиниттә еицааирақәа хԥа. Ари аҟны еидкылага хадас иҟоуп аҟацарба аинфиниттә форма д-хынҳәырц, синтақсисла ари иадҳәалоуп, иара
аҟнытә азҵаарагьы роуеит ажәақәа ҽаҩраҭагалан (ианба?), иаб
(дарбан?), иҩнаҭашҟа (иаба?). Ажәа аҷкәын иҳәаақәнаҵоит
иаб. Аҭагылазааратә ҵакы змоу ажәақәа аинфиниттә ҟаҵарба
иадҳәалоуп аидыларатә жәеибаркырала, асубиеқт афунқциа змоу
ажәа иаб – аиқәыршәаратә жәеибаркырала.
Ишаабо еиԥш аинфиниттә еицааира иалоу ажәақәа
снитақсислагьы ҵакылагьы еидкылага хадас ирымоуп аҵыхәтәанӡа
игылоу аҟаҵарба аинфиниттә форма. Ари аҟаҵарба аинфиниттә
форма адагьы, аинфиниттә еицааира иалаӡар ҟалоит егьырҭ
аинфиниттә ҟаҵарбақәагьы, еиҳарак арлахәратә, алахәратә
формақәа, аха енагь хадара зуа аҵыхәтәанӡа игылоу аинфиниттә
ҟаҵарбоуп. Аинфиниттә еицааира неидкыланы иамоу асинтақсистә
фунқциагьы зхылҵуа, иахьарбоу аҟаҵарбаҿоуп, егьырҭ зегьы уи
иашьҭанеиуеит. Еидкылага хадас иҟоу аҟаҵарба ахьыԥшратәзкратә формалоуп ахықәкытә ҵакы иамоу злаарԥшу.
Ахықәкытә инфиниттә еицаанра еидкылага хадас иамоу
аҟаҵарба аинфиниттә форма шьақәгылазар ҟалоит:
1. Асуффиқс -рцы//рацы ала ишьақәгылоу аҟаҵарба ахьыԥшратә-зкратә инфиниттә формала: Аџьмақәа дрышьҭалазаап
асҭаршын, ишжәохәугьы еидцала икылганы... азагатовка иеиҭарц,
абоинаҿ рыхқәа аахыҵәҵәаны, ибла ишабо рцәақәа рхырымхыкәа
дрыцрымҵырц (Џь. А.); ...Ахыкәлаа еиԥш идәықәлт, Раӷа
дашьырцы, Беслан даахан иааникылт, Уаҩҵас еибашьырцы
(И. К.); Аханиԥацәа рҭыԥҳа, Дамеигӡеит лхы. Дагьыԥеит лара,
Беслан дигарцы (И. К.); Аԥҳәысеиба даара длыҳәеит, Илҭаху уаҟа
иналыгӡарц (И. К.); Сгәы бзиам ҳәа ҿыҵгас иаҭан, Дышьҭалеит
лара, Аԥсны иааӡаз Беслан Ԥыҭрак дизыԥшырц (И. К.); Шьахәсна
лысас лабжьара даҿын, лгәы шьҭылхрацы (И.П.); Лхы уаҳа илзымҟажеит, зымҩа дынхьаҳәит, лгәы иҭыҩуаз аҵәаабжьы дылмырҳарацы (И. П.).
2. Асуффиқс -разы ала ишьақәгылоу аҟаҵарба ахьыԥшратәзкратә инфиниттә формала: Ашә даалагылт, аԥшәма аҩныҟа
дыҩнаимыжьларазы (А. Г.); Рааԥсараз ироураны иҟоу ҟәрышьқәак
риҭаразы иҳәоит (Н. Ҳ.); ...Бӷьыцк ҩны аажәижәаба мааҭ
нагәылаҳәаны иабду ииҭеит, иҳақьым имариа анибалак, иџьыба
иҭаиршәразы (Н. Ҳ.); Уажә урҭ уахгьы-ҽынгьы анцәа иҳәоит,
ҳаплан мнаӡаразы (Н. Ҳ.); Ирпланы ирылалҵеит лашьцәа аҳәҳәацәа,
Дрыԥхьеит зегьы еибашьразы, Ртәыла Аԥсны аиқәырхаразы,
Ахақәиҭра ирымаз аанкыларазы (С. №.).
3. Асуффиқс -ратәы//-ртәы ала ишьақәгылоу аҟаҵарба ахьыԥшратә-зкратә ркьынаатә инфиниттә формала: Ҳауаажәлар
ирабыжьгалатәуп, ҿатәла ихәыцлартә еиԥш... (И. П.).
4. Асуффиқс -раны ала ишьақәгылоу аҟаҵарба ахьыԥш-ратәзкратә ркьынаатә инфиниттә формала: Сан ажәа сылҭеит, уи џьара
еиҭалымҳәараны (Д. Гә.); ...Ҭакәажәык дҳамоуп илаԥасуа ида уаҩы
диаҳамҭараны ҿа ҳҭихьеит (Аԥс. фольклор аматериалқәа).
Асуффиқс -рцы//-рацы ала ишьақәгылоу ахьыԥшратә-зкратә
форма еидкылага хадас измоу ахықәкытә инфиниттә еицааира
иацны ианаҳԥыло ыҟоуп ашьҭынгыла азы: ...Абжьынҵ еилачыра
сагәылҟьаны сыбӷамларц азы слабашьа сҽахьнырҳалашәа искын
(Ф. Иск.); Лара амҩа данықәла, иара маӡала лаԥхьаҟа дниасын,
иҽырҩашьаны хаҳәык дааватәеит, дыршәаны илылоу ԥишәарц
азы (Н. С); Ремагьы даагәыбзыӷханы иҩыза бзиарак изиурц азы
иҟаиҵазар, иаҵанакуаз дазымхәыцкәа? (И. П.).
Ахықәкытә инфиниттә еицааира енагь азҳәа иадҳәалоуп
аидыларатә жәеибаркырала. Азҳәа аҟнытә уи зҵаарас иаанахәоит
иззы?, изха? Арҭ еиҳарак азҳәа иацҵаны ауп ҵааразы ҳхы
ишаҳархәо. Иаҳҳәап: Дагьыԥеит лара, Беслан дигарцы. – Дагьыԥеит
иззы? – Беслан дигарцы.
Ахықәкытә инфиниттә еицааира аҳәоу аҿы иалкааны иамаӡам
аҭыԥ, аха уи еиҳарак аҳәоу иашьҭанеиуеит. Иаҳԥылоит аҳәоу
иалангьы, еиҳа имаҷны иаҳԥылоит аҳәоу иаԥынгыланы: Аҽаҟьеит
абӷа злаԥырҵәаз, агәы злацәырҟьаз аидара канажьырц (А. Г.);
Ишзахәоз ццакрыла иааиуан аԥраӷба, ақәылацәа иаанашьҭыз
ирыцхраарацы (Алашара); ...Адырҩаҽны ԥҳәысгьы-хаҵагьы
еизыргеит, ачаи ашьапы иқәдыргыларц (П. Ҳ.); Мырзаҟан Қәҭешьҟа
иԥхьеит, Ахылаԥшцәа рахь дкылсырц (И. К.); Банџьа арзаҳал...
аҩара дналагеит, иусура аҟнытә ихы дақәиҭыртәрац (Н. Ҳ.); Ари
иҟалаз Банџьа дазгәаан, «априказ» ҟаиҵеит, аӡахәа зқәыз алқәа
цҟьаны амаӷазақәа рыргылара иалагарц (Н. Ҳ.); Абрыскьылгьы
џьара акы даҵсырц ихы лаирҟәӡомызт (А. Г.); Амашьына ашьҭа
арӡрацы аҟәарахьы имҩахыҵны аӡыгәҭа иҭалт (И. П.); Ҽнак
Мыкыҷ иҿыненхан имаҳәи иаҳәшьеи ибарцы дцеит (И. П.); Мшәагә
иҳәаҭҳа димыргарц, Хара-хара дырзыԥшын (И. К.); Агәырӷьара
иумоу удысныҳәаларацы сымҩахыҵит (И. П.); Иԥсы ишьарацы,
днықәԥш-аақәԥшрацы дцон рнаҩс ақәаҵарахь (Н. Ҳ.).
Иаҳԥылоит еижәлантәу ахықәкытә инфиниттә еицааирақәа
еицны. Усҟан урҭ дара-дарала еидҳәалахоит ааҭгыларатә
интонациала, дара зегьы азҳәа иадҳәалахоит аидыларатә
жәеибаркырала: ...Еиханы ицон ԥхьаҟа аԥсха ҵылашәырақәа
рҿы, иааӡаны акәырт шьҭарҵарц, аԥсабара ирыднаҵаз ауал
ԥшьа нагӡаны иагьԥсырц (А. Г.); Аџьмақәа дрышьҭалазаап
асҭаршын, ишжәохәугьы еидцала икацаны... азагатовка еиҭарц,
абоиниаҿ рыхқәа аахыҵәҵәапы, ибла ишабо рцәақәа рхырымхкәа
дырԥырымҵит (Џь. А.); Иԥсы ишьарцы, днықәԥш-аакәԥшрацы дцон рнаҩс ақәаҵарахь (Н.Ҳ.).
Аиҿыр  шратәинфиниттәеицааира
Аиҿырԥшратә инфиниттә еицааира иаанарԥшуеит аҳәоу
ахадаратә хәҭа аҵакы амҩаԥысшьа аиҿырԥшрала: Иԥаҵа кьаҿқәа рҵыхәа қәацқәацо, иқьышә жәпа ааирҵәиит, ашхырцәаӷь ицҳазшәа
( А. Г.). Урҭ фҩышәала аҳаскьынқәа рыԥшаауазшәа, рхы шьҭацаланы иҳәуан (Ф. Иск.); Хәыҷгьы-дугьы ахыҵны ицазшәа,
ашҭа ҭыкка, аҩны еиқәышьшьы, ҭынчран (Алашара); Дшеилаҳәаз
аӡы даларыжьызшәа, деилабааӡа... иагьараан аҩныҟа дгәарлахьан
(Алашара); ...Хара дук уи лҿы илыдушәа, еергьҳәа лҿы ааихыԥхьеит
(А. Г.); Аԥенџьыр иҭасоу асаркьақәа аԥхӡы рылҵуашәа иԥҟышԥҟышӡа ақәа цәыкәбарқәа рхьыкәкәаны илеиуеит (А. Г.); Урҭ
ҳақьԥсықьуеит, иҳақьԥсықьуеит, иццакӡошәа, рхы амца акызар
арцәаха рымамшәа (А. Г.); Зны-зынла лышҟа сынхьаԥшлон,
лыцәгьа сҳәарц сҭахушәа (Ф. Иск.); Абар, ахәылԥаз снаԥшызар, алахь еиқәышьшьы, аџьал шааз адыруашәа, аҳәира иаалҵит
(Ф. Иск.); Аплашьч аӡәы инапы џаџақәа ахьшьуашәа, ахәхәаҳәа
акәа ақәҭәон (А. Г.); Ани аԥҳаи, ҽыцбараха еибабазшәа, еиҿаԥшуа
иаанхеит (А. Г.).
Аиҿырԥшратә инфиниттә еицааира сахьаркыратә маҭәахәра
ауеит. Ари ахархәара абзоурала аҳәоу ахадаратә хәҭа аҵакы
агәынкылара мариахоит, еиҳа еилыкка уаҩы ибла иаахгыло
иҟалоит.
Аиҿырԥшратә инфиниттә еицааира шьақәгылоуп ҩба ма инреиҳангьы аҟаҵарба аинфиниттә форма еидкылага хадас измоу ажәақәа ргәыԥ ала. Егьырҭ аинфиниттә еицааирақәа реиԥш, аригьы аиҿырԥшратә ҵакы аанарԥшуеит ихьыԥшу хшыҩзцаратә ҵакыла, аилкаарақәа реиҿырԥшрала акәымкәа. Убри аҟнытә аҟаҵарба аинфиниттә форма еидкылага хадас измам, ихьыԥшу хшыҩзцаратә ҵакыла акәымкәа, аилкаарақәа реиҿырԥшрала аиҿырԥшратә ҵакы аанарԥшуа иҳамаӡам аиҿырԥшратә инфиниттә еицааира. Иаҳҳәап: Аҩны аҩнуҵҟа... икеи-кеиуа ирыцқьаны иҟан, даара ныҳәа дуӡӡак аан еиԥш (И. П.); Уи хьшьыцбаҵас ар
дырхагьежьуан. (Аԥс. жәл. рп.).
Арҭ аҳәоуқәа рҟны иҳамоуп аиҿыԥшратә ҵакы, уи аарԥшуп,
актәи аҳәоу аҟны ажәақәа даара ныҳәа дуӡӡак аан еиԥш, рыла,
аҩбатәи аҳәоу аҿы ажәа хьшьыцбаҵас ала. Ари, ишаабо еиԥш,
аиҿырԥшратә ҵакы аарԥшуп ахьыӡтә формақәа рыла, урҭ ирымаӡам
еидкылага хадас аҟаҵарба аинфиниттә форма. Убри аҟнытә
аиҿырԥшратә ҵакы ара иаарԥшуп ихьыԥшу хшыҩзцаратә ҵакыла
акәымкәа, аилкаарақәа рхархәарала. Абас иаарпшу аиҿырԥшратә
ҵакы аҟалашьатә ҭагылазаашьахь иаҵанакуеит, ара иҳамаӡам
аинфиниттә еицааира.
Аиҿырԥшратә инфиниттә еицааира еидкылара хадас иамоуп
еиҳарак аҟаҵарба азааигәаратә инфиниттә форма. Уи шьақәгылоуп
асуффиқс -шәа абзоурала. Асуффиқс -шәа иацлар ҟалоит:
1. Аҟаҵарба ииасхьоу еилкаам аамҭатә шьаҭа:
Алақәагьы игәарҭан, убри иазхианы игылазшәа, еибарҳәҳәеит,
уахь рхы рханы иҩаҵҟьент (А. Г.); Абарҭ ажәақәа рышьҭахь Заур
инапы зымҩа инеиҟьеит, Алхас иуҳәаз башоуп иҳәозшәа (И. П.);
Урҭ рыласра зегьы хьанҭараханы иара ихәда икәҳазшәа дтәан
(А. Г.); Анышә иарҭазшәа инықәба ицеит рыхәшҭаара иахылҵуа
алҩа (А. Г.); Уи ихаха-хахаӡа, ахәыҷы иҭихызшәа, ашәыр ҵлақәа
аныԥсалоуп (А.Г.).
2. Аҟаҵарба уажәтәи аамҭатә шьаҭа:
Лычҳара хыжжӡеит, акәиц даӷрагылоушәа, лҭыԥ дакуам, дшаҟьшаҟьоит (Алашара); Мықә ашҭахь дыԥшуамызт, ус адәныҟатәи
бжьык дазыӡырҩуашәа дтәан (А. Г.); Акы дазхәыцны данцәажәоз,
ажәаки-ажәаки рыбжьара дааҭгылон, ашәышықәсқәа рыҵахь
иҭыҩуа арадиосигналқәа рааира дазыԥшуашәа (А. Г.); Абыржәы
лҭәымҭа дықәушәа, лцәа-лжьы дҭаҟаца дыҟан (А. Г.); Ахәыҟаҵаҩ
адәылҵра дацәшәошәа, дахьыҩнагылаз даанхеит (А. Г.); Хыхь
ажәҩан аҿы, ауасақәа ҳәуа иқәушәа, ибыбыш-быбышӡа аԥсҭҳәақәа
аҿаԥсан. (Алашара).
3. Аҟаҵарба ииасхьоу инагӡам аамҭатә шьаҭа: Кәасҭа илақәа
еимарпаӡаны ихаԥыцқәа нхирџьаџьан, ихы-иҿы ааизирҵәеит,
ахаԥыц хьаа даргәамҵуазшәа (И. П.); Ауаҩаӡа изыркыз агәаҵәа
са, импыҵаӡҭыр ҳәа дшәошәа, исаса ааихыхны, ишеибгаз
иааихәлаиршәит (А. Г.); Саншьа иԥҳәыс, ииҳәогьы лмаҳаӡозшәа,
дышцозгьы лымбаӡозшәа, дышгәрымыц дыгәрымуан (Ф. Иск.).
4. Аҟаҵарба иҟалаша актәи аамҭатә инфиниттә шьаҭа: Иаалырҟьаны аԥша аӷьны иасып, ахьшьцәа рҭыԥ, иласкәантраӡа
иҩышьҭнаԥаарашәа, иаарҵысит (А. Г.); Иаргьы уи днаҿыԥшрашәа, иҽыриашо даақәтәеит (Алашара).
5. Аҟаҵарба архьыԥшратә-ркьынаатә инфиниттә шьаҭа: Иара
сангәанаҭа, уаазцазеи аҳәарызшәа, ахы ҩышьҭыхны инасҿаԥшит
(Ф. Иск.).
Хыхь иаагаз аҿырԥштәқәа рҟны аиҿырԥшратә ҵакы аарԥшуп
аинфиниттә еицааира еидкылага хадас иамоу алахәыреи
аҭагылазаашьатә ҟаҵарбеи рыла. Иаҳԥылоит аиҿырԥшратә ҵакы
аиҿырԥшратә ажәа аиԥш ала ианаарԥшугьы. Усҟан ари ажәа
аинфиниттә еицааира иацны иаҳԥылоит. Аинфиниттә еицааира
ара еидкылага хадас иаанахәоит:
1. Алахәыра уи аинфиниттә еицааира агәҭа иаланы иаҳԥылоит.
Аҟаҵарба аинфиниттә форма иашьҭанеиуеит уи иҳәаақәнаҵо ажәа,
аҵыхәтәанӡа игылоуп аиҿырԥшратә ҵакы злаарԥшу ажәа аиԥш:
Аҵаа иакыз алу еиԥш, дынхеит, иахиҳәаара изымдыруа (А. Г.); Аҩада изымцо ианалагалак, абаахкыра ззымгоз ар реиԥш,
ихьагәгәа игьежьны... аԥсҭақәа рахь рыҽҭарыжьуан (А. Г.);
Шықәсык аиҳа ҵуан шьҭа, амшын ихыхәхәала ицаз аӷбақәа реиԥш,
алашара зыцәмаҷхаз уи иблақәа, ашьхақәа рыхбалеижьҭеи (А. Г.); Бага, аԥша иарнааз аҵла еиԥш, ихы нааӡа агәаҩа дҭагылан (А. Г.); Ашоура бааԥс змоу ачымазаҩ ихаԥыцқәа реиԥш, ишабаны ишьҭан аҟәара (Ш. №.); Игәы цқьоуп, акы зным ақьаад бӷьыц еиԥш (Ш. №.).
2. Аелемент -ан, -ш рыла ишьақәгылоу аҭагылазаашьатә ҟаҵарба: амыцхәгьы иҭахӡамызт, аха ҩба-хԥа фырџьан еснагь дазхьуан, ацгәы ашша ишазхьуа еиԥш (А. Г.); Ақәыԥшылара
шеиԥшым еиԥш, адгьылрагьы еиԥшым Арашара (А. Г.); Асаби иан дшыгәхьааиго еиԥш, аҩны гәхьаазго салагеит (Н. Ҳ.); Алеқсандр, ԥаса данаадәықәлаз еиԥш, дтәан, дцомызт (А. Г.);
3. Асуффиқс -ртәы//-ратәы ала ишьақәгылоу аҟаҵарба ахьыԥшратә-зкратә ркьынаатә инфиниттә форма: Ицыз, ииашаҵәҟьаны,
аԥшатлакә исыр деиҩнаҵәартә еиԥш, дҵәызмалақьын (М. Б.).
Аиҿырԥшратә инфиниттә еицааира аҩнуҵҟа ианҳԥыло ыҟоуп
даҽа инфиниттә еицааирак, арлахәратә еицааира. Уи моу аҳәоу
ахаҭагьы анҳԥыло ыҟоуп, аха урт зегьы аиҿырԥшратә ҵакы
аазырԥшуа, еидкылага хадас иҟоу аҟаҵарба аинфиниттә форма
иахьыԥшуп, уи иацааиуеит: Урҭ аҵәцақәа нықәргылан, ахьыԥсыԥҳәа акрыфара иналагон, аӡәы ирцәигар ҳәа ишәошәа, уаҵәы
ианаашо аибашьра, амлагара ҟалоит ҳәа раҳазшәа (А. Г.);
Алақәагьы игәарҭан, убри иазхианы игылазшәа... уахь рхы рханы
иҩаҵҟьеит (А. Г.).
Аиҿырԥшратә инфиниттә еицааира аҭагылазаашьатә ҵакы амоуп, аҳәоу ахадаратә хәҭа зегьы неидкыланы иадҳәалоуп интонациала. Аҳәоу иалкаауп уи енагь ихьыԥшу, ихыркәшам иара ахатә
интонациала.
Аиҿырԥшратә инфиниттә еицааира аҳәоу аҿы иамаӡам
иалкааны аҭыԥ. Уи ҳԥылоит еиҳарак аҳәоу иаԥынгыланы, иашьҭанеиуа. Еиҳа имаҷны иаҳԥылоит аҳәоу иагәыланы.
Аиҿырԥшратә инфиниттә еицааира, аҟалашьатә инфиниттә
еицааира еиԥш, азҳәа аҟнытә иаанахәоит, аҭакгьы анаҭоит азҵаара
ишԥа?
Арлахәратәеицааира
Арлахәратә еицааира ҳәа иԥхьаӡоуп аҟаҵарба арлахәратә
форма еидкылага хадас измоу ҩба ма инреиҳангьы зхала иҟоу
ажәақәа ргәыԥ: Аҵыхәа ду нашьҭарҽыла, Аԥхьатә шьапқәа
наҵаргыла, Аԥышә ҵәрыԥса ҳаракуа, Абгахәҷы натәеит уа! (Б.
Шь.); Исҵагәшьар, сыбжьы еиҵыхуа. Ирқамызуа сара сҵыхәа аҵла
сықәтәа сшәаҳәалап, уара уеиԥшҵәҟьа қьаф зулап! (Б. Шь.).
Арлахәратә еицааира аинфиниттә еицааирақәа рахь иаҵанакуеит, аха излареиԥшымгьы аҷыдарақәа аныԥшуеит, убри
аҟынтә урҭ ирхыԥхьаӡалаӡам.
Аинфиниттә еицааираҿы еидкылага хадас иҟоу аҟаҵарба
аинфиниттә форма, ишазгәаҳҭахьоу еиԥш, иамоуп ихьыԥшу
аграмматикатә аамҭатә ҵакқәа. Уи иаанарԥшуам аҟаҵарба
аинфиниттә форма иамоу аграмматикатә аамҭақәа зегьы. Убри аҟнытә уи еидкылага хадас измоу ргәыԥ иаанарԥшуеит ихьыԥшу
ахшыҩзцаратә ҵакы.
Арлахәратә форма иамаӡам аграмматикатә аркьынаатә, аамҭатә
формақәа. Уи иаанарԥшыр алшоит иара аҟаҵарба иақәшәо,
иаԥынгылоу ма иашьҭанеиуа (аҵыхәтәантәи – имаҷӡаны) азеиԥш ҭагылазаашьатә аамҭа.
Абас иҟоу аҷыдарақәа ирыхҟьаны уи еидкылага хадас измоу
ажәақәа ргәыԥ синтақсистә функциалеи, синтақсистә еилазаашьалеи аинфиниттә еицааирақәа амчхара амам, иазаарԥшуам уи ихьыԥшу
ахшыҩзцаратә еицааира иалоу ажәақәа еидкылага хадас ирымоуп
арлахәратә форма. Асубиеқттә-обиеқттә ҵакқәа зныԥшуа ажәақәа
уи иадҳәалоуп аиқәыршәаратә жәеибаркырала, аҭагылазаашьатә ҵакы зныԥшуа ажәақәа – аидыларатә жәеибаркырала. Иаҳҳәап: Арԥыс шьахәк дааиуан, зеиԥшыҟам џьмашьтәак и-а-ԥцаны, ашаха
роуны ахы и-а-хаҵаны (И. П)
Арлахәратә еицааира иаанарԥшуеит еилоу азҳәа арҿиара амҩаԥысшьа. Азҳәа аҟнытә иаанахәоит аҭакгьы анаҭоит азҵаара
ишԥа? Аҳәоу аҟны еицааира иааннакылоит аҟалашьатә
ҭагылазаашьа асинтақсистә позициа, инанагӡоит уи афунқциагьы.
Азҳәа иадҳәалоуп уи аидыларатә жәеибаркырала: Ашыҩ-шыҩҳәа
иҽага дәықәҵо, Ахәыжә-хәыжәҳәа анышә рыгәӡо, Уа драшәон
анхаҩы, Иваргыла иԥацәа хҩы! (Б. Шь.); Абӷа па ҭарпеи-ҭарпеиуа, Абла цәгьа кәеицеи-кәеицеиуа, Абгахәҷы аԥсы ӡаны, Ал
ахь ицоит икәырны (Б. Шь.); Уаҳа гәҩарак ҟамҵаӡакәа, Уа иаангылеит амаҵуарқәа, Аҵла иамҵоуп Рхаԥыц ҵарқәа неихакшо (Б. Шь.); Ахьаца мҿы амцабз аҵлашо, Аҷҷаҳәа иаҿуп абылра, Алҩаҵә архнышьна иакәҵәиашо, Еишьылӡа иарҭоит алаӷәра (Б. Шь); Афырҭын бааԥс асуаз, аҵла хыжәжәо, Илакьуаз амацәыс, ԥҭа
еиҟәыжәжәо... Ишгылац ахра гылоуп, иҵысуам... (Б. Шь.).
Арлахәратә еицааираҿы еидкылага хадас иҟалоит:
1. Асуффикс -уаала ишьақәгылоу арлахәратә форма: Ҷкәына
хәыҷык диацәажәауа, Ԥҳәызба қәыԥшк аӡиас дыҽԥынгылоуп (Б.
Шь); Апалуба дықәуп уи дшаҟь-шаҟьо, Ашьхыҵә дыркызшәа,
иҭәиц напқәа ҟьо (Б. Шь); Дшаҟьоит Наҳар, ихәда аҳәынҵәра
еибартуа, Шабаҭ иахь ахҿа еиԥш иажәа ҵарқәа шьҭуа... (Б. Шь.).
2. Асуффиқс -ны ала ишьақәгылоу арлахәратә форма: Аклаҭ
ижәҩа иҭарԥаны, Дамеи дҭыҵуан амхырҭа (Б. Шь.); Убри аамҭазы
ԥсаатәшәа дԥырны, иҩызцәа дрылҵәраа иҿааихеит Ҟәышәҭын,
Ҭаслым дызхыԥаз арҟәара днахыԥаны (И. П.); Џьгәаҭан ауардын
аҿы дааныжьны, иџьықәреи здырхәҳауаз аҭуџьар идәқьан ахь
дцеит Ҟәышәҭын (И. П.).
3. Асуффиқс м-кәа ала ишьақәгылоу арлахәратә форма:
Иҭакәажә дицымкәа, инапы лкымкәа ашәхымс дызхыҵуамызт
(Аԥс. л.); Сара сыҟамкәа, Расац абра дааихьоума? (И. П.); Сасрыҟәа
иарӷьа шьапала дамыскәа, иарма шьапала дасны иԥыххаа игеит
(Аԥс. л.); Нарҭаа раҳәшьа шьац лшьапы ықәмыргылаӡакәа,
жәҩан даҵамырԥшӡакәа драаӡон (Аԥс. л.); Была ԥшӡақәа сызхара
сырҭамԥшыкәа сбыцрыҵуамызт (И. П).
4. Аҟаҵарба ашьаҭа цқьала ишьақәгылоу арлахәратә форма:
Аԥенџьыр ахь иҿы нарҳәы, Дхәыцуан ус ахантәаҩы (Б. Шь.);
Мчыла иаӷәра аҿархха, Абӷа ԥымҵәа, ацәа иҭымца, Инамгакәа
аԥсы акнынӡа, Уи дызҽыжәҵуам шамаха (Б. Шь.); Аҵла даҵаԥшуан,
ихы ықәҵа амарҭақа (Алашара); Ҳамҭак ибла еихмырсыӷь,
Даарылаԥшуан амзараа (Б. Шь.); Ахәыҷы... днышьҭаҵа аҩныҟа
дхынҳәит (Д. Г.).
Арлахәратә еицааира аҳәоу аҿы иалкааны иамаӡам аҭыԥ. Уи
ҳԥылоит аҳәоу иаԥынгыланы, иаланы, иашьҭанеиуаны. Аҳәоу
иалкаахоит интонациала. Ахархәара амоуп уи инарҭбааны
ацәажәаратә бызшәаҿгьы, алитературатә бызшәаҿгьы.
АҲӘОУ АСТРУҚТУРАТӘ СХЬЕМА
Аелементартә еилкаарақәа
Аҳәоу ажәаҳәаҿы ҳхы иаҳархәацыԥхьаӡа, иҿыцны еиҿа-ҳартәауоу ма асистема змоу, иалкаау схьемак ала еиқәҳаршәауоу?
Даҽакала ҳҵаауазар, аҳәоу ажәаҳәа мацара иатәу иаку еилкаароу
ма абызшәатә системагьы иадхәалоу?
Абри азҵаара аҭак аҭара иабзоураны ишьақәгылеит аҵыхәтәантәи ажәашықәсақәа рзы аҳәоу иалкаау асистема змоу
еилкаараны аҭҵаара. Аҳәоу асистема змоу еилкаараны аҭҵаара
иахьагьы иаҿагыло абызшәадырацәа ыҟоуп, аха аҵарауаа еиҳарак
ари рыдыркылеит. Ари азнеишьа анаука мацараҿы иаанымхакәа,
аиҳабыра ҵара иазку арҵага шәҟәқәа рҟынӡагьы инаӡахьеит.
Макьана инагӡаны иҭҵаам апроблемақәагьы амоуп, аха аҳәоу
аструқтура аҭҵаараҿы алҵшәа бзиақәа маҷымкәа иаанарԥшхьеит.
Абызшәадырраҿы аҳәоу аструқтуратә схьема ашьақәргылараҿы
иҟоуп ҩ-знеишьак. Актәи азнеишьаан (ари еиҳарак Н. И. Шведова
лазнеишьоуп) – аҳәоу аструқтуратә схьема шьақәдыргылоит, уи
апредикативтә ҵакы иқәныҟәаны. Аҩбатәи азнеишьаан – аҳәоу
апредикативтә ҵакы адагьы, иазгәарҭоит ахшыҩзҵаратәеидарагьы.
Актәи азнеишьала иҳауа ахәҭа аҳәоу апредикативтә минимум ҳәа
иашьҭоуп, аҩбатәи азнеишьала иҳауа ахәҭа аҳәоу аноминативтә
минимум ҳәа иашьҭоуп. Аҳәоу апредикативтә минимум иҳанаҭо
аструқтуратә схьема аҳәоу аминимальтә-струқтуратә схьема ҳәа
иашьҭоуп, аҳәоу аноминативтә минимум иаҳнаҭо аструқтуратә
схьема аҳәоу инеиҵыху аструқтуратә схьема ҳәа иашьҭоуп.
Абарҭ асхьемақәа рыҩбагьы еиԥырхагам, ихеибарҭәаауеит ҳәа
ирыԥхьаӡоит.
Аҳәоу аструқтуратә схьема иабстрақттә еилкаароуп,
еиднакылоит аҳәоу зда ихәарҭам акомпонентқәа
Аҳәоу аминимальтә струқтуратә схьема
Аҳәоу аминимальтә струқтуратә схьема, ишаҳҳәаз еиԥш,
еиднакылоит апредикативтә ҵакы ашьақәыргылареи аарԥшреи
ирыдҳәалоу акомпонентқәа мацара.
Аԥсуа бызшәаҟны убарҭ рахь иаҵанакуеит азхҳәаа, азҳәа,
азырха. Абарҭ акомпонентқәа асхьемаҿы асимволқәа рыла
иарбахоит. Иаҳҳәап, ҳара иҳамоуп азхҳәааи азҳәеи рыла мацара
ишьақәгылоу аҳәоу мариа: Аҵыс шәаҳәоит. Асхьемала иаҳарбар,
ари аҳәоу ҟалоит абас: 1  1 Асимвол 1, иаԥсахуеит ахьыӡ
азеиԥштә, еилкаау, еилкаам, адхаларатә формақәа, иара убас
иарбанзаалак ажәа ма ажәеицааира азхҳәаа апозициаҿы ахархәара
змоу. Ус анакә-ха, асхьемаҿы асимвол 1 аҭыԥ аҿы иҳаргылар
ҟалоит азхҳәаа апозициаҿы игылар зылшо иарбанзаалак ажәа ма
ажәеицааира.
Асимвол 1 иаԥсахуеит иарбанзаалак хаҿык змоу аҟаҵарба
афиниттә форма.
Асхьема 1 1 еиднакылоит абас еилоу аҳәоуқәа мацара:
1. Аҵыс шәаҳәоит. 2. Ахәыҷы дҵәуоит. 3. Ала шуеит. 4. Ақәа
леиуеит. 5. Лымшара қьиароуп. 6. Аҵара лашароуп. 7. Аҵарадара
лашьцароуп. 8. Сара сӡахуеит. 9. Уара урашәоит. 10. Агәаҟ
дажәаҳәаҩуп уб. иҵ.
Ишаабо еиԥш, аструқтуратә схьема 11 еиднакылоит азхҳәааи
хаҿык змоу аҟаҵарба афиниттә формала иа-арԥшу азҳәеи рыла
ишьақәгылоу аҳәоуқәа зегьы. Ус анакәха, абарҭ аҳәоуқәа зегьы
ирымоуп еицырзеиԥшу модельк, схьемак, абри асхьема енагь
ихианы иҟоу бызшәатә струқтуроуп. Уи ҳхы иаҳархәоит еснагь,
иара иақәшәо аҳәоуқәа раан.
Ҳазлацәажәо асхьемаҿы азҳәа аҟаҵарба аинфиниттә формала
ианаарԥшу ыҟоуп. Усҟан асхьема ҟалоит абас:
 1  1 Ари асхьема иақәшәоит: 11 11 Аҵыс
шәаҳәома? 2. Аҷкәын дабацои? 3. Уара уанбацои? 4. Бара
бҽаанкыл! уб. иҵ.
Ҩ-компоненткны ишьақәгылоу аструқтуратә схьема иамоуп
абарҭ авариантқәа: 11 22 Ари асхьемаҿы асимвол
 ала иарбоуп иарбанзаалак азырха (иԥиоу, иԥиам).
Ари асхьема иақәшәоит абас ишьақәгылоу аҳәоуқәа:
1. Ахәыҷкәа ирыцхраатәуп. 2. Ахәыҷқәа ирыцхраатәума? 3.
Ахәыҷқәа ианбарыцхраатәу? 4. Уи дахнагеит џьара.
Азырхагьы аарԥшызар ҟалоит иарбан ҳәоузаалак аҟны ахьыӡ
азеиԥштә, еилкаау, еилкаам, адхаларатә формақәа рыла, ма урҭ
рхаҭыԥан иаҳԥыло ажәақәа рыла.
Х-компоненткны ишьақәгылоу аҳәоу иамоуп абарҭ аструқтуратә схьемақәа: 112 112 112
112
Актәи асхьема иаҵанакуеит абас иҟоу аструқтура змоу
аҳәоуқәа:
1. Аҵаҩы ашәҟәы даԥхьоит. 2. Арҵаҩы ашәҟәы ааихәеит. 3. Сара сҩыза сиацәажәоит. 4. Баҭал Кама длыцхраауеит.
Аҩбатәи асхьемаҿы азҳәа аҟаҵарба аинфиниттә формала иаарԥшуп:
1. Арҵаҩы ашәҟәы анбааихәеи? 2. Баҭал Кама длыцхраауама?
3. Уара ала ушԥасуаз?! уб. иҵ.
Ахԥатәи асхьемахь иаҵанакуеит абас еиԥш иҟоу аструқтура
змоу аҳәоуқәа:
1. Ацҳа иавсыз ацҳа даҵнагеит. 2. Ачымазаҩ аԥхӡы иқәнатәоит.
Аԥшьбатәи асхьемаҿы азҳәа аҟаҵарба аинфиниттә формала
иаарԥшуп: Ачымазаҩ аԥхӡы иқәнаҭәома?
Ԥшь-компоненткны ишьақәгылоу аҳәоу иамоуп абарҭ асхьемақәа: 113 113
Абарҭ асхьемақәа ирықәшәоит аҳәоуқәа:
1. Сара сҩыза исҭоит ашәҟәы. 2. Аҭеразы Гәында илзиӡахит
аҵкы. 3. Уара уҩыза ашәҟәы анбаиуҭеи? 4. Бара Есма ашәҟәы шԥалыбымҭоз!
Компоненткны ишьақәгылоу аҳәоу иамоуп абарҭ аструқтуратә
схьемақәа:   1.
Абарҭ асхьемақәа ирықәшәоит абас иҟоу аструқтура змоу
аҳәоуқәа: Шеит. Ӡынроуп. Ҭынчроуп. Хьҭоуп. Аӡын. Ашьыжь.
Ашҭа Ҟаԥшь. Ақыҭа Уарча. Ӡынроума? Хьҭоума?
Ара ҳара иаҳарбеит ахадаратә схьемақәа. Аха, асхьемаҿы
иарбазар ҟалоит аҳәоу егьырҭ аструқтуратә ҷыдарақәагьы, иаҳҳәап, еилоу азҳәа аструқтура. Усҟан асхьемақәа рхыԥхьаӡара
еиҳаҳоит: 12 (СОР – ацхыраагӡатә ҟаҵарба).
Ари асхьема иақәшәоит азхҳәааи еилоу аҟаҵарбатә зҳәеи рыла
ишьақәгылоу аҳәоуқәа:
1. Ахәыҷы аҵәуара далагеит. 2. Ахәыҷы дҵәуа далагеит. 3.
Ахәыҷы дҵәуара дыҟоуп. 4. Ахәыҷы дҵәуар иҭахуп.
Ишаабо еиԥш, аԥсуа бызшәаҟны иаҳԥыло аҳәоуқәа зегьы схьемала еидкылазар ҟалоит. Урҭ рхыԥхьаӡара дааракгьы имыцхәӡам.
Аҳәоуинеи  ыхуастру  туратәсхьема
Хыхь ишазгәаҳҭахьоу еиԥш, инеиҵыху аструқтуратә схьемаҿы
иазгәаҭоуп апредикативтә ҵакы иалахәу акомпонентқәа рыдагьы
аҳәоу ахшыҩҵакытә струқтура иалахәу акомпонентқәагьы.
Еиҿҳарԥшып абарҭ аҳәоуқәа:
1. Алиас дынхоит. 2. Алиас дынхоит ақыҭаҿы.
Аҳәоу аминимальтә-струқтуратә схьемала арҭ ҩ-ҳәоук еиԥшуп:
Ари асхьемаҿы иарбоуп апредикативтә ҵакы иалахәым, аха
ахшыҩзцаратә ҵакы иадҳәалоу акомпонент, аҭыԥтә ҭагылазаашьа.
Уи арбоуп ашьҭынгыла зцу хьыӡҟала. Асхьемаҿы иарбоуп асимвол 1 ала.
Инеиҵыху аструқтуратә схьема аҳәаақәа макьана цқьа ишьақәыргылам, убри аҟынтә уи макьана иамам иарку ахыԥхьаӡара.
Аҳәоуапарадигмааз  аара
ХХ-тәи ашәышықәсатәи аидеиа – абызшәатә акқәа парадигматә
аспеқтла рыҭҵаара – аҳәоу аҟнынӡагьы инаӡеит.
Аҳәоу аформа алкаара, насгьы урҭ аформақәа реизыҟазаашьа,
иара убас аҳәоу егьырҭ аҽыԥсахрақәагьы парадигматә знеишьала
рыҭҵаара азныказы иаиуит ӷәӷәала аҿагыларақәа. Ирацәаҩын
изҳәоз апарадигматә еиҿагыларақәа аҳәоу аҟны ус рымаӡам ҳәа. Аха
ари аидеиа иахьатәи аамҭазы адгылаҩцәа еиҳа-еиҳа ирызҳауеит,
избан акәзар уи иаанарԥшит ақәҿиара шьахәқәа. Ацхыраара ӷәӷәа
ҟанаҵеит аҳәоу аструқтура аҭҵаараҿы адагьы, аморфологиатә
категориақәеи асинтақсистә категориақәеи реилыргараҿы. Егьырҭ
атеориатә аарԥшрақәа реиԥш, аригьы арҵага шәҟәқәа рҟнынӡа
инаӡеит.
Аҳәоу аформақәа ралкаареи аҳәоу апарадигма аҳәаақәа
рышьақәргылареи рҿы уажәыгьы иҟоуи агәаанагаратә еиҿагыларақәа ирылымҵыц азҵаарақәагьы, аха инеидкыланы апарадигматә знеишьа абызшәадырҩцәа жәпаҩык ирыдыркылеит.
Еиԥшым агәаанагарақәа ирыбзоураны иҟоуп апарадигматә
еилкаарақәа ҩба: иҭшәоуи иҭбаауп апарадигматә еилкаарақәа.
Аҳәоуи  шәоуапарадигматәеилкаара
Иҭшәоу апарадигматә еилкараҿы еидкылоуп аҳәоу аминимальтә
струқтуратә схьема еиднакыло асинтақсистә формақәа. Аминимальтә струқтуратә схьемаҿы еидкылоуп апредикативтә ҵакы
ашьақәыргылареи аарԥшреи ирызку асинтақсистә категориақәа.
Убарҭ иреиуоуп: асинтақсистә-аркьынаатә (амодальтә), аамҭатә,
ахаҿытә категориақәа. Асинтақсистә-хаҿытә категориа аҳәоу
апарадигма иалазымҵогьы ыҟоуп, иаҳҳәап, аурыс бызшәаҿы, аха
аԥсуа ҳәоу аҟны ари акатегориа асинтақсистә фунқциа ҷыдақәа
иамоу ирыбзоураны апарадигма иалаҵоуп, аламҵашьагьы амаӡам.
Ҳрыҳәаԥшып арҭ аформақәа хаз-хазы.
Аҳәоуамодальтәформа
Аҳәоу амодальтә (аобиеқтивтә) ҵакы закәу, уи аарԥшышьақәа
хыхь ҳрылацәажәахьеит. Ара дырҩегьых иазгәаҳҭо убри ауп,
уи аҳәоу апредикативтә шьаҭа зегьы иазеиԥшуп, компонентк
амацара иазҷыдараны акәымкәа. Уи аарԥшҳоит еиҳарак ҟаҵарбатә
ркьынаала, аха иаарԥшызар ҟалоит аркьынаатә формақәа ҩба
реицҵаралагьы.
Еиҿҳарԥшып абарҭ аҳәоуқәа:
1. Аҵаҩы ашкол ахь дцоит. 2. Аҵаҩы ашкол ахь дцар иҭахуп.
15. Аҵаҩы ашкол ахь дцарц иақәикит.
Абарт аҳәоуқәа рыхԥагьы рҟны синтақсистә модальтә
(аобиеқтивтә) ҵакык ҳамоуп – ҵабыргылатәи асинтақсистә модальтә ҵакы, актәи аҳәоу аҟны уи аарԥшуп ҟаҵарбатә формак
ала (дцоит), аҩбатәи аҳәоу аҟны уи аарԥшуп аморфологиатәахьыԥшратә ркьынаатә формеи, ҵабыргылатәи аркьынаатә формеи
реицҵарала (ара еицуп аркьынаатә формак, ҩ-ҟаҵарбак), ахԥатәи
аҳәоу аҿы – аҟаҵарба ахьыԥшратә-зкратә ркьынаатә формеи
ҵабыргылатәи аркьынаатә формеи реицҵарала.
Ари ала ҳара иаабоит аҟаҵарбатә ркьынааи асинтақсистәмодальтә ҵаки еилкааракны ишыҟам, урҭ еизааигәоу, аха еиԥшым
еилкаараны ишыҟоу. Убри аҟынтә аҳәоу аҿы иаарԥшу амодальтә
ҵакы иаку еилкаараны иԥхьаӡоуп, излаарԥшу аформагьы аҳәоу
иаку форманы ишьоуп.
Аха, аҳәоу аҟны модальтә ҵакыки модальтә формаки ракәӡам
иҟоу. Аҳәоу аҩнуҵҟа ишьақәгылоит иагьаарԥшхоит абарҭ амодальтә ҵакқәа:
I. Ҵабыргылатәи: Аҵаҩы ашәҟәы даԥхьоит.
I. Аҵаҩы ашҟәы аԥхьара далагеит. 2. Аҵаҩы ашәҟәы даԥхьар
иҭахуп. 3. Аҵаҩы ашәҟәы даԥхьарц далагеит. 4. Аҵаҩы ашәҟәы
даԥхьома?
II. Адҵаратә: Аҵаҩы ашәҟәы уаԥхьа!
1. Аҵаҩы ашәҟәы даԥхьааит. 2. Аҵаҩы ашәҟәы уаԥхьеишь. 3.
Аҵаҩы ашәҟәы даԥхьароуп.
III. Агәаԥхаратә: Аҵаҩы ашәҟәы даԥхьанда.
Абарҭ амодальтә хкқәа рыхԥагьы аҳәоу амодальтә формақәа ҳәа
иԥхьаӡоуп. Урҭ аки-аки парадигмала еиҿагылоит, ишаабо еиԥш.
Модальтә ҵакык аҩнуҵҟа иҟоу аарԥшышьақәа дара-дара модальтә
ҵакыла еиҿагылаӡом, урҭ модальтә ҵакык иатәуп. Убри аҟынтә урҭ
дара-дара рыҩнуҵҟа апарадигматә еиҿагыларақәа ҳарҭаӡом.
Ишаабо еиԥш, аԥсуа ҳәоу амодальтә ҵакқәа рыла еиҿагыло хформак амоуп.
Аҳәоу асинтақсистә аамҭатә форма
Аҳәоу иамоуп синтақсисла еиҿагыло аамҭатә формақәа хԥа:
уажәтәи, ииасхьоу, иҟалаша.
Абарҭ асинтақсистә аамҭатә формақәагьы еиҳарак аҟаҵарба
аамҭақәа рыла иаарԥшхоит.
Уажәтәи аамҭа: Аҵаҩы дӡырҩуеит.
Ииасхьоу аамҭа: Аҵаҩы дӡырҩит.
1. Аҵаҩы дӡырҩуан. 2. Аҵаҩы дӡырҩын. 3. Аҵаҩы дӡырҩхьеит.
4. Аҵаҩы дӡырҩхьан.
Иҟалаша аамҭа: Аҵаҩы дӡырҩып. Аҵаҩы дӡырҩышт.
Аҳәоу, ишаабо еиԥш, синтақсисла еиҿагыло аамҭатә формақәа
хԥа амоуп. Убарҭ аҳәоу асинтақсистә аамҭатә формақәа ҳәа
ирышьҭоуп.
Иҟалашеи ииасхьоуи аамҭақәа дасу рыҩнуҵҟа ирымоу аформақәа синтақсисла аамҭатә еиҿагыларақәа ҳарҭаӡом. Убри аҟынтә
урҭ апарадигматә еиҿагыларақәа ирылаӡам.
Аҳәоу асинтақсистә-хаҿытә форма
Аҳәоу синтақсистә-хаҿытә формала иуадаҩны еилоуп аԥсуа
бызшәаҿы. Ахаҿытә формақәа ара иҟалоит азхҳәаа аганахь алагьы,
азырха аганахь алагьы. Аха рҩынтәгьы раан ахаҿқәа ахьарбаҳо
азҳәаҿоуп. Азырхатә хаҿытә еизыҟазаашьа ыҟаӡам азырха злам
аҳәоуқәа рҿы.
Азхҳәаа аганахь алагьы азырха аганахь алагьы еиҿагыло ахаҿытә формақәа хԥа роуп иҟоу.
Асинтақсистә-хаҿытә еизыҟазаашьа аан, ишдыру еиԥш, ахаҿытә
еизыҟазаашьа шьақәгылоит ҩажәак рыбжьара.
Асубиеқттә-хаҿытә форма
Асубиеқттә-хаҿытә форма шьақәгылоит азхҳәааи азҳәеи рыбжьара.
1-тәи ахаҿы: Сара срашәоит. Ҳара ҳрашәоит.
2-тәи ахаҿы: Уара урашәоит. Бара брашәоит. Шәара шәрашәоит.
3-тәи ахаҿы: Иара драшәоит. Лара драшәоит. Дара /и/рашәоит.
Азырхатә-хаҿытә форма
Азырхатә-хаҿытә форма шьақәгылоит азырхеи азҳәеи рыбжьара.
1-тәи ахаҿы: Басиаҭ сара сиааӡеит. Басиаҭ ҳара ҳиааӡеит.
2-тәи ахаҿы: Басиаҭ бара биааӡеит. Басиаҭ уара уиааӡеит. Басиаҭ
шәара шәиааӡеит.
3-тәи ахаҿы: Басиаҭ лара диааӡеит. Басиаҭ дара иааӡеит.
Компоненткны ишьақәгылоу аҳәоуқәа рҿы асинтақсистә-хаҿытә еиҿагылара нагӡаны иҟаӡам. Ара ахԥатәи ахаҿы мацароуп
иҟоу. Иара уигьы синтақсислоуп ишаарԥшу.
Ӡынроуп. Хьҭоуп. Ҵаауеит. Шеит. Хәлеит.
Ишаабо еиԥш, аҳәоу иҭшәоу апарадигма еиднакылоит
амодальтә, аамҭатә, ахаҿытә-синтақсистә формақәа.
Асинтақсистә-хаҿытә формала компоненткны, а-компоненткны,
х-компопенткны, ԥшь-компоненткны ишьақәгылоу аҳәоуқәа
ирымоуп еиԥшымзаарақәа. Аҳәоу аилазаашьа зеиԥшроу еиԥш
иагзар ҟалоит азырхатә хаҿытә форма ма инаӡамзар ҟалоит
асубиеқттә-хаҿытә форма.
Ишаҳҳәаҳьоу еиԥш, компонекткны еилоу аҳәоу азырхатәсинтақсистә хаҿытә форма зынӡа иамаӡам. Асубиеқттәхаҿытә
форма наӡаны иамаӡам.
Азырхатә хаҿытә форма
1-тәи ахаҿы: – –
2-тәи ахаҿы: – –
3-тәи ахаҿы:
Ахаҿытә форма (асубиеқттә)
Ҵаауеит:
1-тәи ахаҿы: – –
2-тәи ахаҿы: – –
3-тәи ахаҿы: Ҵаауеит
Аамҭатә форма
Уажәтәи: Ҵаауеит.
Ииасхьоу: Ҵааит. Ҵаауан. Ҵаан. Ҵаахьеит. Ҵаахьан..
Иҟалаша: Ҵаап. Ҵаашт.
Амодальтә форма
Аҵабыргтә: Ҵаауеит. Аҵаара иаҿуп. Аҵаара иалагеит..
Ҵаауама?
Адҵаратә: Ҵааит! Ҵаароуп. Агәаԥхаратә: Ҵаанда!
Ахьыӡтә ҳәоу
Ақыҭа Уарча.
Ахаҿытә форма
1-тәи: – –
2-тәи: – –
3-тәи: Ақыҭа Уарча.
Аамҭатә форма
Уажәтәи: Ақыҭа Уарча
Ииасхьоу: – –
Иҟалаша: – –
Амодальтә форма
Аҵабыргтә: Ақыҭа Уарча.
Адҵаратә: – –
Агәаԥхаратә: – –
Ишаабо еиԥш, ахьыӡтә ҳәоу инагӡаны иамаӡам апарадигма
аформақәа рыхԥагьы рыла.
Аҳәоу иҭбаау апарадигма
Аҳәоу иҭбаау апарадигма аҳәаақәҵеи еиднакыло аилкаарақәеи
ирызкны иҟоуп еиԥшым агәаанагарақәа. Аха, еиҳарак ара
еидыркылоит иҭшәоу апарадигмеи, уи анаҩс аҳәоу аҩнуҵҟатәи
аҳәоу анҭыҵтәи аҵакытә еиҿагыларақәеи. Усҟан аҳәоу иаларгалаӡом ажәа ҿыц, иара иалоу ажәақәа реизыҟазаашьеи урҭ
аизыҟазаашьақәа рҽыԥсахреи роуп иаҵанакуа. Абри аилкааразы
зны иаҳарбап иҭшәоу аструқтуратә схьема иаҵанакуа аҳәоу
апарадигма, нас уи ахыхь иҟало аҽыԥсахрақәа:
1. а) Аҵыс шәаҳооит; Аҵыс шәаҳәеит; Аҵыс шәаҳәон; Аҵыс
шәаҳәан; Аҵыс шәахәахьеит; Аҵыс шәаҳәахьан; Аҵыс шәаҳәап;
Аҵыс шәаҳәашт; Аҵыс шәаҳәар ҟалап; Аҵыс шәаҳәар алшоит;
Аҵыс ашәаҳәара иалагеит; б) Аҵыс шәаҳәароуп; Аҵыс шәаҳәааит;
Аҵыс шәаҳәанда.
2. а) Аҵыс шәаҳәоит; б) Ишәаҳәо аҵыс; в) Ашәаҳәара иалагаз
аҵыс; г) Ашәаҳәара иаҿыз аҵыс, уб. иҵ.
Аҳәоу иҵегь ажәақәа алазар, апарадигма иҵегь иҭбаахоит.
Ара, ишаабо еиԥш, еидкылоуп аҳәоу аҩнуҵҟа иҟало аҽыԥсахрақәа рыдагьы иарбоуп аҳәоу анҭыҵ иҟало аҽыԥсахрақәагьы (аҳәоу
аҟнытә еиуеиԥшым ажәеибаркырақәа рахь, нас урҭ рыҩнуҵҟа
иҟало аҽыԥасхрақәа).
Аха, ишаҳҳәаз еиԥш, иҭбаау апарадигма макьана анаукатә
еимакрақәа ррамкақәа ирҭымҵыцт, убри аҟынтә ара уаҳа
ҳалацәажәом.
Аҳәоу аструқтуратә шьаҭа ахкқәа
Хыхь аҳәоу мариа аилазаашьа ҳахәаԥшит уи злашьақәгылоу
аҳәоу хәҭақәа раҳасабала, насгьы азхҳәаа асинтақсистә позициа иамоу аивгарақәа ирҿырԥшны.
Аҳәоу мариа аилазаашьа аҷыдарақәа иҵегь ихаҭәааны
реилкааразы уи еилыргазар ҟалоит даҽа знеишьак алагьы, уи аҳәоу
аструқтуратә шьаҭа злашьақәгылоу ашьаҭаркыратә компонентқәа
раҳасабала. Арагьы шьаҭаркыратә еилкаарас ҳзықәныҟәо аҳәоу
апредикативтә ҵаки уи злаарԥшу акомпонентқәеи роуп.
Хыхь ишазгәаҳҭахьоу еиԥш, аҳәоу аструқтуратә шьаҭа ҳәа
иԥхьаӡоуп апредикативтә ҵакы ашьақәыргылареи аарԥшреи
иалахәу ахәҭа. Уи иалахәу, иас иалахәым ахәҭақәа шьақәҳаргылоит
експериментальтә методла. Ари аметод хархәашьас иамоу убри
ауп, иаабац типра зуа ҳәоук аашьҭыхны, уи злашьақәгылоу
ахәҭакәа акакала иацрыхуа ҳҿынаҳҳоит. Иаҳҳәап, иҳамоуп аҳәоу:
Аҵаҩы шьыжьымҭан дҩагыланы, иҿи инапи ӡәӡәаны акрыфакрыжә, ишәҟәыҭра ҿыц аашьҭыхны, ашкол ахь дцеит. Абри
аҳәоу акомпонентқәа акакала иацрыхуа ҳҿааҳхар, иҳауеит абарҭ
авариантқәа (иацраҳхуа рцынхәрас акәаԥкәа ҳаргылап):
1. Аҵаҩы... дҩагыланы, иҿи инапи ӡәӡәаны, акрыфа-акрыжә,
ишәҟәыҭра ҿыц аашьҭыхны, ашкол ахь дцеит;
2. Аҵаҩы... ... иҿи инапи ӡәӡәаны акрыфа-акрыжә, ишәҟәыҭра
ҿыц аашьҭыхны, ашкол ахь дцеит;
3. Аҵаҩы .... ... ... крыфа-крыжә ишәҟәыҭра ҿыц аашьҭыхны,
ашкол ахь дцеит;
4. Аҵаҩы ... ... ... ... ишәҟәыҭра ҿыц аашьҭыхны, ашкол ахь
дцеит;
5. Аҵаҩы ... ... ... ... ... ашкол ахь дцеит;
6. Аҵаҩы ... ... ... ... ... ... дцеит;
7 ... ... ... ... ... ... ... ... ... ... ... дцеит;
8. Аҵаҩы ... ... ... ... ... ... ... ... ... ... ...
Ишаабо еиԥш, иаагаз авариантқәа зегь рҟны апредикативтә
ҵакы аарԥшуп, 8-тәи авариант аҟны ада. Ара апредикативтә ҵакы
ԥгеит. Аҳәоу апредикативтә ҵакы аанхеит 7-тәи авариаит аҟынгьы,
ара компонентк ада шынаҳмыжьызгьы. Абри акомпонент мчхарас
иамоу иҵегь аԥышәаразы аеқсперимент даҽа ганкала имҩаԥаагар
ҟалоит – иаанҳажьып акомпонентқәа зегьы, абри абыжьбатәи ада:
Аҵаҩы шьыжьымҭан дҩагыланы, иҿи инапи ӡәӡәаны, акрыфаакрыжә, ишәҟәыҭра ҿыц аашьҭыхны, ашкол ахь...
Ишаабо еиԥш, аҳәоу акомпонентқәа зегьы, а-7-тәи ада, шынҳажьызгьы, апредикативтә ҵакы ԥгеит. Ус анакәха, ара апредикативтә ҵакы ашьақәгылареи аарԥшреи рҽы хадара зуа 7-тәи
акомпонент ауп.
Иқәҳаргылар ҟалоит азҵаара: Иазҭазеи абри акомпонент абысҟак амчхара?
Иазҭаз убри ауи, абри компонент аҟны рышьхәа еиларсуп
апредикативтә ҵакы аарԥшра иазку аграмматикатә маҭәахәқәа:
аркьынаатә, аамҭатә, ахаҿытә синтақсистә категориақәа, нас урҭ
раарԥшыгақәа.
Ара иазгәаҭатәуп даҽа ҷыдара хадақәак. Аамҭатә-аркьынаатә
категориақәа компонентк (апредикат) иҭаӡоит, ахаҿытә категориа
аҳәоу акомпонентқәа ҩаба рыбжьара асинтақсистә-хаҿытә еизыҟазаашьа шьақәнаргылоит: асубиеқти апредикати рыбжьара,
насгьы аобиеқти апредикати рыбжьара.
Асубиеқттә-аобиекттә хаҿытә ԥынгылақәа апредикат аҿы
грамматикала асубиеқти аобиекти рфунқциақәа нарыгӡоит. Убри
азоуп аҳәоу аструқтуратә шьаҭаҿы асубиеқт ма аобиеқт хазы
ажәала иарбамзаргьы, апредикативтә ҵакы зԥымго.
Ус акәымкәа, асубиеқти аобиеқти аҳәоу ианацраҳхуа, урҭ
рырбагақәагьы (апредикат аҿы) рыдкыланы ирыцраҳхыр,
апредикативтә ҵакы, хымԥада, иԥгоит. Убас, а-7-тәи акомпонент
аҟны асубиеқт хаҿытә ԥынгылагьы ацраҳхыр, апредикативтә ҵакы
ԥгоит: д-цеит, аха: -цеит.
Асубиеқттә-обиеқттә хаҿытә ԥынгылақәа рымчхарақәа ԥаҳшәар
ҳалшоит еқспериментла абас: аҳәоу аҿы асубиеқттә, аобиеқттә,
апредикаттә компонентқәа ныжьны, асубиеқттә-обиеқттә хаҿытә
ԥынгылақәа бжьаҳхуеит. Еиҿшәырԥшы:
1. Ахра Кама д-л-ацәажәоит;
2. Ахра Кама ...ацәажәоит.
Ишаабо еиԥш, акомпонентқәа зегьы шынҳажьызгьы асубиеқттәобиеқттә хаҿытә ԥынгылақәа аныбжьаҳх, апредикативтә ҵакы
ԥгеит.
Абарҭ аҷыдарақәа ирыхҟьаноуп аԥсуа бызшәаҿы асубиеқттә
компонентгьы ихадоу, апредикативтә ҵакы ашьақәыргылареи
аарԥшреи ирылахәу компонентны изыԥхьаӡоу.
Ус анакәха, аԥсуа бызшәаҿы апредикативтә ҵакы аарԥшра
зҽалазырхәуа компонентқәаны иҳамоуп хԥа: асубиеқт, апредикат,
азырха (иԥиоу иԥиам). Абарҭ рыхԥагьы аҳәоу аструқтуратә шьаҭа
злеибарку акомпонент хадақәа ҳәа иԥхьаӡоуп. Егьырҭ иаанхаз
зегьы (аҭагылазаашьақәа, аҳәаақәҵа, аобиеқт уҳәа) ихадам, аҳәоу
аструқтуратә шьаҭа иалахәым компонентқәоуп.
Аха, аҳәоу аструқтуратә шьаҭа енагь абарҭ ах-компонентк
рыла ишьақәгылам. Уи шьақәгылазар ҟалоит компонентк ала, ҩкомпонентк рыла, х-компонентк рыла, ԥшь-компонентк рыла. Убри
иаҿырԥшны иҟоуп аҳәоу аструқтуратә шьаҭақәа ԥшь-хкыкны:
1. Компопентк ала ишьақәгылоу аҳәоу аструқтуратә шьаҭа;
2. Ҩ-компонентк рыла ишьақәгылоу аҳәоу аструқтуратә
шьаҭа;
3. Х-компонентк рыла ишьақәгылоу аҳәоу аструқтуратә
шьаҭа;
4. Ԥшь-компонентк рыла ишьақәгылоу аҳәоу аструқтуратә
шьаҭа.
Компонентк ала ишьақәгылоу аҳәоу аструқтуратә шьаҭа
Компонентк ала ишьақәгылоу аҳәоу аструқтуратә шьаҭа; ҩхкыкны ишоит:
а) аҟаҵарбатә шьаҭа змоу;
б) ахьыӡтә шьаҭа змоу;
Аҟаҵарбатә шьаҭа змоу аҿы аамҭатә-аркьынаатә синтақсистә
категориақәа енагь морфологиала иаарԥшуп. Ара иҟаӡам
струқтурала зынӡа асубиеқттә-синтақсистә позициагьы, аобиеқттәсинтақсистә позициагьы.
Асубиеқттә рбага аҭыԥ аҿы зны-зныла иаҳԥылар ҟалоит аҟаҵарбатә шьаҭаҿы ахаҿытә ԥынгыла -и, аха усҟан уи аҵакы амаӡам,
фунқциала иҭацәуп. Иаҳҳәап: Шеит (Ишеит). Хәлеит (Ихәлеит).
Ҵаауеит (Иҵаауеит). Џьаранӡа инеитәуп.
Абас ишьақәгылоу аструқтуратә шьаҭа иацны иаҳԥылар
ҟалоит даҽа компонентқәакгьы, аха урҭ ианакәзаалак ихадам рахь
иаҵанакуеит, аха хадаратә компонентс иҟоу енагь аҟаҵарбатә
шьаҭоуп: Уажәааны Урстәылан аӷьараҳәа иҵаауеит (С. №.).
Ахьыӡтә шьаҭа змоу апредикативтә аффиқсқәа (аамҭатә,
аркьынаатә) анацу ыҟоуп, ианацымгьы ыҟоуп: Аԥхын. Ашьыжь. Арбаӷь ҿырҭуан... Зынроуп. Ԥхынроуп. Хьҭоуп.
Арагьы иҟаӡам асубиеқттә-обиеқттә синтақсистә позициақәа,
урҭ ианакәзаалак морфологиалагьы иарбахаӡом. Шьаҭаркыратә
компонентк ала ишьақәгылоу аҳәоу ҳԥылар ҟалоит хықәкытә
ҵакыла иажәабжьтәны, зҵааратәны, гәаԥхаратәны, уб. иҵ. Ӡынроуп.
Ӡынроума? Ӡынранда!
Аҟаҵарбатә шьаҭа змоу схьемала иарбазар ҟалоит абас: 

Ахьыӡтә шьаҭа змоу арбахоит схьемала абас: 12 3.
1 – ахьыӡ азеиԥштә форма; 2 – ахьыӡ еилкаам аформа; 3
– ахьыӡ адхаларатә форма.
3 – ахьыӡтә адхаларатә форма.
Ҩ-компонентк рыла ишьақәгылоу аҳәоу аструқтуратә шьаҭа
Ҩ-компонентк рыла ишьақәгылоу аҳәоу аструқтуратә шьаҭа
ҩ-хкыкны ишоит: а) асубиеқттә-апредикаттә компонентқәа
рыла ишьақәгылоу; б) аобиеқттә-предикаттә компонентқәа рыла
ишьақәгылоу. Актәи инарҭбааны ахархәара амоуп, аҩбатәи
имаҷӡаны иаҳԥылоит.
Актәи шьақәгылоуп асубиеқти апредикати рыла. Апредикат
ара еиҳарак хаҿык змоу астатикатә ма адинамикатә ҟаҵарбала
иаарԥшуп: Аҵыс шәаҳәоит. Ахәыҷы дҵәуеит. Аиаҵәақәа жжаӡа
инҭалон хланҵы (И. К.); Ашьхарахь инеиуан аԥҭақәа ббаӡа (И. К);
Днеиуеит аԥҳәызба ақыҭа мҩахәасҭала (Б. Шь.).
Абрахь иацанакуеит насгьы аобиеқттә позициа ҭацәны измоу
ҳәоутә шьаҭақәакгьы. Усҟан апредикат аарԥшуп ҩ-хаҿык змоу
еиҭаҵуа ҟаҵарбала (ма еиҭаҵуа инверсивтә ҟаҵарбала), аха аобиеқт
ҭацәуп. Убри аҟынтә компонент хадақәас иаанхо асубиеқти
апредикати роуп. (Ҳара) ус уаӷеимшхара ҳшыҩнатәаз иҟьаҟьаӡа
и-аа-ҳ-аршеит (Б. Шь.); Уара ацәашьы ырцәаны и-у-рлашьцеит.
Ҳара ус ҟаҳҵап. Иара ус игәаԥхеит. Сара ус сақәшәеит.
Аҩбатәи шьақәгылоуп аобиеқти апредикати рыла, асубиеқт
асинтақсистә позициа зынӡа иҭацәуп. Апредикат ара иаарԥшхоит
ҩ-хаҿык змоу еиҭаҵуа ма еиҭамҵуа ҟаҵарбала. Еиҭаҵуа ҟаҵарбала
ианаарԥшу, асубиеқт арбага аанхоит, еиҭамҵуа ала – ианаарԥшу,
еиҳарак ибыжьшәоит. Рыҩынтәгьы раан уи фунқциала иҭацәуп:
Иара убраҟа ақыҭанхамҩа, арахәааӡара... уҳәа реиԥш иҟоу
азҵаарақәа акыр и-рыхәа-ԥштәуп, и-азааҭгылатәуп ахәҳахәҭра
аҭагылазаашьа (Алашара).
Аобиеқттә-предикативтә компонентқәа рыла ишьақәгылоу
аҳәоутә шьаҭаҿы апредикат аарԥшызар ҟалоит х-хаҿык змоу
еиҭаҵуа аҟаҵарбала. Усҟан асубиеқт апозициеи иԥиам аобиеқт
апозициеи ҭацәуп: Сара уахь са-х-на-геит. Ишаркко ианалага
амшцәгьа /и/-а-х-на-геит (Н. С).
Аобиеқттә-предикаттә компонентқәа рыла ишьақәгылоу
аҳәоутә шьаҭа, ирацәаны акәымзаргьы, иаҳԥылоит: (Ҳара)...
ҳаԥсадгьыл бзиахә кажьны џьанаҭ ҳшашьҭаз џьаҳаным ҳ-аа-н-агеит (М. Л.). Гәыбӷанс иуҭозеи, деилахоуп, д-а-х-на-геит Аџыргьы
(Алашара). Уҷкәынамкәа иацы у-х-н-а-мыр-шәеи (уара)... – лҳәеит
Шьашькәагьы, арахь дааҳәын (А. Г.). Ақәа амуижьҭеи аӡы акыр
и-а-гхеит (А. Г.). Игәгьы ҽеимызт, днаскьацыԥхьаӡа еиҳа-еиҳа да-куан (иара) (А. Г.). Абри ашьҭахь акыр шықәса ҵхьан еиԥш, зны
с-еиҭа-на-на-геит (сара) сахьыҟаз аҭыԥан (Аԥсны ҟаԥшь). Ҳқыҭан
ари аҽны ԥҳәыскгьы дыԥсны дыкҿан, рыцҳа, убри диҵәуарц
акәзаарын игәы иҭаз, аха арахь д-аа-н-а-геит (иара) (Аԥсны ҟаԥшь).
Ианакәӡамыз д-ышьҭа-на-кит (иара).
Ҩ-компонентк рыла ишьақәгылоу аҳәоутә шьаҭа иамоуп ихадоу
ҩ-схьемак: а)  =Р; =Р.
Х-компонентк рыла ишьақәгылоу аҳәоу аструктуратә шьаҭа
Х-компонеткны ишьақәгылоу аҳәоутә шьаҭа инарҭбааны
ахархәара амоуп. Ишоит уи ҩ-хкыкны: а) асубиеқти, аобиеқти,
апредикати рыла ишьақәгылоу; б) иԥиоу аобиеқти, иԥиам аобиеқти,
апредикати рыла ишьақәгылоу (асубиеқт ыҟаӡамкәа).
Актәи даҽа ҩ-варианткны ишоит: а) асубиеқти, иԥиоу аобиекҭи
апредикати рыла ишьақәгылоу; б) асубиеқти иԥиам аобиеқти
апредикати рыла ишьақәгылоу.
Асубиеқти, иԥиоу аобиеқти апредикати рыла ишьақәгылоу
аҳәоутә шьаҭаҿы апредикат аарԥшхоит ҩ-хаҿык змоу еиҭаҵуа
ҟаҵарабала: Сара и-аа-с-хәеит ашәҟәы. Аҵабырг аԥ-сы д-а-ргылоит (Ажәаԥҟа). Ҳаџьараҭ дҽыжәлан, /и/-и-рхәмарит аҽы (Б. Шь.);
Абнатә арбаӷь ааины аҩнатә рбаӷь /и/-дәыл-на-цон (Ажәаԥҟа).
Асубиеқти, иԥиам аобиеқти, апредикати рыла ишьақәгылоу
аҳәоутә шьаҭаҿы апредикат аарԥшуп еиҭамҵуа ҩ-хаҿык змоу
аҟаҵарбала: Ҭемыр Адшьа д-л-ацәажәоит. Д-и-моугәшьеит иара
ахшара (Б. Шь.); Хҩык ахәыҷқәа амца иахьахатәаз иара /и/-ихәаԥшуан (И. П.). Аҭаҳмада хҩык аҩныҳәсақәа /и/-и-дтәалан (Аԥс.
л.). Шәара и-шә-ылшоит абарҭ рахцара (Б. Шь.); Асас асас д-ицәымӷын, аҩыџьагьы аԥшәма /и/-и-цәымӷын (Ажәаԥҟа).
Имаҷны иаҳԥылоит иԥиоу аобиеқти, иԥиам аобиеқти,
апредикати рыла ишьақәгылоу аҳәоутә шьаҭа. Апредикат ара
иаарԥшуп еиҭаҵуа х-хаҿык змоу аҟаҵарбала, аха асубиеқттә рбага
фунқциала иҭацәуп: Ацҳа иавсыз ацҳа д-а-ҵ-нагеит (Ажәаԥҟа).
Ачымазаҩ ихы-иҿы аԥсԥхӡы /и/-а-қә-на-ҭәон.
Х-компонентк рыла ишьақәгылоу аҳәоутә шьаҭа иамоуп абарҭ
асхьема хадақәа: ==Р; ==Р.
Ԥшь-компонентк рыла ишьақәгылоу аҳәоу аструқтуратә шьаҭа
Ԥшь-компоненткны ишьақәгылоу аҳәоу аструқтуратә шьаҭа
еиднакылоит асубиеқти, иԥиоу азырхеи, иԥиам азырхеи,
апредикати, ма асубиеқти, иԥиам азырхақәа ҩбеи апредикати.
Актәи аан апредикат аарԥшуп еиҭаҵуа х-ха-ҿык змоу аҟаҵарбдла,
аҩбатәи – еиҭамҵуа х-хаҿык змоу аҟаҵарбала: Сара уара и-у-сҭоит ашәҟәы. Сара аҭеразы и-л-с-ырӡахит аҵкы. Аблахь ахыхь
(уара) /и/-у-ха-на-ршҭуеит (Ажәаԥҟа). Сара ахәыҷы илзаасхәеит
ахәмаргақәа. Сара Адгәыр с-у-з-и-ацәажәап. (Иԥиам аобиеқткәа
руакы ара хазы ажәала иарбахаӡом). Уи схьемала иарбахоит абас:
===Р.
АҲӘОУ АКОММУНИКАТИВТӘ ЕИҾКААРА
Аҳәоу актуальтә хәыҭашара
Аҳәоу, ишдыру еиԥш, аганрацәа змоу еилкаароуп. Уи инагӡаны
аилкааразы иҭҵаатәуп, алеқсикатә-грамматикатә еилазаара адагьы,
акоммуникативтә фунқциеи акоммуникативтә еиҿкаареи. Аҳәоу
фунқциа хадас иамоу акоммуникативтә фунқциа ауп. Аҳәоу иаҭаху
алеқсикатә маҭәахәла, грамматикатә еиҿкаарала аиқәыршәара
иаанаго – уи акоммуникативтә фунқциа анагӡара, азыҟаҵара ауп.
Леқсикалеи грамматикалеи еиқәыршәоу аҳәоу акоммуникативтә
еидара анышьҭнахлак, аҳәахьа (высказывание) ҳәа иашьҭоуп.
Иаку акоммуникативтә еилкаара – аҳәахьа алкаареи, ахьӡ аҭареи,
аҭҵаареи зыбзоуроу ачех бызшәадырҩы В. Матезиус иоуп.
Аҳәоу, ҳәахьаны, коммуникативтә акны ианыҟалалак,
ишьҭнахуеит иақәнагоу аинтоиациа, аҩраҿы – иақәнагоу ааҭгыларатә дыргақәа, насгьы иара аҩнуҵҟа еиҿкааҳоит актуальтә
(ахшыҩҵакытә) хәыҭашара. Актуальтә хәыҭашара акоммуникативтә информациа иацааиуеит, уи иашьашәалоуп.
Атемеи аремеи
Аҳәоу актуальтә (ахшыҩҵакытә) хәыҭашараан иҳауеит ҩ-хәҭак:
атема, арема.
Иарбанзаалак азҵаарадатә ҳәоу ҳхы ианаҳархәо, аҳәоу
ҳзацәажәо изымдыруа, иҿыцу информациак аанарԥшуазароуп.
Аха аҳәоу аҿы иҟалароуп, убри иҿыцу аинформациа аадырԥшуа
ахәҭа адагьы, ажәаҳәаҩ дзацәажәо изы идыру, еилкаау аҵакы
аазырԥшуа ахәҭагьы. Убарҭқәа ирҿырԥшны атемеи аремеи абас
иҳәаақәырҵоит:
Атема – контеқстла ма даҽа маҭәахәык ала идыруп, еилкаауп,
аҳәахьа шьаҭас иамоуп, арема аасҭа ҵакыла ихьысҳауп, аҳәахьеи
уи иаԥынгылоу атеқсти еиднаҳәалоит.
Арема – аҳәахьаҿы иарбоу аинформациа ҿыц аанарԥшуеит,
арема еиҳа ҵакыла иҭбаауп, ихадоуп, коммуникативтә центрс
иҟоуп.
Атемеи аремеи реиҿкаареи, раарԥшреи ирызкны иҟоуп
еиуеиԥшым ахархәагақәа. Убарҭ иреиуоуп аҳәахьаҿы ажәақәа
реишьҭагылашьа, афразатә қәыӷәӷәара, иалкаау асинтақсистә конструқциақәа, ахәҭаҷқәа.
Ажәақәа реишьҭагылашьа
Аҳәоу ахәҭақәа аки-аки реишьҭагылашьа аҳәоу аҿы ажәақәа
реишьҭагылашьа ҳәа иашьҭоуп.
Еиԥшым абызшәақәа рҿы аҳәоу ахәҭақәа ирымазар ҟалоит
ихадоу аишьҭагылашьатә хкқәа ҩба:
1. Иалкаау ажәеишьҭагылашьа; 2. Зых иақәиҭу, иалкаам
ажәеишьҭагылашьа.
Иалкаау ажәеишьҭагылашьа змоу абызшәақәа рҟны аҳәоу
ахәҭақәа ирымоуп аҳәоу аҿы иалкаау аҭыԥ, урҭ рҭыԥқәа уԥсахыр
ҟалаӡом, избан акәзар рҵакқәа ԥгоит ма рҽырыԥсахуеит. Абас
иҟоуп ажәеишьҭагылашьа, уи асинтақсистә фунқциа анамоу,
даҽакала иаҳҳәозар, аҳәоу хәҭа асинтақсистә фунқциа – ҳәоу
хәҭас иарбану, уи ахьгылоу аҭыԥ ала ианеилкаахо. Ари ҟалоит
еиҳарак аҳәоу хәҭақәа рхатә морфологиатә-грамматикатә рбагақәа
– аформақәа ахьрымам абызшәақәа рҟны. Абас иҟоу абызшәақәа
рҟны ахьӡи аҟаҵарбеи формала рҽырыԥсахӡом ма имаҷӡаны рҽырыԥсахуеит, ахьыӡ иамаӡам ападежтә формақәа ма урҭ зынӡа
имаҷны ианыԥшуеит.
Иаҳҳәап англыз бызшәаҿы ажәабжьтә ҳәоу аҟны азҳәа
иаԥынгылоу ажәа зхҳәаахоит, иашьҭанеиуа харҭәаагаҳоит. Аҳәоу
   «Петер дибеит Џьон» аҟны Реег зыхҳәаауп, 
харҭәаагоуп, избан акәзар, Реег азҳәа иа-ԥынгылоуп,  азҳәа
иашьҭанеиуеит. Арҭ ажәақәа рҭыԥ ҳаԥсахыр, рфунқциақәагьы
ԥсаххоит:    аҟны  зхҳәаахеит, Реег харҭәаагахеит
(А. И. Смирницкий, Синтаксис английского языка, Москва, 1957,
стр. 61).
Аԥсуа бызшәаҿы аҳәоу хәҭақәа ирымоуп зых иакәиҭу, иалкаам
аишьҭагылашьа хәа иԥхьаӡоуп. Ари зыхҟьо еиҳарак убри ауп – аҳәоу
хәҭақәа, еиҳарак азхҳәааи азырхеи, ирымоуп рхатә морфологиатә
рбагақәа азҳәаҿы – ахаҿытә субиеқттә-обиеқттә ԥынгылақәа. Урҭ
ианакәзаалак ирымоуп иалкаау атыԥқәа, иалкаау аишьҭагылашьа,
азхҳәааи азырхеи рҭыԥқәа рыԥсахыр ҟалоит, уи азыҳәа урҭ
рфунқциақәа ԥсаххаӡом. Иаҳҳәап: Ҭемыр Зниа д-л-ацәажәоит
– Зина Ҭемыр д-л-ацәажәоит. Актәи аҩбатәи авариантқәа рҟны
рҭыԥқәа шырԥсахызгьы, Ҭемыр зхҳәаауп, Зина харҭәаагоуп. Урҭ
рфунқциақәа, иарбан ҳәоу хәҭоу шьақәҳаргылоит, урҭ ахьгылоу
рҭыԥқәа рыла акәымкәа, азҳәаҿы ирымоу асубиеқттә-обиеқттә
хаҿытә ԥынгылақәеи урҭ рҭыԥқәеи рыла.
Аха ари иаҵанакуам, ҳәарада, аҳәоу хәҭақәа ухы ишаурхәалак
ҟалоит, иахьургылалак ҟалоит ҳәа. Урҭ рҭыԥқәа рыԥсахрагьы
аҳәаақәа амоуп. Абарҭ аҳәаақәа ихадоу х-мзызк ирыдҳәалоуп:
1. Аҳәоу, нас аҳәоу хәҭақәа рсинтақсистә струқтура; 2. Аҳәоу
астильтә ҵакқәа; 3. Аҳәоу ахшыҩҵакытә еидарақәа.
Актәи амзыз ахь иаҵанакуеит ихадоу абарҭ аилкаарақәа.
Аҳәаақәҵеи иҳәаақәнаҵои рыбжьара даҽа ҳәоу хәҭак узыргылом.
Иаҳҳәар ҟалоит: Сара ашәҟәы бзиа аасхәеит, аха иҟалом: Сара
ашәҟәы аасхәеит бзиа.
Арлахәратә ециааирала иаарԥшу аҭагылазаашьа даҽа ҳәоу
хәҭак узалагалом. Иҟалоит: Аҵаҩы идҵақәа ҟаҵаны ашкол ахь
дцеит, иҟалом: Аҵаҩы идҵақәа ашкол ахь ҟаҵаны дцеит.
Аҳәаақәҵеи аҳәаақәнаҵеи, шамахамзар, ирымоуп иалкаау аҭыԥ.
Аҳәаақәҵа зыҟашьатә ҟазшьарбала, хьыӡҟала, хьыӡцынхәрала
(ахаҿытә, арбагатә) уҳәа аишьҭагыларатә ԥхьаӡарахьӡала иаарԥшызар, иҳәаақәнаҵо ажәа иаԥынгылоуп: ахаҳәтә ҩны, аихатәы
цҳа, ахьтәы сааҭ, ан лкасы, аб ихылԥа, сара сышәҟә, уара уҩыза,
абри ашкол, урҭ ахәыҷқәа, актәи абригада уб. иҵ.
Аҳәаақәҵа ахаҭашьатә ҟаҵарбала иаарԥшызар, иҳәаақәнаҵо
ажәа иашьҭанеиуеит: Ауаҩы ҟәыш, ашкол ҿыц, ашәҭ ҟаԥшь уб.
иҵ.
Синтақсисла дара ирыдҳәалам ҳәоу хәҭак рылаҵаны,
шамахамзар, ухы иузархәом афиниттә еицааиракәа уб. иҵ.
Аҩбатәи амзыз – зыдҳәалоу аҳәоу еиуеиԥшым астильтә
ҵакқәа иаанарԥшуа роуп. Абызшәаҿы иаҳԥылоит астильтә
еиԥшымзаарақәа. Иҟоуп ацәажәаратә бызшәа иазҷыдароу астиль,
асахьаркыратә литература абызшәа иазҷыдароу астиль, анаукатә
бызшәа иазҷыдороу астиль уҳәа уб. иҵ.
Абарҭ еиԥшым астильтә ҵакқәа аарԥшыга хадас ирымоу
аҳәоу аҿы ажәақәа реишьҭагылашьа аԥсахрақәа роуп. Абарҭ реишьҭагылашьа аҽшаԥсахуа аилкааразы иаадыруазароуп зых иақәиҭу
ажәеишьҭагылашьа ихадоу ҩ-еилкааракны ишшоу:
1. Зых иақәиҭу ииашоу аишьҭагылашьа; 2. Зых иақәиҭу иаарҳәу
аишьҭагылашьа.
Зых иақәиҭу, ииашоу аишьҭагылашьа ҳәа иԥхьаӡоуп аҳәоу
асинтақсистә струқтура еиҳа иазыманшәалоу, еиҳа ианаало аишьҭагылашьа. Абри аишьҭагылашьа анҳамоу, аҳәоу хәҭақәа цоит,
абас иҟоу аишьҭагылашьа рыманы:
1. Азхҳәааи азҳәеи рыла ишьақәгылоу аҳәоу мариаҿы: азхҳәаа
+ азҳәа.
Аҵыс шәаҳәоит. Аҽы ҳәуеит. Ахәыҷы дҿыхеит. Аӡынра ааит...
2. Азххәааи, азҳәеи, азырхеи рыла ишьақәгылоу аҳәоу мариаҿы:
азхҳәа + иԥиоу азырха (ма иԥиам) + азҳәа.
Аҵаҩы ашәҟәы ааихәеит. Ашәарыцаҩ ажьа ишьит. Ҭемыр Зина
длацәажәоит. Аколнхацәа ажь рҭаауеит.
3. Азххәааи, азҳәеи, иԥиоуи, иԥиами, азырхатә харҭәаарақәеи
рыла ишьақәгылоу аҳәоу аҿы: азхҳәаа + иԥиам азырха + иԥиоу
азырха + азҳәа.
Ҭемыр Надиа ашәҟәы лзааихәеит. Адгәыр Гәында аҵәа лиҭеит,
уб. иҵ.
4. Азххәааи, азҳәеи, аамҭарбагатә, аҭыԥрбагатә, аҟалашьатә
ҭагылазаашьақәеи рыла ишьақәгылоу аҳәоу аҿы: азхҳәаа + аамҭарбагатә ҭагылазаашьа + аҟалашьатә ҭыгалазаашьа + аҭыԥрбагатә
ҭагылазаашьа + азҳәа.
Даур иахьа Аҟәаҟа дцеит. Сара уаҵәы акино ахь сцоит. Алиас
иахьа шьыжьымҭан дыццак-ццакуа аусҳәарҭахь дцон.
Абра иаҳарбаз ажәеишьҭагылашьа ԥсахны, иаарҳәны ахархәара
анамоу, иаарҳәу ажәеишьҭагылашьа ҳәа иашьҭоуп. Иаҳҳәап:
Аҵыс шәаҳәоит ацынхәрас: ишәаҳәоит аҵыс.
Аҵаҩы ашәҟәы ааихәеит ацынхәрас: иааихәеит аҵаҩы ашәҟәы,
ма ашәҟәы ааихәеит аҵаҩы, уб. иҵ.
Аҳәоу хәҭақәа шаҟа рхыԥхьаӡара рацәоу, аҳәоу шаҟа еиҵыху
аҟара ажәеишьҭагылашьа авариантқәа рацәахоит. Аха, абарҭ
авариантқәа аҳәаақәа рымоуп, урҭ хыхь иазгәаҳҭаз арамкақәа
ирҭымҵуазароуп.
Ииашоу аишьҭагылашьа ҳамоуп стильла инеитральтәу акоммуникативтә формаан. Ари ацәажәаратә бызшәеи анаукатә бызшәеи ирызҷыдароуп. Аха ари иаҵанакуам, ҳәарада, ара иаарҳәу, аишьҭагылашьа зынӡа иаҳԥылом ҳәа. Иаҳԥылоит, аха ииашоу аасҭа имаҷны ахархәара амоуп.
Иаарҳәу аишьҭагылашьа ахархәара зыбзоуроу хыхь иазгәаҳҭаз
аҩбатәи ахԥатәи амзызқәа роуп:
1. Аҳәоу астильтә ҵакқәа; 2. Аҳәоу ахшыҩҵакытә еидарақәа.
Астильтә ҵакқәа ирыдҳәаланы иаарҳәу аишьҭагылашьа ахархәара ауеит еиҳарак алитературатә бызшәаҿы – апрозаҿгьы
апоезиаҿгьы (еиҳарак).
Алитературатә бызшәа ихадоу ҷыдараны иамоуп асахьаркыратә ҵакқәеи аеқспрессивтә ҵакқәеи. Асахьаркыратә-еқспрессивтә ҵакқәа алитературатә бызшәаҿы ирымоуп имаҷымкәа аарԥшыгатә
маҭәахәқәа. Аишьҭагылашьагьы (иаарҳәу) убарҭ ируакуп. Иаарҳәу
аишьҭагылашьа ахархәара ара иҳауеит, ганкахьала, иҳараку астиль,
даҽа ганкахьала, аекспрессивтә ҵакқәа.
Аҿырԥштәқәа, апоезиа аҟнытә: Дааиуеит уи агага еиԥш лышьҭыбжь мырго, Дааиуеит лхы ларҟәны, аарла дгәагәо (Б. Шь.). Ицон ашьхарахь, ицон иҿҟьаса, Ицоз дрылан ахцәыкьлар
Ҟәараса (Б. Шь.).
Апроза аҟынтә: Идәықәлеит Мкыди Ҳарихани Алиасраа рахь
(Д. Гә.) ...Ауха абри ахәыҷы исалҳәаз закәызеи ҳәа акраамҭа амца
дыҽҳәатәаны дхәыцуан Есма (Д. Гә.).
Аԥсуа бызшәаҿы ара иаҳарбаз ажәақәа реишьҭагылашьа ԥсахны, аҳәоу ахәҭақәа еиуеиԥшым аҭыԥқәа анааныркыло еиҳа ирацәоуп. Убри зыхҟьо аҳәахьа, акоммуникативтә еиҿкаара ауп.
Хархәашьас иамоузеи ажәақәа реишьҭагылашьа атемеи аремеи
раарԥшраан?
Хархәашьас иамоу убрп ауп, аҳәоу аҿы ремас иҟоу ажәа ма
ажәақәа ргәыԥ аҳәоу ахахьы, алагамҭахь ииаагоит, уи иашьҭанеиуа
ахәҭа атема акәхоит. Иаҳҳәап:
Миха – иахьа Аҟәаҟа дцеит. 2. Дцеит – иахьа Миха Аҟәаҟа. 3.
Иахьа – дцеит Миха Аҟәаҟа. 4. Аҟәаҟа – дцеит иахьа Миха.
Иалкаау ахәҭақәа зегьы ремас иҟоу роуп, егьырҭ темас иҟоу
роуп.
Афразатә қәыӷәӷәара ҳхы ианаҳархәо, ажәақәа реишьҭагылашьа ҳаԥсахӡом, арема ҳәа иҟоу ахәҭа ахьыглоу логикатә
қәыӷәӷәарала иалаҳкаауеит. Аха иазгәаҭатәуп убри афразатә
қәыӷәӷәарала иалкаау ахәҭа аҽшаднакыло азҳәагьы, аҽакала
иахҳәозар, арема ашьҭахь аҭыԥ ааннакылонт азҳәа, уи иара ахаҭа
аремахь иаҵанакуазар:
1. Миха иахьа дцеит Аҟәаҟа. 2. Миха Аҟәаҟа дцеит иахьа.
Ара иалаҳкааз ажәақәа арема ҳәа изышьҭоу ахәҭақәа роуп, урҭ
ирышьҭанеиуеит азҳәа.
Ишаабо еиԥш, ажәақәа реишьҭагылашьа алеи, алогикатә
қәыӷәӷәаралеи арема аналҳкаауа, аҳәоу хәҭақәа ԥсахра рыхьӡом.
Авариантқәа иаагаз зегьы рҟны Миха зхҳәаауп, дцеит – зҳәоуп
иахьа – аамҭарбагатә ҭагылазаашьоуп, Аҟәаҟа – аҭыԥырбагатә
ҭагылазаашьоуп.
Ахԥатәи аҷыдараан, аҳәоу аструқтура аԥсахрала атемеи аремеи анаҳарбо, аҳәоу хәҭакәагьы аҽыԥсахрақәа рыхҭысуеит.
Еиҿҳарԥшып:
1. Миха иахьа Аҟәаҟа дцеит. 2. Миха иоуп иахьа Аҟәаҟа ица. 3. Миха иахьа Аҟәаҟа ауп дахьца. 4. Миха иахьоуп Аҟәаҟа
данца.
Ара ишаабо еиԥш, 2-тәи, 3-тәи, 4-тәи аҳәоуқәа рҟны азҳәа
аилазаашьа аҽаԥсахит, азҳәа злаарԥшыз аҟаҵарба иаанахәеит
аинфиниттә форма, насгьы аҳәоу анҵәамҭахь ииасит.
Аҩбатәи аҳәоу аҿы азҳәа афунқциа аремахь ииасит Миха иоуп,
ахԥатәи ахәоу аҿы азҳәа афунқциа арема Аҟәаҟа ауп ахь ииасит,
аԥшьбатәи аҳәоу аҿы азҳәа афунқциа арема иахьоуп ахь ииасит.
Азхҳәаа афунқциа ах-ҳәоукгьы рҿы атемахь ииасит.
Ажәакала ишьақәгылоу аҳәоу шаӡом атемеи аремеи рыла. Ара
иҳамоу ажәа арема афунқциа аанахәоит: Шеит. Лашьцеит.
Ара иазгәаҭатәуп, атемеи аремеи ҵакыла мацара акәӡам
ишеидҳәалоу, урҭ еидҳәалоуп грамматикалагьы: афиниттә зҳәа
ииасуеит аинфиниттә формахь акоммуникативтә аидара шьҭызхыз
ажәа иамаз асинтақсистә хархәара иашьашәало арбага абзоурала:
Миха иахь Аҟәаҟа дцеит: Миха азхҳәаа, иахьа – аамҭатә
ҭагылазаашьа, Аҟәаҟа – аҭыԥтә ҭагылазаашьа. Миха иоуп иахьа
аҟәаҟа и-цаз (и-цаз аҿы и субиеқт рбагоуп). Миха иахьоуп Аҟәаҟа
д-ан-цаз (д-ан-цаз аҿы ан аамҭатә ҭагылазаашьатә рбагоуп).
Миха иахьа Аҟәаҟа ауп д-ахь-цаз (д-ахь-цаз аҿы ахь аҭыԥтә
ҭагылазаашьатә рбагоуп).
Кәыдры зырмақаруа мытҟьал ауп. Ацәгьараҿы ауп аҩыза
дахьеилыркаауа. Аԥсны баагәарас иакәыршо чеиџьыкоуп. Амаҭ
зыршьуа абз азоуп. Амрахәага ауп изыршәҭуа абҳәаса. Ауардын
анхышәҭ ауп амҩа анырԥшаа. Абаҩ зырԥшӡо цәеи-жьи ауп, ацәеижьи – маҭәоуп. Аԥҳәыс ԥшӡа хьчаҩыс илымоу лара лыламыс ауп
(Ажәаԥҟақәа).
Ишаабо еиԥш, аҳәоу акоммуникативтә фунқциа анынанагӡо, уи
актуалтә еилазаашьа иаанахәо иахҟьаны аҽыԥсахрақәа рыхҭысыр
рылшоит ажәақәа реишьҭагыла, аҳәоу асинтақсистә струқтура:
Ҽнак Асҭанда абас ццакрыла Дамеи иахьынтә данцауаз,
Ӷьычҵас аанда ицәыҵагыла Сыкәын иакәын илзыԥшуаз (Б. Шь.).
Атема алкааразы ҳхы иаҳархәар ҟалоит, насгьы уи ҳәаақәызҵо
ажәақәа:
Уи ашәҟәы ааигәа иҭыҵит.
Абри аҳәахьаҿы ажәақәа ари ашәҟәы атема аадырԥшуеит. Ажәа
ашәҟәы ахьыӡцынхәра уи ала еилкаауп, уанӡа ҳазлацәажәахьоу ак
шакәу шьақәыргылоуп. Ажәақәа ааигәа иҭыҵит аинформациа ҿыц
аадырԥшуеит, арема шьақәдыргылоит.
Атема аҳәаақәҵаразы ҳхы иаҳархәар ҟалоит абас иҟоу
аконструкциақәа; ҳазлацәажәоз аус, зыӡбахә ҳамоу ашкол, хыхь
иаҳарбаз ахҭыс, уб. иҵ.
Ҳазлацәажәоз аус амҽхак ӷәӷәахеит, зыӡбахә ҳамоу ашкол ааигәа
идыргылеит. Хыхь иаҳарбаз ахҭыс ҟалеит иаҳхысыз аԥхынразы!
Атема, ишазгәаҳҭахьоу еиԥш, еиҳарак иаԥынгылоу аконтеқст
ала еилкаахоит. Аҳәахьа иаԥынгылоу атеқст аҟны зыӡбахә ҳәоу
аилкааракәа иашьҭанеиуа аҳәахьаҿы темас иҟалоит, урҭ шьаҭас
иҟаҵаны, арема рыцҵаны аҳәахьа ҿыц шьақәҳаргылоит.
Иаҳхысыз аӡынра ҳанааӷыҵалоз, сабшак хәылбыҽха, аҭаацәа
ааилатәоны, Уарада ақыҭантәи ҳаҩны даакылсит, анкьа арҵаҩратә
институт аҿы аҵара сыцызҵоз... Қарбеи Барчан...
Аха Қарбеи дыццакуан... аҟнытә, ҳаицәажәара иҽалаимгалакәа,
ипортфел ҩаза дынҭаԥшын, инапҩырак ааҭиган..., саԥхьа иаақәиҵеит.
– Абри анапҩыра ԥсҭынхоуп... (Б. Шь.).
Ари атеқст аҟны аҩбатәи аҳәоу Аха Карбеи дыццакуан... аҟны
ажәа Қарбеи темоуп, уи иаԥынгылоу аҳәоу аҟнытә иаадыруеит.
Ахԥатәи аҳәоу Абри анапҩыра ԥсҭынхоуп аҟны ажәақәа абри
анапҩыра темоуп, уигьы иаԥынгылоу атеқст ала еилкааун.
Абас контеқстла еилкаау атема ахьыӡҟала иаарԥшызар, уи
азеиԥштә ма еилкаау аформаҿы ахархәара аиуеит. Азеиԥштә
формагьы усҟан еилкаау аҵакы шьҭнахуеит.
Аҳәоуи аҳәахьеи реизыҟазаашьа
Аҳәоуи аҳәахьеи анеиқәшәо рацәоуп, аха ианеиқәымшәогьы
ыҟоуп, убри аҟынтә урҭ еиларҩашьатәым, еиҩдыраалатәуп.
Аҳәоу аҳәахьа иақәшәом, уи еилоу аҳәоу иахәҭакны ианыҟоу:
Асас знык-ҩынтә ибжьы наиргеит, аха аӡәгьы аҭак ҟаимҵеит.
Ара ишаабо еиԥш, синтақсисла еидҳәалоу ҩ-ҳәоук ҳамоуп, аха
информативтә ҵакыла ҳәахьак ауп иҳамоу. Аҳәахьа аҳәоу иаҭаху
аграмматикатә маҭәахәқәа зегьы рыла еибыҭамзаргьы ҟалоит.
Усҟан аҳәахьа зхала иҟоу ҳәоу ҳасабла ҳзахәаԥшӡом. Ари ҟалоит
еиҳарак аиҿцәажәараан.
– Ишԥа? – гыгшәыгк еиԥш схәааит сара.
– Иуаҳаз ауп исҳәаз!
– Ааит, уара алаӡахша, ачарҳәаҩ!.. (Б. Шь).
Иаҳԥылоит аҳәоу хәҭақәа ԥыҵәҵәаны аҳәахьақәа анрылху, уи
апарцеллиациа ҳәа иашьҭоуп.
Ишԥа? Аӡәы димбакәа. Аӡәы димаҳакәа. Иӡбахә ыҟамкәа.
Ҟалашьас иамоузеи!
Аҳәоу ҳәоу хәҭала ашареи аҳәахьа актуальтә хәыҭашарала
ашареи реизыҟазаашьа
Аҳәоу ҳәоу хәҭала ашара иамоуп иара ахатәы шьаҭақәа,
аҳәахьагьы актуальтә хәҭала ашара иамоуп ахатәы шьаҭақәа, урҭ
зынӡа ихазы-хазу еилкаарақәоуп, еиқәшәаӡом.
Аҳәоу хәҭақәа алкаауп урҭ аҳәоу синтақсисла аибыҭараҿы
ирымоу афунқциак уа ирҿырԥшны, насгьы урҭ рхыԥхьаӡара еиҳа
еиҳауп, актуальтә хәҭақәа раасҭа.
Аҳәахьа актуальтә хәҭақәа ҩба роуп иҟоу, насгьы урҭ ралкаара
шьаҭас иамоу акоммуникативтә ҵакы струқтурас иамоу ауп.
Иҟоуп, ганкахьала, азхҳәааи атемеи анеиқәшәо, даҽа ганкахьала,
азҳәеи аремеи аиеиқәшәо. Аха уи зынӡа иаҵанакуам, урҭ ралкаара
апринципқәа еиқәшәоит ҳәа.
Атемеи аремеи раарԥшра иазку ҳәоу хәҭа ыҟаӡам. Убри адагьы,
аҳәахьа акоммуникативтә ҵакы зеиԥшроу еиԥш, азхҳәаа аремахь
иагар ҟалоит, азҳәа – атемахь. Азхҳәааи азҳәеи рҿы еидкылахар
ҟалоит еиԥшым ахәоу хәҭақәа. Иаҳҳәап:
Зан иацымныҟәаз аҽҵыс абга иафеит (Ажәаԥҟа). Ари аҳәоу
синтақсисла ианеилҳарго, иалаҳкаауеит абарҭ аҳәоухәҭақәа: аинфиниттә еицааирала иаарԥшу аҳәаақәҵа (зан иацымныҟәаз),
азырхатә харҭәаага (аҽҵыс), азхҳәаа (абга), азҳәа (иафеит).
Ари аҳәахьа актуальтә хәыҭашарала ианаҳшо, иҳауеит атема
(зан иацымныҟәаз аҽҵыс), арема (абга иафеит).
Ус егьа иҟазаргьы, азхҳәааи атемеи еиҳа еиқәшәоит, ианеиқәшәо
рацәоуп иара убас, азҳәеи аремеи.
Аҳәоу актуальтә хәыҭашара иҿыцу проблемоуп, уи иҵегь
иҵауланы ганрацәала аҭҵаара аҭахуп. Еиуеиԥшым абызшәақәа
рҟны абызшәадырацәа убарҭ азҵаарақәа аус рыдырулоит.
ЕИЛОУ АҲӘОУ
Егьырҭ асинтақсистә акқәа реиԥш, еилоу абызшәатә цәырҵраны
иԥхьаӡоуп еилоу аҳәоугьы. Аганрацәа амазаара иахҟьаны еилоу
аҳәоу ҭҵаазар ҟалоит еиуеиԥшым аспеқтқәа рыла: алогикатә,
аструқтуратә, асемантикатә, акоммуникативтә.
Алогикатә аспеқт азнеираан иаҳа ахшыҩзышьҭра азыруеит
еилоу ахшыҩзцара бызшәала ишаарԥшу аҭҵаара. Аструқтуратә
аспеқтла азнеираан иҭырҵаауеит еилоу аҳәоу аиҿартәышьа.
Асемантикатә аспеқтла азлеираан иҭырҵаауеит еилоу аҳәоу аҵаки
уи ахәҭақәа рҵаки, нас урҭ реизыҟазаашьеи. Акоммуникативтә
аспеқтла азнеираан ахшыҩзышьҭра азыруеит еилоу аҳәоу иамоу
акоммуникативтә дҵа, уи актуалтә хәыҭашара, насгьы еилоу аҳәоу
инеидкыланы аҵабырг ишазыҟоу.
Аха абарҭ еилоу аҳәоу еиуеиԥшым аганқәа дара-дара
ахьеидҳәалоу аҟнытә, урҭ хаз-хазы инагӡаны рыҭҵаара уадаҩхеит,
убри аҟнытә асемантикатә аспеқтла аҭҵаараан иазгәарҭоит
алогикатә, акоммуникативтә аспеқтқәагьы. Урҭ зегьы еицны
еиҿыркаауеит еилоу аҳәоу аҵакы, аструқтуратә аспеқт – уи
аҵакы аарԥшышьа ауп, аҵакы аформа ауп. Еилоу аҳәоу, имариоу
аҳәоу еиԥш акоммуникативтә фунқциа змоу иаку синтақсистә
конструқциоуп. Урҭ рыҩбагьы ирҷыдаҟазшьоуп апредикативра,
аха имариоу аҳәоу азы амонопредикативра – уи ишьақәгылоуп
апредикативтә центрк ала, еилоу аҳәоу азы – аполипродикативра
– уи, хымԥада, ишьақәыргылоуп струқтурала имариоу аҳәоу
иақәшәо ҩба инареиҳаны апредикативтә центрқәа рыла. Имариоу
аҳәоу ҳәоу хәҭала ишоит, еилоу аҳәоу ҳәоу хәҭас иамоу струқтурала
имариоу аҳәоу иақәшәо апредикативтә хәҭақәа роуп.
Ажәаҳәаҩы хҭыск даналацәажәо, ихы иаирхәо аҳәоуқәа
иҳәар ҟалоит, дара-дара грамматикала еидҳәаламкәа, урҭ
реизыҟазаашьақәа амырбакәа, аха иҳәар ҟалоит, урҭ акиаки рсемантикатә-синтақсистә еизыҟазаашьа арбаны, абасала
еидҳәалоу аҳәоуқәа еицны еиҿыркаауеит аполипредикативтә
ҟазшьа змоу еилоу аҳәоу. Еиҿшәырԥшы аҳәоуқәа:
1) Сеидыҟ ари аҭынчра даара иааигәамԥхеит. Ила ашьа хыҵәало
дгылан, анахь-арахь дхьаԥшуа, дгәамҵ-хамҵуа (С.№.).
2) Сеидыҟ ари аҭынчра даара иаигәамԥхеит аҟнытә, ила ашьа
хыҵәало дгылан, анахь-арахь дхьаԥшуа, дгәамҵ-хамҵуа.
Актәи аҿырԥштәы аҿы ахҭыс зхала иҟоу имариоу аҳәоуқәа
рыла иаарԥшуп. Абарҭ аҳәоуқәа грамматикала акгьы иахьыԥшым,
рхала ишьақәгылоуп. Дара рзы ихадоу грамматикатә ҵакны иҟоу
апредикативтә ҵакоуп. Аҩбатәи аҿырԥштәы аҿы ахҭыс аарԥшуп
еилоу аҳәоу ала, амзызтә – аҵыхәтәатә еизыҟазаашьа арбаны.
Еилоу аҳәоу иахәҭаку аҳәоу мариақәа ҵакылагьы струқтуралагьы
еидҳәалоуп. Асеиԥш еиқәыршәоу аҳәоу азы ихадоу грамматикатә
ҵакны иҟоу уи злашьақәгылоу апредикативтә хәҭақәа рсемантикатә-грамматикатә еизыҟазаашьоуп.
Еилоу аҳәоу аҵакы иаҳа иҭбаауп, иаҳа ибеиоуп, уи иалоу
апредикативтә хәҭақәа рҵакқәа иаадырԥшуа аасҭа, избанзар
еилоу аҳәоу аҵакы шьақәгылоуп иалоу ахәҭақәа рҵакқәеи, насгьы
рыбжьара ицәырҵуа аизыҟазаашьа аазырԥшуа аҵаки рыла.
Еилоу аҳәоу иамазар ҟалоит иаарту ма иарку аструқтура.
Иаарту аструқтура змоу еилоу аҳәоу еиқәыршәоуп семантикалеи струқтуралеи еизааигәоу еижәлантәу апредикативтә
хәҭақәа рыла. Апредикативтә хәҭақәа рхыԥхьаӡара иацҵазар
ҟалоит, иацҵамзаргьы ҟалоит.
Аҳәоу: Рынхашьақәа ԥшӡаӡан, Мазарала ихиаӡан, Занааҭс
ирымаз ныҟәаран, Нхыҵи-аахыҵи ирыбжьан (И. К.) ахәҭақәа
ҵакыла еизааигәоуп: урҭ еизакны иаадырԥшуеит Наҩеи Мзауҷи
зеиԥшрақәаз; еизааигәоуп струқтурала: рызҳәақәа еиԥшу аамҭатәаркьынаатә формала иаарԥшуп, насгьы игылоуп ахәҭа алгамҭаҿы;
апредикативтә хәҭақәа зегьы еидҳәалоуп аиқәыԥхьаӡаратә
интонациала. Абри аҳәоу аҿы хәҭак бжьажьзар ма иацҵазар
ҟалоит.
Иарку аструқтура змоу еилоу аҳәоу еиҳарак еиқәыршәоуп
семантикалеи струқтуралеи усҟак еизааигәам апредикативтә
хәҭақәа рыла, хәҭак рыцҵара залшаӡом. Аҳәоу Зегьы даадыруан
асахьа ҭызхыз, аха угыланы иҳәа, ухаҵазар (Ш. №.) еиқәыршәоуп
ҵакылеи формалеи еизааигәам ахәҭақәа рыла, еидҳәалоуп аиҿагыларатә интонациала.
Еилоу аҳәоу ахәҭақәа еибаркуп интонациалеи ма аинтонациеи
аидҳәалагеи рыла.
Еилоу аҳәоу иамоуп еизадоу аинтонациа: ихрыкәшоу
ажәабжьтәи, азҵааратәи, адҵаратәи интонациақәа еилоу аҳәоу
еизакны иатәуп. Аха уи адагьы, еилоу аҳәоу ахәҭақәа рыбжьара
ишьақәгылоит интонациатә еизыҟазаашьа, рсемантикаграмматикатә аизыҟазаашьа иашьашәалоу. Аҳәоу: Хынтә
еиқәырццакны дхысит, ахынтәгьы ихы кәараҵеит еизакны иамоуп
ажәабжьтәи интонациа, аҳәоу ахәҭақәа 1) хынтә еиқәырццакны
дхысит, 2) ахынтәгьы ихы кәараҵеит рыбжьара – аиԥшьыратә
интонациа.
Интонациатә еибаркыра ада, еилоу ахәҭақәа еидҳәалазар ҟалоит
еидҳәалагалагьы: хынтә еиқәырццакны дхысит, аха ахынтәгьы
ихы кәараҵеит.
Зыхәҭақәа интонацна мацарала еидҳәалоу еилоу аҳәоуқәа
ирышьҭоуп аидҳәалагадатә еилоу аҳәоуқәа ҳәа, зыхәҭақәа
интонациеи аидҳәалагеи рыла еидҳәалоу еилоу аҳәоуқәа –
аидҳәалагатә еилоу аҳәоуқәа ҳәа.
Еилоу аҳәоу иалоу имариоу аҳәоуқәа реибаркыраҿы иара
убас аҽаланархәыр ҟалоит урҭ реишьҭагылашьа. Ҳәоуқәак рҿы
ахәҭакәа рҭыԥ ԥсахзар ҟалоит, аха имаҷым аҳәоуқәа, зыхәҭақәа
ҭыԥла аԥсахра ахьыҟамло. Убас, аилыргаратә ҵакы ныҟәызго ахәҭа
ианакәызаалак ҵакыла иханырҭәаауа ахәҭа иашьҭанеиуазароуп:
Илақәа шаҟь-шаҟьо ашҭа иааҭагьежьит, аха аӡәгьы димбеит,
қәтыкгьы амӡырха иқәубаауамызт: дгәааны дшааиуаз рдыруазшәа,
зегьы рҽырҵәахит (С. №.).
Еилоу аҳәоу иалоу апредикативтә хәҭақәа реибаркыраҿы
иара убас хадара ауеит урҭ еидкылага хадас измоу аҳәоу хәҭа
аграмматикатә форма. Аҳәоу: Адаҷ аҩышьҭихит, аккаҳәа иҵәуазшәа абжьы аагеит (С. №.) ишьақәгылоуп ииасхьоу аамҭа
аазырԥшуа ҩ-жәабжьтә ҳәоук рыла. Раамҭатә план ҟалеит ииасхьоу
инагӡоу аамҭатә формаҿы игылоу аҟаҵарба-зҳәақәа ҩышьҭихит,
аагеит рыбзоурала. Аҩбатәи аҳәоу алҵшәа ахьаанарԥшуа
аҟнытә, актәи аҳәоу иамоу аамҭатә еилкаара даҽа аамҭатә планла
иаҳзыԥсахуам, ирҳәом адаҷ ҩышьҭихып (ма ҩышьҭихуеит),
аккаҳәа иҵәуазшәа абжьы аагеит. Даҽакала иаҳҳәозар, ахәҭақәа
раамҭатә-рмодальтә планқәа акоординациа рыбжьазароуп.
Еилоу аҳәоу аҿы иалазар ҟалоит ажәа ма ажәақәа, еилоу
аҳәҭақәа еидызҳәало, насгьы еиуеиԥшым аҵакытә еизыҟазаашьақәа
аазырԥшуа. Иаҳҳәап, аҳәоу аҿы; Ԥыҭрак ҳнаскьахьан еиԥш, Кадыр
ибжьы цәгьаны иго исаҳаит (И. П.) ажәа еиԥш еиднаҳәалоит
ахәҭақәа Ԥыҭрак ҳнаскьахьан – Кадыр ибжьы цәгьаны иго исаҳаит, насгьы иарӷәӷәоит урҭ ирыбжьоу аамҭатә еизыҟазаашьа.
Имариоу аҳәоу ахәҭақәа рыбжьара ицәырҵуа ажәеибаркырақәа
ахархәара рауеит еилоу аҳәоу аҿгьы. Арагьы апредикативтә хәҭақәа
еидҳәалоуп ихьыԥшым ма ихьыԥшу жәеибаркырала. Ихьыԥшым
ажәеибаркырала еидҳәалоу апредикативтә хәҭақәа еиҿыркаауеит
еилоу ихьыԥшым аҳәоуқәа, ихьыԥшу ажәеибаркырала еидҳәалоу
апредикативтә хәҭақәа еиҿыркаауеит еилоу ихьыԥшу аҳәоуқәа.
Еилоу ихьыԥшым аҳәоуқәа ирыҵаркуеит: а) зыхәҭақәа
аиԥшьратә, аиҿагыларатә, аиҟәшаратә аидҳәалагақәа рыла
еидҳәалоу еилоу аҳәоуқәа, б) иаарту ариад еиҿызкаауа еилоу
аидҳәалагадатә ҳәоуқәа. Еилоу ихьыԥшу аҳәоуқәа ирыҵаркуеит
зыхәҭақәа ажәақәа аҟнытә, избанзар, азы, рыла еидҳәалоу
аҳәоуқәа.
Еилоу аҳәоу иалоу имариоу аҳәоуқәа еилазаашьала иҟалар
ауеит инагӡаны – инагӡамкәаны, инеиҵыхны инеиҵыхымкәаны;
еицааирақәа ма аҭкаақәа, алагалақәа, алаҵақәа, аиҿырԥшрақәа
рыланы.
Еилоу аҳәоу ахәҭақәа инагӡаны ианыҟоу: Нас егьырҭ Нарҭаа
зегьы еиҳабыла-еиҵбыла аҳаԥшьа иахагыланы ицәажәон, аха
аҳаԥшьа иҭаз аҩы иҟәызгаӡа ишыҟац иҟан (Аԥс. жәлар рҿаԥыцҭә
рҿиамҭа).
Еилоу аҳәоу ахәҭақәа аинфиниттә еицааирақәа аланы ианыҟоу:
Уажәақәа еилаԥсо, Улацәа еиқәыԥсо, Уакәушәа агаӡа, Ҿымҭ
уҟәызгаӡа, Астол уахатәоуп, Ари ԥхашьароуп (Б. Шь.).
Еилоу аҳәоу иалоу имариоу аҳәоуқәа ақәкы ирымоу ала иҟалоит
еиԥшны ма еиԥшымкәаны:
Еилоу аҳәоу ахәҭақәа қәкыла ианеиԥшу:
Еилоу аҳәоу ахәҭакәа ижәабжьтә ҳәоуқәаны ианыҟоу: Ибзиоуп,
уажәыҵәҟьа акәҷышь акы хысхуеит, аха иаҿасҵо ҳәа акымзарак
сымаӡам (Аԥс. жәлар рҿаԥыцтә рҿиамҭа).
Еилоу аҳәоу ахәҭақәа изҵааратә ҳәоуқәаны ианыҟоу: Узҵәуазеи,
исҳәаз еилургама? (Д. Гә.). Ируазеи, бара, ҳгәыла ҷкәынцәа уаха
ҳара ҳҿы закә ҵых ԥҽроузеи? (Д. Гә.).
Еилоу аҳәоу ахәҭақәа инаӡамкәаны ианыҟоу: Азҵаарақәа
сырҭеит, исҳәеит, исырҭеит, исҳәеит (А. Г.). Ддәықәлеит иара
храла, акы дазынкыломызт уеизгьы, ԥслахәшәа акәзаарын дышцоз (Аԥс. жәлар рҿаԥыцтә рҿиамҭа).
Еилоу аҳәоу ахәҭакәа ахазырха, алагала, аҭкаа уҳәа убас иҵегьы аланы ианыҟоу: Сара с-Едыгьа, сара сзыҳәан маҷк дхарацәахеит акәымзар, анасыԥ азыҳәан, анцәа иџьшьоуп, ихы дахашшаауа дыҟам
(Џь. А.); Игәы бааԥсызар акәым анарцә данҭаԥшуа, зыԥсхыҵра даҿызаргьы, аҭакәажә бааԥс леиԥш, ибз иаҳәац аҳәоит, ԥсынкәаҵас дыцҳауеит (Џь. А.); Имҳәар бзиагәышьан, аха ианиҳәах, ҵаны усеиԥш инарҳәартә еиԥш иагьыҟалеит дара рус (Џь. А.).
ЕИЛОУ АИДҲӘАЛАГАТӘ ҲӘОУ
Зыхәҭақәа ҵакыла, еидҳәалагала, интонациала, азҳәақәа
рформақәа ркоординациала, еишьҭагылашьала еибарку еилоу
аҳәоу иахьӡуп еилоу аидҳәалагатә ҳәоу ҳәа.
Еилоу аидхәалагатә ҳәоу апредикативтә хәҭақәа рыбжьара
ихадоу жәеибаркыраны ирыԥхьаӡоит ихьыԥшыми ихьыԥшуи.
Аха аԥсшәаҟны еиуеиԥшым аинфиниттә еицааирақәа рыҟазаара
иахҟьаны ихьыԥшу жәеибаркырала еибыҭоу еилоу аидҳәалагатә
ҳәоуқәа ахархәара рмоуӡеит, акык-ҩбак ртәы ҳамҳәозар.
Еилоу ихьыԥшым аҳәоуқәа
Зыхәҭақәа ихьыԥшым аидҳәалагақәа рыла еидҳәалоу еилоу
аҳәоу иахьӡуп еилоу ихьыԥшым аҳәоу ҳәа.
Еилоу ихьыԥшым аҳәоу ахәҭақәа ҵакылеи грамматикалеи
еиҟароуп; еижәлантәу аҳәоу хәҭақәа реиԥш, рыбжьара иҟам
ахадара зуа ахәҭеи уи иахьыԥшу ахәҭеи.
Ахәҭақәа реибаркыраҿы ихадоу мыруганы иҟоу ихьыԥшым
аидҳәалагақәа роуп. Урҭ рыда, ахәҭақәа еибаркуп интонациала,
еишьҭагылазаашьала, азҳәақәа рформақәа ркоррдинациала,
ҳәоуқәак рҿы ахәҭақәа реишьҭагылашьа ҭышәынтәалоуп, даҽа
ҳәоуқәак рҿы иаҳа ахы иақәиҭны иҟоуп.
Ахәҭақәа реишьҭагылашьа иамоуп ацәаҳәа ҟазшьа: урҭ цоит
еишьҭаргыланы. Хәҭак аҩнуҵҟа даҽа хәҭак аҟазаара залшаӡом.
Инагӡам ҳәоуны иҟалар ауеит аҩбатәи ахәҭа, аԥхьатәи ахәҭаҿы
уи ахьаарԥшу аҟнытә.
Еижәлантәу аҳәоу хәҭақәа реиԥш, еилоу ихьыԥшым аҳәоуқәа
ҟалар ауеит, иаарту ма иарку аструқтура аманы.
Ахәҭақәа рыбжьара иҟалар ауеит аиԥшьыратә, аиҟәшаратә,
аиҿагыларатә, аидыларатә семантикатә-грамматикатә еизыҟазаашьақәа.
Аиԥшьыратә ҳәоуқәа
Аиԥшьыратә ҳәоуқәа еиҿыркаауеит иаарту ариад. Урҭ
иаадырԥшуеит еицыҟало ма еишьҭанеиуа ахҭысқәа. Ахәҭақәа
ҵакылеи формалеи еизааигәоуп, еидҳәалоуп аиқәыԥхьаӡаратә
интонациала. Абарҭ аҷыдарақәа конструқтивтә ҷыдарақәоуп
аиԥшьыратә ҳәоуқәа рзы, убри аҟнытә аиԥшьыратә еидҳәалагақәа
рымазар ҟалоит, ирымамзаргьы ҟалоит. Ианыҟоу, урҭ апредикативтә хәҭақәа ирыбжьоу аиԥшьыратә еизыҟазаашьа иаҳа идырӷәӷәоит. Аԥсшәаҟны аиԥшьыратә еизыҟазаашьа еиҳарак иаарԥшуп
еилоу аидҳәалагатә ҳәоуқәа рыбжьара.
Еицыҟало, аҵакы зныԥшуа аҳәоуқәа
Еицыҟало ахҭысқәа аазырԥшуа еилоу аидҳәалагатә ҳәоу
ахәҭақәа еидҳәалаҳоит аидҳәалага-суффиқс -гьы ала. Уи еиҳарак
аҩбатәи ахәҭаҿы, азҳәа ада, ҳәоу хәҭак иацлоит. Аҳәоу ахәҭақәа
ирымоуп зхы иақәиҭу аишьҭагылашьа, раамҭатәи рмодальтәи
планқәа еиқәшәоит, рызҳәақәа еиҳарак иаарԥшуп ииасхьоу
инагӡоу ма ииасхьоу инагӡам, мамзаргьы уажәтәи аамҭатә
формала: Изҭаҳҭәарыз, амаҭәахәқәа иҳамаз зегьы цхала иҳарҭәит,
ҳаргьы уаҳа иаҳзацымҵо ацха ҳҽаҳаркит (Аԥс. л.); Иара адәы агәҭа
днеит, ларгьы адәы аҵыхәа даақәлеит (Аԥс. л.).; Адырҩаухагьы
дышьҭаларц дшаҿыз, дырҩегьых аӡәы ибжьы ирган, диԥхьаны
деиҭеиган, шаанӡа деиҭамаахт, иԥҳәысгьы макьана акгьы лҳәом
(Аԥс. л.); Харзаман деихо, деихо, аҩада дҩаскьон, саргьы
жәҩахырла сицхраауан (И. ).); Ирацәаӡан Алиас ичҳара џьазшьоз,
имаҷҩымызт гәаныла уи ихыччақәозгьы (И. Т.); Иикыз ашәақь
еибга армаӷьырма иҭҟьомызт, ианҭҟьагьы, иназқәикыз иаҩшәан
икашәомызт (И. ).).
Аидҳәалага-суффиқс -гьы апредикативтә хәҭақәа зегьы
ирыцлар ҟалоит, усҟан уи аидҳәалага ахархәара ада, иныҟәнагоит
ашьақәырӷәӷәаратә ҵакгьы: Аҭагаларагьы ааит, арахә рынҵәарагьы
ааит (Д. Гә.); Егьигьы дныҳәаныԥхьан, ишьтәа иманы дааит иҩны,
диныҳәеит иԥҳа аҿҳәаразы, ларгьы еиҳа дааԥшит, деиӷьхеит ауха
инаркны (Аԥс. л.); Иаргьы дынҽыжәланы дцеит, саргьы сгәагәо
сҩагылан, сҿынасхеит (Аԥс. л.); Аҵысгьы нықәԥрааны ицеит,
иаргьы иҩныҟа дааит (Аԥс. л.); Иаргьы дара рахь дымнеит, даргьы
уахь иара иахь имнеит (Аԥс. л.).
Еишьҭанеиуа аҵакы зныԥшуа аҳәоуқәа
Еишьҭанеиуа ахҭысқәа аазырԥшуа еилоу аҳәоу ахәҭақәа
еидҳәалазар ҟалоит аиԥшьыратә еидҳәалага афунқциа назыгӡо
ацынгылатә ажәа нас ала. Ахәҭақәа реишьҭагылашьа иаадырԥшуа
ахҭысқәа реишьҭагылашьа иахьыԥшуп: Уиас, Срыҟәа! – лҳәан,
Срыҟәа ацәмаҭәа амаа илыркын, лара аҭуџьар дааисуа, акыргьы
рцәаӷәеит, нас Марыка иӷәӷәаӡаны дисуа даналага, аҭуџьар зынӡаск
иԥсы маҷхан, ацәаӷәара дықәҳаит (Аԥс. л.); Адоуцәа саарылалан,
иԥхьацаны шәрылзгеит, нас шәаргьы шәҳацхраан, адоуцәа
ҳариааит (Аԥс. жәлар рҿаԥыцтә рҿиамҭа); ...уаха амҩан сара усҭаз,
нас уаҵәы уахь саргьы суццап... (Д. Гә.); ...Ма аӡәы дақәыркып
ишиӡо ма абора дҭаркып, нас уи изаауша усҟан иаҳҳәап (Д. Гә.);
Аха иҟалаз Ҭорҟангьы идыруазароуп, нас Ӡыкәргьы иаҳәатәуп (Д. Гә.).
Аиҟәшаратә ҳәоуқәа
Аиҟәшаратә ҳәоуқәа еиҿыркаауеит иаарту ариад, урҭ рыхәҭақәа
еидҳәалоуп аиҟәшаратә интонациен аиҟәшаратә еидҳәалагақәеи
рыла. Аиҟәшаратә ҵакы ныҟәызго аҳәоуқәа шоит ҩ-хкыкны: 1)
зыхәҭақәа еицымааиуа аҵакы ныҟәызго, 2) зыхәҭақәа еибаԥсахуа
аҵакы ныҟәызго.
Аиҟәшаратә еизыҟазаашьа аазырԥшуа еилоу аҳәоу иамазар
ҟалоит даҽа предикативтә хәҭак, аҳәоу аҿы аиҟәшаратә
хшыҩзышьҭра шыҟоу атәы адырра ҳазҭо.
Еицымааиуаа  акы. Еицымааиуа аизыҟазаашьа зныԥшуа
еилоу аҳәоуқәа рҿы еиқәыԥхьаӡоуп аҵабырг аҿы руакы иҟалараны
иҟоу ахҭысқәа. Иаҳҳәаз аҵакы иыҟәызго еилоу аҳәоу ахәҭақәа
еидҳәалоуп аиқәшаратә еидҳәалагақәа ма, мамзар, мамзаргьы
рыла. Урҭ рызҳәақәа раамҭатәи раркьынаатәи планқәа еиҳараӡак
еиқәшәоит.
Аидҳәалага ма еиҭаҳәахар ҟалоит, усҟан уи еилоу аҳәоу
ахәҭақәа зегьы ирыԥынгылоит: Ма ҳара хаҟамзароуп, ма – уи, нап
ҳалазкыз (Д. Г.); Ма сара зынӡа акгьы сзеилкаауам, ма убригь аӡәы
ироль дыхәмаруеит (А. Г.); Абри ауп уажәраанӡагьы ҳара мчыла
ҳаидҳәаланы ҳаазгоз, уи ус иҟамзар, ма иара шьҭа скаицахьазаарын
ма сара аҩныҟа снеихьазаарын схала (Д. Гә.); Иахьазы ҳабызшәа,
еиқәымшәозаргьы, жәацы исҳәан еиԥш, ари ашықәсык ала ма уара
иуҵап аԥсшәа, ма сара исҵап аурыс бызшәа (Д. Гә.); Шьоҭа абри
аԥҳәызба убас бзиа дибеит, адунеи аҿы ма иара дыҟамзароуп,
мамзаргьы лара диццароуп (Аԥс. л.).
Аидҳәалагақәа мамзар, мамзаргьы ирԥынгылоу ахәҭа, аиқәшаратә ҵакы ада, иаанарԥшуеит аидыларатә ҵакгьы: Мап, мап, ари уи изы акәхарым, ари ԥхыӡуп, мамзаргьы уаха еизараӡам, ус ахәмарцәа аан, «аҽы иаҳәаша акәадыр иаҳәоит» ихәмаруеит (А. Г.); Издыруада Надиа еиҳа бзиа дибозар,
мамзаргьы илакҩакрала Надиагьы диргәамҵлар иҭахызар, Зинеи
иареи злаҟоу атәы мҳәаӡакәа? (И. П.).
Ҩба инареиҳаны аикәшаратә еизыҟазаашьа ныҟәызго ахәҭақәа рыла еиҿкаау еилоу аҳәоу аҿы актәи аҩбатәи ахәҭақәа реидҳәалараҿы еидҳәалагас ицәырҵуеит ма, уи анаҩсан мамзар ма мамзаргьы.
Аидҳәалага мамзаргьы ианакәзаалак аҵыхәтәантәи ахәҭа иаԥынгылоит, уи зыхҟьо – аиԥшьратә ҵакы ахьныҟәнаго азоуп:
Нас наҟ-наҟ ма ирхашҭып, мамзаргьы усҟак уи аамҭа ианаалаша
иара аамҭа иаҳнарбап, ҿарԥак, хырқьиашьак ҟаҳҵап (Д. Гә.).
Аиба  сахларатә  акы. Аибаԥсахратә еизыҟазаашьа зныԥшуа еилоу аҳәоуқәа рҿы иаарԥшуп еибаԥсахуа ахҭысқәа:
аамҭак аҿы хҭыск ҟалоит, даҽа аамҭак аҿы аҽа хҭыск. Урҭ ахәҭақәа
еидҳәалоуп аидҳәалага ахархәара назыгӡо ацынгыла зны//знызынла//зны-зынлагьы, насгьы интонациала. Аидҳәалага зны
хәҭацыԥхьаӡа еиҭаҳәахоит: О, анаџьалбеит! уи абжьы бааԥсы
змаҳаз ибаргузеи? Зны аҟәараҳәа еииҵасуа ахьҭа санаркит, зны
ашоура цаҳәцаҳә сҭанаршәит (Б. Шь.); Зны-зынлагьы ампыл зку
ауаа кажьуа дышнеиуа, дышьҭҟьаны, дкәымпылуа данкаҳауаз
ҟалон, зныхгьы еинҟьоз шьҭахьла ишьҭҟьаны, рыгәқәа хаххала уа
ишьҭахап, изгыларым уҳәараҭәы икаҳауан (Д. Гә.); Раԥхьаӡа амра
ашьхарԥа инахыԥшшәа, лаҵыхәала иназхәаԥшыз аҵла махәқәеи
ашьацқәеи уҳәа ирықәҭоаз аӡаӡа шәпақәа акы шкәакәаӡа ула
ихыҷҷалон, даҽакых ицырцыруа ула хнакуан, егьи ахәаԥштәы
ԥсахуа, зны иҟаԥшьхо, зны иазҩежьхо иуҿаччон, зных ақаруа
хәаԥштәы ԥсахуа ихьыԥштәны икәалыкәаџьон, зных алмасҵас
ицырцыруан (Д. Гә.).
Еиҭаҳәоу ажәа зны иԥсахзар ҟалоит ажәа нас ала: Зны ирцәиӡоит,
нас идырхәҳауеит, заҟа амш рылеигозеи! (Д. Гә.), иаҿшәырԥшы
зны ирцәиӡоит, зны идирхәҳауеит.
Аидыларатә ҳәоуқәа
Аидыларатә ҳәоуқәа еиҿыркаауеит иарку ариад. Урҭ рпредикативтә хәҭақәа рыбжьара ицәырҵуеит аидыларатә еизыҟазаашьа: аидыларатә хәҭа аҵакы издыло ахәҭа аҵаҟы еилнаргоит,
иханарҭәаауеит.
Ахәҭақәа еидҳәалоуп: 1) иҭышәынтәалоу аишьҭагылашьала:
аидыларатә ҵакы ныҟәызго ахәҭа ианакәзаалак игылоуп аҩбатәи
аҭыԥ аҿы; 2) раамҭатәи рмодальтәи планқәа ркоордииациала (аха
аккординациа ыҟамзаргьы ауеит); 3) аидыларатә интонациала; 4)
аидҳәалагала.
Аидыларатә ҳәоуқәа рпредикативтә хәҭақәа еиҳараӡак еидҳәалаҳоит аидҳәалага -гьы ала. Ари аидҳәалага ахарҭәаара
зуа ахәоу ахәҭақәа, азҳәа ада, руакы иацлоит. Изцыло ахәҭа
алогикатә қәыӷәӷәара аманы иҟалоит. Асеиԥш ахархәараҿы -гьы
егьеидҳәалагоуп, егьшьақәырӷәӷәаратә хәҭаҷуп: Аиба акәаҟәар
ҟәнишьон, уигьы агәҭа изеиҩыршеит (Ажәаԥҟа); Аамҭақәа акыр
цеит, ахаҵарԥысгьы дҩеидасуа далагеит (С. №.); Аҳәсахәыҷқәа
ааин, астол аадырхиеит, ахылаԥшҩгьы ауаҭах даадәылырган, азал
аҿы днадыртәеит (Д. П); Абри заҳаз зегьы маӡа-аргама «Ҭаҭласҭан
ишәзиузар ҟалап» ҳәа ҳгәы инықәыршьит, ҳаргьы уи гәҩарас
иҳамоуп (Д. Гә.); Ҳаџьы Кьарантыхә дышиашаз арымӡ ҟьаҟьа дуқәа днарыбжьысны, аханы амацара игылаз аҟәардә днықәтәеит,
ишьҭагыланы инеиуазгьы наҟ-ааҟ еиҿаԥшуа арымӡқәа рҿы рҭыԥқәа
ааныркылеит (Б. Шь.); Асасцәа Харзаман изымдырит, саргьы исымбаӡацызт (И. ).); Татеи иҟалаз ибазар акәхап, аҵәца иман
дааин, асасцәа аӡыхь диржәит, даргьы уаҳа иаанымгылакәа ицеит
(И. ).); Даара уамак аамҵыцкәа, ахьча ашьтәа ахы дҭарԥа даманы хыхь аӡы дханагалт, иаргьы адунеи данықәԥш, ихы дацхрааит
(Аԥс. л.); Сшьамхқәа каԥсеит, аха сгәы ажәуам, иара уажәгьы
ашьхақәа рахь исыԥхьагәышьоит (И. ).).
Аидыларатә еизыҟазаашьа зныԥшуа аҳәоуқәа рҿы аидҳәалага
суффиқс -гьы бжьаҳажьыр, аҳәоу аидыларатә ҵакы ԥсыҽхоит
насгьы струқтурала инагӡамшәа иунарбар ҟалоит, Иаҿшәырԥшы:
Сшьамхқәа каԥсеит, аха сгәы ажәуам, иара уажәы ашьхақәа рахь
исыԥхьагәышьоит.
Аидҳәалага гьы абзоурала аинфиниттә конструқциа иацлар
ауеит аидыларатә ҵакы змоу афиниттә конструқциа: Уара
уахьгәырӷьо, саргьы саргәырӷьоит (С. №.).
Аидыларатә ҳәоуқәа ахәҭақәа еидҳәалазар ҟалоит аидҳәалага
насгьы ала: Бара хәыҷӡа акамбашьқәа злабыхьчозеи, камбашьк
ахы ааҟьаны ибаанархар, бамшьуеи, насгьы издыруада бара
ибынасыԥны баб доурышьҭны даар, акамбашьқәа бышрыцу ибар,
сишьыр ҟалап (Д. Гә.); Абас ауп ишыҟоу ҳус, абри рдыруазааит,
насгьы анс-арсҳәа ак рымҳәааит (Д. Гә.); Уа ԥыҭрак саангыларгьы
сҭахын, аха Шьасиа дысзычҳауамызт, дыгәхьаазгон, насгьы саб
мызкы зынӡа иуадаҿ данымнеиӡоз ыҟан (А. Г.); Урҭ асасцәа ҳара
иааҳамгаӡеит, насгьы дара иргеит акәымзар, ҳара ираҳамҭаӡеит
ҳҽы, нас баба дзыргазеи, ихароузеи (Д. Гә.); Бара ара бтәаны
бзырҵәуозеи, насгьы бабаҟаз, бзусҭада? (Аԥс. л.);
Уажәшьҭа абра уқәгылаз, сара саанӡа, насгьы иухоумыршҭын сара сшаамсҭоу, уара ушынхаҩу (Аԥс. л.); Ари ирахә рҭыԥ ааигәара иҟаз аӡыжь дуӡӡа иҭыҵны изаалон, насгьы амш аныцәгьахаша арахә зегьы аӡыжь аҟны инеины, аӡы рацәаны ажәра иалагон (Аԥс. л.); Шьоҭа усҟантән аамҭазы иҟаз иреиӷьыз аҵара далгеит, насгьы анхаҩы ихарџьала Бырзентәылан дишьҭит, аҵара ду иҵарц (Аԥс. л.).
Аидыларатә еизыҟазаашьа зныԥшуа аҳәоу ахәҭақәа еидҳәалазар
ҟалоит ажәақәа уи моуи -гьи рыла. Асеиԥш еидҳәалоу аҳәоуқәа,
аидылара аҵакы ада, ирымоуп аеқспрессиатә-ашьақәырӷәӷәаратә
ҵакы. Ахәҭақәа раамҭатәи рмодальтәи планқәа еиҳарак еиқәшәоит,
аха еиқәымшәаргьы ҟалоит: Уи мап иҳәар ҳәа бара бымшәан,
уи моу ҳаиуацәахаанӡагьы иара арахь исеиҳәахьан, ҳара ҳҿы
дыҟазар шеиӷьишьоз (Д. Гә.); Убри илоуп Алиас игәы злаӷәӷәо,
уимоу ирахәгьы ихатәы дамыӷа рниҵо далагеит, ҭауади аамсҭеи
ишыруа еиԥш (Д. Гә.); Камаҷыҷ зназы дшәеит, уимоу Алхас
имузаргьы ҟалап ҳәа лгәы иаанагеит... Хәыҷык игәы иҽанызароуп,
уимоу уаргьы акы уцрарымҳәааит (Д. Гә.); Ари ииӡбаз даара игәы
ҟанаҵеит, уимоу амч ҿыц илаиаҵазшәагьы ибеит (И. П.).
Аидыларатә еизыҟазаашьа зныԥшуа аҳәоу ахәҭақәа еидҳәалазар
ҟалоит аидҳәалагақәа ахаи -гьыи рыла. Асеиԥш еидҳәалоу
аҳәоуқәа, аидылара аҵакы ада, ирымоуп аиҿагыларатә ҵакгьы: Анс
ахьча ианиҳәа, абеиа даара иҽирцәгьеит, аха ахьчагьы имуит (Аԥс.
л.); Ачымазаҩ дгылт, лгәыхьгьы тәеит, аха иара уажәгьы дааны
дибоит, илаиԥш дыҵижьуам (И. ).).
Аиқәшәаратә-аиҿагыларатә ҳәоуқәа
Аиқәшәаратә-аиҿагыларатә еизыҟазаашьа аазырԥшуа аҳәоуқәа еиҿыркаауеит иарку ариад. Урҭ рыхәҭақәа еидҳәалахоит аиқәшәаратә-аиҿагыларатә интонациалеи аиҿагыларатә аидҳәалагақәеи
рыла. Ахәҭақәа реишьҭагылазаашьа еиҳарак иҭышәынтәалоуп, урҭ раамҭатәи рмодальтәи планқәа еиҳарак еиқәшәоит.
Аидҳәалага аха ала еидҳәалоу еилоу аҳәоу ахәҭақәа
Егьырҭ аиҿагыларатә аидҳәалагақәа раасҭа, аидҳәалага аха
иамоуп иҭбаау ахархәара. Уи ихадоу афунқциа – аиҿагылара
аарԥшра ауп. Аха аидҳәалага аха ала еидҳәалоу аҳәоу ахәҭақәа
рыбжьара, аиҿагылара ҵакы ада, иҟалар ауеит амзызтә, азоужьратә,
алҵшәатә, аконтрасттә... еизыҟазаашьақәа: Урҭ ирҿалаз ажь
Нарҭаа рыжь ҳәа иашьҭан, уи иалҵуаз аҩы аиԥш ҩы ыҟамызт,
аха иазууазеи, уи ажәла ыӡт, ианыӡаааит (Аԥс. жәлар рҿаԥыцтә
рҿиамҭа); Аус ҿыц азнык азы иацуп ауадаҩрақәа, аха урҭгьы акакала
шәыриааип... (С. №.); Аибадырра мап ахьацәылкыз дахьхәит, аха
иҟалҵахуаз, иара даара днаскьахьан (Н. С); Урҭ еиҳәшьак дрымоуп,
аха ссирӡак лоуп (Н. С); Аӡыхь – ӡыхь дууп, саргьы шьҭа схәыҷӡам,
аха аӡыхтарҭа лахыс џьара сынҭаургылар, сшьамхы иҩахысуеит
(А. Г.); Лыӡаа дрыман еиҳәшьак, аха аиаҳәшьа ззумҳәарыда: ашьеи
ахши ааилаҭәо, лыԥшра, лычаԥашьа, лоура, лыҭбаара, днаӡа-ааӡаны, зынӡа ссирӡак лакәын (Н. С); Иааиуаз адау исшьыз иеиҵбы иакәзаап, аха уигьы уамаӡак иоуп (Аԥс. жәлар рҿаԥыцтә рҿиамҭа); Иссирхеит, илакәхеит ари, аха алабҿаба шлабҿабаз иаанхеит (М. Л.); Уи сара дсырқьиом, аха ишыҟалаз усоуп (Д. Г.); Усҟантәи аамҭазы Аԥсны
амашьынақәа цәгьа имаҷын, аха игәасҭартә иҟан рхыԥхьаӡара
еиҳа-еиҳа азҳара ишаҿыз (И. П.).
Аидҳәалага аха гылозар ауеит аҩбатәи ахәҭа аҵыхәтәаны,
усҟан ахәҭақәа реизыҟазаашьаҿы, аиҿагылара ада, ианыԥшуеит
азоужьратә ҵакгьы: Аӡынра аҽеибыҭаны ҳашә илагылоуп, иббо
сыздыруам аха (Џь. А.); Саҭамзааит сахьшәацәажәо; иаԥсуа
ламысым аха (Аԥс. жәлар рҿаԥыцтә рҿиамҭа).
Аидҳәалага аха уеизгьы ала еидҳәалоу еилоу аҳәоу ахәҭақәа
Аидҳәалага аха уеизгьы ала еидҳәалоу еилоу аҳәоу ахәҭақәа иаадырԥшуеит аиҿагыларатә-азоужьратә еизыҟазаашьа. Аиҿагыларатә-азоужьратә еизыҟазаашьа зныԥшуа еилоу аҳәоу ахәҭақәа раамҭатәи-рмодальтәи ҵакқәа еиқәымшәар ҟалоит. Аидҳәалага аха гылоуп аиҿагылара-азоужьратә ҵакы зныԥшуа ахәҭа аԥхьа, уеизгьы уи иашьҭанеиуеит, аха зны-зынла аҳәоу агәҭа иангылоугьы ыҟоуп: Хәыҷык анҵы, днеин, еиҭа иалҳәеит, аха иара днаԥшыааԥшуа дырҩегьых аҭак леимҳәарц иақәикит, аха уеизгьы игәы иҭаз илирҳәеит (Д. Гә.); Урҭ ус изышьҭоу – ҩызарас срымазаргьы рҭахын, аха сара сусқәа злаҟаз ала урҭ ҩызас срылагылартә сзыҟамлеит, аха
гәыла-ԥсыла дара сырҩызоуп уеизгьы, уи рдыруазааит (Д. Гә.);
Ушыццакуа здыруеит, аха уеизгьы усзыӡырҩы.
Аидҳәалага амала ала еидҳәалоу еилоу аҳәоу ахәҭақәа
Аидҳәалага амала еиднаҳәалоит аиҿагыларатә-аидыларатә еизыҟазаашьа зныԥшуа еилоу аҳәоу ахәҭақәа: Ааи, уи ссиршәа иҟалеит, аха уи уажәы изаҳауа ихарҵаӡом, амала заҟа ииашоу уҳәар иауазеи (Аԥс. л.); Сара узгоит убра, амала уара угәы уҽаныз... (Аԥс. л.); Иаҳҳәақәо сыздырам, аха иара Алиасгьы
исҳәандаз ҳәа акәын дшыҟаз, амала хәыҷык иааидырцалар иҭахын,
азоуп абас зиуз (Д. Г.); ...макьана угәы ԥнамҵәазар, уӡырҩла, амала
сыццакцәаны исҳәозар, анҵара уахьӡарым, саанкылала... (Б. Шь.).
Аидҳәалага акәымзар//мамзар//амзар ала еидҳәалоу еилоу
аҳәоу ахәҭақәа
Аидҳәалага акәымзар//мамзар//амзар ала еидҳәалоу еилоу
аҳәоу ахәҭақәа рҵакытә еизыҟазаашьа еиуеиԥшым. Урҭ рыбжьара
иҟалар ауеит аиҿагыларатә-аԥкратә (ограничительное) ма аиҿагыларатә-ахьыԥшратә еизыҟазаашьа.
1. Аиҿагыларатә-аԥкратә (ограничительное) еизыҟазаашьа.
Аиҿагыларатә-апкратә аҵакытә еизыҟазаашьа ныҟәызго
аидҳәалага акәымзар ианакәызаалак игылоуп аиҿагыларатәаԥкратә аҵакы змоу ахәҭа аҵыхәтәаны. Аха нара ахәҭа ахаҭа гылазар
ҟалоит ма еилоу аҳәоу алагамҭҿы, ма алгамҭаҿы. Алгамҭаҿы
иангылоу, рыбжьара иҳаргылар ҟалоит аидҳәалагақәа аха, амала: Амчымхара ҳаиҟәнагоит акәымзар, шәныжьны ацара даараӡа
исзыхьанҭоуп, (Д. Гә.). Иаҿшәырԥшы: Шәныжьны ацара даараӡа
исзыхьанҭоуп (аха) амала амчымхара ҳаиҟәнагоит акәымзар.
Сара исҳәо акгьы алнадом акәымзар, сахьноугалакь, абыржәы
исҳәо сҳәоит.., (А. Г.): Иааҭырҟьаны ирызҳәомызт акәымзар,
гәаныла дыршәиуеит (В. А.); ...Бара агәала дуқәа бымазаап, сара исыздыруамызт акәымзар... (Д. Гә.); Усҟан Леуарса уиаҟара хырҩас дҟаимҵазшәа ибеит, ҟазшьала дхәыдамзар ҟалап ҳәа игәы иаанагеит акәымзар (И. П.); Аха уи убас иҟоу уаҩӡам, иаб ҳаҭыр иқәымҵо, иан ҳаҭыр лықәимҵо, аиҳабы дизымдыруа, аиҵбы зҳәаз еиԥш, аха абри асамарҟәыл даналагалак, иҿашәалак иҳәоит акәымзар (Д. Гә.); Абри Лакәакәа заҵәык дицәымӷуп, аха дзицәымӷу сыздыруам
амзар; зегь бзиа ибоит, зегьы дрыцхраауеит (Ш. №.); Сҭакәажә
сзықәшәақәаз рзы акгьы салҳәом, амала даргьы саргьы малны
иаҳцәыӡит акәымзар (Аԥс. жәлар рҿаԥыцтә ҳәамҭақәа); Амрагьы
уи иахьынӡахәҭоу дылзымдыруазар акәхап акәымзар, илгәамԥҳо
арԥысума (И. ).).
2. Аиҿагыларатә-ахьыԥшратә еизыҟазаашьа.
Аиҿагыларатә-ахьԥшратә ҵакытә еизыҟазаашьа зныԥшуа
еилоу аҳәоу аҿы аидҳәалага акәымзар ианакәызаалакь игылоуп
еилоу аҳәоу ахәҭақәа рыбжьара. Аҩбатәи аҳәоу ҵакыла актәи
аҳәоу егьханарҭәаауеит, егьиаҿагылоуп, насгьы еиҳараӡак алҵшәа,
аҵыхәтәа аанарԥшуеит, актәи аҳәоу – ахьыԥшра, амзыз. Абарҭ
аҳәоуқәа рыбжьара игылоу аидҳәалага акәымзар ҳзыԥсахуам
(аидҳәалагақәа аха, амала рыла, аха акәымзар ахаҭыԥан иҳаргылар ҟалоит мамзар: Ицқьоу мпахьшьык сыҭишь, сыхәда цқьа иахьысшьроуп, акәымзар сыблуз ахәда иаразнак ицәашьуеит. (А. Г.); Уаҩ длыцхраароуп, акәымзар иузыҟалҵозеи... (Л. Г.); Уара
суцәыԥхашьоит, акәымзар амардуан хланҵы дҭасҵон (С. №.); Сара
излазбо ала, ҳаргьы ҳаццакыроуп, акәымзар ауацәа реиҳа аӷацәа
ҳарҳара ҳаҟоуп (Д. Гә.).
Абри афунқциаҿы ҳхы иаҳархәар ҟалоит аидҳәалага мамзар: Абыржәыҵәҟьа, шәҭаслымха, шәабџьар шьҭашәҵа, мамзар ԥеиԥш цәгьа шәауеит (Н. С); Уаԥырҵ ҳамца, мамзар уаџьал ара иҟоуп (Н. С); Убрии уареи шәеибганы шәхынҳәырц
уҭахызар, ҳашнеилак, ур нкыл, мамзар раԥхьа уара сулгоит, нас
урҭ срабашьуеит... (Н. С).
Еилоу ихьыԥшу аҳәоуқәа
Зыхәҭақәа ихьыԥшу аидҳәалагақәа ма аидҳәалагатә ажәақәа
рыла еидҳәалоу еилоу аҳәоу иахьӡуи еилоу ихьыԥшу аҳәоу ҳәа.
Еилоу ихьыԥшу аҳәоуқәа еиҿыркаауеит иарку ариад.
Аҳәоу ахәҭақәа еибаркуп ихьыԥшу жәеибаркырала: ахәтақәа
ҵакылеи грамматикалеи еиҟарам, руакы хадара ауеит, егьи уи
иахьыԥшуп.
Ахәҭақәа еидҳәалоуп интонациала, аишьҭагылашьала, рмодальтәи раамҭатәи планқәа рыла. Ахәҭақәа реибаркыраҿы ихадоу
мыруганы иԥхьаӡатәуп ихьыԥшу аидҳәалагақәеи аидҳәалагатә
ажәақәеи.
Аинфиниттә еицааирақәа рыҟазаара иахҟьаны аԥсуа бызшәаҿы
еилоу ихьыԥшым аҳәоуқәа ирмоуит иҭбаау ахархәара. Ара
иазгәаҳтоит ҩба заҵәык – амзызтә, аҵыхәтәатә. Дара урҭгьы ҿыц
ҟаларақәоуп. Егьырҭ абызшәақәа рҟны иаҳԥыло аҳәоу цылақәа
аԥсшәаҿы иԥсаххоит аинфиниттә конструқциақәа рыла.
Амзызтә ҳәоуқәа
Амзызтә ҳәоуқәа рҟны ихьыԥшу ахәҭа иаанарԥшуеит ихадоу
ахәҭа иаанарԥшуа ахҭыс аҟалара мзызс иамоу, изыбзоуроу.
Амзызтә ҳәоу ахәҭақәа еидҳәалоуп избанзар, избан акәзар,
избан уҳәар, аҟнытә, азы рыла.
Ажәа избанзар ажәеидҳәалақәа избан акәзар, избан уҳәар
хархәашьала еиԥшуп: урҭ амзыз ҵакы змоу ахәҭа ихадоу ахәҭа
иадырҳәалоит, иахьа урҭ даҽа хархәарак рымаӡам, убри аҟнытә иаҳшьар ҟалоит избанзар ихьыԥшу еидҳәалаганы, избан акәзар,
избан уҳәар – ихьыԥшу аидҳәалага ахархәара змоу жәеидҳәаланы. Абарҭ рахьынтә ахархәара ҭбаа зауз аидҳәалага избанзар ауп. Урҭ рызегьы амзызтә ҵакы змоу ахәҭа иаԥынгылоит; амзызтә ҵакы змоу ахәҭа аҳәоу аҿы иаанахәеит аҩбатәи апозициа: Аҭаҳмада ашьхақәа дрызхәыцуан, аха уахь диаԥшуамызт, избанзар ибомызт урҭ (А. Г.); Уи лҽадлырхалоит, избанзар ани аконвертгьы
ыртлатәуп (А. Г.); Дыд уажә аԥҳәызба лахь имҩахыҵыр қәнагамкәан
иԥхьаӡеит, избан акәзар иара ихаҵашьоу лара илыздырӡом (Н. С);
Нарҭаа аишьцәа «Кәын дуаҩы мшны дҳалоуп» ҳәа дрыԥхьаӡон,
избан акәзар урҭ рырахә-рышәахә иара иакәын еиҳарак знапы
ианыз (Н. С); Аха урҭ ирымаз аԥстәқәа зегь реиҳа ауаса акәын
изызҿлымҳаз, избан акәзар ауаса, акәац адагьы, аласа ирықәҵуаз
акәын аматәа злырхуаны иҟаӡаз (Н. С); ...Уи зегьы рзы сара
дсықәгәыӷит, избан шәҳәозар уи сара сыԥҳәыс лоуп... (Д. Гә.).
Ажәақәа аҟнытә, азы шьҭынгылақәоуп. Урҭ ихьыԥшу жәеибаркырала еидҳәалоу ажәақәа рыбжьара ицәырҵуеит (лара лҟнытә
акгьы сыздырум, лара лзы иҟаҵоуп). Амзызтә еизыҟазаашьа аазырԥшуа апредикативтә хәҭақәа рыбжьара урҭ инарыгӡоит ихьыԥшу
аидҳәалага ахархәара. Ашьҭынгылатә хархәараан еиԥш, арагьы
урҭ амзызтә ҵакы аазырԥшуа ахәҭа иашьҭанеиуеит. Асала еибарку
амзызтә ҳәоуқәа рыхәҭақәа рпозициа ҭышәынтәалам, аха амзызтә
ҵакы змоу ахәҭа еиҳарак игылоуп актәи аҭыԥ аҿы: Аколнхацәа
адәны аус руртә иҟамызт аҟнытә, рыҩнқәа рахь еимпхьан (М.
А.); Нас Иван дыццакуан аҟнытә, акомпаниа дымроуит (Д. Гә.);
Уи акыр аамҭа сибомызт аҟнытә, данааилак, минуҭк еицыршәар
иуамызт (А. Г.); Аӡәы дҳалалын азы, ихьӡын Ҳалал, егьы дҳарамын
азы, ихьӡын Ҳарам (Аԥс. жәлар рҿаԥыцтә рҿиамҭа).
Аҵыхәтәатә ҳәоуқәа
Аҵыхәтәатә ҳәоу иаҳнарбоит аҳәоу хада аҵакы алҵшәа ма уи
аҵыхәтәа, насгьы ихадоу ахәҭа иашьҭанеиуеит. Аҳәоу хадеи иареи
рацәак иӷәӷәаны еидҳәалам, убри аҟнытә аҳәоу хада ашьҭахь акәаԥ
анҳԥылогьы ыҟоуп. Аха урҭ ацааиратә еидҳәаларала еидҳәалоуп:
аҩбатәи аҳәоу аҵакы актәи иахылҿиаауеит, уи иадҳәалоуп. Урҭ
еибаркуп ихьыԥшу аидҳәалага ахархәара зауз ажәеидҳәала убри
аҟнытә ала: Иахьа мҽышоуп. Насгьы уажәы ауаа рымхқәа зегьы
ҭырган, абар мчыбжьык ҵуеит рыԥсы ршьоижьҭеи, убри аҟнытә
ари амчыбжьык Саса ибжьы рмаҳацызт (А. Г.); Урҭ зегьы Нарҭаа
аныҟам гәаҭаны, Нарҭаа руаажәлар ирықәланы еимырҵәалон. Убри
аҟнытә акәын Башныхәгьы енагь Амрагыларахь дызцалоз (Н. С);
Жәабжьны игәароуп аурыси атырқәеи аибашьра рыбжьалоит ҳәа.
Убри аҟнытә ахылаԥшцәа гәҩарас ишьҭырхт аҭырқәцәа рҟнытә
ауаа маӡала ақыҭақәа ирылоуп ҳәа...
Еилоу аидҳәалагатә ҳәоуқәа рсхьема
Еилоу аидҳәалагатә ҳәоуқәа
еилоу ихьыԥшым аҳәоуқәа еилоу ихьыԥшым аҳәоуқәа
иаарту иарку
аиԥшьыратә
аиҟәшаратә
аидыларатә
аиҿагыларатә
амзызтә
аҵыхәтәатә
иарку
ЕИЛОУ АИДҲӘАЛАГАДАТӘ ҲӘОУ
Зыхәҭақәа ҵакыла, интонациала, аишьҭагылашьала, азҳәақәа
рформақәа ркоординациала еибарку еилоу аҳәоу иахьӡуп еилоу
аидҳәалагадатә ҳәоу ҳәа.
Егьырҭ еилоу аҳәоуқәа рҟны еиԥш, арагьы аҳәоу ахәҭақәа
рҵакқәа еицны еиҿыркаауеит еилоу аҳәоу азеиԥш ҵакы.
Еилоу аидҳәалагадатә ҳәоу апредикативтә хәҭақәа еибазыркуа аидҳәалага рыбжьам. Урҭ реибаркыраҿы ихадоу мыруганы иҟалоит аинтонациа. Ахәҭақәа реидҳәалараҿы еиҳарак ахархәара роуеит аиқәыԥхьаӡаратә, аиқәшәаратә, аиҿагыларатә, архьыԥшратә, аилыргаратә интонациақәа.
Аҳәоу ахәҭақәа раамҭатә-модальтә планқәа еиҳарак еиқәшәоит,
аха ианеиқәымшәогьы ҟалоит.
Аҳәоу апредикативтә хәҭақәа реишьҭагылашьа еиҳарак истабильтәуп, аха зхы иақәиҭу аишьҭагылашьа змоугьы ыҟоуп.
Еилоу аидҳәалагадатә ҳәоуқәа еиҿыркаауеит иаарту ма иарку
ариад.
Еилоу аидҳәалагадатә ҳәоуқәа рыхәҭақәа реидҳәалараҿы
аидҳәалагақәа ахархәара ахьырмоуз аҟнытә, урҭ реибаркра иаҳа
иԥсыҽуп, аидҳәалагала еибарку аасҭа. Убри иахҟьаны зҵаараны
иқәгылеит реидҳәалашьа зеиԥшроузеи: ихьыԥшу ма ихьыԥшыму?
ҳәа.
Иаарту ариад еиҿызкаауа еилоу аидҳәалагадатә ҳәоу аидҳәалашьала иаҿҳарԥшыр иаарту ариад еиҿызкаауа еилоу
аидҳәалагатә ҳәоу, иаабоит, рыбжьара аивгара шыҟам (аидҳәалага
атәы ҳамҳәозар). Амра нҭашәеит, Аҵх неигәеит, Амза аалашеит,
Аеҵәақәа еикәаҷҷеит (И. К.) аҳәоу аҿы ахәҭақәа ҵакылеи
грамматикалеи еиҟароуп. Ус анакәха, иаҳҳәар ҟалоит, иаарту
ариад еиҿызкаауа еилоу аидҳәалагадатә ҳәоу ахәҭақәа еибаркуп
ихьыԥшым жәеибаркырала ҳәа. Иарку ариад еиҿызкаауа еилоу
аидҳәалагадатә ҳәоу ахәҭақәа рыбжьара ицәырҵыр ҟалоит акымкәа
аҵакытә еизыҟазаашьақәа, усҟан иарбан еизыҟазаашьоу урҭ
ирыбжьоу ҳәаақәызҵо еиҳарак аинтонациоуп. Аҳәоу: Даԥхьеит
знык, деиҭаԥхьеит, жәантә даԥхьеит, аԥхӡы илҵит (М. А.) еиԥшны
еилаҳкаар ҟалоит – ихьыԥшны: Даԥхьеит знык, деиҭаԥхьеит,
жәантә даԥхьеит аҟнытә, аԥхӡы илҵит; ихьыԥшымкәаны: Даԥхьеит
знык, деиҭаԥхьеит, жәантә даԥхьеит, аԥхӡгьы илҵит.
Абри аҷыдара иахҟьаны иарку ариад еиҿызкаауа еилоу
аидҳәалагадатә ҳәоу ахәҭақәа реибаркышьа зеиԥшроузеи –
ихьыԥшу ма ихьыԥшыму – ҳәа азҵаара ықәгылоуп.
Еилоу аидҳәалагадатә ҳәоуқәа рпредикативтә хәҭақәа рыбжьара
ицәырҵуа асемантикатә-грамматикатә еизыҟазаашьақәа рацәоуп.
Ара абарҭ аизыҟазаашьақәа рахьынтә ахцәажәара роуит ажәаҳәатә
прақтикаҿы ахархәара ҭбаа зауз мацара.
Аиқәыԥхьаӡаратә еизыҟазаашьа зныԥшуа аҳәоуқәа
Аиқәыԥхьаӡаратә еизыҟазаашьа зныԥшуа аҳәоуқәа еиҿыркаауеит иаарту ариад. Ахәҭақәа реибаркышьала аҳәоу еизакны
ихьыԥшым аҳәоу ахь наҵанакуеит, уи ахәҭақәа ҵакылеи
грамматикалеи еиҟароуп, рыбжьара иҟам хадара зуа ахәҭа.
Аиқәыԥхьаӡаратә еизыҟазаашьа зныԥшуа аидҳәалагадатә еилоу
аҳәоу ахәҭақәа еибаркуп аиқәыԥхьаӡаратә интонациалеи аҵакытәграмматикатә еиқәршәаралеи. Абарҭ ахәҭақәа иаадырԥшыр
ҟалоит аамҭак аҿы иҟоу аҭагылазаашьақәа, ма еицыҟало ахҭысқәа,
мамзаргьы еишьҭанеиуа ахҭысқәа.
Еицыҟало аҵакы зныԥшуа аҳәоуқәа
Еицыҟало аҵакы зныԥшуа аҳәоуқәа злашьақәгылоу ахәҭақәа раамҭатәи рмодальтәи планқәа еиқәшәоит. Урҭ рызхәақәа еиҳараӡак иаарԥшуп ииасхьоу инагӡоу, ииасхьоу инагӡам, уажәтәи аамҭатә формақәа рыла. Рмодальтә план шьақәгылоуп ажәабжьтә ркьынаатә формала. Аҳәоу ахәҭақәа ирымоуп зхы иақәиҭу аишьҭагылашьа: Асоф аҟны днеиааиуа аӡәы – уаҩы шәпак, ԥҳәыс маҭәала деилаҳәаны – дықәгылан. Џьоукы гылан, џьоукы харашәа асоф ацәардаӷәқәа рҿы итәақәан, иара ауаҩы шәпа дцәажәон (Д. Гә.); Сеидыҟ ивараҿы аколнхара ҿыц ииз ашьапы ӷәӷәахо есааира азҳара иаҿын... Ааԥын
иара иазбзиаӡан: ажәҩан агәы цқьаӡа икеикеиуа иҟан, амра хааӡа
иара иақәԥхон, аҵар ҷырҷыруан... ашәа ахырҳәаауан, аколнхараҿы
рашәа аӷьеиҳәа иҭыҩуан (С. №.); Ҭеҭԥшлагьы дуаҩасан, даара
кыргьы дцыркьуан, Иаҳәа-чаԥа иҟәынҳәалаӡан, иаахыршәҭуа
дахьцалак (И. К.); Харзаман арахә раԥхьа иара ихала дгыланы
днеиуан, сара зегьы рышьҭахь сҽаанкыло сцон (И. ).).
Еишьҭанеиуа аҵакы зныԥшуа аҳәоуқәа
Еилоу аиқәыԥхьаӡаратә ҳәоуқәа иаадырԥшыр ҟалоит еишьҭанеиуа ахҭысқәа. Аҳәоу ахәҭақәа рмодальтәи раамҭатәи планқәа
еиқәшәоит, ахәҭақәа реишьҭагылашьа иаадырԥшуа ахҭысқәа реишьҭагылашьа иахьыԥшуп. Ахәҭақәа рызҳәақәа еиҳарак иаарԥшуп ииасхьоу аамҭатә формақәа рыла, аха иаарԥшызар ҟалоит
уажәтәи ма иҟалаша аамҭатә формақәа рылагьы.
Еишьҭанеиуа аизыҟазаашьа зныԥшуа еилоу аидҳәалагадатә
ҳәоуқәа лассы-лассы ахархәара роуеит хҭыск аиҭаҳәараан: Ирымаз
аҟәарыл, ачыс уҳәа ашә иавагылаз араԥ ԥҳәыс Фатма (дара аныҟам,
аҩны, агәара иахылаԥшуа абри лоуп) ашә даавҵын, данааидгыла,
иналиркит, уи илган, урҭ рҭыԥ иқәылҵеит, дара асоф иналбаан,
ашәшьыраҿы итәақәаз рахь инеит (Д. Гә.); Днеин, ашьшьыҳәа ал
днадтәалан, ишәақь аԥынҵа аҳәызба инықәикит, асамԥал даахеит,
ишәақь днықәԥшын, инацәа даахеит (С. №.); Амашьына шааиуаз,
адәқьан абарҵа иахьаадгылаз иаангылеит, иара убри аминуҭ
азгьы афарақәа рылашара аарҿыцәааит, инақәршәаны азныказы
иагьааилалашьцеит (М. А.); Дааргәыбзыӷны днаизҵааит, Дзырччаз
имҳәар лымуӡеит; Даара акыраамҭа имҳәаӡеит, Данлыргәаҟӡа
инаиҳәеит (И. К.); Акәкәҳәа дыҳәҳәеит, жәлары зегьы еизеит,
Лхаҵа дшылшьыз надлырбеит, Дзыхҟьазгьы надлырҳаит (И. К.).
Иаагоу аҿырԥштәқәа рҿы азҳәақәа аарԥшуп ииасхьоу инагӡоу
аамҭатә формала. Аха еишьҭанеиуа ахҭысқәа раарԥшразы лассылассы ахархәара аиуеит адинамикатә ҟаҵарба ииасхьоу еилкаам
аамҭатә форма. Иаԥынгылоу аҿиарақәа аазырԥшуа азҳәақәа
гылоит ииасхьоу еилкаам афррмаҿы, ахҭысқәа реиқәыԥхьаӡара
нзырҵәо азҳәа – еиҳараӡак ииасхьоу инагӡоу аамҭатә формаҿы,
аха иҟалар ауеит уажәтәи аамҭаҿгьы: Сара сахҟьан, аха саб инапы
сыхьӡан, сааннакылеит (А. П); Аҽны ашьыбжьышьҭахьшәа амш
ааихәласын, иааҟәымҵӡакәа ақәа аура иаҿын (М. А.); Сара сыбз
сыхәлашәан, аҵла амахә иқәтәоу акәты еиԥш, снапқәа акәадыр
амаха иалаԥсит (А. Г.); Аҳ ауаа ирҩын, адаӷь иаразнак ирыманы
нааит (Аԥс. л.); Аҷкәын ижә заҵәы ишьит, илҭаҵаны ижәны
игәылацәа даарыԥхьан, ифаны иалгеит (Аԥс. л.); Зны абжьуаа рҿы
аӷьычра бааԥсыла иҵысын, аӡәи-аӡәи рыгәра еибамго, еибарқәуа
иныҟалеит (Д. Гә.).
Аиҿырԥшратә-аиҿагыларатә еизыҟазаашьа зныԥшуа аҳәоуқәа
Аиҿырԥшратә-аиҿагыларатә ҵакы зныԥшуа аҳәоуқәа ирҷыдаҟазшьоуп: иарку аструқтура, аиҿырԥшратә-аиҿагыларатә интонациа, аамҭатәи-аркьынаатәи планқәа ркоординациа ахәҭақәа
рыбжьара, семантикалеи струқтуралеи аиҿырԥшратә-аиҿагыларатә
ҵакы змоу ихьыԥшым аидҳәалагатә ҳәоуқәа рзааигәара. Аҳәоу
ахәҭақәа реишьҭагылашьа еиҳарак иҭыԥынтәалам. Аҳәоу аҩбатәи
ахәҭа ҟалар ауеит инагӡамкәа: Абга ҵәуан иазымгаз акәытқәа рзы,
аԥшәма дҵәуан абга ицәагаз акәытқәа рзы (Д. Гә.); Аҳаиуан ӷроуп
адәныҟала, ауаҩгьы – ҩнуҵҟала (Ажәаԥҟа); Аӡәы икуп аҳәҳәага,
ацқәа ӷарԥшарӡа, даҽаӡәы – чаалак, икьыжәлеиӡа, зыгәҭа ԥҵәоу
(Б. Шь.); Мамоу, дад, сара Дауҭ сакәӡам, Дауҭ иҽага соуп (Д. Гә.);
Ауаа зегьы бзамыҟәуп, уара аӡәы заҵәык уҟәышуп (Д. Гә.); Аҩрык еисуан, Хабжьын дкәашон (Ажәаԥҟа).
Амзызтә-аҵыхәтәатә еизыҟазаашьа зныԥшуа аҳәоуқәа
Амзызтә-аҵыхәтәатә еизыҟазаашьа зныԥшуа аҳәоуқәа еиҿыркаауеит иарку ариад. Еибаркуп амзызтә-аҵыхәтәатә интонациалеи
грамматикалеи: урҭ рмодальтәи раамҭатәи планқәа еиҳарак
еиқәшәоит. Амзыз аазырԥшуа ахәҭа еиҳарак игылоуп аҩбатәи
аҭыԥ аҿы, аха игылар ауеит аԥхьатәи аҭыԥ аҿгьы.
Амзызтә ҵакы змоу ахәҭа аԥхьа иангылоу: Насгьы, аиашаз,
уара уаҩҵас аҩра узымҵеит, уанбанқәа, аԥша рыласызшәа,
харабӷьара иҟоуп (А. Г.); Мшәагә дычмазаҩызаап, иахьа ари ачара
дзақәымшәеит (Д. Г.); Дызгаша ахы иқәшәан, ҿыцха аҳаԥы аҿышәҭа
днадҳалт (А. Г.); Арцына хәҷы кәтаӷьк аҵеит, ҳаигәырӷьашәа
ашәак ҳҳәеит (Д. Гә.).
Амзызтә ҵакы аазырԥшуа ахәҭа аҩбатәи аҭыԥ аҿы иангылоу: Џьара-џьара амза лашара зынӡа изааиӡомыат, абна еимаҷыҩны иҟан (А. Г.); Сара сыццакуеит, аҳкәажә дсыԥхьоит (Б. Шь.); Даара сгәы далоуп убри Дауҭ, хара-барак имаӡамкәа дыбжьаӡ дцеит (Д. Гә.).
Амзызтә ҵакы змоу ахәҭаҿы иҟазар ауеит ацынгылақәа убас,
убысҟан, убри аҟара, ахәҭақәа реибаркыраҿы иалахәу.
Арҭ ажәақәа злоу ахәҭа, амзыз ада, иаанарԥшуеит аҟазшьагьы:
Акәша-мыкәша инхоз ракәым, акыр инацәыхарангьы иара
ӡыржәтәыс иргон, убасҟак ӡыхь бзиан (А. Г.); Уи убысҟак иԥшӡан, ҟазара ҳәа акы илазар, илыршәшәаны иҽазикит акра (А. Г.); Ездора
ҳара дҳақәлоуп, аха аҩба-хԥа шықәса рыла дҳаиҳабушәа ауп
дшыҟоу, убаскак даҳхыҳәҳәоит, убысҟак иланы дыҟоуп... (А. Г.);
Уи ақыҭан аӡәы дагуп уҳәаратәы иҟамызт, убри аҟара ауаа рацәан
(Д. Гә.); Иԥсы шьаны дҩагылан, цқьа данынаԥш, хараӡа аҵыхәан
ҩнык шгылаз ибеит, аха ари еиԥш ҩны имбацызт даагылеижьҭеи,
убри аҟара иҩны чаԥа бзиан (Н. С); Марыка лыӡбахә раҳар, анышә
иҵалон, убас илыцәшәон амалуаа зегьы (Аԥс. л.); Илзааигара
издыруамызт, убас бзиа дибон Камлат иԥҳа Ҭинаҭ ԥшӡа (М. Л.).
Ашьақәырӷәӷәаратә ҵакы ацуп, амзыз аазырԥшуа ахәҭа азҳәа
мапкратә-зҵааратә формаҿы иангылоу: Аҳмаҭ хара иныҟәоз
уаҩымзи, иеимаақәеи, иқлаԥадқәеи, иеимси аԥхәызба амаҵурҭахь
илгеит, илрыцкьарцы (Аԥс. жәлар рҿаԥыцтә рҿиамҭа); Дааԥсаха
дыҟамзи, дылҽыжәҵын, иҽы амгәырхақәа ааркәаданы, аиха
ааҿыршәаны агәараҿы инҭеиҵеит... (Н. С.).
Аилыркааратә еизыҟазаашьа зныԥшуа аҳәоуқәа
Аилыркааратә ҵакы змоу аҳәоу аԥхьатәи ахәҭа хҭыск
аанарԥшуеит, егьи ахәҭа уи аҵакы коментари ҳасабла иханарҭәаауеит, мотивс иамоу арбауа ма аҵакы алкааны иаарԥшуа: Уи
еснагь ашәҭыц еиԥш деилаҳәаны акәын ашкол ахь дшаауаз: иахьа
илшәыз, уаҵәы илшәымызт (А. Г.); Лара лакәзар, лҟазшьа мыцхәы
ибзианы: еснагь лҩызцәа дрышьҭан, зегьы дырҟәынҷаблон, зегьы
рыкәа дҭалон (А. Г.); Алиас иҩны иахьа чароуп: ацәқәа, ашьтәқәа
ршьуеит (Д. Гә.); Аимакра цәгьахеит: зны џьара аӷьӷьаҳәа
иааилаларын; ианааиқәшәалак, даҽаџьара аимак ааҵҟьахуан (С. №.); Сара исҭоит ҳәа салагар, иурым, ихьымӡӷишьап: акыс,
дыԥхашьаҩуп (Ш. №.).
Еилоу ахәҭақәа рыбжьара ицәырҵыр ҟалоит аилыркааратә
еизыҟазаашьа, руак аҿы ажәа убас//убасгьы алазар. Алкаа ҵакы
ныҟәызго ахәҭа иаанарԥшуеит ажәа убас ала иаарԥшу ахҭыс
(ма аҭагылазаашьа) аҟазшьа. Асеиԥш иҟоу аҳәоуқәа рҿы ажәа
убас, ахатә семантикатә хархәара ада, иныҟәнагоит аидҳәалагатә
фунқциагьы: Сара убас уаҩышьас исымоуп, уск санақәшәалакь,
изыӡбаша иаразнак иаахжәаны изыӡбауан (И. П.); Бзыԥ аԥшаҳәа
данавалалакь, абарҭ Аԥсны ашьхақәа зегьы убас илырлашон,
урҭ рҟнытә амшын ихыҷҷалоз алашара аӷба акаԥданцәа егьаҩы
рыжәҩа рыкшаны, иахьцо рзымдыруа егьарааны иқәнархахьан (Н. С); Лҽанеилылхлак, убас лашарак ҳәа лхылҵуан, амра
ашьыжьымҭан ашьха ианаавшәо акәу џьушьарын (Н. С); Ари
иԥҳа даныҩеидас, убас дыԥшӡахеит, убасгьы дыбзиахеит, лыхьӡлыԥша ашәа иалаҵаны ирҳәон (М. Л.).
Иара убас аилыркааратә еизыҟазаашьа цәырҵуеит ҩ-ҳәоук
рыбжьара руакы аҿы ажәа убриеиԥш алазар. Аха усҟан – алкаа
аҵакы ныҟәызго ахәҭа иаанарԥшуеит амаҭәар аҟазшьа: Аԥҳәызба
ҳәа зыӡбахә ҳамоу убриеиԥш ԥҳәызба ԥшӡоуп, уи лыԥшӡара,
ԥшӡашьак иеиԥшым, лара дшыҟоу абас ауп ҳәа ҿыки-бзыки
иазҳәо иҟам, шәҟәы нҵашьагьы аман ҳәагьы иҟам (Н. С);Убри
акәасқьа убри еиԥш лашарак ҩныҷчон, уаҩы илаԥш еиқәкны
дзахәаԥшуамызт (Н. С); Саҭанеи Гәашьа абри аҟара уааԥсыра
лыхшахьан, аха уи убри еиԥш цәеижьык ҳәа лықәын, зынӡа
лханытә лшьапаҟынӡа ашә рҭаҭа даҩызан (Н. С).
Аҭагылазаашьатә еизыҟазаашьа зныԥшуа аҳәоуқәа
Арҭ шьақәгылоуп ҩ-предикативтә центрк рыла. Аҩбатәи ахәҭа
актәи ахәҭа аҵакы аҟазшьа аанарԥшуеит. Аҩбатәи ахәҭаҿы азҳәа
аарԥшуп:
а) архьыԥшратә ркьынаала, асубиеқт рбага – аҩбатәи ахаҿы ахацәа ркласс азаҵә хыԥхьаӡарала (азеиԥш хаҿытә ҵакы аманы): Лыбжьы татан, исаҳаландаз уҳәарын (Л. Г.): Дыд ирашь дақәтәаны данаауа, амца ицырдды ицон, уахылазар, ажәҩан амца акит уҳәарын (Н. С).
б) ажәеидҳәалақәа рыла: Ашәаԥыџьаԥ ишҩычаз иҩычоуп, макьана хәажәхара рымам, аҳаскьынгьы иара убас макьана аиаҵәара ахымҟьацызт уҳәаратәы иҟоуп... (Д. Гә.); Уаҩ аԥшьк, абаак, аукы,
иуаҩыбжараҿы дыҟоуп ухәаратәы днеихьеит... (Д. Гә.); Адунеи
бгеит уҳәаратәы, амшцәгьа ҟалеит (Д. Гә.); Имӡырха даақәлеит,
илақәа акәиц рхыддуа, дчы, абыржәыҵәҟьа деиҟәжәап уҳәаратәы
(С. №.).
Ахарҭәаагатә еизыҟазаашьа зныԥшуа аҳәоуқәа
Ахарҭәаагатә еизыҟазаашьа зныԥшуа еилоу аҳәоу шьақәгылоуп
ҩ-предикативтә хәҭак рыла. Руакы аҵакы егьи аҳәоу аҵакы
ханарҭәаауеит, хархәарала ахарҭәаара зуа аҳәоу инанагӡар ауеит
азырхатә харҭәаага ма ахарҭәаага афунқциа.
Азырхатә харҭәаага афунқциа назыгӡо ахәҭа, азырхатә харҭәаага
еиԥш, егьи аҳәоу азҳәа иԥиоу обиеқт ахаҿырбагала иадҳәалоуп;
ари аҷыдарала дара ихьыԥшу аҳәоуқәа ирзааигәахоит: Уара Нарҭаа
ҭҟәаны измоу уоуп, издыруеит (Аԥс. жәлар рҿаԥыцтә рҿиамҭа);
Хьыкәыҷ Ҳабыџь сааилахәмарып ҟалҵан, азнык азы ҿылымҭит (С №.); Ҳанифа, ихаҵа, џьашьатәык сылсыршар ҟалап (Д. П); Ауаҩы дижьеит бҳәоу (М. Л.); Саб сиԥоуп умҳәеи (А. Г.); Асҭаршыни аписари неицәажәан, ашәҟәы рҩит: Алиас иԥҳа Камаҷыҷ абри
аамҭазы диит, абри аҟара шықәса лхыҵуеит ҳәа (Д. Г.);
Акы заҵәык ауп ишәасҳәо: уахь шәымцан. Избоит, рҽеидкыланы
иҳәуеит уаса гәарҭак... (Б. Шь.).
Ишдыру еиԥш, аинверсиатә еилазаашьа змоу аҟаҵарбақәа
рҿы ареальтә субиеқти обиеқти аграмматикатә субиеқти обиеқти
еиқәшәаӡом: реальтә субиеқтны иршьо – уи грамматикатә иԥиам
обиеқтуп, реальтә иԥиоу обиеқтны иршьо – уи грамматикатә
субиеқтуп. Ари аҷыдара азгәаҭатәуп еилоу аҳәоуқәа ранализ
аангьы. Убас, акы еиҳаны азҳәақәа злоу аҳәоу аҿы азҳәақәа
рграмматикатә субиеқт рбагақәа еиқәымшәозар, уи аҳәоу
иԥхьаӡатәуп еилоу ҳәоуны. Аҳәоу аҿы Кама ахәыҷы дылбеит, аха илҭашаз аҳамҭа лымамызт, иҳамоуп ҩ-зҳәак – ды-л-беит, и-лымамызт. Абарҭ азҳәақәа рҿы иҟоуп еиԥшу ахаҿырбага л, ажәа,
Кама иашьашәылоу. Аха ды-л-беит аҿы л субиеқт рбагоуп, ус
анакәха, уи иашьашәалоу аҳәоу хәха (Кама) иԥхьаӡаҭәуп зыхҳәааны;
азҳәа и-лы-мамызт аҿы л грамматикатә иԥиам аобиеқт рбагоуп, уи
иашьашәылоу аҳәоу хәҭа (Кама) ишьатәуп азырхатә хартәааганы.
Ахәҭаҿы Кама ахәыҷы дылбеит – Кама зхҳәаауп, ахәҭаҿы
илҭашаз аҳамҭа лымамызт зхҳәаас иҟоу аҳамҭа ауп, Кама иԥиам
азырхатә харҭәаагоуп. Хәҭацыԥхьаӡа иамоуп ахатәы предикативтә
центр. Апредикативтә хәҭақәа еидҳәалоуп аидҳәалага аха-и
аиҿагыларатә интонациеи рыла, насгьы еидҳәалоуп ирзеиԥшу
ажәа Кама ала: аҩбатәи ахәҭаҿы уи бжьажьуп, аха ишырзеиԥшу
иаҳнарбоит ахаҿырбага л илымамызт аҿы. Еилоу ҳәоуқәаны
иԥхьаӡатәуп абарҭ аҳәоуқәагьы: Беслан ԥхыӡла дылгәаԥхеит,
Лыԥсы еиԥшгьы длыԥхьаӡеит (И. К.); Амца ԥшӡоуп, аха укәа
иузҭаҵом (Ажәаԥҟа); Атаҳмада уи дналыхәаԥшит, дрыцҳаишьар иҭахын, аха иауамызт (А. Г.); Ари ԥҳәыс дааигар иҭаххеит, аха
арахь дырхашәаланы, ахҭацәыха иоуам (Аԥсуа жәлар рҽаԥыцтә
рҿиамҭа); Џьамхәыхә зыхьӡу сара соуп, аха алу ахькажьугьы
исзырҵысӡомеи (Аԥс. л.). Хшара дзауз аԥҳәыс лыҷкәын моу, лара
лхы лызбомызт аҟнытә, лыҷкәын амҩан дынлыжьит (Аԥсуа жәлар
рҿаԥыцтә ҳәамҭа); ...ишьа злеиуазеи, иаӷа дзусҭаз изыҵымхит,
убриҵәҟьагьы илымшеит (И. П.); Ҳҩыза бзиахә дҳазгәамҭеит ишаҭахыз, ҳзымгылеит даныхьчатәыз хикәша (Ҵ. Шь.).
Аҳәоу Аԥара сыман, аха аҩны аргылараҿы исзымхеит
аҽы иҳамоуп еижәлантәу азҳәақәа исыман, исзымхеит, ара
грамматикатә субиеқт рбаганы иҟоу ахаҿырбага и ауп, уи
синтақсислеи ҵакылеи ажәа аԥара иадҳәалоуп.
Аҳәаақәҵара уадаҩхеит зыхҳәаак иадҳәалоу акы инареиҳаны
азҳәақәа злоу аҳәоуқәа. Шьоукы ас еиԥш иҟоу аҳәоу рыԥхьаӡоит
еижәлантәу азҳәақәа злоу имариоу ҳәоуқәаны, даҽа шьоукы – еилоу ҳәоуқәаны. Иаҳа ииашахоит иаҳҳәар, зыхҳәаак иадҳәалоу
акы инареиҳаны азҳәақәа злоу аҳәоуқәа иныркылоит абжьаратәи
аҭыԥ.
Еиқәыԥхьаӡоу азҳәақәа дара дара ӷәӷәала еимадазар, насгьы, азыхҳәаа мацара акәымкәа, урҭ еидызҳәало даҽа ажәак ыҟазар, асеиԥш еиқәыршәоу аҳәоу иԥхьаӡатәуп еижәлантәу азҳәақәа злоу имариоу ҳәоуны: Сыҳәҳәеит сара ишсымчыз, сыҳәҳәеит, сгәы ԥшааны (Б. Шь.); Адәы еиужьра баша ишьҭоуп. Акгьы ылаӡам, ихәысҭоуп (Б. Шь.); Џьат аччара далаган, акраамҭа дыччон, икьатеиах ԥҵәо (Д. Гә.); Хабжькәыт иажәақәа Мыса
рықәҿимҭуашәа аниба, «исҳәақәо ихшыҩ азцеит» ҟаиҵан, иажәа деиҭаналагеит (С. №.); Сааины сшыҟоу налаҳә, Смацәазгьы
сызлыҭа, Лылабаразы бсызлыҳәа, Сааишьа, снеишьа сызлаҳәа
(И. К.); Дук мырҵыкәа дааԥшит, Лыԥхыӡ хьаас иҟалҵеит (И. К.);
Дхынҳәын, ажьи иҿы даннеи, еибгаз еихак имихит (Д. Гә.); Ихы
мыжда кәараҵеит, Имаҳә иҿы амц аҳәеит (И. К.);
Аха еиқәыԥхьаӡоу азҳәақәа реимадара усҟак иӷәӷәамзаргьы,
урҭ злоу аҳәоуқәа ԥхьаӡатәуп еилоу ҳәоуқәаны. Азҳәақәа
реидҳәалара еиҳа иԥсыҽхоит, рыбжьара ажәа рацәа гылазар,
насгьы зҳәацыԥхьаӡа уи иадҳәалоу ажәақәа ыҟазар. Азҳәақәа дасу
еиҿыркаауеит ахатә предикативтә центрқәа: Лара урҭ акакала
икны, ршьапқәа ҿаҳәаны инышьҭалҵо мацара ишыжәабазгьы
зегьы ршьапқәа ҿалҳәеит, нас лылаӷырӡ лҿаҳәҳәы, днарыхан,
аҭырқәа инеизналгеит (Д. Гә.); «Ҳаи уаргьы саргьханда, сабиц,
усцәықәлеит акәу!» – ааиҳәеит Қаҷбеи гәаныла, игәамԥҳо. Нас
афырҳәа еигәышә аашьҭиԥаан, акамбашьқәа ашҭа иҭца ҳәа иԥҳәыс
ибжьы налықәырган, дкылҟьа Мыса дизцеит (С. №.); Мыса акыр
аамҭа дгылан, иаҳаз дазхәыцуа, нас иҩны абарҵа дныҵаххын, еигәышә аашьҭԥаа ашырҳәа иҿыҩаихеит Хабжькәыт иахь (С. №.); Аԥыжә-сыжәҳәа ашҭа иҳәуа иҭаз ажәқәагьы изҿыз аҳәра
иаҟәыҵны, еизаны, амза рылаҷҷо ара ду амҵан итәан (А. Лашәр.);
Аԥсны иааӡаз Абаҭаа Дхаҵа ӷьеҩын иаамҭала, Чаԥашьала ԥшрасахьала Дкаҷҷа-каҷҷон мра ҳасабла (И. К.).
АХӘҬА РАЦӘА ЗМОУ ЕИЛОУ АҲӘОУ
Иаартуи иаркуи ариадқәа еиҿызаакауа еилоу аҳәоу ахәҭақәа
еилазаашьала имариамзар, урҭ хазы рҽыршар ҟалоит иаарту ма иарку апредикативтә риадқәа рыла. Даҽакала иаҳҳәозар,
ариад аҩнуҵҟа иҟалар ауеит даҽа риадк. Урҭ еицны еиҿыркаауеит
ахәҭа рацәа змоу еилоу аҳәоу. Аҳәоу Илақәа шаҟь-шаҟьо
ашта иааҭагьежьит, аха аӡәгьы димбеит, кәтыкгьы амӡырха
иқәубаашамызт: дгәааны дшааиуаз рдыруазшәа, зегьы рҽырҵәахит
(С. №.) иамоуп акымкәа аҩаӡаратә (уровневое) шара: раԥхьатәи
аиаӡаратә шарала аҳәоу аҽашоит аиҿагыларатә еизыҟазазшьа аазырԥшуа ҩ-хәҭак рыла – 1. Илақәа шаҟь-шаҟьо ашҭа иааҭагьежьит.
2. Аха аӡәгьы димбеит, кәтыкгьы амӡырха иқәубаауамызт:
дгәааны дшааиуаз рдыруазшәа, зегьы рҽырҵәахит. Аҩбатәи аҩаӡаратә шарала ахәҭа аҽашоит аидыларатә еизыҟазаашьа
аазырԥшуа ҩ-хәҭак рыла – 1 аӡәгьы димбеит, 2 кәтыкгьы
амӡырха иқәубаауамызт: дгәааны дшааиуаз рдыруазшәа, зегьы
рҽырҵәахит. Ахԥатәи аҩаӡаратә шарала аҩбатәи ахәҭа аҽашоит аилыркааратә еизыҟазаашьа аазырԥшуа ҩ-хәҭак рыла – 1. Кәтыкгьы
амӡырха иқәубаауамызт, 2. дгәааны дшааиуаз рдыруазшәа, зегьы
рҽырҵәахит. Иаагаз аҿырԥштәы иаҳнарбоит, ахәҭа рацәа змоу
еилоу аҳәоукәа зыхәҭақәа минимальтә хыԥхьаӡарала еиҿкаау
еилоу аҳәоуқәа струқтурала ишырҿагыло. Аминимальтә
конструқциа змоу еилоу ахәоуқәа рыхәҭақәа еидхәалоуи схьемак
ала, ахәҭа рацәа змоу еилоу аҳәоуқәа рыхәҭакәа еидҳәалоуп
аминимальтә конструқциаҿы иаҳԥыло еиуеиԥшым асхьемақәа
рыла. Ахәҭа рацәа змоу еилоу аҳәоуқәа рҿы ареализациа роуеит
хыхь хзыхцәажәаз еиуеиԥшым аизыҟазаашьақәа аазырԥшуа еилоу
аҳәоуқәа ркомбинациа.
Ахәҭа рацәа змоу еилоу аҳәоу аҩнуҵҟа иазгәаҳтар ҟалоит: а)
зыхәҭақәа аидҳәалагақәа рыла еидҳәалоу ахәҭа рацәа змоу еилоу
аҳәоуқәа: Сшьапқәа каԥсеит, аха сгәы ажәуам, иара уажәгьы
ашьхақәа рахь исыԥхьагәышьоит... (И. ).); Урҭ ажра ҵаулақәа
аихац рыкәыршаны игылан аҟарулцәа (абџьар кны ирҷаԥшьон
(Б. Шь.); Аҷкәын иан дқьыԥаха, аусураҟынтәи данааилак, инеины
аҽыналыднашьылоит, ларгьы лнапы нахьылшьуеит, нас амра-цеи
ахәыцреи идырлашьцаз лхы-лҿы еиҳа иааҭынчхон (А. Г.).
б) зыхәҭақәа аидҳәалагада еидҳәалоу ахәҭа рацәа змоу еилоу
аҳәоуқәа: Нас, ишуасҳәаз еиԥш, абахҭа сҭашәеит, сыкнаҳаны
сыршьраны ишыҟаз, иаакылҟьахт слахьынҵа лаҳәаа еиқәаҵәа,
саашьҭԥааны иахьынеиԥырхуа сааганы асакара снықәнаргылоит
(Б. Шь.); Арҭ рԥыза гәымбылк абраҟа дымҩасит. Аӡхыҵра еиԥш,
ир ду абаагәара инасит, Адгьыл еиуартәуан, шьеи лаӷырӡи хыӡсон
(Б. Шь.); Ԥасагьы ус ансыхьлоз ыҟан, ԥыҭрак санзымцалак, саб
игәы иалсыр ҳәа сшәон, убри сааннакылон (А. Г.); Лчымазара
налыхгеит, Лхьаақәа зегь каԥсеит, Даҽаџьара лхы лырхеит,
Хьшьыцба ҳасабла дрыцәцашт (И. К.).
в) Зыхәҭақәа еидҳәалагадеи аидҳәалагақәеи рыла еидҳәалоу
ахәҭа рацәа змоу аҳәоуқәа: Дышнеиуаз, иҽы лоуижьын, длышьҭаст,
аха импыҵмшәеит абаз, иҽы неихан, дҩахнагеит (С. Ч.); Егьырҭ
аҳаскьынқәагьы аҭыԥ азы иқәԥоит, аха уи усҵәҟьа иузгәаҭом,
урҭ еиҳа еилеибагӡоит... (А. Г.); Ааԥын хьшәашәаран, аха амш
бзиан, ажәҩан цқьан (А. Г.); Ари акы иазынкыломызт, абна кәаза
ду ибылӡар ҟаларын, аԥхасҭагьы зықьыла акәмызт ишыҟалашаз,
миллионла акәын, аха убри ауха ақәаршҩы ӷәӷәа ауит, убри ԥыҭк
иннакылазар, абна еиқәнархозар ҟалап (Д. Гә.).
АТӘЫМ АЖӘАҲӘА
Ицәажәо иажәаҳәа ма автор итеқст лассы-лассы иалалоит
даҽаӡәы иажәақәа ма ихшыҩзцара аазырԥшуа аҳәоуқәа. Абарҭ
ажәақәеи аҳәоуқәеи автор итеқст аҽы (ма ицәажәо иажәаҳәаҿы)
аҭыԥ ҷыда ааныркылоит. Асеиԥш иҟоу ажәақәеи аҳәоуқәеи атәым
ажәақәа ҳәа ирышьҭоуп.
Автор итеқст (ма ицәажәо иажәа) атәым ажәаҳәа алагалаҳоит ҩхкыкны. Актәи ахкы аан уи ԥсахрада иалагалахоит. Усҟан атәым
ажәаҳәа изҳәаз ишиҳәаз еиԥшҵәҟьа, ҵакылагьы грамматикалагьы,
иааныжьхоит. Абас еиҭахәоу атәым ажәаҳәа иԥиоу ажәаҳәа ҳәа иашьҭоуп: Ус дхәыцуа даниба, диазҵааит: «иухьзеи, улахь зеиқәузеи, иухәыцуазеи?» ҳәа (Аԥс. л.); Аҳ ари хьымӡӷишьан, «шәис!» ҳәа дҟаан, иҩызцәа ижәиҵеит аҭаҳмада дыршьырц (Аԥс. л..); «Узусҭа» ҳәа ианиазҵаа, «сызусҭа, шәымбои, шәымаҳә соуп» иҳәеит Қдыжә
(Аԥс. л.).
Аҩбатәи ахкы аан иԥиоу ажәаҳәа аҳәоу иалагалоуп, уи иамоу
аграмматикатә категориақәа ԥсахны, иаҳҳәап, ахаҿырбагақәа
ԥсахны ажәаҳәа ишаҳәо: Машико арахь даадәылҵындаз
сылзымҵаауазеи, илыхьзеи ҳәа (Д. Гә.); Ари аҳәоу аҿы тәым
ажәаҳәаны иалагылоу ажәа илыхьзеи аҿы иахәҭоу ахаҿырбага б
(ибыхьзеи) ԥсахуп л ала. Иара убас аҳәоу дцоит хәа салҳәеит аҿы:
с («сцоит» ҳәа салҳәеит) ԥсахуп д ала...
Ажәақәа илыхьзеи, дцоит аҳәоу ралагалашьа уажәраанӡа
ҳзыхцәажәоз атәым ажәаҳәақәа ралагалашьа иақәшәоит:
урҭ рызегьы иалагылоуп ажәа ҳәа ала, насгьы рсинтақсистә
еиҿартәышьа еиԥшуп: урҭ еицны еиҿыркаауеит еилоу аҳәоу.
Аха атәым ажәаҳәа аҵакы аарԥшызар ҟалоит, ҳәоуны акәымкәа,
еицааираны, еиҳараӡак ахарҭәаагатә инфиниттә еицааираны.
Аицааира еиҿызкаауа аҟаҵарба аарԥшызар ҟалоит ахьыԥшратә (ақәкытә) формала: Нас аҳәара ҟаиҵеит, иабџьар шьҭеимҵаразы
(Аԥс. л.); Ари ашьҭахь асқьар реиҳабацәа Алықьса иҳәеит, Мышька
дара дрырҭарц (Аԥс. л.); Инеилацәажәан, ирыӡбеит, дахьзымааша
дгьыл харак аҿы дганы дынрыжьырц (Аԥс. л.); Адырра ирҭеит аԥҳәызба лаб, дара убрахь ишнеиуаз иара иԥҳа дырбарацы... (Аԥс. л.).
Аицааира еиҿызкаауа аҟаҵарба аинфиниттә форма ҟалар ауеит
аҭагылазаашьатз елемент -шала: Дгьылла иахьыҟаз наддырбеит,
изеиԥшразгьы наддырҳаит, неишьа шамамыз ала ажәала ирарҳәеит,
уи лҿы инеизгьы еибгала дышзымцозгьы нарарҳәеит (Аԥс л.); Нас
Ратмир ажәлар даарылагылан, аханатә зегьы реиҳәеит, иаб данԥсуаз
ииҳәаз, иара дшихьчоз, нас иашьцәа амацәаз иара иширҭаз, изыруз,
шәарыцара ианца, иишьыз ашәарахқәа, дара иааргаз, рызқәа
адамыӷ шааирхаз, аибашьраҿы иара шиакәыз иҿызхыз уҳәа зегьы
(Аԥс. л.).
Абарҭ аицааирақәа рылгамҭаҿы игылар ҟалоит ажәа ҳәа:
Иаасгәалашәеит, уи иаб иашьа иԥацәа иара дбаны ишықәмгылоз,
дахьыҟоу ицәыԥхашьаны ишымнеиуаз ҳәа, ауаа ирхәо исаҳахьаз
(А. Г.); Аныҳәагатәқәа шхәарҭамз, ишыбзамыҟәроу, ишылашәыроу
ҳәа ашколаҿ ҳлымҳа ҭишьаахьеит, арахь иара ихәыҷқәеи анцәеи
рыбжьара цҳаражәҳара иуеит (А. Г.).
Аԥсуа бызшәаҿы атәым ажәаҳәа еиҳараӡак иалагалахоит иԥиоу
ажәаҳәаны. Иԥиоу ажәаҳәа абзоурала иаарԥшхоит атәым ажәаҳәа
иацу еиуеиԥшым аинтонациақәа, аеқспрессиатә мыругақәа; уи
атеқст арлахҿыхуеит, ишьҭнахуеит асахьаркыратә стиль, убри
азоуп уи ахархәара ҭбаа заиуз асахьаркыратә-литературатә
бызшәаҿы.
Аҩраҿы иԥиоу ажәаҳәа автор иажәаҳәа алаҵашьа ҩ-хкыкны
иҟоуп: 1) иԥиоу ажәақәеи азеиԥш автор итеқсти абзац рыбжьаҵаны
аарԥшра; 2) иԥиоу ажәаҳәеи автор иажәаҳәеи еицпы, ҳәоукны
раарԥшра; насгьы излоу аҳәоу аҿы ааҭгыларатә дыргақәа рыла
ралкаашьа еиқәшәаӡом.
Иԥиоу ажәаҳәа абзацла алкаара еиҳараӡак ахархәара аиуеит
адиалогқәеи арепликақәеи раарԥшраан: еиҿацәажәо доусы ииҳәо
цәаҳәа ҿыцла ирыҩуеит:
Рашьыҭ днаԥшы-ааԥшын, Баҭал данимба: – Дад, сымаҳә
дабаҟоу? – иҳәан, дразҵааит.
«Ҵысхак илнахын, дышьҭоуп» ҳәа иаҳәара ԥхашьароуп
ргәахәын:
– Ишьапы хык ақәшәан, дышьҭоуп, – рҳәеит ари аҭакс.
– Шәрак, ҵысхак ишьапы иалҵыр, уи даҽакын, ус акәымкәа,
«сшьапы хык ақәшәеит» ҳәа ишьҭалаз сара маҳәыс дсаҭәам, –
иҳәан, дынҽыжәлан, иҩызцәа има дцеит (Д. Гә.).
Иалагалоу ажәаҳәа излагалоу аҳәоу зегьы неидкыланы иадҳәалазар ҟалоит ма ҳәоу хәҭак иадҳәалазар ҟалоит. Аҳәоу Уи
ауха Зина дгәырӷьаҵәа дыҟан, «амаҭәа ҿыцқәа сзаархәоит» ҳәа
(И. П.) аҿы атәым ажәаҳәа «аматәа ҿыцқәа сзаархәоит» излагалоу
аҳәоу еизакны Уи ауха Зина дгәырӷьаҵәа дыҟан иадҳәалоуп.
Аҳәоу Сеидыҟ, ауаҩы гызмал, шахаҭс Чаҳмаҭ даныҟаиҵаз,
«жәашықәсанӡагьы Чаҳмаҭ дышԥамԥсри, насгьы аҷкәын иқәнаго
игамҭазы даҽакала сцәажәап» хәа дақәгәыӷуан (С. №.) аҿы атәым
ажәаҳәа излагалоу аҳәоу азҳәа дақәгәыӷуан иадҳәалоуп.
Атәым ажәаҳәа аинфиниттә еицааира иалагалазар ҟалоит. Усҟан уи аинфиниттә еицааира еидкылага хадас иамоу аҟаҵарба иадҳәалахоит: Бара бакәмыз урҭ «ҳахдырҵәеит» ҳәа иқәгылаз (И. П.); Асҭаршын иаҳәызба ааҭыхны, ихы ларҟәны «Алиас
икалҭ ҵсырффоит» ҳәа данынатәа, «унаскьа наҟ!» иҳәан, ишьапы рыхха днаигәҭасын, асҭаршын дбырбыруа Мырзаҟан днеигәыдҳалт (И. П.).
Излагалоу аҳәоуи уи иалагалоу ажәаҳәеи рыбжьара ишьақәгылоит еиуеиԥшым аҵакытә еизыҟазаашьақәа. Еиҳараӡак ара
иаҳԥылоит ахарҭәаагатә, аҭагылазаашьатә еизыҟазаашьақәа.
Ахарҭәаагатә еизыҟазаашьатә змоу апредикативтә хәҭақәа
раан атәым ажәаҳәа излагалоу ажәаҳәаҿы ахарҭәаага апозициа
ааннакылоит. Усҟан излагалоу ажәаҳәаҿы хадара зуа ажәақәаны
иаҳԥылоит: – аҳәара, аҿыҭра, азҵаара, аҭакҳәара, ацәажәара,
адырраҭара, ахәыцра, аибыҳәара, абара, аҳара, аџьашьара
агәаанагара уб. иҵ.
Унеины уазҵаа: “ԥсыхәас исымоузеи, абри еиԥш аус сымоуп,
сцар, сҭадырхоит” ҳәа (Аԥс. л.); Уи аамҭазы аԥсуа ӷьыч аҳәынҭқар
иҟны днеин, “аԥсцәаҳа уигарцы дааит, уҽуҵәахыроуп” ҳәа
иеиҳәеит (Аԥс. л.); Ицаӡозшәа анызба, ахьӡ ҳәаны саԥхьеит “арахь
уааи” ҳәа (Ӡ. Д.); “Дҿоуп амам, дажәуп амам, агәырҩа бааԥсы ауаҩы
дҵанаркәкәалоит” ҳәа лгәы дҭахәыцуа Мактина длыхәаԥшуан
Саида (И. П.); “Разҟы сымазар, џьара ҳашԥеиқәымшәари,
иамуӡагәышьозар, ишԥазури?” – лгәы дҭахәыцуан лара (И. П.)
Аҭагылазаашьатә еизыҟазаашьақәа аазырԥшуа апредикативтә
хәҭақәа еиҳа иԥсыҽны еидҳәалоуп. Иалагалоу атәым ажәаҳәа
еиҳарак излагалоу аҳәоу неидкыланы иадҳәалоуп. Урҭ рыбжьара
иаарԥшызар ҟалоит:
а) амзыз-аҵыхәтәатә еизыҟазаашьақәа: Лгәы аҭыԥ иҭамгыло
аисра иалагеит, “дсацәҳахуеит” ҳәа (С. №.); Уи ауха Зина
дгәырӷьаҵәа дыҟан, “амаҭәа ҿыцқәа сзаархәоит” ҳәа (И. П.);
“Схылԥагьы сыхԥааны иргеит” ҳәа аҵәуара даҿын (Аԥс. л.).
б) ақәкытә еизыҟазаашьақәа: Нас илақәа иџьымшьқәа инарыҵыршәҭны Ҭемыр днеихәаԥшит, «ииҳәарызишь» ҳәа (С. №.):
«Уажәымзар уажәы иаалгап» ҳәа акыраамҭа дыԥшит (И. П.);
«Аусураҿы ԥыҭк схы надырбаны саауеит» ҳәа дахьцаз, ԥыҭрак
даанхеит (А. Г.); Сара ииҳәозгьы саҳауан, аха снаԥшы-ааԥшуан,
«иабџьар збозар» ҳәа (А. Г.); ...нас «сыцәаҵәҟьароуп» ҳәа ихыза
иҽнылеиҳәан, ацәара иҽазикит, аха уаҳа умԥсуандаз, ацәа ила
ихымлеит (С. №.).
в) аҟалашьатә еизыҟазаашьа: Алашьцара наҟ инаԥхьанацан,
«сыжәба»! ҳәа амрагьы абз ааҵнахит (И. П.); Игәы иҭаз аиаша
аниҵылх, акакеиҳәа диҵаҟьеит, алажә еиԥш дыԥхалҵеит,
«усымбахааит» ҳәа (И. П.); ...Уи зынӡа аргама аҵәуара далагеит,
«ҳаԥшқа дабажәгои, зҿы дыншәыжьуада» ҳәа (Д. Гәә.).
Иԥиоу ажәаҳәа ицәажәо иажәаҳәа иалагалахоит ма
интонациала, ма аинтонациеи ажәалагалеи рыбзоурала; ма ажәа
лагалеи ахәҭаҷ ҳәаи рыбзоурала, мамзаргьы ахәҭаҷ ҳәа мацарала.
Аԥхьатәи ахкқәа еиҳараӡак иаҳԥылоит адиалогқәа рҿы, егьырҭ
– еизаку атеқстқәа рҿы:
Лагала ажәаны еиҳараӡак иҟалоит ажәа аҳәара, аха иҟалар ауеит
егьырҭ ажәақәагьы, ҵакыла ацәажәараҭа, ахәыцратә, агәаанагаратә
процессқәа аазырԥшуа: – ацәажәара, ахәыцра, агәаанагара,
аҳәара, аҳәҳәара, аҿыҭра, аҵаара уҳәа убас иҵегьгьы: Ҳаи, адунеи
уақәлахааит, Дырмит Гәлиа, изакәу сирузеи иуҩыз, анцәа хыхь
иҟоу уԥсахьынӡаҭоу агәашьамхы угимырхааит! – иҳәан, шаҟа
идыруаз дааныҳәа-ныԥхьеит Уазамаҭ, нас «Хәаџьан-ду» узаԥхьару,
баба, «Хәа-џьан-ду»! – иҳәан дҵааит... (Алашара); Аҩны иахьааиз,
хәыҷы-хәыҷ лмаршәа аакны, «иахьа бгәы мҿыӷьӡеи уа адәаҟны,
акамбашь хьшьцәа аҷкәынцәа брымшьӡеи» ҳәа длазҵааит (Д. Гә.);
«Агәырӷьара рхы иҭоуп, агәырӷьара» – ааигәахәит Хабжькәыт
(С. №.); «Ҳаи, уаргьы-саргьханда, сабиц, усцәықәлеит акәу»!
– ааигәахәит Каҷбеи, гәаныла игәамԥҳо (С. №.); Есма илыхшаз
дԥазар, абас длыдышәныҳәал: «Наԥҳа Кьагәа иеиԥш дхаҵа ӷәӷәаны,
Кәаӷәаниа Абас иеиԥш дыҽҟазаны, Чаҵә Чагә иеиԥш длафҳәаҩны,
Барганџьиа Гәдиса иеиԥш дуаҩдырны дҟалааит» (Д. Гә.).
Атәым ажәаҳәа иамаӡам иалкаау апозициа. Уи излагалоу
ажәаҳәа:
1) иаԥынгылар ҟалоит: «Сшәышьҭы» ҳәа дыҳәҳәеит (Аԥс. л.);
2) иашьҭанеир ҟалоит: Нас ус иҳәеит: «Уаҳа ԥсыхәа амам,
усгьы, уцаны даҽа жәамз аҿҳәара имх» (Аԥс. л.);
3) агәҭа иалазар ҟалоит: Даазқәылаз Ҳабашь «Хьыкәҷ лассылассы дызбалондаз, лыҩнуҵҟа лгәы сынҭаԥшындаз, лгәы иҭоу
здыруандаз» ҳәа игәы лзыбылуа далагеит (С. №.).
Атәым ажәаҳәа шазар ҟалоит излагалоу ажәаҳәала: Анаџьалбеит
– ҳәа дхәыцуан лара – аӡы дагарымашь, инҵәаз! (Н. С).
Иалагалоу ажәаҳәа апозициа иахҟьаны излагалоу ажәаҳәаҿы
ажәақәа рҭыԥ рыԥсахыр ҟалоит.
Иԥиоу ажәаҳәа ашьҭахь иангылоу, излагалоу ажәаҳәаҿы аҳәоу
хәҭақәа еиҳарак ииашоу аишьҭагылашьа рымоуп: Аҷкәын аҳ иҩны
дахьнеиз, аҳ иԥҳәыс ус леиҳәеит: «Бхаҵкы, сара аҳ сааишьҭит, иареи
сареи ҳаилахәҳахәҭит, абарҭ ажәцәеимаакәа рзы ҩыжәхьак шсоуа»
ҳәа (Аԥс. л.); азыхҳәаа иԥҳәыс азҳәа леиҳәеит иаԥынгылоит.
Иԥиоу ажәаҳәа аԥхьа иангылоу, излагылоу ажәаҳәаҿы аҳәоу
хәҭақәа иаарҳәу аишьҭагылашьа рымоуп: Иуҭахузеи? иуҭаху
усҭоит, ҳәа иеиҳәеит адау (Аԥс. л.); Иҳәсахәыҷқәа шьахәқәоуп, ааи!
– иҳәеит Ҭемыр... (И. П.); Уажәшьҭа сцалап, – иҳәан, дҩагылеит
Мыкыҷ (И. П.); абарҭ аҳәоуқәа рҿы излагылоу ажәаҳәаҿы азхҳәаа
азҳәа иашьҭанеиуеит. Иара убас иаарҳәу аишьҭагылашьа аанхоит,
иԥиоу ажәаҳәа излагалоу ажәаҳәа агәҭа ианалоугьы: Аҵых такә
цахьан, – даҿын иажәабжь аԥшәма, – Дарыҟәа дшынҭаацәаз
дышьҭалахьан (М. А.).
Ахарҭәаагатә еизыҟазаашьа змоу атәым ажәаҳәеи автор
иажәаҳәеи еидҳәалдхар ҟалоит:
а) субиеқттә хаҿытә ԥынгылала, иалагалоу ажәаҳәа азхҳәаа
апозициаҿы ианҳԥыло; обиеқттә хаҿытә цынгылала, иалагалоу
ажәаҳәа ахарҭәаага позициа анааннакыло: Аԥҳәызба, «ари
мариаӡоуп, изыҟасымҵози» – лҳәан, ашьтәа рымхны иаанылкылт
(Аԥс. л.).
б) ахәҭаҷ ҳәаи, аинтонациеи, ахаҿытә ԥынгылеи рыла. Ахәҭаҷ
ҳәа ҳԥылоит иԥиоу ажәаҳәеи автор иажәаҳәеи еицрымгакәа, еицны ианыҟоу. Арҭ аҩбагьы абзацла (диалогла) ианеиҟәгоу
ҳәа шамахамзар иаҳԥылаӡом. Урҭ аҩбагьы еицрыгам атеқст аҿы
ианыҟоу, еиҳа еизааигәаны еидҳәалахоит, избан акәзар ироуеит
еицырзеиԥшу афразатә интонациа, насгьы еидҳәалахоит ахәҭаҷ
ҳәа ала, зны-зынла – ахаҿытә ԥынгылалагьы: Бара бакәмыз, «урҭ
ҳахдырҵәоит» ҳәа иқәгылаз (И. П.); «Убри ажәлар еизга» ҳәа /и/
узааицҳаит (Аԥс. л.);
Ахәҭаҷ ҳәа енагь иалагалоу ажәаҳәа иашьҭанеиуеит: «Иуҭахузеи? Иуҭаху усҭоит» ҳәа иеиҳәеит адау (Аԥс. л.).
Ахәҭаҷ ҳәа ахаҭыԥан ианаҳԥыло ыҟоуп аҟаҵарба /и/ҳәан (иара
ахәҭаҷгьы ари аҟаҵарба ашьаҭа аҟнытә иаагоуп).
Аҽуаҩ атәарагьы иҽазымкыкәа, «гәаҟрас ишәымоузеи,
шәабаҟаз абри еиԥш амш цәгьазы» иҳәан, дразҵааит (Аԥс. л.); Ари
аҳ гәҭыхас ишьҭихит, аха иара дизымҵааит, «сара исеиҳәарым»
иҳәан (Аԥс. л.); Ицәаара рымбо данынаскьа, «уажәшьҭа уҽыҵәах» иҳәан, икалам аацәырганы ихәыц шкәакәа деиҭанақәцәажәеит
(Аԥс. л.).
Ахәҭаҷ ҳәа быжьшәаӡом, иалагалоу ажәаҳәа иԥиоу ажәаҳәазар,
насгьы азхҳәаа ма ахарҭәаага апозициа ааннакылозар: Ҭемыр
ччиагьы убрахь ихы цеит ҳәа сыҟоуп (С. №.) Аха уажәшьҭа
сеилахарақәа зегьы еиҳа ихадахап ҳәа сыҟоуи (А. Г.); Ақәоура
иалагар ҳәа сшәоит (И. П.); Шьыри, саргьы абас сԥыруа ажәҩан
саландаз ҳәа сгәы иааҭашәеит (Ш. №.); Узрызхәыцӡазеи, Ҳабашь!
Ҭемыр ихала дынхоит ҳәа угәы иаанагаӡомызт ус ауми! (С. №.).
Ахәҭаҷ ҳәа быжьшәоит, алагалара зуа аҟаҵарба аҳәара ҩ-хаҿык
аманы ианыҟоу: Ауада длыманы даныҩнала, «сан, сабабырио,
сгара збаӡом – и-ҳәеит ахәыҷы (Н. С); «Аԥшқа анапы лыгымхандаз
и-ҳәан, Алиас ргәыла ԥҳәыс Рафида длыҳәеит, ахәыҷы акыка
лыгылмырхаларцы (Д. Гә.); Астражникцәа иеихәаԥшы-ааихәаԥшын, “ари дсаулзар, амаҵура ду имазаап”, р-ҳәан, доурыжьит (Д. Гә.).
Аха иԥиоу ажәаҳәа автор иажәаҳәа иашьҭанеиуазар, ахәҭаҷ ҳәа
аанхар ҟалоит: Ауарбажә убас аҳәеит: «Ус акәзар, сара адунеи
ахьынӡанаӡааӡо дыҟазар, дсыԥшаауеит» ҳәа (Аԥс. л.); Уи анаҩс
лара даагылан ус лҳәеит: «Шәарҭ аҩыџьагьы сара шәсышьҭоуп,
шәарҭ реиҳа хаҵара злоу сиццоит» ҳәа (Аԥс. л.).
Ахәҭаҷ ҳәа быжьшәаӡом, алагалара зуа ажәа аҳәара х-хаҿык
аҭаны ахархәара амазар: Сан, аҩны /и/иарты ҳәа /и/с-а-л-ҳәеит (Л.
Г.); Аҳәынҭқар дазыразхеит, аха уара иуеиԥшу уаҩдырк, уаҩ ҟазак
дысзаага, нас «уца ҳәа» и-е-и-ҳәеит (Аԥс. л.).
Алагалара зуа ажәас агәахәара аныҟоу, ахәҭаҷ ҳәа аҭахӡам:
Ахәыҷы ибжьы еихсыӷьит, аха аӡәгьы дымхысит. «Аԥҳа дизар акәхап» – аасгәахәит (А. Г.); «Рацәа ахы цаҳә-цаҳә уқәсыршәеит» – игәахәит иара (И. П.); «Шаҟа дыӷәӷәозеи» – аалгәахәит лара, данынаишьҭаԥш (С. №.); Абри иакәын аколнхара аиҳабыра знаалауаз! Ҳ-Алықьса инацәкьыс даԥсам» – ааргәахәит шьоукы (С. №.).
Ахәҭаҷ ҳәа аанхар ҟалоит, иалагалоу ажәаԥҟазар: Иумаҳаӡеи ажәаны ирҳәо: «аԥҳа бзиа ҩыџьа аԥацәа бааԥсқәа дрыԥсоуп» ҳәа (Д. Гә.); Абзагә дихьӡаанӡагьы данихьӡа ашьҭахьгьы: «изуа
зԥымло, изфо зхамҳауа» ҳәа шырҳәо еиԥш акәын дшыҟаз (Ӡ. Д.).
Иара убас ахәҭаҷ ҳәа аанхоит иалагалоуи излагалоуи
аҳәоуқәа рыбжьара аҟалашьатә, ақәкытә, амзызтә-аҵыхәтәатә
еизыҟазаашьақәа анаарԥшу: Ҳаи, ушыбзоу уҽушьуама уаб иҿы,
«сыԥҳәыс дсыманы сааит» ҳәа ушԥахысуеи? (Аԥс. л.); «Ҳаит,
иҟауҵазеи» ҳәа дансышьҭала, саагәаан, сԥылгды неигәыдсҵан,
дцыркьуа ддәықәсҵеит (Аԥс. л.).
АПУНҚТУАЦИА
А ҲӘОУАНҴӘАМ ) АҾЫАА ) ГЫЛАРАТӘ
Д ЫРГАҚӘАРЫРГЫЛАРА
АКӘАԤ
1. Ажәабжьтә ҳәоу анцәамҭаҿы иргылатәуп акәаԥ: Ахәылбыҽхарахь инеихеит. Амра амшын инӡаалеит (С. №.). Амза ԥсҭҳәа зхымыз ажәҩан иааҵаланы инеиуан, адунеи разынԥсараха ирлашо (И. П.). Ажәа иалымшо егьыҟам, амала аҳәашьоуп аус злоу (М. Л.).
2. Адраматә ҩымҭақәа рҿы акәаԥ ргылатәуп адрама иалоу ихьӡ
ашьҭахь:
Шьазина. Бжьык сгәы иаақәҩит, аха ацәа сзалымҵит.
Рослан. Саргьы исаҳаит уи абжьы (С. №.).
3. Ахыцкәа ирҭаку аремаркақәа рҿы акәаԥ ргылатәуп:
1) иазыркуа ахыц ашьҭахь, аремарка ареплика иаԥынгылозар;
усҟан ареплика зтәу ихьӡ анаҩс акәаԥ ргылатәӡам (аремарка
иалагатәуп нбан хәҷыла):
Ачныр (ачангәыр арҳәо ашәа иҳәоит).
Ԥҳәызбак бзиа дызбон сара,
Дбырлашха саԥхьа дгылан лара (Д. Гә.).
Рашьы  (ашырҳәа иҟама ҭԥаа, акануеи днаиԥгылоит). Аллаҳ
иныс, сыԥсы ҭанаҵы аӡәы схы амш шалеисмырго! (С. №.).
2) иазыркуа ахыц аԥхьа, аремарка ареплика иашьҭанеиуазар,
усҟан акәаԥқәа ргылатәуп ареплика зтәу ихьӡи арепликеи рнаҩсгьы
(аремарка иалагатәуп нбан дула):
Б а  а л. Абра ҳашьха рыгәҭаны, ажәҩан агәаны, абарҭ ҳабџьарқәа ишәымаҿаны ҭоуба аауеит. (Рабџьарқәа, рҟамақәа,
раҳәақәа ашырҳәа инҭырхуеит, рыхқәа леиларкуеит.) Иахьарнахыс
иҳалшонаҵы ахакәиҭразы ҳшықәԥара, ҳабџьар шкаҳмыжьуа
иаҳҭоубоуп! (С. №.).
Фариза. Уара узҿу аус дуқәа уӡсо урыламкәа уҟам. (Дыччоит.) (Қь. А.).
4. Акәаԥ ргылатәуп арубрикақәа реиқәыԥхьаӡараан, иаҳҳәап,
аплан азҵаарақәа рнаҩс, атезисқәеи арезолиуциақәеи рнаҩс:
Аԥсуа литература аҿиара 50 шықәса рыҩнуҵҟа:
1) Октиабртәи ареволиуциа аламҭалазы ииз аԥсуа литература
арҿиаратә мҩа ҭбаа иананылоз асовет аамҭазы ауп. 2) Аԥсуа
литература ажанртәи атематикатәи диапазон акырӡа аҽарҭбааит
30-тәи ашықәсқәа раан. 3) Аџьынџьтәылатә еибашьра Ду ашықәсқәа раан аԥсуа литература ажанрқәа зегьы инеибеиԥшны
аҿиара роуратә изыҟамлеит, акыр аиҵахара рыман апрозеи адраматургиеи. Еиҳа аиԥхьаӡарақәа аанарԥшит апоезиа. (Салаҟаиа
Ш. X., Анаукатә сессиа атезисқәа).
5. Акәаԥ ргылатәуп аишьҭагылатә нумерациақәа аазырԥшуа
арабтә ма аримтә цифрақәа рнаҩс:
Аԥсуа бызшәа афонетикатә система:
1. Абжьыҟа шьҭыбжьқәа. 2. Абжьыҟа бжақәа. 3. Ацыбжьыҟа
шьҭыбжьқәа.
Азгәаҭа. Акәаԥ ргылатәӡам, ацифрақәа рнаҩас ахыц гылазар:
Ахьыӡҟа акатегориақәа:
1) Аԥхьаӡара. 2) Азеиԥш, еилкаау, еилкаам. 3) Аиагаратә,
амыругатә, амамзааратә.
6. Акәаԥ ргылатәуп аинициалқәеи иркьаҿу ажәақәеи рнаҩс: Д. И. Гәлиа, С. И. Ҷанба, Б. У. Шьынқәба; ахьыӡ. – ахьыӡцынхәра, аҟаҵ. – аҟаҵарба.
7. Ажәеинраалақәа, апоемақәа, ароманқәа, ажәабжьқәа,
адрамақәа, астатиақәа, ашәҟәқәа рыхьыӡқәа рнаҩс акәаԥ
ргылатәӡам:
Камаҷыҷ (Д. Г.); Наҩеи Мзауҷи (И. К.); Сеидыҟ (С.№.).
8. Аиллиустрациа ҳасабла иаагоу ажәабжьтәи ҳәоу наӡа иацзар
ахыцқәа ирҭаку аҳәоу зтәу ижәла, акәаԥ ргылатәуп ахыцқәа
рышьҭахь: Џьара аҟармаҵыс аҵла абӷьы аҽалаӡаны, ашәа хкыхкыла иркьыкьны аҳәара иаҿын (С. №.).
Ҭынч аԥсшьара, ҭынч анхара
Иумаӡамызт бзанҵы уара,
Атәра, агәаҟра, алашьцара
Ирҳәынҭқарран уа уҿы абра
(Л. Кә.).
Аԥсадгьыл зцәыӡыз – зегьы ицәыӡит (Ажәаԥҟа).
Азгәа  а  ә а: 1. Иаагоу аҳәоу быжьҭгаратә ма зҵааратә
ҳәоузар, ахыцқәа раԥхьа иргылатәуп иахәҭоу адырга, ахыцқәа
рышьҭахь – акәаԥ:
Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!
(И. К.).
Аԥсуа литература аԥышәаркыҩ иҩымҭақәа рахьтә еиҳа
ибгәаԥхои? (Ш. №.).
2. Аиллиустрациақәа зегьы абзацкла иаарԥшызар, рыбжьара
иргылатәуп акәаԥи аҿарҵәии: Аҵла шәшьыраҿ аԥша ахьасуа,
ахьычԥаԥырқәа ахьымҩасуа, аҵыс бжьы слымҳа иахьасуа, гарак
гылоуп иԥшӡаӡа (Р. С); Ус умун, ус! Сжакьа уаламкьысын, сжакьа!
(С. №.); Уа мшыбзиа, мышьҭа бзиа, сышьыжь шана, бзиа уҭоуп! (Н.
).); Ауаҩы заҵә анасыԥ иманы дызбахьада?! (Н. К.).
9. Акәац ргылатәуп автор ижәлеи, иусумҭа ахьӡи, аҭыҵра
ашықәси рышьҭахь, иахьыркьыԥхьыз ақалақь ахьӡ ашьҭахь
иргылатәуп аҿарҵәи, аха адаҟьақәа арбазар, ашықәс ашьҭахь
иргылатәуп аҿарҵәи, адаҟьақәа рышьҭахь – акәаԥ: Дарсалиа Ӡ.
Иалкаау. Аҟәа, 1970; ГогәуаА. Аҽыкәаҳа. Аҟәа, 1960, ад. 13.
АЗҴААРАТӘ ДЫРГА
1. Азҵааратә ҳәоу анҵәамҭаҿы иргылатәуп азҵааратә дырга:
Иҟоузеи, Ҭаҳар, ажәабжьс? (Б. Шь.).
Еи, иарабеи, аԥсҭазаара,
Иузызузеи цәгьарас?
Сызкыдуҟьои абриаҟара,
Узсышьҭоузеи сыԥхарс?
(М. Л.)
Еҳ, иҵуазеи, узбаӡомеи,
Нас уахьыҟоу умҳәаӡои?
Иҟалазеи, убжьы гомеи,
Аԥсуа ашәа ҳамҳәаӡои?
(И. ).)
Азгәа  а. Азҵааратә ҳәоу азҵааратә ҵакы ахаҭыԥан ажәабжьтә
ҵакы амазар, анҵәамҭаҿы азҵааратә дырга ацынхәрас иргылатәуп
акәаԥ: Иҵӡозеи, шәақьк кны сымшәарыцеижьҭеи (В. А.); Абри
сыхшыҩ шԥазымцеи сара мыжда (Ӡ. Д.).
2. Еилоу аҳәоу ахәҭақәа зегьы зҵааратә ҳәоуны иҟазар, азҵааратә
дырга ирзеиԥшны иргылатәуп еилоу аҳәоу анҵәамҭаҿы: Дабаҟоу,
мшәан, ани аҷкәын мӡышәашәа иҟоу, иҳашьамкәа иҳашьахаз
Сасрыҟәа, ара дызбаӡомеи? (Н. С); Аҳәынҭқар, ухаҵкы, уара
иуеиӷьу ҳхы зыхҭнаҳҵода, умбои ҳнацәақәа ихыҵәҵәоу? (Аԥс. л.);
Арахь уааиуазар, амҩала уааируазыз, уахь узцәыҵалазеи? (С. №.).
3. Еилоу аҳәоу аԥхьатәи ахәҭа зҵааратә ҳәоузар, аҩбатәи ахәҭа
– жәабжьтә ҳәоузар, аҳәоу аԥҵәамҭаҿы иргылатәуп акәаԥ: О,
ииури, ииҳәари, дабацари, иана, иԥсы злоу дабеибари, уи дыҟаӡам,
нана (Л. Кә.); Иҟалазеи, Сасрыҟәа ахаҵа, гәаҟра умазар, сахьуҭаху
сыхиоуп (Н. С.); Измырӡзеи жәытәаахыс ҳабызшәа, ирҿыцуа
иаҳҳәоит иахьа ара (Б. Шь.).
4. Еилоу аҳәоу ахәҭак зҵааратә ҳәоузар, егьи ахәҭа быжьҭгаратә
ҳәоузар, еилоу аҳәоу анҵәамҭаҿы иргылатәуп ма азҵааратә дырга,
ма абжьҭгаратә дырга, мамзаргьы урҭ ецины: Уан аҭакәажә
сызургозеи, уаҳәшьеи уԥҳәыси га! (И. К.); Арахь бааԥши,
ахцәы қамыз, исҳәо бмаҳауеи?! (Б. Шь.); Макьана имшаӡацтеи,
узыргәаҟуазеи, мшәан?! (С. №.); Изусҭцәада урҭ, тәым уааума,
ҳаҷкәынцәа роупеи! (С. №.).
АБЖЬҬГАРАТӘ ДЫРГА
1. Абжьҭгаратә ҳәоу анҵәамҭаҿы иргылатәуп абжьҭгаратә
дырга: Нагӡара ақәзааит ажәларқәа реиҩызара! Исныҳәарц сҭахуп
Аԥсынтәыла, дысныҳәарц сҭахуп Ауаҩы! (Р. С); Нан, ибыхьзеи,
бҽырӷәӷәа! (Б. Шь); Ҳаи, абааԥсы, аҳаҳаи, акы уацәымшәан, Дауҭ!
(Аԥс. л.).
2. Абжьҭҟьа мацарала ишьақәгылоу аҳәоу анҵәамҭаҿы
иргылатәуп абжьҭгаратә дырга: А-аа-уи! Иуҭахузеи, иуҭахузеи?
(М. А.); Ҟоҳ! Лажә уоума, мшәан? (М. Л.); Ҳо, иабадихәа! (С. №.).
3. Автор ицәанырра лымкаала иаҵишьырц иҭахызар,
абжьҭгаратә ҳәоу анҵәамҭаҿы иргылар ҟалоит абжьҭгаратә
дыргақәа хԥа: Ус акәзар, исыҵабгеит уҳәар, смаҳаи, аҩсҭаа
иҭәа рхны амца ацреиҵон ҳәа, аус унапала иҟаҵаны, унапала
ихурбгалазаапе!!! (А. Г.); Шәӡырҩы зегьы, Европа, Америка, Азиа!
Шәӡырҩы!!! (М. Л.); Уаҳа здырырцгьы сҭахым!!! (А.Г.).
АҲӘОУ АНЦӘАМҬАҾЫ ААҬГЫЛАРАТӘ ДЫРГАҚӘА
ЕИЦНЫ РЫРГЫЛАРА
1. Еиуеиԥшым ацәаныррақәа зныԥшуа азҵааратә ҳәоу
анҵәамҭаҽы иргылатәуи азҵааратәи абжьҭгаратәи адыргақәа еицны
(?!): Ҟаи, ҟаи, Ҷнагәхеит! Изакәызеи исыдугало?! (М. Л.); Арахь
бааԥшишь, ахцәы ҟамыз, исҳәо бмаҳауеи?! (Б. Шь.); Оҳ, Қәаблыхә
уоума?! (С. Ҷ).
2. Изыҩуа азҵааратә ҳәоу анаҩс ааҭгылара ааирԥшырц
иҭахызар, ма, игәы излаанаго ала, аҳәоу нагӡамзар, уи анҵәамҭаҿы
иргылароуп азҵааратә дыргеи акәаԥрацәеи (1..): Бхала бгәгәаӡа
ақьаԥҭажә бахуп, арахь быԥсы ахәыц иакуп, уаха бахьнышьҭало
ак быхьыр?.. (А. Г.); Ишԥа-аа?.. Амц сҳәазар, абри акәараҷҷа
шцо еиԥш, аԥсҭазара сналууа сцааит... Сышьҭамҭа ыҟаӡамкәа...
наунагӡа!.. (И. ).); Аха иабаҟоу аӡы, аӡы мыжда, аӡы?.. (А. Џь.).
3. Изыҩуа абжьҭгаратә ҳәоу анаҩс ааҭгылара ааирԥшыц
иҭахызар, ма, игәы излаанаго ала, аҳәоу нагӡамзар, уи анҵәамҭаҿы
иргылароуп абжьҭгаратә дыргеи акәаԥрацәеи (!..): Иусырбарын
сара, сабиц, аха!.. (С. №.); Сишь, астраж ҳакәшоит, ҳаи, ҳаи,
уццакы!.. (Б. Шь.); Анхаҩы!.. Даара акраҵанакуеит аԥсуа изы ари
ажәа!.. (Т. А.).
4. Азҵааратә-бжьҭгаратә ҳәоу нагӡамзар, уи анҵәамҭаҿы
иргылатәуп адыргақәа азҵааратә, абжьҭгаратә, акәаԥрацәа (?!.);
Исыхьзеи, мшәан?!. Исыхьзеи, сеилагама?!. (Л.К.); Ижәбома,
амала, илҳәо?!. Акомҿар аизара ныжьны данцоз, ауха бара бабаҟаз,
ишыбҳәара?!. (А. Г.).
АҲӘОУАҨНУҴҞААА ) ГЫЛАРАТӘ
Д ЫРГАҚӘАРЫРГЫЛАРА
АИНФИНИТТӘ ФОРМЕИ АИНФИНИТТӘ ЕИЦААИРЕИ
РАЛКААРА
1. Аинфиниттә еицааирала иаарԥшу а) азхҳәаа, б) ахарҭәаага, в)
аҳәаақәҵа, г) аҟалашьатә ҭагылазаашьа зыдҳәалоу аҟаҵарба:
1) иаԥынгылозар, урҭ рыбжьара иарбанзаалак ааҭгыларатә
дырга ргылатәӡам: а) Џьара митәык шыҟоу гәҩарас илымоуп (Аԥс.
л.); Уи еиԥш ақыҭа шыҟаз саҳахьан, аха ахьӡ аҭоурых еилыскаарц
сагьашьҭамлеит (И. ).); Каҷбеи Хабжькәыт дахьықәибааз игәамԥҳо
иҩныҟа иҿынеихеит (С. №.); Дес агәыхь лымеижьҭеи маҷкгьы
ҵӡомызт (И. ).).
б) Маӡак шумоу збоит, исоуҳәом аха (М. Л.); Ари амҩаҿы
дышкаршәыз збеит (Аԥс. л.); Ҭаҭрашь ахақә аҿы џьара аҭаларҭа
шамаз ибеит (Аԥс. л.).
в) Шаԥсыӷ инхоз Зосҳан Ачба дуаҩ дуун иаамҭала (И. К.); Уаҩ
иимбацыз агәырӷьара, амшра сазыԥшын (Н. ).); Ҭаацәа змамыз
Абаҭаа иқәрагьы ифахьан (И. К.).
г) ...Иҭаацәа зегьы ибазшәа игәы ааҟалеит (Д. Г.); Хышықәса
амца дшалагылаз далагылан (А. Г.); Аӡӷаб даара, уаҩы изымчҳаратәы
даақәыԥсычҳаит (Аԥс. л.); Хынтә аҽыҵәахра азин илҭеит, знык
длымбартә иҽизыҵәахыр, диццарц еибырҳәеит (Аԥс. л.).
2) иашьҭанеиуазар, урҭ рыбжьара аҿарҵәи ргылатәуп:
а) Иаразнак ақыҭа ирылаҩит, сара ашкол сҭаҵаразы Аҟәаҟа
сшыргаз (Д. Гә.); Нас ииашаны игәы ҩеит, Каҷбеи идгьыл
итәитәырц игәы ишҭеикыз (С. №.); Еиӷьуп, укақабжь ауаа еизнагар
(Б. Шь.); Абар Ҳабашь мчыбжьык ҵуеит, ацәгьара ззиуз Ҭемыр
иҿы дыҟазижьҭеи (С. №.); Сара акы заҵәыкоуп исҭаху, – исымазарц
ауаҩра (А. Л.).
б) Гәында ԥшӡа лашьцәа дрыҳәеит, рыҳәсақәа карыжьыргьы,
ирымшьырц (Н. С); Зегьы анласҳәа, нас илдырт, ԥхыӡла илбаз
уара шуакәыз (Аԥс. л.).
в) Сықалақь, исзымбо са сгәазхара (Б. Шь.); Аԥсҭҳәа, абахә
иадчыла иҟазгьы, аахыҵуан (Д. Гә.); Разҟы умаз, арԥыс хәҷы, зиеҵәа
цьашьахәу (Н. ).); Ашьҭахь аҵәа ду, амӡырха агәҭа иҭагылаз, амҵан инатәан, ашәаҳәара, акәашара иалагеит (Д. Гә.); Крызхыҵуа аҵәаҵла ду, ахаан цәгьа-бзиа акрызбахьоу, ашәшьыраҿы еизон (С. №.).
г) Дхьаҳәхьачон, ацара иҭахӡамшәа (И. К.); Ашамҭазы дҩаҵҟьан, лыԥҳал аашьҭыхны дцеит ӡаагара, есышьжьымҭан дышцалац
(М. Л.); Алгери апап иҭаацәа аԥсшәа реиҳәеит, ишилшоз еиԥш
(Аԥс. л.).
2. Аҭагылазаашьатә елемент -шала ишьақәгылоу аинфиниттә
форма ма уи аформала еиҿкаау аицааира аҟалашьатә-аамҭатә
ҵакы амазар, усҟан уи, иахьгылазаалакгьы, аҳәоу аҿы иалкаатәуп
аҿарҵәиқәа рыла: Аҭакәажә диасны дышцоз, аҵәаҟьа ԥшӡаӡа
икаршәны ианылба, аҩныҟа илгеит (Аԥс. л.); Хаха-Чаха ԥҳәыс
данааигоз, Хабы-хацы дсырҽеиуеит ҳәа дшаҿыз, дидыԥсылт
(Ажәаԥҟа); Чаҵә Чагә акрыфара дшаҿыз, арбаӷь ааины ашә
иаалагылан, акикиҳәа ҿнаҭит (М. Л.); Харзаман ихысбжьы шсаҳаз
еиԥшҵәҟьа, саргьы сымҩа ааԥсахны уахь сеихеит (И. ).); Ус
ишеицыз, апап иҩны инеит (Аԥс. л.).
Азгәа  а  ә а:
а) Ҳзыхцәажәо аинфиниттә форма ма аицааира ашьҭынгыла
еиԥш ацызар, иара убас иалкаатәуп аҿарҵәиқәа рыла: Алгери апап
иҭаацәа аԥсшәа реиҳәеит, ишилшоз еиԥш (Аԥс. л.); Аҽырҩра амш
шааигәахалак еиԥш, аҳаскьын аӡа аҽы аҿаҵара иаҟәыҵуан (П. №.);
Елҟан ҭакрала ҩышықәса анихига, ишырыӡбаз еиԥш, Сибраҟа
ддәықәырҵеит (Д. Гә.).
б) Хзыхцәажәо аинфиниттә форма ашьҭынгыла афунқциа
нанагӡозар, уи аҿарҵәиқәа рыла иалкаатәӡам: Алдыз иаҳҭынра
шыҟаз инықәхәаша ицеит (Д. Гә.); Агәашә аартны, ишьапы
ааиҵшьуа иҿынеихеит ақәаҵара шыҟаз (Џь. А.).
3. Арлахәратә форма ма аицааира изыдҳәалоу аҟаҵарба:
1) ишиашоу иаԥынгылозар, рыбжьара аҿарҵәи ргылатәӡам:
Даалаган иуапа хәҷы аарҽны дҩа  алан, имаҭәарҭра аашьҭых,
ирахә дларыԥхьан дықәлеит амҩа (Аԥс. л.); Ашамҭазы дҩаҵҟьан, лыԥҳал аашьҭыхны дцеит ӡаагара, есышьжьымҭан дышцалац
(М. Л.); Зегьы рыхқәа ларҟәны, еилагыланы изыӡырҩуан (Д.
Г.).
Азгәа  а. Иаԥынгылоу арлахәратә еицааиреи изыдҳәалоу
аҟаҵарбеи рыбжьара ажәақәак гылазар, аҿарҵәи ргылатәуп: Иҩызцәа иман, храк днаҿалеит Хмыҷ шәарыцаҩ ныҟәаҩы! (И. К.);
Урҭ дрылеимдо, аҿы ҟьаҟьаӡа цаԥхак аарылхны, ашәиадкна
ҳ алоуабар  әамду инхаиргьежьуеит (Џь. А.).
2) иашьҭанеиуазар, рыбжьара аҿарҵәи ргылатәуп: Ԥагьа-ԥагьа
аӡыс неиуан, Ажакьа на ҳаракуа, Акьаԥа хәыҷ кәаталеиуа, Аҭсыс цон, ахы шьҭакуа (Б. Шь); Иааит ааԥынра, икаҷҷо,
иԥхараха (С. №.); Даара кыргьы уа даанҿасит, Шәарахк дамбо,
иҽӡашәа (И. К.); Акаршәра лашараҿ, шьхеи мшыни рыбжьараҿы,
ӡынгьы ԥхынгьы ззеиԥшу ҵлак гылоуп, ишәҭуа (Л. К.); Акаӡӷы
иаҿажьыз ахаҳә ду дықәтәан, амшын ахь дыԥшуа Леуарсан (А.Л.).
4. Аҭагылазаашьатә-аамҭатә фунқциа назыгӡо аинфиниттә
форма ма аицааира, иахьгылазаалакгьы, излаарԥшызаалакгьы,
аҳәоу аҿы иалкаатәуп аҿарҵәиқәа рыла: Ақәа хәҷык ианааиқәтәа,
лымҩа дықәлеит (И. П.); Днаԥшызар, бинтла зхы ҿаҳәаз солдат тҟәак
аԥсхыхра даҿын (А. Џь.); Сыдгьыл Каҷбеи иҽықәижьаанӡа, сара
сықәлап (С. №.); Изакәызеи ҳәа днахәаԥшызар, лмацәаз иаразнак
илдырт (Аԥс. л.); Аҽада аидара ианаҵам, иқьуеит (Ажәаԥҟа).
5. Аҭагылазаашьатә-ҭыԥтә фунқциа назыгӡо аинфиниттә форма
ма аицааира изыдҳәалоу аҟаҵарба:
1) ишиашоу иадгылазар, рыбжьара иарбанзаалак ааҭгыларатә
дырга ргылатәӡам: Иахьнеиуазгьы х  ацәыхарымамы
з т, аҳкәажә лымаҵ руан (Б. Шь); Аҟәараҳәа а и  асрадал
а геит Маша дахьгылаз, сан аҳәҳәыҳәа дҵәуон (Б. Шь.); Сара
усышьҭаланы уааласахьцо (Аԥс. л.); Сеидыҟ ихы лаирҟәит дахьтәаз... (С. №.).
2) аха рыбжьара ажәа ма ажәақәак ыҟазар, аҿарҵәи рыбжьаргылатәуп: Аҩны аҩнуҵҟа сахьыҩнашылаз, аҳкәажә дышь  а н (Д. Г.); Ҳахьнеиз, ҳаԥы дук аҿы еихатә гәашәк ҿаны иҟан
(Аԥс. л.); Аҭаҳмада дӡышӡа дахьтәаз, Нарҭаа ҩҽыжәланы хьыӡрацара амҩа инықәлацыԥхьаӡа, луанытә дгәынқьны д  ә ы  сычҳалон
(Н. С); Хымшныҟәа ахьыбжьаз, шьыбжьаанӡа днеит (Аԥс.л.).
6. Ахьыԥшратә фунқциа назыгӡо аинфиниттә формеи аицааиреи, иахьгылазаалакгьы, аҳәоу аҿы иалкаатәуп аҿарҵәиқәа рыла:
Абзамыҟә дыҟамзар, аҟәыш акыр изҭодаз (Ажәаԥҟа); Ахьтәы ԥсыӡ
ҭахәмаруа аҵа иҭазаргьы, избада (Б. Шь.); Иаҳа-иаҳа деицәамхозар,
деиӷьымхсит (Д. Г.); Шәарыцаҩымзар, уаа Дызхалом, Шьха
иашьцылам дызцаӡом (И. К); Изымбац, исмаҳац х-ажәак соуҳәар,
уҽадагьы уаргьы шәеидара ахьы шәысҭоит (Аԥс. л.).
Азгәа  а. Аҟаҵарба ахьыԥшратә форма аҿарҵәи ала
иалкаатәӡам, уи афразиологиатә жәеидҳәала иахәҭакны иҟазар:
Цәгьамзар бзиа ргәы иҭамызт (И. К); Ес уцаларгьы уцала;
Уажәымзар уажәы.
7. Ақәкы ахархәара назыгӡо ахьыԥшратә еицааирала иаарԥшу
атәым ажәаҳәа изыдҳәалоу аҟаҵарба иашьҭанеиуазар, урҭ
рыбжьара аҿарҵәи ргылатәуп: Иҷкәынцәа цеит, аҵыс, ашәа зҳәо,
аабозар ҳәа (Аԥс. л.); Аҳәсеибацәа дрышь  а н, аӡәы дысзаагозар ҳәа (П. №.).
8. Ахьыԥшратә формаҿы игылоу аҟаҵарба акәзар зцу ажәа
аҳәоу аҿы иалкаатәуп аҿарҵәиқәа рыла: Лара лакәзар, лыҩнуҵҟа
аԥырӷы лыӷроушәа, лцәа-лжьы былны ицоит (А. Г.); Аҩы акәзар,
аҩы ҭеиҭәеит анхааы (Б. Шь.); Лҵарақәа ракәзар, урҭ абраҟа
тәарҭас ирымаӡоуп (Д. Г.); Сааҭгылан, уахь снаԥшит: аҩнқәа
рышәқәа аркуп, ашҭа акәзар, уаҩԥсы дықәыршәым, ауразоуроу
иҭацәуп (И. ).).
9. Азоужьратә фунқциа назыгӡо аинфиниттә формеи аицааиреи, иахьгылазаалакгьы, аҳәоу аҿы иалкаатәуп аҿарҵәиқәа рыла:
Егьа уԥаргьы, уӡара узахыԥом (Ажәаԥҟа); Илыӡбеит, дзықәшәаз
аус бааԥсы, цәгьа аҭыԥ иқәлҵа, бзиа аҭыԥ иқәлҵа, лхала дазхәыцны
аҭыԥ иқәылҵарц (И. П.); Абас ишыҟазгьы, ааԥынра иара атәы
ҟанамҵар ауамызт (А. Џь.); Ахақәиҭра зауз ажәлар рыхшара,
иқәрахь дышнеихьазгьы, дацԥыҳәаны аҵара дирҵон (Р. Қ.).
10. Архьыԥшратә фунқциа назыгӡо аинфиниттә формеи аицааиреи, иахьгылазаалакгьы, иалкаатәуп аҿарҵәиқәа рыла: Сашьцәа,
сашьцәа, шәахьыҟазаалак, иарбан насыԥс шәызшазаалак, сара
издыруеит – ҭынч мҩа шәымаӡам, сара издыруеит – анцәа ишиҳәара
шәыҟаӡам (Н. ).).
11. Ақәкы аазырԥшуа аинфиниттә еицааира изыдҳәалоу
аҟаҵарба:
1) иаԥынгылозар, урҭ рыбжьара иарбанзаалак ааҭгыларатә
дырга ргылатәӡам: Урҭ сырзаԥхьарц «Абаҭаа», сҽазыҟасҵеит сара заа (Б. Шь.); Агәырӷьара иумоу удысныҳәаларц сымҩахы  и т (И. П.); Зегьы цқьа ираҳаратәы ибжьы ҩеиҵыхны ҿаа
и  и т Џьгәанаҭ (М. Л.); Ԥхны мшык, мыш шоурак азы, арахә
снархылаԥшырц сны  ы  и т.
2) иашьҭанеиуазар, аицааира аԥхьа аҿарҵәи ргылатәуп: Рҿаархеит аԥҭа еиқәаҵәақәа, амацәыс аакәеицеит, идыдит фымцабзла,
ари аҵла ыҵыржәарц (С. №.); Лара амҩа данықәла, иара маӡала
лаԥхьаҟа дниасын, хаҳәык дааватәеит, дыршәаны, илылоу ԥишәарц
азы (Н. С); Иаамҭам макьана, – иҳәеит Саид, ишәақь ҩҭырҟьаны
иарҭмак инапы лҭеиҵахт, ишәақь еиҵеиҵарц (М. Л.).
12. Амзыз ма аҵыхәтәа аазырԥшуа аинфиниттә еицааира,
излашьақәгылазаалакгьы, иахьгылазаалакгьы, аҳәоу аҿы иалкаатәуп аҿарҵәиқәа рыла: Иумбои, лыда дахьҳамам аҟнытә, ахаҵа
усгьы аԥхәыс усгьы дазкны дышҳамоу (Д. Гә.); Иаахҵәаны иуҳәозар, акгьы сылымшеит, сманшәаламхеит, убри еиԥш
аамҭацәгьа ҳахьҭагылоу азы (Б. Шь.); Уи амахәқәа каҿатәын,
ашәшьыра амхы иахьнаҭауаз азы (С. №.); Ахәыҷқәа ӡхызгаз руаӡәы дҭырқәан, анышь арныҟәара ибзианы иахьидыруаз азы, қьырала
даанкыланы дрыман (Ӡ. Д.).
13. Ашьақәырӷәӷәаратә арҵабыргратә хархәара назыгӡо аинфиниттә формеи аицааиреи аҳәоу аҿы иалкаатәуп аҿарҵәиқәа
рыла: Иҟоуп аԥшӡақәа, урҭ шыԥшӡоу, дара иаурзымдырхуа, аха
рҿаҿы ианырҳәо, рцәымӷуп, рымаӡа драргамазшәа рбоит (Ш. №.);
Абар шьҭа ҩымчыбжь инарықәлеит, аха Есма, заҵа деиӷьымхарыз,
есымшааира деицәахо далагеит (Д. Гә.); Сара уажәшьҭа уи заҟа
сицәымшәарыз, дысгәаԥханы сихәаԥшуан (А. Г.).
14. Ажәа акәымкәа зцу, аиҿагыларатә ҵакы змоу ажәа ма аицааира аҳәоу аҿы иалкаатәуи аҿарҵәиқәа рыла: Анарҭ ҷкәын иҩызагьы иаргьы, бзиа ишеибабац акәымкәа, еиҳагьы бзиа еибабо
иалагеит (Н. С); Зегьы дара ишырҭахыз акәын ишыҟалоз, иара
ишиҭахыз акәымкәа (А. Г.); Ҳамырза игәы шаанагоз акәымкәа,
даара иҽырхааны, иҽыраԥсышәаны диԥылеит ихәыԥҳа (Б. Шь.);
Сымаҭәақәа сцәа иадҷабло, аӡы схьыҵәҵәа, аладашәа арҩаш
сааҭыҵын, сҩызцәа ахьыҟаз акәымкәа, зымҩа снавалт (И. ).).
15. Ажәақәа аҵкьыс, еиҳа зцу, аиҿагыларатә-аиӷьашьаратә ҵакы змоу ажәа ма аицааира аҳәоу аҿы иалкаатәуп аҿарҵәиқәа рыла:
Ирҳәоит, ашьапы ԥҵәара аҵкьыс, ахҳәацра еицәоуп ҳәа (М. П.);
Абеиара аҵкыс, адырра еиӷьуп (Ажәаԥҟа); Аха еиҳа еиӷьуп, угәы
ҭацәны убыз хаазар аҵкьыс, акгьы узымҳәозаргьы, угәы разызар
(И. П); Схәыҷқәа сара исыдыԥсылар аҵкыс, аӡәы иааихәар,
итәитәыххаргьы, рыԥсы ҭазаап, амла иаганы иԥсрым! (Б. Шь.).
16. Ашьҭынгыла ада (рыда, сыда...) зцыло ажәа ма аицааира
ҵакыла егьырҭ амаҭәарқәа ирылаԥхьаӡам амаҭәар аанарԥшуазар,
аҳәоу аҿы уи иалкаатәуп аҽарҵәиқәа рыла: Дуаҩ қьиан, ихатә
ԥхӡашала иаарыхны иифоз ада, аӡәы итәы иҭахӡамызт (И. П.);
Ҽнак аҭаацәа зегьы џьара имцар ҟамлазт, гәаҟрак азы зегьы цеит,
ахәыҷқәа рыда (Аԥс. жәлар рҿаԥыцтә рҿиамҭақәа); Урҭ рыда,
егьырҭ апатреҭқәагьы ыҟоуп (И. ).); Бара рыцҳа иажәа ԥшӡақәа
рыда, аԥсҭазаараҿы акы ыҟоуп ҳәа быҟаӡам макьана (Ш. №.).
Азгәаҭақәа:
1) Еиԥшу афунқциа нанагӡар ауеит ажәа раамышьҭахь. Усҟангьы изцыло ажәа алкаатәуп аҿарҵәиқәа рыла: Ҳцон, дасу
ҳаидарақәа раамышьҭахьгы, ҳхәыцрақәа ҳрыҵаланы (И. ).).
2) да зцыло ажәа иныҟәнагозар амамзаратә ҵакы, уи аҳәоу аҿы
иалкаатәӡам аҿарҵәиқәа рыла: Урҭ рыда схәарҭам; Изхәарҭоузеи
ашьха бӷабда, Изхәарҭоузи шьхада абӷаб (Р. С); Аламысда ила
амса хуп (Ажәаԥҟа).
17. Ахьыԥшратә-шьашәаларатә фунқциа назыгӡо аицааира
аҳәоу аҿы иалкаатәуп аҿарҵәиқәа ма атире ала: Апату исықәуҵо
аҟара, анцәа иуқәиҵап (С. №.); Дара ачарақәагьы, ԥшӡала, убасҟак ирацәахеит – уаҩы дахьымӡо аҟара (И. ).); Ажьа
шаҟа итәаз аҟара, иҩт (Ажәаԥҟа); Шаҟа ҳаибабоз аҟара, лбара иаҳагьы исҭахын (П. Б.); Шаҟаҩ аӡӷабцәа умоу аҟара, хы улоуп
(Ажәаԥҟа).
18. Аиҿырԥшра злоу аҳәоуқәа рыҩнуҵҟа аиҿырԥшра зныԥшуа
ахәҭа ааҭгыларатә дыргақәа рыла:
1) иалкаатәӡам, уи ахәҭа ажәаҵыргәа иаԥынгылозар: Аҩар
еиԥшҵәҟьа а  хӡы илҵуан, ԥслаҳә ҳасабла дахьцауаз
(И. К.); Гәында ԥшӡагьы амра еиԥш дка  х о, амза еиԥш дка 
ҷ о адәы днықәлеит (Н. С); Ҭемыр иажәақәа Ҳабашь аиха рҭәаны
игәы иақәтәоушәа иацралон (С. №.); Ахәыҷы аӡырҟәанда дӡааушәа
днаҳәы-ааҳәуа аихаршӡы дӡаауп (Н. С). 2) иалкаатәуп:
а) аиҿырԥшра аазырԥшуа ахәҭа ажәаҵыргәа иашьҭанеиуазар:
Бара рыцҳа иббахьоузеи? – иҳәеит Гьедлач, даазыҽхәаны, иара даара цәгьа акыр ибахьазшәа (С Ҷ); Сыԥсыргьы с ы ԥс ааит, сашьцәа реиԥш (Аԥс. л.); Афы лҿасааит, уи илдыруаҳа,
ақәацә, аӷырӷын ду, лхы кьеҩӡа, аҵәҩан иахагылоушәа (С №.);
Ҭыԥда данықәха, ихы ааҳадикылт, ҳаҩны дыҟоуп, сасык иеиԥш
(Д. Гә.).
б) аиҿырԥшра аазырԥшуа ахәҭа еилазаашьала кыр инеиҵыхны
иҟазар: Аҟәҟәахәа ихысуа (абрагьцәа), афырҭын бааԥс анышьҭасуа
еиԥш, ҳаидарақәа инарзыҩит (Б. Шь.); Сарах сцәырҟьа-цәырасуа,
аҵх лашьцара иалахаз аӡыркәи заҵә еиԥш, ақыта салан (И. Т.).
в) аиҿырԥшра аазырԥшуа ахәҭа иашьашәалоу ажәа ус//убас//
усҵәҟьа аҳәоу аҿы иҟазар: Дшыԥшӡоу, дшыхаау еиԥш, лыбжьгьы
убасҵәҟьа ихаамкәа иҟам (Аԥс. л.); Аҵараҿы дшыманшәалахаз
еиԥш, аусураҿы усҵәҟьа дманшәалахазар ҟалап.
3) аиҿырԥшра аазырԥшуа ахәҭеи ажәаҵыргәеи рыбжьара
ажәақәак гылазар: Иашьцәа, иахьа иԥсызшәа, џьара кьыск
рымаӡамкәа еивоуп (Аԥс. л.); Акәашарахьынтә аҩныҟа ҳанцоз, сшьапқәа, амҵәыжәҩақәа аархәазшәа, ишьҭԥрааны сыр
г о н (П. Б.); Саҭабымҵан, хәмарга шанак зурбаз ахәҷы иеиԥш,
санынаихәаԥш, аччара сыспы сакит (Џь. А.).
ААҬГЫЛАРАТӘ ДЫРГАҚӘА ЕИЖӘЛАНТӘУ АҲӘОУ
ХӘҬАҚӘА ЗЛОУ АҲӘОУҚӘА РҾЫ
1. Еидҳәалагада еидҳәалоу еижәлантәу аҳәоу хәҭақәа рыбжьара аҿарҵәи ргылатәуп: Ауаа бзиа дагьууандаз, дагьуаӷандаз (Ажәаԥҟа); О, бара, уа инеиуа, кәафҭа шкәакәа зшәу! (Б. Шь.); Урхылаԥш,
сукәхшоуп, ҳа ҳҽаҩрақәа, ҳарахә-ҳашәахә, ҳшәаԥыџьаԥ, ҳаӡқәа
(М. Л.); Сгәы дахәаӡеит Ҳоџьан-ду, инхара, имазара, иҩын ду,
иашҭа, ибора ица ду, нас уи иоуми ауаҩ ду? (Д. Г.); Акамбашь
ахәыл абон, аанда абомызт (Ажәаԥҟа).
Аз гәа  а  ә а:
1) еижәлантәу аҳәаақәҵақәа рыбжьара ааҭгыларатә дырга
ргылатәӡам, урҭ изыдҳәалоу ажәеи дареи аформеизадаратә
еибаркырала еидҳәалазар: Хыхь аҩын ду ауадақәа руак аҿы
игылоуп ҩыџьа зынӡало, арагәаԥшь иалху акаруаҭ еихых-еиҵых
ду (А. Г.); Ауаҩ қьиа замана ду; ари адгьыл ҭбаа-ҭыцә ду.
2) еишьҭанеиуа аҳәаақәҵақәа рыбжьара аҿарҵәи ргылатәӡам,
актәи аҳәаақәца аҩбатәи аҳәаақәҵеи аҳәаақәнаҵеи ишеицу
иҳәаақәнаҵозар: Лҿы анааихылх, аҵармақьа ԥшшәы заухьаз лраӡны
хаԥыцқәа днарыхәаԥшит (А. Г.): Ара аҳәаақәҵа аҵармақьа ԥшшәы
заухьаз иҳәаақәнаҵоит лраӡны хаԥыцқәа еизакны; Ҟасыш зхаз лара
дреиӷьын, хҭырԥаш зхаз лыдҽырбалон, арԥар шьахәқәа ҽырбацәа,
ааигәахара ныҟәацәа лҳәара иашьҭан, иацәнымҳакәа, лашҭа
иҭалон, еиқәгәырӷьауа (Аԥс. жәлар ражәабжьқәа, рашәақәа).
2. Хьыӡҟалеи азыҟашьатә ҟазшьарбалеи иаарԥшу аҳәаақәҵа зыдҳәалоу ажәа еиуеиԥшым аганқәа рыла иҳәаақәнаҵозар, урт
рыбжьара аҿарҵәи ргылатәӡам: Акафедра аиҳабы аҭоурыхтә
наукақәа ркандидат адоцент И. В. Қапба.
3. Еишьҭаненуа аҟалашьатә ҭагылазаашьақәа еицырзеиԥшу
ажәак иадҳәаламзар, урҭ еижәлантәу ҳәоу хәҭақәаӡам, рыбжьарагьы аҿарҵәи ргылатәӡам.
4. Еижәлантәу ариад зланҵәо ажәақәа уҳәа, уҳәа убас,
убас егьырҭгьы, уҳәа егьырҭгьы, зҳәаз еиԥш, убас иҵегьгьы
раԥхьа аҿарҵәи ргылатәӡам: Урҭ рабџьари, рнықәгылааақәгылашьеи, рҟамчы мҩанҵашьеи уҳәа рықәлацәа аҵашьыцуан
(Д. Г.); Аҵыхәтәаны гәыла-ԥсыла, ҟазшьала уҳәа уаҩышьала
игәаԥхеибашьеит урҭ аҩыџьа (Аԥс. жәлар ражәабжьқәа); Аԥсадгьыл абзиабареи ахьӡ-аԥша ашьҭыхреи ирызкны абри ашәҟәы иану
ажәеинраалақәа иреиуоуп: «Аԥсны», «Ҳара ҳҟны», «Сабацари?»,
«Еиласымгеит слира абжьы», «Аԥхьатәи акосмонавт», «Аԥсуаа»
убас егьырҭгьы (А. Џь.).
5. Амапкрадатәи амапкратәи аҟаҵарбатә формақәа рыла
ишьақәгылоу ажәеидҳәала ахәҭақәа еиқәшатәым ааҭгыларатә
дыргала: Аҭакәажә икажьыз дгәырӷьаҵәа днеины иаашьтылхит,
«хьу хьму цқьа еилсыргоит» лҳәан, дыҩны адәқьан ахь дцеит (Аԥс.
л.); Сыдгьыл уқәҵуоу уқәымҵуоу абыржәы абраҵәҟьа иаасоуҳәароуп (С №.); Игәасҭоит иахьа иманшәалахоу иманшәаламхоу
ҳәа (С. №.).
6. Аиԥшьратә еидҳәалагақәа -и, -гьы еижәлантәу аҳәоу хәҭақәа
ҩба еиднаҳәалозар, урҭ рыбжьара аҿарҵәи ргылатәӡам: Анапи
анапи еибаӡәӡәоит (Ажәаԥҟа); Џьанаҭгьы џьаҳанымгьы ахьыҟоу
аарцәоуп (Ажәаԥҟа); Арха кнаҳақәа сырҿысып, ԥслаҳәи бӷаџьмеи
сыԥшаалап (М. Л.); Амшә ахаҭа збази ашьҭа збази еимаркуан
(Ажәаԥҟа); Убри аҽны инаркны Мшәагә хәыҷгьы Мшәагә дугьы,
ҵлак иадиааз ҩ-тәӷәык реиԥш, иааицрымҵӡо еицын (А. Г.).
Азгәа  а. Аидҳәалага гьы, аидҳәалага афунқциа акәымкәа,
ашьақәыӷәӷәаратә хәҭаҷ ахархәара аманы иҟазар, еижәлантәу аҳәоу
хәҭақәа рыбжьара аҿарҵәи ргылатәуп: Цира ацагьы дабылуан,
ахьшәашәагьы (Ажәаԥҟа); Ари даараӡа гәырӷьара дуун абри
аҭаацәараҿы, иааз изгьы, дыззааиз рызгьы (Д. Гә.),
7. Аидҳәалагақәа -и, -гьы рыла ҩба инареиҳаны еижәлантәу
аҳәоу хәҭақәа еидҳәалазар, урҭ рыбжьара аҿарҵәи ргылатәуп:
Рхы-ргәы иҭасуа ҵаҟа илбааит иҭынхеи, идыри, иҭаацәеи (И. К.);
Ԥшралеи, сахьалеи, ҟазшьалеи ихааз, гәамчлеи шьамхылеи мыцхәы иџьбараз (И. К.); Бқәыԥсычҳареи, былеи, быџьымшьи
бымаӡа рҳәоит ишеибаку (Б. Шь.).
8. Аидҳәалагақәа -и, -гьы рыла еидҳәалоу еижәлантәу аҳәоу
хәтақәа аҳәоу аҿы ҩба-ҩбала рҽыршозар, агәыԥқәа рыбжьара
аҿарҵәи ргылатәуп: Ахәқәеи адәҳәыԥшқәеи, ахәқәеи адәеиҵыхқәеи, ахәқәеи аԥшаҳәақәеи – абасоуп ишыҟоу Аҩӡыбжьара
ақыҭа (А. Г.); Сара салаԥшны избеит, – иҳәеит Кыҷа, – анемеццәеи
авенгерцәеи, анемеццәеи аиталианцәеи ицәымӷибашьо, лахә-лахә
еицклаԥшуа ишыҟоу (И. П.).
9. Аидҳәалага нас//ныгьы аԥхьа еснагь аҿарҵәи ргылатәуп:
Ибналаны ицаз ирышьҭалт Лашә иҩызцәа, иуацәа, иқәлацәа, нас
иашьцәа Маршьанаагьы (М. Л.); Заа уҵатәқәа ҵала, нас ахәмаррахь
уцала (А. Л.); Даалаган аҟамчы изыҟалҵеит, насгьы амҩахь
ииҭаххашаз зегьы неиқәыршәаны илҭеит (Аԥс. л.); Былгьа аблақәа
аӡы рхыхәхәала исыхәаԥшуеит, нас иаасыдҵын, алымҳацәкәа
ақәԥсаны, саԥхьа игыланы, аҩныҟа аҿаанахеит (И. ).).
Азгәа  а. Ажәа нас ахәҭаҷ хархәара анамоу, аҳәоу аҿы аҿарҵәи
ала иалкаатәӡам: Саргьы нас ҳаҩны ҳәа крыҟазар, сналбааны избап
сызхара! (Б. Шь.).
10. Аиҿагыларатә еидҳәалагақәа аха, амала, аха нас раԥхьа
аҿарҵәи ргылатоуп: Асы шкәакәоуп, аха ицоуп (Ажәаԥҟа); Аӡ
хәҷуп, аха уаҩы дарцәом (Ажәаԥҟа); Леуарса ихы леирҟәын, ԥыҭрак
ҿиҭуамызт, аха нас ус иҳәеит (И. П.); Искыз аҵәа уамакала
иԥшӡан, амала даара иҵәҵәын;
Азгәа  а  ә а:
а) ажәа амала аҳәоу аҿы инаиагӡар ҟалоит алагала афунқциа,
усҟан иара аҳәоу аҿы аҿарҵәиқәа рыла иалкаатәуп: Иара, амала,
ибзиаӡаны дцәажәеит.
б) ажәа амала ацынгылатә ҵакы анамоу, аҿарҵәиқәа рыла
иалкаатәӡам: Мала тәара аҵкыс, мала ныҟәара (Ажәаԥҟа); Амала
ақыҭсовст салоума, акы схы исзамырхәозар...
11. Аиҿагыларатә аидҳәалага моу ала еидҳәалоу еижәлантәу аҳәоу хәҭақәа рыбжьара аҿарҵәи ргылатәуп аидҳәалага моу анаҩс: Нанхеит, бара быӡӷабуп, урҭ рҿы ибылшагәышьоузеи, бара ӡӷабк моу, ахацәа егьрылшом урҭ рҿы (Д. Гә.); Ужакьа моу, уцламҳәеи иареи еибасыргап сара! (С. №.); Ара ҵлақәа, ажәҩан иаҵасуа игылаз, рымҵаҿы игылоуп гарак, игыла моу, иара ахала аҵысра иаҿуп (Н. С).
12. Ажәа акәым ала еидҳәалоу еижәлантәу аҳәоу хәҭақәа
рыбжьара аҿарҵәи ргылатәуп акәым анаҩс: Атеатртә ҟазара
аҵакы ззеилымкаауа ақыҭа акәым, ақалақь аҿгьы иҳамоуп, Душьа
(Ш. №.); Аибаҭахра акәым, аизыӷыӷра ианаҟәымҵӡалакь, абааԥсы
анрылибахәагьы ыҟоуп (И. П.); Еиҳа зхыҵуа ҳәа акәым, еиҳа
здыруа ҳәа ауп (Ажәаԥҟа); Уара умала уакәым, дад, абри аҳаблаҿы
инхо зегьы ҳахәда ԥиҟеит (С. №.).
13. Аиҟәшаратә еидҳәалага ма еижәлантәу аҳәоу хәҭақәа
ҩба еиднаҳәалозар, урҭ рыбжьара аҿарҵәи ргылатәӡам: Уаҵәы
ма уаҵәашьҭахь дааироуп; Ҳара ар ма аџьаԥҳаны ҳзаарышьҭып
ҳәа ҳгәыӷуан (М. Л.); Егьызеиӷьым аҟама ма ԥҳәысмаҭәа бзиак
рбаргьы, Сҭампыл иҭнагаз џьыршьон (Б. Шь.).
Аз гәа  а:
а) аидҳәалага ма ала иалаго алагала аԥхьа аҿарҵәи ргылатәуп: Аревком иаман аҟәшақәа, убарҭ ируакын ажәлар рҵара аҟәша, ма
инарҭбааны иуҳәозар, Аԥсны иқәынхо ажәларқәа рҵара аҟәша (X. Б.).
б) ма ахәҭаҷ ахархәара анамоу, аҿарҵәи ала иалкаатәӡам:
Уи шьҭа уара иунаҭо егьыҟам, аха ҳара, уԥа иҩызцәа, ҳуал ма
инаҳмыгӡари (М. Л.); Ҭемыр, уара ма иуҳәар (С. №.).
14. Аиҟәшаратә еидҳәалагақәа мамзар, мамзаргьы раԥхьа
аҿарҵәи ргылатәуп: Арҵаҩы ажурнал имҵаҵаны асиа даԥхьо
дышнеиуа, Каманда, мамзаргьы Салдаҭ аниҳәалак, егьырҭ зегьы
аҟырҟыр ааилдыргон (В. А.); Дыҟоумашь сара саҵкьыс еиӷу хаҵак,
мамзаргьы баҵкьыс еиӷьу ԥҳәыск (Аԥс. жәлар ражәабжьқәа,
рашәақәа).
15. Еижәлантәу аҳәоу хәҭацыԥхьаӡа аиҟәшаратә еидҳәалага
рыцзар, урҭ рыбжьара аҿарҵәи ргылатәуп: Саб ацә ҿарақәа
еиҵаиргыломызт, ишыхәҷыз ма иҭиуан, ма ишьуан, ма ԥсхәрак,
чарак ахьыруаз, ахы ианкны иманы дцон (П. Б.); Ауаҩы ма
дшәароуп, ма дыԥхашьароуп (Ажәаԥҟа); Зны сымдыруп, зны
крыздыруеит, зны сџьоушьалашт, зегь злоу ҳәа; Амал бӷьыжәуп:
зны иаауеит, зны ицауеит (Ажәаԥҟа); Зны иарччон, зны иархәыцуан
уи иажәабжь (Н. С); Ҳаԥсадгьыл ҭагылоуп агәамҵра. Ма аԥсҭазаара,
ма аԥсра! Ма зегьы, ма акгьы! (Ш. №.).
16. Еилазаашьала акыр инеиҵыху еижәлантәу аҳәоу хәҭақәа
рыбжьара акәаԥи аҿарҵәии ргылатәуп: Нас Сасрыҟәа длатәан,
ажәабжь ҳәара далагеит: аҽқәа гәеиҭарц дахьындәылҵыз,
ауарбажә дшагаз; уи днаган, акәасқьа абарҵа дшықәнаргылаз;
уи аԥшәмаԥҳәыс дшиԥылаз, ихәы шлырхиаз; акрыфара дшаҿыз,
ахәыҷы аҳәызба дицәахаҳан, дшыԥсыз; ас ацәгьара анимпыҵҟьа,
ииура дақәымшәо дахьындәылҵыз, ауарбажә даашьҭԥааны абра
дшаанагаз (Н. С); Цқьаӡа данԥшы – абар Марыҭхәа аӷәра кны
аҽқәа дахьрылагылоу; наскьа, агәашә шыҟоу, Шарыҭхәа илабҷашь
кны дахьааиуа (Д. Г.); Убасҟан еиԥшҵәҟьа игәамха, аԥенџьырқәа
кылыжәжәа; аҭӡамцқәа злаҷабыз агазеҭқәа нацәхыԥ хԥарала аҭӡамц
ӷәқәа реиԥшьыра ирывҵаԥыжәжәаӡа; ахыб, апап инаԥар еиԥш,
ицырцыруа, ашыцламшә ақәтата, ҿыц игылаз амра амырхәага
алахәмаруа, игылан ақыҭа усҳәарҭа иахьагьы (М. А.).
17. Иара убас акәаԥи аҿарҵәии ргылазар ҟалоит асемантикатә гәыԥқәа рыла ишоу еижәлантәу аҳәоу хәҭақәа рыбжьара: Иаҳәеи, иҟамеи, итапанчеи; Икәымжәи, икабеи, ихҭырԥа
рқьақьеи – Абарҭ рыла ма диашьозма Аԥсуа хаҵа Абаҭаа (И. К.). Даур иакәын урҭ раԥхьагыла, ашәарыцара атәы зҵахьаз; аҿаҩа, ашьха, агатәыла – зегьынџьарала мҩеи ӡи збахьаз, кыр шәарахгьы нзырҵәахьаз (Л. К.).
18. Еижәлантәу аҳәоу хәҭақәа ирԥынгылоу, урҭ хзыркәшо ажәа
анаҩс ҩ-кәаԥк ргылатәуп: Ҳанашә иҷкәынцәа рыԥшьҩыкгьы:
Мсоусҭ, Лиҭ, Шьмаҭ, Шьқьаҭ ҽнакала ашҭа иааицҭыганы аибашьра
иргеит (А. Џь.); Нарҭаа ирыман арахә рацәа: ажә.ацә, ауаса (Н. С);
Еиларҵоит дасу рыдгьылқәа, ацәаӷәара зылшо ацә, акамбашь, аҽы,
нас анырхага маҭәахәқәа ирымоу: ацәмаҭәа, акәаҭан, ачалт уҳәа
убас егьырҭгьы (С. №.).
19. Еижәлантәу аҳәоу хәҭақәа ирышьҭанеиуа, урҭ хзыркәшо
ажәа аԥхьа атире ргылатәуп: Аҳ иԥа Гьаргь Чачба ԥсуа кәымжәымаҭәала деилаҳәан. Икәымжәы, икаба, иеимсы, иеимаа, иҟама,
насгьы ихҭырԥа, ижәҩа иқәзи, ихаз ихылԥарчи рзааркӡа – зегьы
шкәакәан (М. Л.); Ахьча дыҟам имала, чарак аҿы дыҟоушәа,
гәырӷьара ду имоушәа, аибаркыра дықәушәа – ус ибахит азныказ
(Б. Шь); Анхацәеи хара ҭауади-аамсҭацәеи ҳаилаланы, ҳаибаҭахны,
хәыԥҳарыла, бзыцәашьрыла, кыка хшылеи уҳәа – зегьы рыла
ҳаибаркны ҳаҟамзи (С №.).
20. Ҩ-кәаԥк ргылатәуп аиқәԥхьаӡара афунқциа назыгӡо
еижәлантәу аҳәоу хәҭақәа раԥхьа, урҭ, хзыркәшо ажәа аҳәоу
аҿы ианыҟамгьы: Абра иҟан: Шьарифа, Исма, Уазамаҭ, Ҳазараҭ,
Ҭакәна, Ҳауида, Рафида уҳәа егьырҭгьы (Д. Г.); Арасаҭра
аҵыхәаны, ԥхьакырҭак аҿы, рыҽӡаны итәан: Сеидык, Ҟазылбакь,
апап, адикәан, Сабаҟеи, Қьаламаҭ (С №.); Иҭаацәа аӡәыр ыҟан:
иԥҳәыс, хәҩык ахәыҷқәа, аныҟәгара зҭахыз (С №.).
АХАЗЫРХАҚӘА РАЛКААРА
1. Аҳәоу аҿы ахазырхақәа алкаатәуп аҿарҵәиқәа рыла: Сеидыҟ,
аказы усҭахын (С №.); Иууазеи, Џьгәына, иухьзеи? (Д. Г.); Усыха,
арха, уҿыха, сыкҿаҩра! Уԥры, са сҽыхәа, уԥры уажәшьҭа (II. К.);
Ишәыхьзеи, баба? (А. Г.); Хәлыбзиа, Марҭа! (№. Џь.).
2. Аҳәоу алагамҭаҿы игылоу, цәаныррак ацҵаны иҳәоу ахазырха
анаҩс иргылатәуп абжьҭгаратә дырга: Шьашькәа, Шьашькәа!
Бгыл, бгыл, иааз дыббома, иааз! (А. Г.); О, амра! Раԥхьаӡатәи
ашьаҿа инаркны сахьцалак усыцуп сыгәцаракны (Б. Шь.); Шьазина! Шьазина! Баҭал дааиҭ, Баҭал! (С.№.).
3. Ҳәоук аҿы иҟалар ауеит акы еиҳаны, ҭыԥла еиқәымшәо, аӡәы
изку ахазырхақәа, урҭ ахьгылазаалакгьы, аҳәоу аҿы иалкаатәуп
аҽарҵәиқәа рыла: Сиеҵәа шаша, шьыри-ҭали, сыҷкәын ахьӡыркы,
са смыргәаҟкәан ацәа уҭали, сымра, сыгәкы (Б. Шь.); Матата,
ара ааигәа быҟоума, дад? (Ш. Ҷ); Аҭыԥҳа ԥшӡа, быххь згеит, са
бсыргәамҵуам жәа рацәала, соуԥшәыл хәҷы, сылашара, иахьарнахыс са быстәхароуп, ... (Аԥс. жәлар ражәабжьқәа, рашәақәа).
4. Еижәлантәу ахазырхақәа рыбжьара иргылатәуп ма аҿарҵәи,
ма абжьхҭаратә дырга: Суаажәлар, сҵаҩцәа, асасцәа, шәыххь
згеит, – дԥышәырччо дналагеит уи... (А. Г.); Асовет ҵарауаа,
аконструқторцәа, анџьнырцәа, атехникцәа! Зегь рылаҵәҟьа
ишәырццакла анаукеи аарыхреи реимдара! (“Аԥсны Каԥшь”).
Ааҭгыларатә дыргақәа еилоу ахазырхақәа рыҩнуҵҟа
5. Ахаҿытә хьцынхәреи (уара, бара, шәара) ахьыӡҟеи рыла
ишьақәгылоу еилоу ахазырха аҩнуҵҟа иарбанзаалак ааҭгыларатә
дырга ргылатәӡам: Унан, уара Чамагәа ҷкәын, узыргәаҟуазеи?
(Аԥс. жәлар рпоезиа); Ахаҳәқәа, шәарҭ ахаҳәқәа, шәа шәахшеит
аӡы, шәахьчеит, шәааӡеит, ишәҟәыннаҵеиҭ акәылӡы (К. Л);
Уара ахәыҷӡа, сшьаԥхыц уаҟараӡамкәа, иуқәӡҭышаз, ԥуҭк ашша
уқәызҵазеи (Џь. А.); Уара Аелдыз, ҳшьа зыӷрагәоу! Уандәықәлоз
уан акгьы уалымҳәаӡеи? (Н. С).
6. Ахьыӡҟеи аҟаҵарба сымҳәеи -и рыла ишьақәгылоу еилоу
ахазырха аҩнуҵҟа аҿарҵәи ргылатәӡам: Уаа Ҳабашь, Ҳабашь
сымҳәеи! (С. №.); Зина! Зина сымҳәеи! (И. П.).
7. Аинфиниттә формала ма аицааира, мамзаргьы ажәеидҳәалақәа ухаҵкы сцеит, уххь згеит, ухаҵкы рыла иаарԥшу аҳәаақәҵа
изыдҳәалоу ахазырха иаԥынгылазар, рыбжьара ааҭгыларатә дырга
ргылатәӡам, иашьҭанеиуазар – рыбжьара аҿарҵәи ргылатәуп: Уххь
згеит Маҳмыҭ, ҳара акы ҳаргәамҵны ҳааит (И. П.); Уи шԥаҟало,
Наҳарбеи, ухаҵкы сцеит, уара убара амшаԥ еиҳа ҳаигәырӷьеит...
(Д. Гә.); Заурҟан, уххь згеит, ашәшьыраҿы уаатәа, лассы сҭацәуеит!
(Б. Шь.); Иҟоу удыруоу, ҳаҭыр зқәу аԥшәма (Ш. №.); О сгәыӷра,
кыр иаԥсоу! Ухәмаруашәа уҽуӡауама (Б. Шь.); Ажәлар, шәхаҵкы! Шәааӡырҩы, иҟалозар! (М: Л.); Сзызхәыцра мачхәума, алеитенант,
ухаҵкы (Қь. А.).
8. Ахазырха иацзар ҟалоит ахазырха зызхоу изанааҭ, иранг
аазырԥшуа ажәа. Асала ишьақәгылоу еилоу ахазырха еиҟәшатәым
аҿарҵәи ала: Уаргьы, мула Есыф, изумҳәауазеи, уқьаԥҭа баша акы
узаанамгауа иумпыҵахар ҳәа уацәшәоит (С. №.); Акапитан Лазба,
уахаҵәҟьа инашәыгӡароуп адҵа!
9. Ахазырхеи аԥшьы ҳасабла иацу ажәеи рыла ишьақәгылоу еилоу ахазырха еиҟәшатәым аҿарҵәи ала: Аҩны ԥыбҽуама, бара
анасыԥда! (А. Г.); Нас, хәыҷы мыжда, ицәгьоуп аҩада ахалара (П. Б.); Аа, уасҭа ҟадыџь, уасҭа, иҟоу зегьы уара ишԥоудыруеи... (А. Г.); Иуҳәашьоузеи, уара агәымха?!
(М. Л.); Унан, уара рыцҳа, уи азоума улахь зеиқәу? (Аԥс. жәлар
ражәабжьқәа, рашәақәа); Шәнеи, Нарҭаа афырхацәа! (Н. С).
10. Ахазырха иацзар ҟалоит авокативтә ажәақәа: нан, дад,
џьым, ди, аҩыза. Асала ишьақәгылоу еилоу ахазырха еиҟәшатәым
аҿарҵәи ала: Ҳаи, дад аписар, шьҭа аԥсышәала уаҳзаԥхьеишьт! (М.
А.); Уахь схалаӡом, Мез џьым (Ш. №.); Бхы бақәгәыӷроуп, саҳәшьа
ди (В. Шь.); Уца, нан Мыкыҷ, аҩны уштәаз угәы ҿыӷьит, ушьапгьы
иеиҵухп (И. П.); Уабаҟаз, аҩыза Ҭамшьыгә?
11. Ахазырхеи уи иаԥынгылоу абжьҭҟьеи рыбжьара аҿарҵәи ргылатәуп: Аҳы, сышәҟәы, уеиҵамхан, гәы-шьамхыла укамхан,
гәарԥбжьарак убжьамхан, узҭаху рзы уҵәахымхан (Д. Гә.); Аа, нан,
иухьзеи? (Аԥс. л.); Ҳаи, ҳаи, Хәажәарԥыс! Ара сыҟоуп, уааила! –
ҿааиҭит Нарџьхьоугьы (Н. С).
12. Авокативтә хәҭаҷқәа уа, еи, о зцыло ахазырхеи ахәҭаҷи рыбжьара аҿарҵәи ргылатәӡам: Уа бара Какашьа мыжда,
сызбыргәаҟуазеи (Аԥс. жәлар рпоезиа); О схәыҷра, кыр иаԥсоу!
Ухәмаруашәа уҽуӡама... (Б. Шь); Уаа Ҳабашь, Ҳабашь сымҳәеи!
(С. №.).
Ахазырха зызхоу дхаразар, усҟан рхы иадырхәоит еилоу
авокативто хәҭаҷ, азхәҭак изызхоу ихьӡ иаԥынгыланы егьи ахәҭа
изызхоу ихьӡ иашьҭанеиуа, усҟангьы урҭ рыбжьара аҽарҵәи
ргылатәӡам: О Шьансоу, О Шьансоу, О уара уи! (Б. Шь.); Уаа
Алиас уи!
АЖӘА, АЖӘЕИДҲӘАЛА, АҲӘОУ ЛАГАЛАҚӘА
РАЛКААРА
I. Ажәа, ажәеидҳәала, аҳәоу лагалақәа аҳәоу аҿы иалкаатәуп
аҿарҵәиқәа рыла: Хыхь ишаҳҳәаз еиԥш, Алиас иҩны акәара
нырцә, ахәаны, игылан (Д. Гә.); Изларҳәо ала, дыҟазаарын
Аԥсны Абрыскьыл ҳәа зыхьӡыз (Д. Гә.); Аиашазы, ихаҭалагьы
иҭахӡагәышьамызт, аха убас дақәшәеит (А. Г.); Ҳатәеибом, убома,
ари! (Џь. А.); Ишыҟаиҵац, иҟанҭаруаз еилаарцыруа, икьарахә имаҟа
иадҳәаланы, ишәақь, иҟама, ажәакала, деиқәных иҽанааибиҭа,
...ашәвазаҿ ацәашьы кыдҵаны иблит Францыз (Џь. А.); Сара ари
еиԥш иҟоу агәанҷыхьа сахап ҳәа сыҟамызт, аиашазы (М. Л.).
2. Ажәа, ажәеидҳәала, аҳәоу лагалақәа автор лымкаала
ирыҵишьырц иҭахызар, аҿарҵәиқәа рхаҭыԥан иргылар ауеит
атире: Дыҩбаны лхы лбон: акы – лани лаби рҳәатәы аныҟәгара,
ҩба – лхы дақәиҭны, лгәы ишланаҳәо аныҟәара (С №.); Ажәакала,
Кьахь Ҳаџьараҭ – раԥхьа иргыланы – дуаҩы гәыҭбаауп (А. Г.);
Уажәы саназхәыцлакь, излеилыскаауа ала, аублаатәи аамысҭа,
– зегьы раԥхьаӡагьы – деибашьҩын (Б. Шь.).
3. Еишьҭаргыланы ицо ажәақәеи ажәеидҳәала лагалақәеи рыбжьара аҿарҵәи ргылатәуп: Ажәакала, иаахҵәаны иуҳәозар, Саида
уи хшыҩла илыӡбит (И. П.); Ииашаҵәҟьаны, лара лтәала, уаха
асааҭ 8 рҟынӡа санымаа, машәыр сыхьит ауп...
4. Аидҳәалагеи уи иашьҭанеиуа алагалеи рыбжьара аҿарҵәи
ргылатәуп: Уи хәшәтәҩыс ҳәа дныҟәызго – иижьақәаз роуп, аха,
уи сҳәеит ҳәа, Алиас диоуп, хәарҭас ихы ииҭаргьы ҟалап (Д.
Гә.); Уи имаҭәақәа иара ишәимҵарада ԥсыхәа имамкәа дауҟахыз,
аха, шәымбои, гыгшәыграмзи, аӡәы иҵкыс мчыла дахьиааиз,
ихьӡ-иԥша ҭнагозшәа ибон (Џь. А.); Адырҩаҽны ақалақь аҿы
зегьы иаарылаҩит, Баӷа Ԥсардиа иҽкнеиҳаит ҳәа. Аха, изларҳәо
ала, дымԥсӡеит уи, – ашаха бааны иҟазаарын, дазнымкылакәа
иԥҵәазаап!.. (В. А.).
АЖӘА, АЖӘЕИДҲӘАЛА, АҲӘОУ БЖЬАРГЫЛАҚӘА
РАЛКААРА
I. Аҳәоу иалагалоу ажәа, ажәеидҳәала, аҳәоу бжьаргылақәа
ахыцқәа ирҭактәуп: Аду ибзоурала (ирзеилаз уара идыр) 14-15
шықәса уи ақыҭа аиҳабыра дрылан (А. Г.); Абри ҟазҵаз лнапы
сакәыхшоуп, – абригьы налеиҵеит, фатәык агьама ибацыԥхьаӡа
(сара сырҵәгьы уи иналаҵаны) (Гь. Г.); Уа ҳахьнеиз, ҭарџьманс
агубернатор иҿы игылаз Бабала иԥа Бида иакәын (Иуана
иаб), саби иареи даара бзиа еибадыруан (Д. Гә.); Сгәырӷьон –
ианеинышәшәылоз сԥаҵа (ажәра схыччозаап: еҳ, агаӡа! (М. Л.).
2. Абжьаргыла заҵәыкны иҟазар ма еилазаашьала имариазар,
ахыцқәа рхаҭыԥан аҿарҵәиқәа ма тиреқәа гылазар ҟалоит:
Ҵабыргуп, араҟа иҳалагылаз арԥыск иман, изыжәлаз сеидру,
тапанчак, иара «афицарцка»ҳәа дзышьҭаз (Ӡ. Д.).
3. Аӡәы изку ацәанырра ма ақәра, ашәира ҵакы аазырԥшуа, абжьаргылақәа аҿарҵәиқәа рыла иалкаатәуп: Ҳаибамбар иауаз
уи аҽны, ҳзеиқәшәазеи, срыцҳара згаша? (В. А.); Уажәгьы
бышьҭоума, бара афы зысыз, быбӷагьы ԥҵәеитеи! (И. П.); Абри
сыхшыҩ ашԥазымцеи, сара мыжда (З. Д.); Уара ухага умсааит,
кәац жьыхәҭакгьы шҳамам (Аԥс. жәлар ражәабжьқәа, рашәақәа);
Арахь бааԥшишь, хаир зымбаз, исҳәо бмаҳауеи?! (Б. Шь.).
АҬКААҚӘА РАЛКААРА
Аҳәоу аҿы аҭкаақәа алкаатәуп аҿарҵәиқәа рыла: Зны, реиҳа
ианылашьцаз ҵхыбжьонк азы, Лажә уаҩ ишьҭыбжь имырҳаӡакәа,
алашьцара иҽалакны дцеит нхыҵ, Ашәыҟа (М. Л.); Шәара, ҳауацәа,
мацәазк азна шәҳахәарҭамызт, усҟан ҳара, шәуацәа, ҳҟәарыл,
ҳуаса, ҳаџьма, ҳчашә уҳәа ҳаманы шәымҩа ҳақәын .(С. №.); Ҵаҟа,
лбаа, акәара ахьхьа-хьхьахәа алеира иаҿын (М. А.).
Аҽарҵәи ацынхәрас игылазар ҟалоит атире: Еилыӷраа ахьажь –
аџьықәреи аӷа – лассы алаҵара ҟалоит ҳәа игәырӷьо, абжьы цәгьаӡа,
инкаԥа-аакаԥо аҳәсҭақәа ирхын (С №.); Кәыркәа мзы анҵәамҭаз шьыжьык – счамадан хәыҷ аашьҭыхны, амҩаду ахь скылсит сара
(Н. К.).
АИҬАҲӘАҚӘА РАЛКААРА
Аиҭаҳәақәа рыбжьара аҿарҵәи ргылатәуп: Дыԥшуп, дыԥшуп
Кәакәала, аха дыҟам Қәачала (Б. Шь.); Уа ибызҳа, ибызҳа макьана,
аҵла ԥсирира ԥсиҟәана!.. (М. Л.); Амшын хәмаруеит, ихәмаруеит,
ашәах еилаҭәо, Аԥша хаа неиҩеиуеит, абаҳчара еимдо (А. Л.);
Ааԥын, ааԥын, ааԥын ԥшӡа, Ашәа узаҳҳәоит иҳаракӡа (Н. ).); Ҳаит,
сышԥоушьи, сышԥоушьи, Мзауҷ, сҭынха ду! (И. К.).
Азгәа  а. Аиҭахәақәа ирыларҩашьатәым ашьаҭа еиҭаҳәарала
иҟаҵоу ажәа аформақәа, урҭ рыбжьара адефис бжьаҵатәуп: Ус
дцо-дцо мацара... дыԥо-дыԥо дышнеиуаз.
1. Абжьҭҟьақәа аҳәоу аҿы иалкаатәуп аҿарҵәиқәа рыла: О,
бмаалықьуп зегьы рзыҳәа, аха ззыҳәа бшада, џьым? (Р. С); Ҳаит,
абаақәа, шәымшәан, Нарҭаа ахацәақәа! (Н. С); Аҳы, уҽеибыҭ,
сажәеинраала, астол уқәымхан абра, уца, усԥырҵ уара ухала,
шьаҿак суцнаскьом сара! (Б. Шь.); Ҳзықәшәазеи, џьушьҭ, ауаа
иреиԥшыз шьоукы рҿы аус ҳуанда, иҳабаргәызи... (И. К.); Иахьа
мҽышоума, мшәан! (А. Г.).
2. Абжьҭгаратә интонациала иҳәоу абжьҭҟьа анаҩс иргылатәуп
абжьҭҟьаратә дырга; абжьҭҟьа аҳәоу алагамҭаҿы игылазар,
иашьҭанеиуа ажәа нбан дула иалагатәуп, абжьҭҟьа аҳәоу агәҭаны
игылазар, иашьҭанеиуа ажәа нбан хәыҷала иалагатәуп: Машьалаҳ!
Шаҟа амш бзиахазеи!.. (С №.); Ҭәу! Иуҳәогьы уаргьы, гәбылра
ҳәа умаӡамкәа ушԥеишеи анцәа (С №.); У-у-унан! Дызусҭада
хаҵас исымоу?! (М. Л.); Утәа, мшәан, сара сзы ушԥагыло (А.
Г.); Иҟалазеи, иҟалазеи, џьоушьҭ! (Аԥс. л.); Бысҟәаҵ! Бысҟәаҵ!
Амарџьа! Иазхоуп! (М. Л.).
3. Азҵааратә интонациала иҳәоу абжьҭҟьа анаҩс иргылатәуп
азҵааратә дырга: Аа? Ҳҽы зкызеи, мшәан? (С №.); Бара, абри
аколнхара ҳалаларын? Бгәы ишԥаанагои? Аа? (С №.); Аҭакәажә
Баҭымынӡа дугеит, ыы? (Џь. А.).
4. Ҳәоук аҿы акы еиҳаны абжьҭҟьақәа гылазар, урҭ рыбжьара
иргылатәуп аҿарҵәи ма абжьҭгаратә дырга: Ррит! Ррит! Шәит!
Шәит! Абга, абга еимырҵәаша! (С №.); Ҳаи-ҳаи, џьушьҭеит, баша
ухы умыргәаҟын (Б. Шь.); Ҳаи, џьушьҭ, амаркаџьы еиԥш дсылаԥсны
симкызыз! (С №.); Диида, хса гызмалқәа, ҳаладмырхәашозыз,
рылақәа ҭырхааит! (М. А.); Ҳаит, амарџьа, афырхацәа, аҳаҳаи,
аӡәы аашьа умыхьын! (С. №.).
Азгәа  а. Акы еиҳаны еишьҭагылоу абжьҭҟьақәа
ирылараашьатәым еиҭаҳәарала иҟаҵоу абжьҭҟьақәа, урҭ рыбжьара
адефис ргылатәуп: Ҳаи-ҳаи, Бадрахеит, ус ахьԥоуҳәои? (М. А.); Ее-с, иԥсаҭа бзиахааит Хабжькәыт... (С №.).
5. Ахәҭаҷ ахархәара зауз абжьҭҟьа аҳәоу аҿы ааҭгыларатә
дыргақәа рыла иалкаатәӡам:
– Уаа шьыжьбзиа! – иҳәан Алиас, абарҵа дныҵалеит.
– Уаа бзиала уаабеит! – (Д. Гә.).
– Уа бзиа шәҳәеит, уа мшыбзиақәа! Уа шәтәақәа, дад, уа
шәтәақәа (М. А.).
АҚӘШАҲАҬРАТӘ, АМАПКРАТӘ, АЗҴААРАТӘ
АЖӘАҚӘА РАЛКААРА
1. Аҳәоу иалагалоу ақәшаҳаҭратә, амапкратә, азҵааратә ажәақәа
иалкаатәуп аҿарҵәиқәа рыла: Амза ҭәымҭоуп, ашәҭ аптымҭоуп,
ӡаӡа ҳәымҭоуп, ааи, уаха (Р. С); Мап, скыдҟьала, аԥсҭазаара,
срыцҳаумшьан џьара (Л. Л.); Еиԥшу еибамԥшаауеи! Ааи, ааи,
еиԥшу! (Џь. А.); Иззы, ишаасашәҳәара (И. П.).
2. Абжьҭгаратә интонациала иҳәоу ақәшаҳаҭратә, амапкратә
ажәақәа рнаҩс абжьҭгаратә дырга ргылатәуп: Ааи, ааи! Дишьит,
иԥазаҵә дишьит (М. Л.); Мап! Ожә акәӡам, уҷкәын данеиқәырхаз
(Б. Шь.); Лгәы рҭынчны дцеит! Ааи, ааи! (Ш.№.).
Аҳәоу аҿы ааҭгыларатә дыргақәа рыла иалкаатәуп ажәақәа иҭабуп, саҭоумҵан... урҭ синтақсисла изыдҳәалоу ажәа аҳәоу аҿы иҟамзар: Иҭабуп, уаха шәа шәахь сзымнеир ҟалап. Саҭоумҵан,
абри иуҳәо иаҵанакуеи? Саҭамыз, аха шәарҭ уи нахыс аус абажәуаз (Ш. №.); Саҭабымҵан, дад, ҽыла бгазар акәын, аха аҽы
ааигәа иҟам (И. П.); Кыр шәаргәамҵуама, саҭамыз? (Ш. №.).
АРЕФРЕНҚӘА РАЛКААРА
Аҳәоу аҿы ареферен алкаатәуп аҿарҵәиқәа рыла, мамзаргьы
абжьҭгаратә дыргала. Ареферен ахәҭақәа еиҟәшатәуп аҿарҵәи
ала:
Арҭ шәахь избахьада
Ауаа амхы рцәаӷәоны?
Чари, чари, чари, рама,
Ауаа амхы рцәаӷәаны (Ажәлар рашәа).
Хәыхә наани, уа иаани,
Шьышь наани, уа наани,
Уан даанӡа, умҵәуан,
Уаб даанӡа, умҿыхан (Аԥс. жәлар ражәабжьқәа,
рашәақәа).
Ҷи-ҷи, даԥ-даԥ,
О реро рерашьа!
Шәнеиҭаҵ, шәааиҭаҵ,
Иаҳҵоит акәашашьа (Б. Шь.).
ААҬГЫЛАРАТӘ ДЫРГАҚӘА ЕИЛОУ
АҲӘОУ АҨНУҴҞА
1. Еицыҟало ма еишьҭанеиуа арҿиарақәа аазырԥшуа еилоу
аидҳәалагадатә ҳәоу ахәҭақәа рыбжьара аҿарҵәи ргылатәуп:
Сгәы ааԥынра ҭалеит, ибыбышӡа ишәҭит, агәырӷьара схалеит,
сшьа еилашит (А. Л.); Аԥхынра ыкәҳа ацара иаҿын, иааскьон
ураҭагалара (И. П.); Ҽаҩраҭагалара иаамҭан, ақәа кыдыҩр илеиуан,
ихәлахьан, илашьцан (М. Л.); Иҽы мыжда кәаша-кәашон, ихы-иҿы
гәыкы лаша-лашон, икәадыр ҟәына еилаџьџьауан, иҽы шьҭыбжьы
иармацәысуан, иҟамчы шьҭыбжьы иардыдыхуан (Аԥс. жәлар
ражәабжьқәа, рашәақәа).
2. Амзызи аҵыхәтәеи аҵакытә еизыҟазаашьа зныԥшуа еилоу
аидҳәалагадатә ҳәоу ахәҭақәа рыбжьара ҩ-кәаԥк ргылатәуп: Аха
изамуит Ҳақы, уи агәырӷьара имбараны дыҟазаарын: агәыла қыҭа Џьырхәа чарак аҿы ахы иқәшәан, иҩны дааргаанӡа, дыԥсит (М. Л.); Харзаман иҭаацәа роуп акаамеҭ иҭазырԥшыз: изыхҟьазыҵҟьаз рзымдырӡо инеихәаԥшы-ааихәаԥшуа рыҩны иҩнахеит (И. ).); Аҳасабразы исырҭаз адҵақәа сзыҟамҵеит: аҟаҵаха смоуӡеит
(В. А.); Ахьымӡӷ бааԥс ихаԥеит Маршьан Лажә! Амца ҭалеит
игәы: иԥсы изалымхуаз, мыцхә бзиа иибоз аԥҳәызба ԥшӡа Қәеиза
иара дкажьны дыбналт, дцеит! (М. Л.).
3. Еилоу аидҳәалагадатә ҳәоу азхәҭак иаԥынгылоу ахәҭа аҵакы
ханарҭәаауазар, иҳалнаркаауазар, рыбжьара ҩ-кәаԥк ргылатәуп:
Уи еснагь ашәҭыц еиԥш деилаҳәаны акәын ашкол аҿы дшаауаз:
иахьа илшәыз – уаҵәы илшәымызт (А. Г.); Даара сархәыцуеит
аҽакы: сзеиԥшыда, захь сцада абри сара? (Д. Гә.); Сара сзы
иеилкаахеит зегьы: Џьуна дазыԥшын лынасыԥ! (Б. Шь.); Шьааб
идыруан: иҷкәын акы аниҭаху ауп абас дҿагәбзыӷуа данцәажәо
(Џь. А.).
4. Еилоу аидҳәалагадатә ҳәоу иалоу имариоу аҳәоуқәа рыбжьара
атире гылазар ҟалоит:
1) урҭ ирласны еибазыԥсахуа ахҭысқәа аадырԥшуазар: Ҳанашә
иԥшәма ауха иаалыгхеит – ашьыжь лыԥсы ҩалыхшәеит (А. Џь.);
Убра длеиуаны еиԥш, длышьацәхныслазаап – агәызҳәа ишәақь уа
иааԥжәеит (Ш. №.); Днаԥшын – иаԥхьаҟа амра кашын, днаԥшын
– аԥенџьыр ахьтә ҭаацәак изыԥшын, днаԥшын – иԥылоз ауаа
еиԥхьытта гәырӷьарак анибон зегьы рлакҭа! (Б. Шь.).
2) урҭ ҵакыла ӷәӷәала еиҿагылозар: Ихы акәӡам изхәаԥшуа
– иџьыбоуп (Ш. №.); Абар Ҳабашь мчыбжьык ҵуеит ацәгьара ззиуз
Ҭемыр иҿы дыҟеижьҭеи, арахь ичеиџьыка ифоит – анахь аҵеџь
аҟнытә ииуз ацәгьара иҿагылоуп, иҿаԥшуа (С. №.).
3) аҩбатәи аҳәоу хәҭа аиҿырԥшратә-ахыркәшаратә аҵакы
аманы иҟазар: Иҟазшьақәа бымдыруеи – убас акәын шәабгьы
дшыҟаз (М. Л.); Ихәда абжьы убас игон – аҳәа чах ахәда аанда
икылахаргьы, усҟак абжьы ҭаҟыҟны изгарымызт (Џь. А.); Амҩан
дышнеиуаз, дзыркьаҭашаз кашәарахк ибаргьы, изтәыз дибаанӡа,
игәы ҭынчхомызт – абас аӡәы итәы зҭахымыз уаҩын (Б. Шь.).
4) аҩбатәи аҳәоу алҵшәа аҵакы аманы иҟазар: Хмыҷ ԥхьагыла
дырцәыбӷалт – аӡыжь ҵаула дырцәагеит (И. К.); «Адәыӷба №6»
иара уамыԥхьакәа аиҭаҳәара залшом – убас еилацаланы иҟаҵоуп
(Ш. И.); Сара соуп цәгьала иавахаз, аҩа скын – иԥҵәеит, аӡа скын
– иԥҵәеит (Ш. №.).
5. Аидҳәалагақәа -гьы, аха, нас, насгьы, мамзаргьы, амала,
уимоу рыла еидҳәалоу аҳәоу ахәҭақәа рыбжьара аҿарҵәи ргылатәуп
аидҳәалагақәа раԥхьа: Уи иагьҵабыргуп, саргьы убри агәра ганы
сыҟоуп (Д. Гә.); Аамҭақәа акыр цеит, ахаҵарԥысгьы дҩеидасуа
далагеит (Н. С); Урҭ зегь бзиоуп аха, аҵыхәа, иҳәеишь, иарбан
узласыхәа? (Б. Шь.); Убас акраамҭа аҭарчеи иалахәмаруан, нас уи
ианалга, иааилагылан, аҽырхәмарра иналагеит. (С. №.); Уара дуӡӡа
суҵазза амарда саҿалома, мамзаргьы аӡәы ҳаибар, ԥхашьароупеи
(Аԥс. л.); Қсас урҭ аџьарқәа ашыц изалихуаз иаргьы издыруамызт,
амала иӷәӷәоуп ҳәа акәхап (А. Џь.); Сара сцәырҵра дахьақәымгәыӷуаз иааџьеишьазар акәхап, аха дааиҵанарӷәӷәазшәа збеит, амала сара
ишысцәымӷхаз ҵәахышьа сзамҭеит (И. ).); Аха Саида лыгәхьаа
лыкӡамшәа акәын зымҩа лҿы шлырхаз, уимоу илырҭоз азҵаарақәа
аҭак аныҟалымҵозгьы ыҟан (И. П.); Ацха хаауп, аха зегьы ирфом
(Ажәаԥҟа); Леуангьы кыр ашәа лыцирӷызит, уимоу Иван ашәа
зциҳәарыз еиԥшгьы ашәақәак алырҳәеит (Д. Гә.).
6. Аидҳәалага акәымзар (//амзар, мамзар) еиднаҳәалоит
ҵакыла еиԥшым аизыҟазаашьа аазырԥшуа еилоу аҳәоу ахәҭакәа.
Еилоу аҳәоу ахәҭақәа рҵакытә еизыҟазаашьа иахьыԥшны аҽарҵәи
ргылатәуп ма аидҳәалага акәымзар аԥхьа, ма ашьҭахь:
1) еилоу аҳәоу ахәҭақәа рыбжьара аиҿагыларатә-хьыԥшратә
еизыҟазаашьа ыҟазар, аҿарҵәи ргылатәуп аидҳәалага акәымзар
аԥхьа: «Иусҭаз га, акәымзар, аҽаӡәы исҭоит; Уи саргьы издыруеит,
аха ус сыҟазар, еиҳа еиӷьуп, акәымзар схы сырԥшӡо салагар, еиҳа
еицәоуп (Н. С); Улбаа лассы арахь, акәымзар абыржәыҵәҟьа араса
ашьапы ԥысҟоит, нас иубап! (Ӡ. Д.); Бҭыԥ аҿы бтәа, акәымзар
бҽыбзынкыларым (М. Л.); Аҩныҟа дызгароуп, сышәшьыр
сышәшьит, амзар (//акәмзар) уаҳа изуам! (М. Л.).
2) еилоу аҳәоу ахәҭақәа рыбжьара аиҿагыларатә-аҳәааԥкратә
(противительно-ограничительное) еизыҟазаашьа ыҟазар, аҿарҵәи
ргылатәуп аидҳәалага акәымзар ашьҭахь: Уахсиҭ зны-зынла аҩныҟа
дныбжьыслон акәымзар, иашьас дҟазҵаз иҿы акәын еиҳараӡак
дахьыҟаз (Н. С); Сара сҩызцәа аҳәсақәа аанхеит акәымзар, лабак
шьҭызхратә иҟаз хаҵажәла днымхакәа, зегьы уахь ицеит (Н. С);
Сгәы аласырӷәӷәон акәымзар, ахысра ауҟалахуаз (Џь. А.); Ақыҭан
ана-ара ԥыҭҩык нхон акәымзар, зегьы ахыҵны ицахьан (И. Ч.).
Аиҿагыларатә-аҳәааԥкратә ҵакы зныԥшуа еилоу аҳәоу ахәҭа егьи
ахәҭа иашьҭанеиуазар, аҿарҵәи ргылатәуп акәымзар зыдҳәалоу
ахәҭа аԥхьа: Иҭынчран рыкәша-мыкәша, џьара-џьара ҳәсақәак
рҵәуабжь гон акәмзар (М. Л.); Ҟаи, ассирҵәҟьа сзынижьзаарын
сабду, сара исыздырӡомызт акәымзар! (М. Л.); Урҭ гаӡаӡам, уажәы
игаӡахеит акәымзар (А. Г.).
7. Еилоу аҳәоу ахәҭақәа еидызҳәало аидҳәалагақәа избанзар,
избан акәзар, убри аҟнытә, избан уҳәар, азы раԥхьа аҿарҵәи
ргылатәуп: Ақәлацәа еиҳан хыԥхьаӡарала, бџьарлагьы еиҳа
еиқәшәан, убри аҟынтә иаҳа-иаҳа арахь иааскьон, аиааира
рго (М. Л.); Нарҭаа ирымаз аԥстәқәа зегьы реиҳа ауаса акәын
изызҿлымҳаз, избан акәзар ауаса, акәац адагьы, аласа ирықәҵуаз
акәын амаҭәа злырхуаны иҟаӡаз (Н. С); Уара ашьтәа узысшьуазар
– суеигәырӷьаноуп ишузысшьуа, избан акәзар уара иуеиӷьу уаҩы
дсымам сара! (М. Л); Сеидыҟ иҩнуҵҟа дбылуан, дышуан, аха арахь
адәныҟа инирԥшуамызт: убри аҟара аҽаанкылара иман азы (С №.);
Наҳарбеи иҟаиҵаз азы бара аӡәгьы гәыбӷан биҭом, избанзар зегьы
ирдыруеит, бара акгьы шыбхарам (Ш. А.).
8. Аидҳәалага аҟнытә ала еидҳәалоу еилоу аҳәоу ахәҭақәа
рыбжьара аҿарҵәи ргылатәуп аҟнытә ашьҭахь: Аԥсны макьана
иԥхынран аҟнытә, аҭакар, зыҩныҟа ицоз, Кадыр иуаҭах аԥенџьыр
иалыҩны иуаҳауан... (И. П.); Уи шәагала рацәак дыҟамызт аҟнытә,
еснагь зышьхәа ҳаракыз ашьаҵа ныҟәылгон (А. Г.); Ҩымшҟа
рышьҭахь Шьасиа деиӷьхеит, дгылеит, аха лаҳәшьаԥха Амра бзиа
дылбон аҟнытә, длышьҭуамызт аҩныҟа (М. Л.).
9. Ажәақәа убас, убри аҟара, убри аҟынӡа рыла еидҳәалоу,
аиҿырԥшра аазырԥшуа еилоу аҳәоу ахәҭақәа рыбжьа-ра аҿарҵәи
ргылатәуп: Ирҳәоит: Аԥсараа рысҭаршын убри аамҭазы убас Шьааб
диқәҟааит, амраҵәҟьагьы агәы ҭҟьан, аҟыгәҳәа илҭашәазаап (Џь.
А.); Ишԥауури, аԥсҭазара убас еиҿартәоуп, знымзар зны ауаҩы
деиҵазырхаша рыцҳарак ааизкылымсыр ауам (И. П.); Аԥҳәызба
ҳәа зыӡбахә ҳамоу убри еиԥш ԥҳәызбоуп, уи лыԥшӡара, ԥшӡашьа
еиԥшым, лара дшыҟоу абас ауп ҳәа ҿыки-бзыки иазҳәо иҟам,
шәҟәы нҵашьагьы аман ҳәагьы иҟам (Н. С).
10. Еилоу аҳәоу ахәҭақәа еилазаашьала кыр инеиҵыхны иҟазар, рыбжьара акәаԥи аҽарҵәии ргылатәуп: Ажьи Дарсыни сареи ҳаиԥырҵра аасгәалашәан, ихьу-хьууа сгәы иааҵалеит, уи инацлеит, сахькылнаго сзымдыруа сызқәлаз сымҩа; сыкәшамыкәша итәаз ирҳәоз акәым, дара рхаҭақәагьы сызгәамҭо акы сынҭанагалт... (Б. Шь.); Аҭӡамцқәа хаҳә еиларҭәахны иҩаган; насыԥ
заҵәыкс исымаз, урҭ еснагь ишыхьшәашәазгьы, аӡы рылжжуа
ицәаакымызт, ауаҩ нырҳа иҽыҩеиҵихыр, дынкылԥшыртә еиԥш,
аарла уҭаҷкәым нкылшәо, кылҳара хәҷыкгьы азныжьын уи аҟарс
(Б. Шь.); Убри аамҭазы аҟарулцәа аӡәы Ҳаџьараҭ иҽы днақәтәан, уск ахьимаз ахь дцан, хәлаанӡа дмааит; убраанӡа иаргьы абахҭа дҭырмыжьит, дрыҳәеит, дырчеит, «амла сынҵәоит» иҳәеит аха (Д. Гә.); Аҳәыҳә уаантә инаԥрын, ихәыҷы иҿы инеин, ихәра ахыӡқәа
акы нахьнашьын, ихәра ҩеимашьшьы ццеит, уантә инаԥырны
ишиасуаз ажәҩа ацкар ихәраба-жьрабаны иҟаз ианынаикьнарс,
уигьы акы змыхьӡаз еиԥш дааҟалеит (Н. С).
11. Еилоу аҳәоу ҩба инареиҳаны имариоу аҳәоуқәа рыла
ишьақәгылазар, урҭ еидкылазар ҟалоит аҵакытә гәыԥқәа рыла,
зыбжьара акәаԥи аҿарҵәии ргылатәу: Дышхәыҷыз иани иаби
Кәмыз ашкол дҭарҵан, ибзианы далгеит; аха ашьҭахь рмазара
инанамгӡазт, аҵара азыҳәан даҽаџьара дмышьҭыкәа, ашкол дҭыхны, аҩны дынкыланы дрыман (М. А.); Абарҭ зегьы рбоит лани лаби,
аха иалырҳәаара рыздыруам, шьҭа уаҳагьы илызҵаауам; абар аҵых
агәы еиҩнашеит, ларгьы дыцәам, акы даҿуп, даргьы шԥацәоз, аха
мчыла ишьҭалҵеит; абри ауха абри аҭаацәараҿы шаанӡа алашара
ыҟан, имыцәаӡеит, измааназ ҳәа аӡәы имҳәаразы (Д. Гә.).
ИԤИОУ АЖӘАҲӘА АЛКААРА
Аҩыраҿы иԥиоу ажәаҳәа автор изеиԥш теқст алаҵашьа ҩхкыкны иҟоуп: 1) иԥиоу ажәаҳәа цәаҳәа ҿыцла, абзацла аарԥшра,
2) иԥиоу ажәаҳәеи автор изеиԥш теқсти абзацк аҿы раарԥшра.
Иԥиоу ажәаҳәа абзацла аарԥшра
1. Иԥиоу ажәаҳәа автор изеиԥш теқст аҟнытә цәаҳәа ҿыцла,
нас абзацла алкаара еиҳараӡак рхы иадырхәоит адиалогқәеи
арепликақәеи раарԥшраан. Еиццәажәо доусы ииҳәо цәаҳәа ҿыцла
ирҩуеит. Усҟан иԥиоу ажәаҳәа аԥхьа атире ргылатәуп, ашьҭахь,
аҳәоу ақәкы зеиԥшроу еиԥш, иаҳәтоу ааҭгыларатә дырга:
– Нас иҟалазеи?
– Нас иҟалазеи, шәымбои, аҭырқәа дмааит, лҟәарылқәа хәдаԥсада игеит.
– Дишьит, ианаџьалбеит, дишьит, аха дышԥеишьи, ҳәызба
цагәла дишьит! (Д. Гә.).
2. Иԥиоу ажәаҳәа иаԥынгылоу автор иажәаҳәа алагалажәа
алазар, автор иажәаҳәа алгамҭаҿы иргылатәуп ҩ-кәаԥк, Аҭакәажә
акыраамҭа дхәыцуа дгылан, нас ус днаиазҵааит, илгәамԥҳо:
– Дабоушьҭи, уара, ҵхыбжьон аҷкәын? (С. №.).
3. Иԥиоу ажәаҳәеи иашьҭаненуа автор иажәаҳәеи рыбжьара
иргылатәуп:
1) аҿарҵәи, атире, иԥиоу ажәаҳәа жәабжьтә ҳәоузар (, –): – Ала
ахьаԥарч абазар ҟалап, – иҳәеит даҽаӡәгьы (С. №.)
2) абжьҭгаратә дыргеи атиреи, иԥиоу ажәаҳәа дҵаратә ма
бжьҭгаратә ҳәоузар (! – ):
– Убригьы уҳәашт уара! – дҩаҭрысит Хьыфа (А. Г.).
3) азҵааратәи абжьҭгаратәи дыргақәеи атиреи, иԥиоу ажәаҳәа
егьзҵааратәны, егьбжьгаратәны иҟазар (?! –)4.– Бабацеи?! – Шьасна
дҩаҵҟьан, уи длаԥысны ашә днадгылт (А. Г.).
4) акәаԥрацәеи атиреи, автор игәы излаанаго ала, инагӡам, иԥиоу
ажәаҳәа ажәабжьтә ҳәоузар (... –): – Уаҵәы ҳалацәажәарын,
иахьа семдроу... – иҳәеит Алықьса (С. №.).
5) азҵааратә дырга, акәаԥрацәа, атире, автор игәы излаанагало ала, инаӡам иԥиоу ажәаҳәа зҵааратә ҳәоузар (1.. ): – Снапқәа ахә рыҵиааны иҟоуп, аа?.. – сыбла дызҭамԥшуа ихы ҩышьҭихит уи
(А. Г.).
6) абжьҭгаратә дырга, акәаԥрацәа, атире, автор игәы излаанаго
ала, инагӡам иԥиоу ажәаҳәа бжьҭгаратә ма дҵаратә ҳәоузар (!.. –):
– Сан боуп, саб уеизгьы дысԥылом!.. – даалыдыххылт уа Дамеи
(Б. Шь.).
7) азҵааратә, абжьҭгаратә, акәаԥрацәа, атире, автор игәы излаанаго ала, инагӡам иԥиоу ажәаҳәа егьзҵааратәны, егьбжьҭгаратәны
иҟазар (?!. –): – Уаҩы бызшәа змаҳауа, зҿышәымҭуазеи, абнауаа?!.
– Ашиҵә-ашиҵәҳәа иҟамчы дназыдгылаз инеихиҟьеит... (Б. Шь.).
4. Автор иажәақәа иԥиоу ажәаҳәа агәҭаны игылазар, урҭ асарҵәии атиреи рыла иалкаатәуп:
– Зеиԥш ҟамло егьыҟам, – иҳәеит уи, дсыхәамԥшӡакәа, – Баҭал....
зегьы удыруазарц сҭахуп (А. Г.).
5. Иԥиоу ажәаҳәа иашьҭанеиуа автор иажәаҳәа анаҩс даҽа
иԥиоу ажәаҳәак гылазар, урҭ еиҟәшатәуп акәаԥи атиреи рыла:
– Угәы иалсыма исҳәаз? – даацәажәеит Хьыкәа. – Издыруада,
сара сиашамзар? (Ш. №.).
6. Автор иажәаҳәа доусы рхатә хшыҩзцарақәа змоу иԥиоу
ажәаҳәақәа ирыбжьагылазар, насгьы рыбжьара синтақсистә
еимадара ыҟазар, автор иажәаҳәа аԥхьа иргылатәуп аҿарҵәии
атиреи, ашьҭахь – ҩ-кәаԥки атиреи: – Уара уахьгәырӷьо, саргьы
сгәырӷьоит, аԥхьара уҵеит, – лҳәеит, нас днаиазҵааит: Иузҭада
иара ари агазеҭ? (С. №.).
7. Адиалог абзацк аҿы иаарԥшызар ҟалоит, аха усҟан иԥиоу ажәаҳәа аҿарҵәиқәа ирҭактәуп, еиҿшәырԥшы:
Иԥиоу ажәаҳәеи автор изеиԥш теқсти абзацк аҿы раарԥшра
I. Автор иажәаҳәа алагалажәа алазар, иԥиоу ажәаҳәа арҵәиқәа
ирҭактәуп: Дара ҳабацәа ирҳәоит: «ҭәыс шәиман аҳәынҭқар»
(С. №.); Адаӷьгьы: «сызҭоу аӡы зегьы иреиӷьындаз» – аҳәоит
(Ажәаԥҟа); Аҵарақәа зегьы «ҷит» – анырҳәа, ачынҷагьы «ҷит» –
аҳәеит (Ажәаԥҟа); Илакҭа хаа дынҭаԥшын, даацәажәеит лара. «Ои,
уара рыцҳа, еиҭамҳәа сара, улакҭа ԥшӡа сыҵамԥшуа исықәзаап
аԥсра» (И. К.).
2. Алагалажәа иԥиоу ажәаҳәа иаԥынгылазар, иԥиоу ажәаҳәа
аԥхьа ҩ-кәаԥк ргылатәуп, ашьҭахь, аҳәоу иамоу ақәкы зеиԥшроу
еиԥш, – иахәҭоу адырга: Еснагь, ииҳәоз акы акәын: «анаара
былбааҟьа баауашәа, бышԥаныҟәо, анцәа бынирҵәааит!» Нас
илакыҵақәа аччаԥшь рыҵыԥхаауа, аҵәы налаҵашәа усгьы
нациҵалон: «Аҿаҩа иааӡаз уаҳа дышԥаҟало». (Џь. А.); Наурыз иажәақәа зегь ӡыҩӡа иааҟанаҵеит, еиҳаракгьы иаарылыжжит: «амҩа
ҳақәлоит уаҵәыҵәҟьа (Б. Шь.).
Азгәа  а. Иԥиоу ажәаҳәа иацзар ҟалоит ахәҭаҷ ҳәа, усҟангьы
иԥноу ажәаҳәа арҵәиқәа ирҭактәуп: Беслан ибжьы рықәиргеит:
«шәызусҭада инеиуа, шәаанҿас!» ҳәа (И. П.); Ианааша, Ҟалашьбеи
ибжьы ааиргеит: «уажәшьҭа идәықәшәҵа ауаа» ҳәа (Аԥс. л.);
Нас дҵааит аҳ иԥа: «дзеиԥшроузеи, иоуроузеи, иҭбаароузеи, ипланузеи, исахьоузеи» ҳәа (Аԥс. л.); Абри аамҭазы аҳәсақәа инеизҵаа-азҵаақәоны саҳаит «ахаҵа еиқәа злышьоузеи, мшәан?» ҳәа (М. Л.).
3. Алагалажәа иԥиоу ажәаҳәа иашьҭанеиуазар, иԥиоу ажәаҳәа
анаҩс иргылатәуп атире. Иԥиоу ажәаҳәа ажәабжьтә ҳәоузар, атире
аԥхьа аҿарҵәи ргылатәуп: «Ааи, нан, егьсылымшеит» – лҳәан,
лҽааилыхны лымаҭәақәа нықәылҵеит (Н. С); «Уара Аҳмаҭ, уаҩы
разык уоуп» – иҳәеит иара (И. П.); Ари заҳаз атаҳмадацәа «убри
ахәыҷы илылҵуа ҳамбакәа анцәа ҳумшьын» – рҳәан (Д. Г.).
Иԥиоу ажәаҳәа зҵааратә ма бжьҭгаратә ҳәоузар, атире аԥхьа
иргылатәуп иашьашәалоу адырга: Даут аԥина хәыҷы аниба, «ҳаи,
рыцҳа, уара уи ма исырхәҳа!» – иҳәан, иԥина аҩны иныҩнеиҵеит
(Аԥс. л.); «Ҽыла уныҟәалар иаҳа еиӷьми, нан, амашьына
иазууазеи?» – лҳәеит лара (И. П.); «Аа, афырхаҵа, уца, уца, умаа
маншәалоуп!» – иҳәан, даара иааигәаԥхеит аҭаҳмада (Н. С).
4. Автор иажәаҳәа иԥиоу ажәаҳәа агәҭа ибжьагылазар, уи
атиреқәа иртактәуп: «Аферым, – ахы аасшьышьуан аласба, – абра
утәаны ихьчала, уи агызмал арахь иааумышьҭын» ( Г. Г.); «Ҳаи,
џьушьт, усхамшҭи, – иҳәан, диазҵааит, – узусҭада, уабаҟаз!» (Н.
С); «Азаҵәра шьапҿаршә анузнауа, – иҩуеит апоет К. Ломиа –
иудыруаз, ушкаҳауа, ушзымцо хара» (X. Б.).
5. Иԥиоу ажәаҳәа автор иажәаҳәа агәҭа ибжьагылазар, алагалажәа ҭыԥс иамоу иаҿырԥшны иргылатәуп ҩ-кәаԥк ма атире,
егьырҭ адыргақәа ргылатәуп автор иажәаҳәа ишрашьашәало еиԥш:
Елҟан дҩалбааԥан, «бзиала уаабеит, уҽыжәҵ», – иҳәан, иҽышькыл
дааҵагьежьт (Д. Гә.); Абри Алиас игәы аназца, «ибуазеи, бара,
ҭынч убра бзышьҭамгылои ҳхәыҷы Аҟәаҟа ауп дахьааго, Сибраҟа дҳашьҭуа џьыбшьома?!» – иҳәеит (Д. Гә.); Усҟан, «ҳаи, уҩаганы Сибраҟа уҟаназ» рҳәон џьоукы, џьоукгьы, «ҳаи, улаганы Блабырхәа
утәандаз» рҳәон, урҭ еиԥшызшәа (М. Л.); Гьедлач илабашьа
ахькыдгылаз иаакыдихын, «мҩа бзиа ҳақәҵа! – иҳәан, илаиҵаргәо
иҿынеихеит (С. №.).
6. Ахәҭаҷ ҳәа зцу иԥиоу ажәаҳәа аҿарҵәиқәеи рыла
иалкаатәӡам, насгьы уи анҵәамҭаҿы иарбанзаалак ааҭгыларатә
дырга ргылатәӡам: Акыҭа ааигәара ианнеи, шаанӡа ара хәыҷык
ҳаԥсы ҳшьап, ԥыҭракгьы ҳацәап ҳәа ишьҭалт (Аԥс. л.); Нарҭаа
рашьа Цәыцә, егьа ихаҵашьа еилыркаазаргьы, гәамчла усгьы дара
рҟынӡа днаӡом ҳәа дрыԥхьаӡон (Н. С); Сара схаан убри еиԥш џьара иҟалахьеит ҳәа смаҳацт (И. П.); Уаҵәы саби сареи ныҟәара
ҳцоит, ҳамҩаныфа иагымкәа иҟаҵа ҳәа леиҳәеит (Аԥс. л.); Даараӡа
кранҵы, Алиас агәыргьын уҳоуҵахьоума ҳәа диазҵааит апап (Д.
Гә.); Иҟалазеи, ари зыхҟьазеи ҳәа снаиазҵаахит аҭаҳмада (Б. Шь.).
АТИРЕ
1. Атире ргылатәуп:
1) азыххәааи азҳәеи рыбжьара, азҳәа ахьыӡ мацарала
иаарԥшызар; Ацәыӡ змоу – шәгәнаҳарак, изгаз – гәнаҳарак
(Ажәаԥҟа); Амч аҵкыс – амаана (Ажәаԥҟа); Сарӷьарахь – Шьасиа,
сармарахь – Мыџьа, аргьы срабашьып шьҭа (А. Г.).
2) еилоу аҳәоу аҿы ҵакыла еиқәшәо азҳәақәа еиҭамҳәахарц азы
руак ацынхәрас: Ашәақь еиҵоу аӡәы даршәоит, еиҵам – шәҩык
(Ажәаԥҟа); Ауаҩы ауаҩы ила дгылоуп, аҵла – дацла (Ажәаԥҟа).
3) ҵакыла еиқәшәо еижәлантәу азҳәақәа руак ацынхәрас: Аҽада
акьахь ақәырҵоит, аҽы – акәадыр (Ажәаԥҟа); Ауаҩы иажәала
деилыркаауеит, аҽада – алымҳала (Ажәаԥҟа); Мраҭашәарахь
аидыӷьқәа ҳгәылацәан, мрагыларахь – аԥсуаа (Б. Шь.).
4) аилыргаратә ҵакы ныҟәызго аҳәоу хәҭа аԥхьа: Акын ирҳәоз –
ԥхьацара ма ахақәиҭра, ма аԥсра (Б. Шь); Хьӡы змаз – арахә-ашәахә
– Ҳаи иараби, избаз закәызеи, ҳаи иараби, избазеи шәҳәарауазеи!
– Изакәызеи, Абрагь, иџьоушьо?! – анырҳәа,
– Схаан исымбацыз акы
збеит, – иҳәеит Абрагь.
– Уеизгьы?
– Шәи хәба жьа еицрыхәхәа
аӡы иаваланы ишнеиуаз збеит,
– иҳәеит.
“Ҳаи иараби, избаз закәызеи, ҳаи иараби, избаз шәҳәарауазеи! “Изакәызеи, Абрагь,
иџьоушьо?!” – анырҳәа,
схаан исымбацыз акы збеит,
– иҳәеит Абрагь. “Уеизгьы?”
– “Шәи хәба жьа еицрыхәхәа
аӡы иаваланы ишнеиуаз збеит”
иҳәеит.
рацәаны ранҵара акуп (Џь. А.); Сгәамчи сымҩеи ирымрахәагоу – уи споезиоуп, шәахәа зхым (Б. Шь.); Кәыркәазы сара сызгәалашәо
– зыхшара аинститут иҭало роуп! (Ш. №.).
б) аидҳәалага -и ала еидҳәалоу, аиҿырԥшра аазырԥшуа
ажәақәеи ажәеидҳәалақәеи рыбжьара: Ауаҩы хшыҩдеи – ааҵәа
кылҵәеи (Ажәаԥҟа); Аҵәцеи – аҭыԥҳаи! (Ажәаԥҟа). Ахыҭҟьареи
– ажәаҭҟьареи (Ажәаԥҟа).
2. Атире иаиур ҟалоит аидҳәалага ахархәара, усҟан уи
еиднаҳәалоит акы инеиҳаны ахьыӡқәа:
1) аҭыԥ анаӡара аазырԥшуа: Адәыӷба «Аҟәа – Москва» цоит 19
сааҭ рзы.
2) аамҭа анаӡара аазырԥшуа: 1925 – 1930 шықәсқәа рзы Самсон
Ҷанба Аԥснытәи Ацентр Нагӡара Комитет (ЦИК) ахантәаҩыс
даман (Ш. И.).
3) ахыԥхьаӡара анаӡара аазырԥшуа: Ахәыҷы 5 – 6 шықәса
ихыҵуан.
Азгәа  а. Ацифрақәа рцынхәрас ахыԥхьаӡаратә хьыӡқәа
гылазар, рыбжьара адефис бжьаргылатәуп: ахәыҷы хәба-фба
шықәса ихыҵуан.
3. Аинтонацнатә тире ҳаргылар ҟалоит:
1) азыхҳәааи азҳәеи рыбжьара: Нарҭаа – уаауп, ауаа злаҟоу
иалаҟоуп: ииуеит, инхоит, инҵуеит, иԥсуеит (Ш. И.).
2) азҳәеи ахарҭәаагеи рыбжьара: Сара сгәы ахьыԥсыз иԥсит,
ицаӡеит – сара сызгьы, уара узгьы (А. Г.).
3) азҳәеи аҭагылазаашьеи рыбжьара: Сахьақәак цәырҵуеит
– сылаԥш нархымго, хы аԥыргашьа сымҭо – тышак ааскьоит (Н.
К.).
4. Аиҿырԥшра еизыҟазаашьа зныԥшуа еилоу аҳәоу ахәҭакәа
рыбжьара:
Ажәеинраала шкәакәа – ажәҩан шкәакәа,
Аҳәыҵәҳәа аеҵә ҿыпны инасҿаԥсо (В. А.).
5. Изыҩуа аҳәоу хәҭақәа рыбжьара аиҟәыҭхара, алкаара иаҳа иаҵшьны иааирԥшырц иҭахызар, аҿарҵәи, ҩ-кәаԥк, ахыцқәа
рхаҭыԥан ихы иаирхәар ҟалоит атире:
Атире, аҿарҵәи ахаҭыԥан аргылара ҟалоит:
1) апостпозициатә ахәаақәҵатә еицааира аԥхьа: Салаԥшуеит
стәыла – ишлаз мышкала! (М. Л.); Ҳмаҷҩуп Ҳарҭ – абаагәара дуқәа
хызжәо (Н. Кә.).
2) ахьыԥшратә еицааиреи изыдҳәалоу аҟаҵарбеи рыбжьара: Асасра уеилаҳауазар – аԥшәымарагьы уаҵамхароуп (Ажәаԥҟа);
Аҵеи дыбзиазар – ажәлар шьҭихуеит, дыцәгьазар – ихгьы
изышьҭыхуам (Ажәаԥҟа).
3) азоужьратә ҵакы ныҟәызго аицааиреи уи зыдҳәалоу аҟаҵарбеи
рыбжьара: Ара уаҳа сзықәиаӡом, сықәиаӡаргьы – сзыцәаӡом,
сыцәаӡаргьы – исыцлаӡом, исыцлаӡаргьы – исыхәаӡом, сгәы мцахәыцәа – ҭынчхаӡом (Б. Шь.); Адунеи бгаргьы имбгаргьы – ииҳәаз
наимгӡар иуамызт (М. Л.).
4) ирласны еибаԥсахуа арҿиарақәа аазырԥшуа еижәлантәу
азҳәакәа рыбжьара: Аиашаз, уаҩ длыхәарҭам аҭакәажә. Илбеит
– илҳәеит (А. Г.).
5) ҵакыла еиҿагылоу еижәлантәу азҳәақәа рыбжьара: Ашьхақәа
ӡышӡа, игәыҭшьаагаха, иԥшуп, аӡиасқәа ӡиасым – илаӷырӡуп (М.
Л.); Са сыззыԥшыз, са исҭахыз сыла дабеит иахьарнахыс, доуны
– дгаргалашьымкәа, дкьаҿны – дпалтыҟсамкәа, деиқәаны –
дсамсалымкәа, даԥшьны – дуарцеимкәа (Аԥс. жәлар ражәабжьқәа,
рашәақәа).
6) амзызи аҵыхәтәеи еизыҟазаашьа зныԥшуа еижәлантәу
азҳәақәа рыбжьара: Илуаз дақәшәауамызт – дтәан (М. Л);
Ҿысҭит хаала – ҳәыҳәи-ҵыси рашәа ԥымҵәаӡо исхалт (В. А.).
7) аамҭатә ҭагылазаашьа ахархәара змоу ахьыԥшратә форма
анаҩс: Снаԥшызар – жәгьы-цәгьы, сара сахьыҟоу акәӡамкәа,
наҟ рыхқәа раҳаны иԥшуеит (Џь. А.).
8) аиҿырԥшра аазырԥшуа аицааирақәа рыбжьара: Маҷыҷа
ибзиабара убысҟак ицқьан – алабжыш абла ианаахало иузадымкыло
(Џь. А).
АКӘАԤРАЦӘА
1. Аҳәоу аҿы ахшыҩзцара нагӡаны иаарԥшымзар, аҳәоу
аҵыхәтәаны акәаԥрацәа ргылатәуп: Ахаҵашәа гон, сагон, агәра
згон... Ашықәсқәа гәагәон, сымҩахь снаскьон (Б. Шь.); Хҩеишьцәа
хьыӡрацара иахьынҭыҵыз... Абас егьараан иалагахьан иагьа лакә,
иагьа легенда, иагьа лабҿаба... (Н. ).); Сааԥсеит... Насгьы сшәоит...
Ари аҩыза абна, аԥстҳәа... садызцалазыз... Сара ӡӷабк ари еиԥш
амҩа сышԥақәлеи, ашьшьыҳәа сыҩны сакыруазыз (А. Г.).
2. Еижәлантәу аҳәоу хәҭақәа инагӡаны еиқәыԥхьаӡамзар, рнаҩс
акәаԥрацәа ргылатәуп:
Егьырҭ ашәырқәагьы рацәан: аҵәақәа, атамақәа, ажь шкәакәа,
аиқәаҵәа... (А. Г.); Цәажәара ыҟамызт, еицырхашьшьы инеиуан
зегьы, амала ана-ара иналк-ҩалкны иуаҳауан: ақьра-аӷызра,
ақәыԥсычҳара, ашәиԥхьыӡ, асабицәа рҵәуабжьы... (Б. Шь).
3. Изыҩуа ажәақәа рыбжьара ааҭгылара шыҟоу ааирԥшырц иҭахызар, акәаԥрацәа бжьаиргылароуп: Сеидыҟ есымша сгәы ак әаҳара даҿуп... Еимыжәжәа имоуп... Аӡаӡ есымша алҳәара даҿуп... Знык сеилагеит... Иажәа агәра зган... Иахьа дырҩегьых амыркаџьы еиԥш дысхьынҳаланы сикын... Мап! Иҟасҵом уи! (С. №.); Абас ауп аԥҳәызба дшеибахаз! Асакаса... Ауаа!..
Аҳәынҵәа... Агәырҩа... Агәырҩа!.. (Ш. №.).
4. Кәаԥрацәала иаарԥшызар ҟалоит ацитата агәҭа, аԥхьа ма
аҵыхәтәаны иҟоу абжьажьрақәа: Нарҭаа репос адырцәа иреиӷьу
апрофессор В. И. Абаев иажәала иуҳәозар: – «Нарҭаа ртәы ҳәашьа
амам, Саҭанеи дыҟамкәа»... (Ш. И.).
Ҩ-КӘАԤК
1. Ҩ-кәаԥк ргылатәуп ацитата аԥхьа: Ш. Д. Инал-иԥа Сатанеи
Гәашьа илызкны иҩуеит: «Издыруа еицҿакны ирҳәоит, ирландтәи
«Асагақәа», афинтә «Калевала», аскандинавтә «Едда», мамзаргьы
иарбанзаалак даҿа жәытә епоск аҿы иузыԥшаауам Саҭанеи Гәашьа
ду илыцназго ԥҳәыс сахьак ҳәа; адунеитә поезиа зегьы аҿы уи
лсахьа акаԥха-каҷҷарала, хымԥада, зегьы иаарлукааша ируакуп»
ҳәа (Ш. Д. Инал-иԥа. Ажәа нарҭаа рзы).
2. Ҩ-кәаԥк ргылатәуп иллиустрациа ҳасабла иаагоу аҿырԥштәқәа раԥхьа: Хьыӡҟаны иԥхьаӡатәуп ажәақәа: амра, амза,
адгьыл, ажәҩан...
3. Ҩ-кәаԥк ргылатәуп арубрикақәа раԥхьа:
Еилоу азҳәа аҽашоит ҩ-хкыкны:
1) еилоу аҟаҵарбатә зҳәа,
2) еилоу ахьыӡтә зҳәа.
АХЫЦҚӘА
1. Ахыцқәа ирҭаркуеит:
1) апиесақәа рҿы иҟоу аремаркақәа:
Дамыр (дазгәаашәа). Ҳанифа, ихаҵа, џьашьатәык сылсыршар
ҟалоит (Д. Гә..).
Селма (ачныр иахь). Ианаамҭаз уааит. Абри ааҵәа шыла ԥыҭк
ҭаԥсеишь! (Д. Гә.).
2) иара убас агазеҭқәа рҿы иаҳԥыло аремаркақәа: Нагӡара
ақәзааит аҭынчра! (Агәырқьҳәа акыраамҭа анапеинҟьара. Абжьқәа:
«Ура!») («Аԥсны ҟаԥшь»).
3) ацитата ма иллиустрациа ҳасабла иаагоу аҿырԥштәы зҭоу
ихьӡ, ижәла, иԥсевдоним, иабантәнаагоу ашәҟәы, ажурнал, агазеҭ
ахьӡ:
Ауаҩы дыҟанаҵа, мрашәа дыԥхалароуп,
Амра еиԥш игәы ихы-иҿы цқьаӡа,
Даныԥсуаҵәҟьа, иԥсы мраҵас иҭашәароуп,
Жәлар ргәаҿы даанхартә длашаӡа.
(А. Лашәриа)
АҾАРҴӘИҚӘА
1. Еиуеиԥшым аҩымҭақәа, ашәҟәқәа, ажурналқәа, агазеҭқәа,
аӷбақәа, адәыӷбақәа, акинозалқәа, амашьына амаркақәа уҳәа рхатәы
хьыӡқәа аҿарҵәиқәа ирҭактәуп: «Шьардаамҭа» акеҩҳәа ицәырга
(Б. Шь.); Д. И. Гәлиа иажәабжьқәа ажәлар ирылхны ианааигоз,
урҭ рсатирагьы, рлафқәагьы дрывымсит, иаагап ановеллақәа «Аҳ
деимсеит», «Маан Ҳасан дџьабоит», «Мац аӷба деилаҳан, аха...»
(Г. Г.); Ажурналқәа «Алашара», «Амабз», агазеҭ «Аԥсны».
Азгәа  а  ә а. Аҿарҵәиқәа ирҭакҭәым:
а) ахьыԥшратә ҟазшьа змам ахатәы хьыӡқәа: С. Ҷанба ихьӡ
зху Аԥсуа аҳәынҭқарратә театр; А. Давженко ихьӡ зху Киевтәи
акиностудиа.
б) аббревиатурақәа: АНГУ.
в) ашәҟәқәа рыхьыӡқәа абиблиографиатә сиақәа рҿы, асноскақәа
рҿы.
г) аԥсаатәқәа, аԥстәқәа рхатәы хьыӡқәа: ацгәы Мура, ала
Ԥышәкәа, Бзоу...
2. Аирониатә ҵакы рыҭаны рхы иадырхәо ажәақәа аҿарҵәиқәа
ирҭактәуп: Ԥыҭрак ашьҭахь адоклад ҟаҵаҩы заҟа “ибзианы”
акампаниа мҩаԥигаз деигәырӷьаны, ишьапы зықәныҟәауаз ашьац
рҽуа, днахынҳәны дызлааз ала дцеит (М. А.); Лашьа “бзиахә”
ишрыдиҵоз еиԥш, даанкыланы аҟыт лзымҳәо, деихаҿаҳәа, деиқәԥах
агара аԥхьа днышьҭарҵеит (Шь. А.); ...астол дадтәалан ақыҭсовет
ахантәаҩы – “акомсар” (М. А.).
3. Изыҩуа аҿарҵәиқәа ирҭеикыр ҟалоит зхархәара ҭбаам
ажәақәа иаҳҳәап: архаизмқәа, ажаргонизмқәа, адиалеқттә жәақәа,
аҷыдатә хьыӡқәа: Ихьыӡ ҷыда цәгьам «Гәаҭеи» (Б. Шь.); Бадра
ианимаҳауаз, Бадра «бандалеи» ҳәа ишьҭан (Д. Гә.); Ԥыҭк анҵы ашьҭахь, априказ ишаҳәоз еиԥш, ҩ-сааҭк ашьыбжьышьҭахь
иҽы дааҽыжәҵит ҷкәын кьаҿк
4. Изыҩуа иарбанзаалак ажәа лымкаала иаҵишьырц иҭахызар,
аҿарҵәиқәа ирҭеикыр ҟалоит: Иаха аԥҳәыс лыгәра ганы иласҳәаз
«амаӡагьы» – иахьа цкьагьы имшацкәаны ҳкыҭа зегьы ирылаҩын,
шәартгьы абра шәаанагеит! (М. Л.); Аӡӷаб «дҭаркит» аӡы, амҿы, аӡлагара, ахәыҷқәа, анахь, арахь – зегьы лара лыхәда инықәлеит
(З. Д.); Аҩынтә раан «сиит» даҽа бжьышқәса рышьҭахь (А. Г.).
5. Аҿарҵәиқәа ирҭаркуеит аҳәоу иалагалоу:
1) ацитата: Ш. Д. Инал-иԥа ишиҳәо еиԥш: «М. Лакрба
иновеллақәа, шамахамзар, иара ихы иҭиҳәааз, ифонтазиа иарҿиаз
ажәабжьқәаӡам. Гәлиа иажәабжь кьаҿқәа реиԥш, урҭгьы,
шамахамзар, жәлар рҿы иаҳақәаз роуп, бжеиҳан иҟалахьоу
ажәабжьқәоуп».
2) ажәаԥҟа, алагалажәа аҳәоу аҿы иҟазар: «Ҭакәажәык аацуҭак лыгәхьаан, лара аӡәгьы дигәалашоомызт» ҳәа ирҳәо аума
бызҿу? (И. П.); Ус узхыччара ак акәӡам ари, удыруазар
«Аҳаҭхәыжә иҭоу умбакәа, уахымччан» ҳәа ажәа изалоугьы
абасқәа рзы акәхап (М. Л.); Хаҭала сара сыԥсҭазаараҿы аԥҟара
шьҭыхны исыман, «абзиара ҟаҵаны, аӡы иаҭ ҳәа (А. Г.).
Азгәа  а  ә а: 1). Ажәалагалада иалагалоу ажәаԥҟа аҿарҵәиқәа ирҭактәым: Сара салахәым уи аус, нас сџьам злаласҵарызеи? (М. Л.);
Аҭырқәа мшынуаа ар хдырццакуан, иҳаҵаҟьон, иааузымчҳаратәы
еиԥш иҳацәажәон, аха мчыс иҳамагәышьазыз... зышхәа ҳҭаз иашәа
уҳәар акәын (Б. Шь.).
2) ахәҭаҷ ҳәа ала ианалго ажәаԥҟа аҿарҵәиқәа рыла иалкаатәуп:
Алашә ииҭахыз – ҩ-блакы ҳәа, акгьы ҳмоукәа ҳшаауаз, убарҭ ԥхьара
ҳәа иахьаатәаз ҳрыкәшәеиг; Аӡы иашьыз аӡы иҿадырхәхәон ҳәа,
ахьҭа злалаз ауаҩы реиҳа аԥша ахьисша иабашәыргылеи икаруаҭ
(Џь. А.); Ҟәрышә-иԥа исасцәа ҽыжәҵын, иара дҽыжәҵуамызт ҳәа,
изакәузеи, уара, ари аԥшәмаԥҳәыс иҟалҵо (А. Г.).
Адыргақәа – атире, акәаԥи аҿарҵәии, акәаԥрацәа, ҩ-кәаԥк,
ахыцқәа – ирымоу егьырҭ афунқциақәа иҳәоуп хыхь.
АЛИТЕРАТУРА
1. Чикобава Арн. Аҳәоу мариа апроблема ақырҭуа бызшәаҿы
(қырҭшәала, арезиуме урысшәала), Қарҭ, 1968.
2. Чикобава Арн. Аергативтә конструқциа ибериатәкавказтәи абызшәақәа рҟны. Қарҭ, 1948.
3. Ломҭаҭиӡе Қь. В. Аиҭаҵратә-аиҭамҵратә категориа
аԥсуа бызшәаҿы (қырҭшәала, арезиуме урысшәала), Абызшәеи,
аҭоурыхи, аматериалтә культуреи ринститут. XII ат., Қарт, 1942.
4. Ломҭаҭиӡе Қь. В. Аиҭакра апроблема аԥсуа бызшәаҿы
(қырҭшәала, арезиуме урысшәала). Абызшәеи, аҭоурыхи,
аматериалтә қәльтуреи ринститут. XII ат., Қарҭ, 1942.
5. Ломҭаҭиӡе Қь. В. Аԥсуа бызшәа тапанттәи адиалект (қырҭшәала, арезиуме урысшәала). Қарҭ, 1944.
6. Ломҭаҭиӡе Қь. В. Арҟаҵаратә категориа аԥсуа бызшәаҿы
(қырҭшәала, арезиуме урысшәала). Қарҭ. ССР АН «Адыррақәа»,
IV ат., Қарҭ, 1945.
7. Ломҭаҭиӡе Қь. В. Асубиеқт хаҿы змам еиҭаҵуа аԥсуа
ҟаҵарбақәа (қырҭшәала, арезиуме урысшәала). ИКА, II ат., Қарҭ,
1948.
8. Ломҭаҭизе Қь. В. Адинамикатәи астатикатәи аҟаҵарбақәа аԥсуа бызәәаҿы (қырҭшәала, арезиуме урысшәала), ИКА, VI ат.,
Қарҭ, 1954.
9. Ломҭаҭиӡе Қь. В. Ашьхаруатә адиалеқт, уи аҭыԥ егьырҭ
аԥсуа-абазатә диалеқтқәа рыбжьара (қырҭшәала, арезиуме
урысшәала), Қарт, 1954.
10. Ломҭаҭиӡе Қь. В. Аԥсуа-абазатә бызшәақәа рҭоурыхтәеиҿырԥшратә анализ. I. Афонологиатә системеи афонетикатә
процессқәеи (қырҭшәала, арезиуме урысшәала), Қарҭ, 1976.
11. Ломҭаҭиӡе Қь В. Аԥсуа бызшәа, «Языки народов СССР»
ҳәа хыс измоу ашәҟәы IV ат. аҿы, Москва, 1967.
12. Ломҭаҭиӡе Қь. В: Абаза бызшәа, «языки народрв СССР»,
ҳәа хыс измоу ашәҟәы IV ат. аҿы, Москва, 1967.
13. Рогава Г. В., Керашева 3. И. Адыгеи бызшәа аграмматика,
Краснодар — Маикоп, 1966.
14. Виноградов В. В. Аурыс бызшәа, Москва, 1947.
15. Мешьчанинов И. И. Аҳәоу хәҭақәеи ажәаҳәа хәҭақәеи, МЛ., 1945.
16. Шахматов А. А. Аурыс бызшәа асинтаксис, Ленинград,
1941.
17. Услар П. К. Кавказ аетнографиа. Абызшәадырра. 1.Аԥсуа
бызшәа, Қарҭ, 1887,
18. Пешковски А. М. Аурыс синтаксис анаукатз хцәажәара,
Москва, 1956.
19. Панфилов К. 3. Абызшәеи ахшыҩртәеи реизыказаашьа,
Москва, 1971.
20. Распопов И. П. Аҳәоу актуалтә хәҭашара, Уфа, 1961.
21. Шведова Н. И. Аҳәоу мариа апарадигматика иахьатәи аурыс бызшәаҿы, Аизга «Русскии лзык», Москва, 1967.
22. Геико А. Н. Абаза бызшәа, Москва, .1955.’
23. Аԥсуа бызшәа аграмматика. Афонетикеи аморфологиеи,
Аҟәа, 1963.
24. Аҩзба 3. X. Амодальтә аффиқсқәа аԥсуа бызшәаҿы (автореферат). Қарҭ, 1968.
25. Арсҭаа Ш. К. Арлахәра аԥсуа бызшәаҿы, Ақәа, 1960.
26. Арсҭаа Ш. К. Аҳәоу мариа апроблема аԥсуа бызшәаҿы,
Қарҭ, 1982.
27. Арсҭаа Ш. К. Алабильтә конструқциа змоу аҟаҵарбақәа
аԥсуа бызшәаҿы. Аԥсуа институт аусумҭақәа, XXI ат., Аҟәа, 1959.
28. Арсҭаа Ш.. К. Имариоу азҳәа аԥсуа бызшәаҿы. Аҟәатәи
аҳәынҭқарратә педагогтә институт аусумҭақәа, XVIII ат., Аҟәа,
1966.
29. Бӷажәба X. С. Аԥсуа бызшәа бзыԥтәи адиалеқт, Қарҭ,
1965.
30. Геҵаӡе И. О. Аԥсуа бызшәа асинтаксис аочеркқәа, Ленинград, 1969.
31. Конџьариа В. X. Еижәлантәу аҳәоу хәҭақәа аԥсуа бызшәаҿы. Аизга «Сборник материалов по абхазскому изықә» аҿы, Қарҭ,
1970.
32. Золотова. Г. А. Аурыс бызшәа афунқциональтә синтаксис
аочеркқәа, Москва, 1973.
33. Тобулова Н. Абаза, бызшәа аграмматика. Афонетикеи
аморфологиеи (урысшәала), Черкесск, 1976.
34. Циколиа М. М. Ажәақәа реишьҭагылазаашьа аԥсуа бызшәаҿы (қырҭшәала, арезиуме урысшәала), Қарҭ, 1973.
35. Ҷкадуа Л. П. Ажәақәа реибаркыра аԥсуа бызшәа аҳәоу
аҿы: Аизга «Сборник материалов по абхазскому языку» аҿы, Қарҭ,
1970.
36. Ҷкадуа Л. П. Аамҭатә системеи ихадоу амодальтә ҟаларақәеи аԥсуа-абазатә диалеқтқәа рҿы, Қарҭ, 1970.
37. Ҷкадуа Л. П. Афиниттә-аинфиниттә ҟаҵарбақәа апредикативтә фунқциаҿы. Аизга «Вопросы синтаксического строн
иберииско-кавказских языков», Нальчик, 1977.
38. Ҷкадуа Л. П. Аԥсуа бызшәа апунқтуациа, Қарҭ, 1978.
39. Шьакрыл К. С. Еилоу ихьԥшым аҳәоу: Аизга «Сборник
материалов по абхазскому языку» аҿы.
40. Шьакрыл ). П. Аркьынаатә категориа аԥсуа бызшәаҿы
(атеориа азҵааразы), Аҟәа, 1981.
АХҚӘА
Авторцәа рҟынтә ...........................................................................
Асинтақсис амаҭәари асинтақсистә акқәеи ...........................
Ажәеибаркыратә хкқәеи урҭ раарԥшышьақәеи.............................
Ихьыԥшым ажәеибаркыра ..............................................................
Ихьыԥшу ажәеибаркыра .................................................................
Аиқәыршәаратә жәеибаркыра .........................................................
Аиқәышәаратә жәеибаркыра ......................................................
Апозициатә (аишьҭагылашьатә) жәеибаркыра ..... .......................
Аидыларатә жәеибаркыра ............................................................
Ажәеидҳәала......................................................................................
Ажәеидҳәала аилазаашьа...................................................... ..........
Хадара зуа ажәа ажәаҳәа хәҭас иахьаҵанакуа
иаҿырԥшны ажәеидҳәала ашара...............................................
Ажәеидҳәала ахәҭақәа грамматикала реидҳәалара .....................
Ажәеидҳәала иаанарԥшуа аграмматикатә ҵакқәа ...................
Аҳәоу хадоу аилкаарақәа ................................................................
Асинтақсистә аркьынаатә категориа .............................................
Аобиеқтивтә модальтә ҵакы........................................................
Асубиеқтивтә модальтә ҵакы .....................................................
Адәахьтәи амодальтә ҵакы...........................................................
Асинтақсистә аамҭатә категориа ...............................................
Асинтақсистә хаҿытә категориа ................................................
Аҳәоуқәа реихшара...........................................................................
Амодальтә еивгарақәа рыла аҳәоуқәа ршара ...............................
Аҵабыргтә ҳәоу .............................................................................
Адҵаратә ҳәоу ...............................................................................
Агәаԥхаратә ҳәоу............................................................................
Хықәкытә ҵакыла аҳәоуқәа ршара ..............................................
Ажәабжьтә ҳәоу ...........................................................................
Азҵааратә ҳәоу................................................................................
Ақәҵаратә ҳәоу ..............................................................................
Агәаҳәаратә ҳәоу.............................................................................
Абыжьҭгаратә ҳәоу........................................................................
Амапкратә ҳәоуқәеи амапкрадатә ҳәоуқәеи .............................
Струқтурала аҳәоуқәа ршара .....................................................
Еиҵыхуи еиҵыхыми аҳәоуқәа ...................................................
Имариоуи еилоуи аҳәоуқәа ..........................................................
Аҳәоу мариа асинтақсис ..................................................................
Ихадоу аҳәоу хәҭақәа .......................................................................
Азхҳәаа................................................................................................
Азхҳәаа аарԥшышьақәа .................................................................
Азҳәа ..................................................................................................
Ахаҿытә категориа ........................................................................
Аркьынаатә категориа ....................................................................
Аамҭатә категориа .........................................................................
Имариоу азҳәа, уи аарԥшышьақәа ..............................................
Аҟаҵарба афиниттә формала иаарԥшу азҳәа .................................
Аҟаҵарба аинфиниттә-зҵааратә формақәа рыла иаарԥшу азҳәа ......................................................................................
Жәеидҳәалала иаарԥшу азҳәа .........................................................
Еилоу азҳәа ......................................................................................
Еилоу аҟаҵарбатә зҳәа ..................................................................
Еилоу ахьыӡтә зҳәа ......................................................................
Азырхатә харҭәаага ........................................................................
Азырхатә харҭәаага аарԥшышьақәа ................................................
Ихадам аҳәоу хәҭақәа ...................................................................
Ахарҭәаага .........................................................................................
Ахарҭәаага аарԥшышьақәа .............................................................
Аҳәаақәҵа .........................................................................................
Аишьҭагылашьатә жәеибаркыра ...........................................
Иаԥынгылоу аҳәаақәҵа аарԥшышьақәа ..........................................
Иашьҭанеиуа аҳәаақәҵа аарԥшышьақәа .........................................
Аформеизадаратә жәеибаркыра ......................................................
Адхаларатә жәеибаркыра .........................................................
Аҭагылазаашьа ................................................................................
Аамҭарбагатә ҭагылазаашьа .............................................................
Аҭыԥрбагатә ҭагылазаашьа ...........................................................
Аҟалашьатә ҭагылазаашьа ................................................................
Амзызрбагатә ҭагылазаашьа ...........................................................
Азкырбагатә ҭагылазаашьа ...........................................................
Ашәага-загарбагатә ҭагылазаашьа ...............................................
Азхҳәаадатә ҳәоуқәа ........................................................................
Азеиԥш-хаҿытә ҳәоуқәа ..................................................................
Еилкаам-хаҿытә ҳәоуқәа ..................................................................
Ахаҿыдатә ҳәоуқәа .........................................................................
Ахьыӡтә ҳәоуқәа .............................................................................
Аҳәоу аструқтуратә шьаҭа змам ажәеидҳәалақәа ..........................
Ируадаҩу аҳәоу мариа .................................................................
Еижәлантәу аҳәоу хәҭақәа ........................................................
Аиԥшьыратә еизыҟазаашьа .............................................................
Аиҿагыларатә еизыҟазаашьа ..........................................................
Аиҟәшаратә еизыҟазаашьа ..............................................................
Еижәлантәу аҳәоу хәҭақәа хзырқәшо ак .......................................
Алагалақәеи абжьаргылақәеи злоу аҳәоуқәа ...............................
Алагалақәа .......................................................................................
Абжьаргылақәа .................................................................................
Ахазырха ...........................................................................................
Ахазырха аарԥшышьа ....................................................................
Аинфиниттә еицааирақәа .................................................................
Азхҳәаатә инфиниттә еицааира ....................................................
Аҳәаақәҵатә инфиниттә еицааира .................................................
Аҭагылазаашьатә инфиниттә еицааирақәа ...................................
Аҟалашьатә инфиниттә еицааира ................................................
Аамҭарбагатә инфиниттә еицааира ..................................................
Аҭыԥрбагатә инфиниттә еицааира ...................................................
Амзызрбагатә инфиниттә еицааира .............................................
Ашәага-загатә инфиниттә еицааира ...........................................
Ахьыԥшратә инфиниттә еицааира .................................................
Азоужьратә инфиниттә еицааира ..................................................
Ахықәкытә инфиниттә еицааира .................................................
Аиҿырԥшратә инфиниттә еицааира ...........................................
Арлахәратә еицааира ........................................................................
Аҳәоу аструқтуратә схьема .......................................................
Аелементартә еилкаарақәа ..............................................................
Аҳәоу аминимальтә-структуратә схьема ......................................
Аҳәоу инеиҵыху аструқтуратә схьема ...........................................
Аҳәоу апарадигма азҵаара ................................................................
Аҳәоу иҭшәоу апарадигматә еилкаара .....................................
Аҳәоу иҭбаау апарадигма ..............................................................
Аҳәоу аструктуратә шьаҭа ахкқәа .............................................
Компонентк ала ишьақәгылоу аҳәоу аструқтуратә шьаҭа .............
Ҩ-компонентк рыла ишьақәгылоу аҳәоу аструқтуратә
шьаҭа ...........................................................................................
Х-компонентк рыла ишьақәгылоу аҳәоу аструқтуратә
шьаҭа .................................................................................................
Ԥшь-компонентк рыла ишьақәгылоу аҳәоу аструқтуратә
шьаҭа ......................................................................................... .......
Аҳәоу акоммуникативтә еиҿкаара ..................................................
Аҳәоу актуальтә хәыҭашара .............................................................
Атемеи аремеи ...............................................................................
Ажәақәа реишьҭагылашьа ...............................................................
Аҳәоуи аҳәахьеи реизыҟазаашьа ...................................................
Аҳәоу ҳәоу хәҭала ашареи аҳәахьа актуальтә хәыҭашарала
ашареи реизыҟазаашьа ..............................................................
Еилоу аҳәоу ......................................................................................
Еилоу аидҳәалагатә ҳәоу .............................................................
Еилоу ихьыԥшым аҳәоуқәа ............................................................
Аиԥшьыратә ҳәоуқәа .....................................................................
Аиҟәшаратә ҳәоуқәа ........................................................................
Аидыларатә ҳәоуқәа ........................................................................
Аиқәшәаратә-аиҿагыларатә ҳәоуқәа ...............................................
Еилоу ихьыԥшу аҳәоуқәа .............................................................
Амзызтә ҳәоуқәа ..............................................................................
Аҵыхәтәатә ҳәоуқәа .........................................................................
Еилоу аидҳәалагадатә ҳәоу ..............................................................
Аиқәыԥхьаӡаратә еизыҟазаашьа зныԥшуа аҳәоуқәа ......... ........
Еицыҟало аҵакы зныԥшуа аҳәоуқәа ................................................
Еишьҭанеиуа аҵакы зныԥшуа аҳәоуқәа .........................................
Аиҿырԥшратә-аиҿагыдаратә еизыҟазаашьа зныԥшуа
аҳәоуқәа ............................................................................................
Амзызтә-аҵыхәтәатә еизыҟазаашьа зныԥшуа
аҳәоуқәа ..........................................................................................
Аилыркааратә еизыҟазаашьа зныԥшуа аҳәоуқәа ...........................
Аҭагылазаашьатә еизыказаашьа зныԥшуа аҳәоуқәа .................
Ахарҭәаагатә еизыҟазаашьа зныԥшуа аҳәоуқәа ........................
Ахәҭа рацәа змоу еилоу аҳәоу .........................................................
Атәым ажәаҳәа ................................................................................
Апунқтуациа ........................................................................... .........
Аҳәоу анҵәамҭаҿы ааҭгыларатә дыргақәа рыргылара ...................
Ақәаԥ ..................................................................................................
Азҵааратә дырга ...............................................................................
Абжьҭгаратә дырга ...........................................................................
Аҳәоу анҵәамҭаҿы ааҭгыларатә дыргақәа еицны
рыргылара .......................................................................................
Аҳәоу аҩнуҵҟа ааҭгыларатә дыргақәа рыргылара ........................
Аинфиниттә формеи аинфиниттә еицааиреи ралкаара .................
Ааҭгыларатә дыргақәа еижәлантәу аҳәоу хәҭақәа злоу
аҳәоуқәа рҿы ...................................................................................
Ахазырхақәа ралкаара ....................................................................
Ажәа, ажәеидҳәала, аҳәоу лагалақәа ралкаара ..............................
Ажәа, ажәеидҳәала, аҳәоу бжьаргылақәа ралкаара .......................
Аҭкаақәа ралкаара ..............................................................................
Аиҭаҳәақәа ралҟаара .........................................................................
Ақәшаҳаҭратә, амапкратә, азҵааратә ажәақәа ралкаара ................
Арефренқәа ралкаара ......................................................................
Ааҭгыларатә дыргақәа еилоу аҳәоу аҩнуҵҟа ..................................
Иԥиоу ажәаҳәа алкаара ...................................................................
Атире ...................................................................................................
Ақәаԥрацәа ........................................................................................
Ҩ-қәаԥк ..............................................................................................
Ахыцқәа .............................................................................................
Арҵәиқәа ............................................................................................
Алитература ........................................................................................
Ш. Ҟ. Арсҭаа,
Л. П. Ҷкадуа
АԤСУА БЫЗШӘА АСИНТАҚСИС
Шота Кастеевич Аристава,
Лидия Платоновна Чкадуа
СИНТАКСИС АБХАЗСКОГО ЯЗЫКА
Аформат 60х/16. Атираж 1000. Иҟаҵә. акь. бӷьыц 18,5.
Аҿаҵаԥҟа №75.
Аԥсны Аҳәынҭқарра
“Акьыԥхь аҩны”
ақ. Аҟәа, Ешба имҩа, 168.
