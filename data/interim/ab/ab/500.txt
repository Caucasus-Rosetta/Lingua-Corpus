Анцәа иҳаҵаиҳәоит!..

Ҳаԥсуа литератураҭҵаареи ҳакритикеи уаҵәтәи амш иазҿлымҳау зегьы зеигәырӷьаша хҭысуп, аҵарауаҩ қәыԥш, алитературатә гьама бзиа змоу, заԥсуареи зыламыси рыла зҩызцәа иаарылукааша Дифа Габниаԥҳа лцәырҵра. Акритик қәыԥш лыҭҵаарадырратә ҩымҭақәа уаанӡагьы ажурнал «Алашараҿ» иаҳкьыԥхьхьан, аха уажәтәи лҩымҭа лымкаала сара хаҭала сеигәырӷьеит, избанзар, ҳаԥсуа прозаҿы зҩымҭақәа даара иҵаулоу, зеилкаарагьы ус имариам, иахьатәи ҳашәҟәыҩҩцәа дуқәа руаӡәк – Алықьса Гогәуа ирҿиамҭақәа рыхцәажәара «лгәаӷьит!» Уи иаанаго, зегьраԥхьа иргылан лара литератураҭҵааҩык лаҳасабала дазыҟаҵоуп, ҳашәҟәыҩҩы  ирҿиамҭақәа бзианы иахьеилылкаауа, рыҵанӡа «дахьырӡааԥшыло» анаҩсангьы, иара ирҿиамҭақәа ирызку акритикатәи, алитературатә ҭҵаамҭақәеи зегьы дрыԥхьахьеит, «еиҿыршәшәаны» дрызхәыцхьеит…
Иахьа, ҳлитература зегь раҵкыс «иахьӡышо», анапы ахьагу, аус маҷны изуа ажанрқәа иреиуоуп алитературатә критика. Иахьатәи ҳакритикцәа ҳаҭыр дула ҳшырзыҟоугьы, егьырҭ ажанрқәа рзы еиԥш, акритиказгьы, ҳжурналаҿ ишаԥҵоугьы апремиа,  ашықәс анҵәамҭаз, зны-зынла иҟалалоит уи занаҳшьаша рҿиамҭак аӡбахә анаҳзалымкаауа. Урҭ ма ҳашәҟәыҩҩцәа  рҩымҭақәа ршаҭацәоит, убриаҟара «ржьы» рыхьыр ҳәа ишәоит, изыхцәажәо арҿиамҭақәа рҵаки, рбызшәа ацқьареи, ридеиеи иаалацәажәан, автор ақәҿиара дуқәа ааизеиӷьашьан уа иаангылоит… Ргәы иҭаҵәҟьоу – уа иҭахоит, уи аԥхьаҩцәагьы ирыздыруам, изыхцәажәо авторгьы идырхәом!.. Акыр шықәса ҵуеит Владимир Аҵнариа иеиԥш иҟоу, злитературатә гьамеи, здырреи, ианаҭахха зымшаҭареи, зыџьбарареи иагым акритик ҳаизыԥшуижьҭеи. Ашәҟә ҿыцқәа иҭыҵхьоу, ахцәажәара зҭаху убриаҟара ирацәоуп, ҳакритика убриаҟара аҳәатәы  «азеиқәылан» иҟоуп, ииашаҵәҟьан, критик ҿыцк, литератураҭҵааҩык ицәырҵра даарагь ҳаигәырӷьоит, амҩагь иҭара ҳазыхиоуп! Ҳгәы иаанагоит, Дифа Габниаԥҳа бла ҿыцла, гьама бзиала, ҳаҭырла ҳаԥсуа литературатә критикаҿы ҳзықәгәыӷуа, аӡә лакәны даалагылап ҳәа! Мҩамш! «Алашараа» ҳамышьҭа бзиоуп абаҩхатәра змоу аҿар  рцәыргараҿы! Урҭ анаҳзааигәахо – Анцәа иаҳирдыруеит, иҳаҵаиҳәоит!..
Анатоли Лагәлаа



Дифа Габниаԥҳа,
аспирант

Ал. Гогәуа ирҿиамҭақәак  рҟны аҧсуа ҧҳәыс итдадициатәу лхаҿсахьа 
аарҧшышьа аҷыдарақәак

	Аҧсуа милаҭтә культура зхагьежьуаз аҧсуара итрадициатәу культураны иҳаман, иҳамоуп иахьагьы. Хылҵшьҭрала иаҳзааигәоу адыга жәлар реиҧш уи ҳазыгәдуны, ҳазҧагьаны, ҳаҵаҽырбо иҳарҿион. Уи аҵагылара шымариамызгьы еидарак аҳасабала ҳахәаҧшуамызт. Избан? Избан акәзар, Анцәа дхаҳҵон, Аҧсуара ҳалааӡан. Убри аҟнытә ҳуаҩышәара аҧыжәара агон ҳаҧсҭазаара зегьы аҿы, ҳанхараҿы, ҳабзазараҿы. Ауаҩышәара иҳалаз аҧхашьарагьы ацын, иарҧшӡон.  Аҧхашьара иабзоураны ауаа реизыҟазаашьаҿы аҧыжәара агон ауаҩышәара зныҧшуаз ахымҩаҧгашьақәа. Аҧсуара абзиара акәын изыдҳәалаз, насгьы амилаҭ зегьы рхымҩаҧгашьаҿы уи ақәныҟәара ихымҧадатәыз акы акәны иахәаҧшуан. Уи аҳәаақәа реилагара амилаҭтә хаҿра мап ацәкра иасимволны иҟан.
	Аӡәы уирҽхәар бзиоуп, аха ухы урҽхәар – ҧхашьароуп, иаҧсыуарам. Узырҧхашьаша зегьы аҧсуара иатәӡам. Иҧхашьо идоуҳа еиҳа иҳаракуп, избанзар уи дхәыцуеит, ауаҩра еиҳау мал ыҟаӡам ҳәа дахәаҧшуеит. Аҧхашьара шаҟа имаҷхо аҟара аҧсуарагьы хьысҳахо иалагоит. Ажәакала, иахьатәи ҳаамҭазы ҳара ҳатрадициа гәыцәс иамаз адоуҳатә ҩаӡара – Аҧсуара ашәарҭара иҭагылоуп. Уи ашәарҭара шаҟа аҳәаақәа ҭбаахо аҟара ҳмилаҭ рдоуҳа амчра хьысҳахо иалагоит, гәыцә ҕәҕәа змам аҵла ахжәара ласхоит. Адоуҳатә гәыцә амчра амилаҭ рхеиқәырхага ауп. Агәыцә амчра хьысҳахар, ҳакзаара, ҳҧеиҧш ирыдҳәалоу азҵаарақәа рыӡбара уадаҩхоит.
	Атрадициа азы аиҭакра аасҭа аилагара еиҳа ишәарҭоуп. Аиҭакра аамҭа иатәуп. Аамҭа ианакәызаалак атрадициа анырра азнауеит, аҧсахрақәа аланагалоит, аха шьаҭанкыла ахаҿра аҧсахӡом, адоуҳатә ҩаӡара азынхоит.
	Аилагарақәа атрадициа зықәгылоу ауасхыр иацааиуа апозитивра ҵыршәаауеит. Иахьа хырҩа заҳҭо уаҵәы аҽарҭбаауеит, аҧашә арҕәҕәоит. Здоуҳа маҷхаз амилаҭ ҧеиҧш бзиа рымаӡам. Убри аҟнытә, ҳара зегьы раҧхьа еилҳаргар ҳахәҭоуп иарбан ҧсахрақәоу  ҳдоуҳатә культура ианыҧшуа, ианыҧшыз, ианыҧшырц зылшо, иара убас ишьақәҳаргылар ауп иҟаҳҵо аилагарақәа арбанқәоугьы. Усҟан аамҭеи атрадициеи еиҿагыло иҟалаӡом, ихеибарҭәаауа, еицхырааны,  ҧхьаҟа еибарҧшӡаны инеибаго иҟалоит акәымзар. Даҽакала иаҳҳәозар, аамҭа иқәнаргыло апроблема ҿыцқәа риааира амилаҭ ирылшо иҟалоит рдоуҳатә код еицамкӡакәа, ҧхасҭа амҭаӡакәа.
	Аамҭа аҽыҧсахрақәа аныҧшуеит атрадициагьы. Аха атрадициа еснагь аамҭа иаҳзаанаго аҽеиҭакрақәа ахҭысуа иалагар иҟалоит иаҟәну ацәа зынӡа иацәыӡыр. Иҟалоит атрадициеи аамҭеи еиҿыбааны, еиқәшәаны ианцогьы. Атрадициеи аамҭеи реиҿыбаара, хымҧада, ирныруеит урҭ рырҿиара иалагылоу ауаа, аҳәса, ахацәа уб.иҵ.
	Аҧсуа прозаик Ал. Гогәуа иҩымҭақәа ирныҧшуеит аҧсуа традициа аструктуратә еилазаашьақәа зегьы. Ашәҟәыҩҩы иқәҿиеит уҳәар ҟалоит, ирҿиамҭақәа рҿы атрадициеи аамҭеи реиҿыбаашьа аҷыдарақәа раарҧшра.
	Ал. Гогәуа иҩымҭақәа зегьы рҿы иубоит иара аниҩызтәи аамҭа ахыҧша, ҷыдала аҧсуа ҧҳәыс лхаҿсахьа аарҧшраҿы. Уа аҳәса џьашьахәуп, рдунеихәаҧшыра ҭбаауп, иразуп, иҧшӡоуп, иҳалалуп, рцәаныррақәа ҵаулоуп. Иуҳәар ҟалоит Ал. Гогәуа иперсонажцәа – аҳәсақәа, аҭыҧҳацәа ирымоуп дасу рхатәы ҧсҭазаара, рхатәы дунеи ҳәа. Аха иҟоуп урҭ зегьы еидызкыло, еицырзеиҧшу – алахьынҵадара, агәырҩара, аҧсра ма аҽшьра, ажәакала аразҟыдара. Ал. Гогәуа иаҟара аҧсуа ҧҳәыс лыҩнуҵҟатә дунеи амаӡақәа аарҧшны аҧхьаҩ изырбахьоу шәҟәыҩҩ дыҟамзар ҟалап.
	«Амацәыс агьама» ахьӡуп ааигәа иҭыҵыз ашәҟәыҩҩы иажәабжьқәа руак. Ари ажәабжь хықәкыла иазкуп аҧсуаа ҳџьынџьтәылатә еибашьра ашьҭахьтәи аамҭазы ҧсыуа ҭаацәарак рыҧсҭазаашьа, рҭоурых аарҧшра аҧсуа ҧҳәыс лхаҿсахьала.
Ажәабжь асиужет абас иҟоуп: Ҩыџьа бзиа еибабоз Енықәи Зиеи рыҧсҭазаара аилаҵара иаҧырхагахеит иҟалаз аибашьра. Енықә аибашьра ашьҭахь дгьежьит  деибганы, аха избжак аибашьра адәаҿы иаанижьит. Ус ианыҟала, Зиа лашьцәа мап ацәыркит раҳәшьа Енықә иҭара, аибашьра инаҭаз агра дахырҟьаны. Аха лара лашьцәа дырзымӡырҩыкәа, Енықә диццоит. Дара дрыцынхоит  аибашьраҿы иҭахаз Енықә иашьеиҳаб иҧа Шьыбга. Шьыбга цәаҩала илоуп агыгшәыгра, уи издыруам аиуара закәу, амаҳагьара иаанаго. Иара изы ихадароу қьафла адунеи ақәзаара ауп. Ицәгьахәыцрақәа, игьангьашратә гәҭакқәа дрыҵаркуеит иҭаца, уи ишакәым ала, ибла ҧхамшьақәа рыла длыхәаҧшуеит. Ихәыцра ҟьашьқәа, ихымҩаҧгашьақәа ирхылҿиаауеит атрагедиа ду – Зиа  лҽылшьуеит.
Зиа «аамысҭашәала дааӡоуп» ҳәа ззырҳәоз аҭыҧҳацәа раҧхьа дгыларатәы дыҟан зегь рыла. Лара дшыхәыҷӡаз бзиа илбаз лабацәа рытрадициа деиҷаҳаны иныҟәылгоит. Уи зхы ҳаҭыр ақәызҵо ҧҳәысуп, аха абас иҟоу аҧҳәыс бзиагьы – дыҧҳәысуп. Аҧҳәыси ахаҵеи рыбжьара ицәырҵырц зылшо лара илыцәтәымӡам. Арахь лара ҧсыуа традициала иааӡоу ҧҳәысуп, дрықәныҟәоит аҧсуара аҧҟарақәа – иахәҭам, ииашам, иҧшӡам. Шьыбгеи лареи реизыҟазаашьаҿы уи ибзианы иаабоит. Зиа азныказы лыҧҳәысра лиааит, ацәанырра ласы лхы ҭнаҟьеит. Мап лҳәар лҭахуп, илыдлымкылар  лҭахуп уи илыдигало, аха илылшаӡом. Ахҭыс ласы ашьҭахь, лхы аҭыҧаҿы ианааилак ауп лҭагылазаашьа аҧсуала изакәу даназааиуа. Лара лаҧсуара убраанӡа иҵаулоуп, аамҭа аимгеимцаразы илиааиз ацәанырра ласы лыҧсҭазаара зегьы ҳәаақәнаҵо иҟалоит, лара лаҵкыс иаиааиуеит, даҽакала иаҳҳәозар, лаҧсуара илымаз аҧыжәара агоит, даҿагылоит, дагәҭасуеит.
Раҧхьатәи лшьаҿа Шьыбга акрызнифалоз ачанахқәа роуп: «…Астол днадыххылан, ицыфаха зынтатала иҟаз акрызнифалоз ачанахқәа, астолқәыршә аарыкәыршан, амаҭ ахы анҭадырҷаҷо еиҧш астол иқәлыкшон, иқәлыкшон иҧыххаа ицаанӡа. Нас иршәны аҟьамсаргага илҭалыжьын, лшьапала иҭалкәаҳаит». Ара иҟоу асимволра ауп ҳәарада. Аҧсуа традициатә культура аҿиараҿы уи еиҧшу ахҭысқәа раан аҧҳәыс лхымҩаҧгашьа иақәшәо иҟоуп Зиа лхымҩаҧгашьагьы. Аҩбатәи лшьаҿа лымаҭәа-лҩыҭәа ауп: «Дааикәҟьашан, … амца лырҕәҕәеит. Ақәаб азна аӡы ааҟалҵан, инаган инахакналҳаит. …Лымаҭәақәа ашкаф иҭакнаҳаз, ус аиашьчикқәа рҿы иҭаз зегьы ааҭганы лиарҭаҿ инықәылҵеит, лшьаҵақәагьы – ус. Нас днарылаҧшын, ҵкы еиқәарак аалылхит, ҵаҟатәи лымаҭәақәа иреиҕьыз, макьана лцәа иамбацыз, лшьаҵақәа рахь – ашьхәа лаҟәы зҵаз, ашьапы аҧсыршьага ҳәа дзышьҭаз. Егьырҭ зегьы шьаршьафк иаалаҳәан, ахқәа ааилылшьит». Настәи ахҭысқәа рыла автор иаҳирбоит еизылгаз амаҭәақәа зегьы абензин рықәҭәаны ишылбылуа, насгьы асапын лыхьшьны ибзианы лыҽшылкәабо. Урҭқәа рышьҭахь амаҭәа ҿыц лышәҵаны, амаалықь иеиҧш илыӡбоит даныларц аамҭа илзалнахыз аҧсҭазааратә мҩа ҿыц. «Адәныҟа ддәылҵны ашҭа днықәыххит… Даахьаҳәны аҵәа дуқәа рымҵахь лҿыналхеит. Урҭ руакы амҵан игылаз атәарҭаҿы днатәеит. …Лшьамхқәа ааидырҕәҕәалан, аҳәызба амҿтәы хәы нықәылкын, лыхәда цқьа иҩҭырҳаны, ирҭрысны аццышә иаҩызаз аҳәызба аҧынҵа наҿлырхеит. Аҵәаҵла даҵыҧшны илбоз ажәҩан иаҵәара, иакәыршан иҟаз аҧсҭҳәақәа амацәыс нарылҟьан, лыблақәа нҭыблааны ицеит. Уажәраанӡа лқьышә иқәыз, амацәыс агьама еиҧшуп ҳәа илҧхьаӡоз шаҵааз агәаҭара дахьӡеит. Нас инеимаҳан, зегьы аанҵәеит…».
Зиа лцәа-лжьы иадылҵахьаз амаҭәақәа рбылра, Шьыбга акрызнифалоз ачанахқәа рыҧҽра иуарҳәо маҷӡам. Аха зегь реиҳагьы ихадароу – иҟьашьу, ихәымгоу лгәалашәараҟнытә аныхроуп, Зиа лхаҵа иахь илымоу лыбзиабара ацқьароуп. Избанзар, лара даныҟамлогьы, лара лышьҭахь иаанхар лҭахӡамызт уи аҟьашьра ашьҭамҭа. Лҽыкәабара символс иамоугьы лҭагылазаашьа иацрасыз агәыҩбара лҟәыӡәӡәааны, лхаҵеи лареи аӡәгьы данрыбжьагыламыз аамҭа архынҳәра ауп. Ирхынҳәны, наунагӡа ишыҟоу ааныжьра. Абра азҵаарақәа ҩба цәырҵыр ҟалоит, избанзар ари аҭагылазаашьа аҧсихологиа дуӡӡа аҵаҵаны иҟаиҵеит: лара илылшаӡом ҩ-цәак лхарҧаны анхара. Ҩбагьы, лҽымшьыкәа даанхаӡаргьы, Шьыбгеи лареи реизыҟазаашьа иҵегь иацлар ҟалон, лыҧҳәысра лиааир алшон. Уигьы лара илдыруеит. Убри аҟнытә аҭагылазаашьа алҵшьа ҳәа иалылхуа иҟоу ишыҟоу иааныжьны ацароуп.
Абраҟа иазааҭгылатәуп, хымҧада, М. Лакрба иновеллақәа руак. Уи излаҳәо ала, амшын иагоз Калдахәаратәи аҧҳәызба, ацәқәырҧақәа дыриааины аҟәарахьы дыӡхыҵт. Аҟәараҿы иқәгылаз ауаа лара илыхәаҧшуан, аха ацхыраара лызрыҭомызт. Лыҧсы анааивылга игәалҭоит аҟәараҿы иқәгылаз ҷкәынак икылкааны дышлыхәаҧшуаз, убасҟан игәалҭоит лцәеи-лжьи шыхтыз, аӡы дахьақәҧоз лымаҭәа ҧыжәжәа ицахьан. Дыҧхашьан дҟәыҟәӡа дтәеит, наҟ дыӡхымҵкәа. Ацәқәырҧа еижәыланы иааиуаз даманы ицоит. Ари аҧҳәызба лыламыс, лаҧсуара раҳаракыра атәы ҳалацәажәарым, избанзар иара лхымҩаҧгашьа ахалагьы иҳанаҳәоит лыҩнуҵҟатә доуҳаи лааӡареи ахьынӡаҳаракыз. Зиеи Калдахәаратәи аҧҳәызбеи ирзеиҧшу маҷӡам. Зегьы раҧхьа иргыланы – урҭ аҧсуа ҵасла иааӡоуп, ирымоу ааӡара ауп рыҧсҭазаара зегьы ҳәаақәызҵо, ҧҟарас ирымоу, изықәныҟәо. Аҧсуара аҳәаақәа ирҭыҵыз зегьы дара ирыцәтәымуп, рыҧсҭазаара зыркьаҿуа, ҧеиҧшра рызымҭо акәны ирыдыркылоит, иахәаҧшуеит.
Ажәабжь «Амра аҧсы шҭаз» Ал. Гогәуа иҩымҭақәа зегьы иаарылукаартә иҟоуп иаҵоу асимволика-философиатә хәыцрақәа рыла. Иааидкыланы иуҳәозар ажәабжь аиҿартәышьа иаразнак иугәаланаршәоит ироман «Аҽыкәаҳа» аиҿартәышьа, еиҳарак урҭ еиҧшуп дзыхцәажәо ахҭысқәа раамҭақәа раарҧшраҿы. Иаҳҳәап, ареалтә аамҭеи асахьаркыратә аамҭеи «Аҽыкәаҳаҿы» иаарҧшуп абас: ареалтә аамҭа аҧсуа жәлар 30–50-тәи ашықәсқәа рҟынӡа ирхыргаз аамҭа ауп, асахьаркыратә аамҭа – уахыки-ҽнаки. «Амра аҧсы шҭаз» аҿы ареалтә аамҭа ҽнак ыҟоуп, асахьаркыратә аамҭа – инықәырҧшны акәзаргьы а-XIX-тәи ашә. 80 – 90-тәи ашықәсқәа роуп. Дара аперсонажцәа Шьасиеи Есмеи ракәзаргьы, акыр иахьеиҧшқәоу ыҟоуп, хазы имҩаҧысуа ахҭысқәа злаадыруа дара ргәалашәарақәеи рхаҿсахьақәеи рылоуп.
Ал. Гогәуа ишиҟазшьоу еиҧш инарҵауланы дазааҭгылеит ажәабжь «Амра аҧсы шҭаз» аҿы аҧсуа ҧҳәыс лхаҿсахьа, лыҧсихологиа, лдунеихәаҧшышьа, лдоуҳа, лыҧсҭазаара зыдҳәалоу аҵасқәа, ақьабзқәа. Ажәабжь иагәыцә хаданы иҟоу Есмеи Езыгәи роуп. Урҭ рыҧсҭазаара анеиларҵоз иақәшаҳаҭмыз ыҟан иара иганахь алагьы, лара лганахь алагьы. «Амацәыс агьама» аҿеиҧш араҟагьы Есмеи Езыгәи рыбзиабара цқьоуп, рцәаныррақәа хәашьра рықәӡам. Акызаҵәык ирҧырхагоу аамҭа ауп, избанзар аамҭа ирзаанагеит изҵымҵша аус хьанҭақәа, ирхамшҭыша, ргәы ҵызблааша ахҭысқәа. Убарҭ ахҭысқәа иреиуоуп аҧсуаа ҳџьынџьтәылатә еибашьрагьы. Езыгә аибашьра раҧхьатәи амшқәа инадыркны хацәынмырха аҕа диҿагылоит. Есма лакәзар лгәыҭҟьарақәа, лхәыцрақәа, лшәарақәа лгәаҵа иҭаҵәахны, лхаҵа иаара дазыҧшуп. Дара агәырҕьара рымоуп, хара имгакәа дырхылҵраны дыҟоуп асаби, ахәышҭаареиқәырхаҩы. Аха уи аамҭазы рааигәа џьара дтәаны дырхыччозаарын аҩсҭаа.
Ажәабжь раҧхьатәи адаҟьа злалагогьы Есма илзыҟалаз агәырҩалоуп: «…Аҧсыжра аҽны акәыба иахагылаз аҳәсақәа дрыладыргылт. Аҭаца иахьлыхәҭоу ҳәа акәын, аха дахьгылаз маншәаламызт. Еимгеимцарак азы дынцәыҵыҧшшәа диҿамҧшуазар, Езыгә акәыба дахьҭаз ихы-иҿы лбарҭамызт. Уи Аҧсра иатәнатәижьҭеи иахьа хымшын.
Минуҭқәак ирыдамзаргьы аҵыхәтәанӡа иареи лареи рхала еизынханы, ихәаҧшыха лоуаз џьылшьон, аха иамуӡеит: ҽынла – аҳәсақәа, аҵәуацәа, уахыла – аҧсыҷаҧшьацәа. Убас иҟаҵатәуп ҳәа уеизгьы аӡәы ихахьы имааит. Усқәа раан еиҳа дзықәгәыҕуаз Марицагьы алаҿылымҭит. Аҧсы игәырҩа аҟара иара аҧсра амаҵ рур акәын. Урҭқәа уа иарбамызт, ма уа аха рымамызт. …Иааиднагалазар уаҳа рызхара изеибамбаӡеит…». Заҟа иҵаулоузеи абарҭ ацәаҳәақәа ирҳәо ахшыҩҵак! Насгьы заҟа рыцҳареи лаҕырӡи ргәылжжуазеи?!
Есма данқәыҧшыз даараӡа дласын, лхы ҭҟьан, «аҧша иақәтәоу» ҳәа ихәмаруа илзырҳәон. Аха аҭаацәара даналала дҭышәынтәалеит, уи лара лхаҭагьы даараӡа деигәырҕьон, ҳәарада иҟалалон лхыҭҟьара анлылсуазгьы, аха излауала лҽаанылкылон. Лҽаанкылара зыбзоуразгьы атрадициақәа бзианы иахьылдыруази, урҭ дахьрықәныҟәози ракәын. Аха иҟан урҭ атрадициақәа рықәныҟәара анылҧырхагахозгьы, иаҳҳәозар, аҧсуа ҵас иатәымызт лхаҵа дихагыланы аҵәыуара, мамзаргьы иааигәа днеины бла хаала ихәаҧшра. Атрадициа ишаҳәоз ала лхы мҩаҧылгар акәын – лыҧсы лылшәшәаны дкаҳаанӡа лшьапы дықәгылазар акәын. Аамҭа аидара хьанҭа дызҵанаҵазгьы Есма Анцәа идоуҳала илылшоит хьымӡҕ мгакәа уи аҵагылара. Есмеи Езыгәи ррыцҳарақәа зегьы зхароу еиҭакра, ҩашьара зқәым аамҭа ауп.
Ал. Гогәуа аҧсуа иҧсҭазаара аҩнуҵҟа иагәылаҧшны избауа, хымҧада, аҭаацәаратә еизыҟазаашьақәа, аҧҳәысаагаратә традициа, уи аҧсуаа разыҟазаашьа, ахацәа уи азҵаара разнеишьа уҳәа изымдыруа иҟоузеи. Абра иҳамоу асахьагьы иаанарҧшуеит аҧсуа  ҭаацәаралаларатә культураҿы иҟалало, аҭыҧ змаз аҭагылазаашьақәа, нас уи иахылҿиаауаз ахҭысқәагьы. Ииашоуп, автор иҳәаӡом Есма ланхәыҧҳаи, ланхәеи, лареи ирҿашәалак еибырҳәоит, еибацәымҕуп ҳәа. Ус шакәугьы, аҧхьаҩ игәеимҭарц залшаӡом урҭ рыбжьара ишыҟоу аҳәаа, агәыхьшәашәара шрыбжьоу. Уи зхароу, ҳәарада, рыбжьара иҟоу азеилибамкаареи ахыншьаларақәеи роуп. Урҭқәа рыриашара, реинраалара зылшоны иҟоу иираны иҟоу амаалықь заҵәык иоуп.
Автор иалеигало абааш акәзаргьы Есма лзы аҧсҭазаара иасимволуп: «Аибаркыра иалыҳәҳәоз ахәахьы дыҧшит: азбжак ашәшьы азааихьан. Абааш макьана амра ашәахәақәа ирылагылан». Абааш иахьшу амра ауп лыҧсы еивызгогьы. Уи ауп ҧсҭгагас илымоугьы. Абас иҟалоит аҵеи иира. Аҵеи диит ҳәа игаз ахысбжьы инақәырццакны «…амра аԥсы шҭаз, Аҧсаа ржәытә нышәынҭрақәа ахьыҟаз ахәызқәантә еиҭа ахысбыжьқәа ааҩит. Ари иҭахаз ихьӡала акәын». Аҧсҭазаара гылаӡам ҭыҧк аҿы, ҧхьаҟа ицоит еснагь. «Аиреи аҧсреи еицуп» рҳәоит аҧсуаа. Ииашаҵәҟьаны, аира ахьыҟоу аҧсрагьы ҟалароуп, ишҧа нас, Анцәа ус ҧҟараны иаҧиҵеит. Амаалықь иирала зегьы рҭыҧқәа рҿы иргылахеит. Есма ланхәыҧҳаи, ланхәеи, лареи рыбжьара иҟаз ахьшәашәара иаразнак иҟәандахеит, дара-дара еизгәыбылуа, ирыцҳаибашьо, рмаршәа еибакуа иҟалеит. Есма лакәзар лхылҵ иахь илымаз абзиабара иааваҟәыло иҟалеит урҭ рахь ҿыц лгәаҿы иҩаҵхахаз абзиабарагьы.
Есма лхаҿсахьа ала автор даҳирбоит аҧсуа ҧҳәыс иагьа мыҟәмабара лхылгаргьы, аҵыхәтәан ишлылшо дзыниахьоу ацәгьа-мыцәгьарақәа лгәаҵаҿы инҭаҵәахны, ҿыц аҧсҭазаара лаша амҩа анылара. Есмагьы илылшеит лгәырҩа даиааины ҿыц аҧсҭазаара – амаалықь идунеи ҿыц ауасхыр азышьҭаҵара. Анцәа дызхимбааз агәырҕьара, анасыҧ деиҷаҳаны, илгәыҵаҳәҳәаны илыдылкылеит. «…Икараха ицәаз асаби дшаҳәшаҳәуа иан длыван. Ларгьы, агәырҩеи, агәырҕьареи, лыхшароуреи, дызҭаз анра аҳра – зегьы деимаркуан, иҭыхьшәашәаа иҟаз лгәы аазырҧхаз анасыҧ ҿыц лхы ахылбаауамызт. Зымч ахьмаҷыз аҟынтә ихьанҭан иҟаз лнапы ишаҳәшаҳәуа илываз аилаҳәара инақәылҵеит. Уи абжьы рганы иҧсыҧ леигаҩеигон.
…Аҧсҭазаара аус ауан…».
Аҧсуа литератураҿы инарҭбааны, ҷыдала аҧсуа ҧҳәыс илзааҭгыланы ҩымҭак аҧҵам Ал. Гогәуа иажәабжь «Елана» иацназго. Ари ажәабжь иаанарҧшуа ахшыҩҵаки адоуҳатә ҩаӡареи рыла иарбанызаалакгьы романк ашьҭахь игылартә еиҧш иҟам. Аҭҵааҩцәа ишазгәарҭахьоу ала, «Елана» аҧҳәыс илызку гимнуп ииашаҵәҟьаны. Ари ажәабжь дазааҭгыло акритик Вл. Аҵнариа иҳәеит абас: «Аҧсҭазаараҵәҟьа инахыҳәҳәаны, азеиҧш миф иазааигәоума уҳәо иҟоуп Ал. Гогәуа… иажәабжь «Елана». 
Елана лхаҿсахьа ацәыргара асахьаркыратә литератураҿы етап ҿыцны уахәаҧшыр ҟалоит. Ишдыру еиҧш, иҳаҩсыз ашәышықәса аҩбатәи азбжа аҽеҩшамҭанӡа иаҧҵаны иҳамаӡамызт аҧсуа ҧҳәыс лхаҿсахьа гәылырҭәааны, аҧсихологизм иаҵоу аҳәаақәа ырҭбааны иаазырҧшуаз сахьаркыратә ҩымҭак. Иара иахьагьы, аҩажәеиактәи ашәышықәса ҳазҭагылоугьы макьаназ иҳамаӡам Елана лхаҿсахьа зхаҿсахьоу аперсонажцәа. Елана – анреи аҧареи ирхылаҧшуа нцәахәуп ҳәа лзуҳәар ҟалоит.
Елана лыҧсҭазаара амҩаҿы дрыниоит имаҷымкәа азалымдарақәа, амыҟәмабарақәа. Аха урҭ зегьы иреицәаны ихьаа цәгьаханы лҟәаҟәа иқәҳауеит лҧа заҵә иҭахара, нас уи инашьҭарххны лхаҵа иҧсра. Ус шакәугьы, Елана лгәырҩа ду лҽамхны илылшо ҟалҵоит, лхы деигӡом. Аҧсуа ҧҳәыс ишлаҭәоу еиҧш лхы мҩаҧылгоит. Знык иадамзаргьы лхы дахашшаауа аӡәгьы дибом, ихьымӡҕылшьоит амаҷ азы уаара ацара. Лхы лгәахшәаны адәы дшықәугьы илыргылоит аҩн ду, аҩн усқәа роума адәахьтәи аусқәа роума лықәра ишаҵанамкуагьы зегьы лара лнапы иааҵылхуеит, илҭахым аӡәы иргәаҟра, ус ианакәызаалакгьы ҟазшьас илымамызт.
Адунеи аҿы иҟоу амалқәа зегьы иреиҳаны ахә лшьоит ауаҩра. Илҭахуп иаалыкәыршаны иҟоу зегьы ирылазарц ауаҩра, ирыгымзарц аламыс. Елана лыҧсы ҭакны изку лгәалашәарақәа роуп, убарҭ заҵәык роуп лхы зхылымбаауагьы. Елана лҟазшьа ҷыдақәа ируакуп ахала аҟазаара. Уи илыцәтәымуп аҧсҭазаара иацу агәырҕьара-аччара, лхы ахылбаауеит аҧсҭазаара бзиа лҧеи лхаҵеи рылымкаа. Ҩызасгьы, гәыласгьы илымаз лара ззыҳәан адунеи дзықәыз лхаҵеи лыҷкәыни рнышәынҭрақәа ракәын, уаҟа акәын лгәалақәа, лгәынамӡарақәа, лгәахәарақәа ахьылҳәоз, лгәы ахьылҟычуаз. Елана лыҧсҭазаараҿы дызнысыз амҩа атәы аҧхьаҩ еиликаауеит лхалатәи лцәажәарақәа рыла. Елана лҟазшьақәа рҿы иуҧылоит иаалаҭәаумшьаша аҷыдарақәа. Уи лхымҩаҧгашьақәа рҿы иҟоуп узҿагылаша, иугәамҧхаша аҭагылазаашьақәа, урҭ егьмаҷым. Ҿырҧштәыс иааҳгозар автор инықәырҧшшәа ауп ишиҳәо, аха ҳара иеилаҳкаауеит Елана лҧа заҵәы иразҟы дшаҧырхагахо. Уи усҟан хьаас илымкызаргьы, аамҭа цацыҧхьаӡа есааира илылсуан, аха аамҭа иара атәы ҟанаҵахьан, архынҳәра цәгьан. Иҟоуп аҽа ҭагылазаашьакгьы аҧхьаҩ Елана иланаимыжьуа – лыҷкәын гәлымҵәах аиаша азықәҧаҩ, иҧсы анҭаз дызҿагылоз, зымшала дҭахаз ауаҩы диҳәаны аҩны ахыб иақәылҵоз ахьимылхуа. Ҳәарада, ас еиҧш Елана лхымҩаҧгашьа иаразнак дланарҟәуеит аҧхьаҩ иҿаҧхьа.
Елана даагылазаргьы дызҿыз хандеиран, аџьабаа дафахьан.  Абас арыцҳара ду данақәшәагьы дзышьцылаз  дзаҟәымҵит, уахгьы-ҽынгьы дызҿыз круран. Акрура – аҧсҭазаара аҧсы шҭоу атәы зҳәо символуп. Дызлаз рҿы ахьымӡҕ лымгарц азы илыргылоит аҩн ду, абзиа-ацәгьа ахьыҟоугьы иаглыжьуам, избанзар уи илҭахым инаҧшуа зегьы дрыцҳаршьо иалагар. Уи адунеи аҿы зегьы иреицәалшьон арыцҳашьара, избанзар арыцҳашьара лара лзы тәамбаран иаанагоз. «Издыруада уажәы рыҩнқәа ирыҩнатәаны наҟ-ааҟ рылаҧшқәа ашәақь аҵеиҧш дыркылакны дыркызар: амшын акраанагазар иамысхуеит,схәы ҭасыжьуам, сыхәҭаа аласырӡуам ҳәа дахьцо жәбома измоу зегьы нҵәахьоу, аҧсрада ус змам аҧҳәыс ҳәа...
	– Нас сыҧсы шҭоу схы зжуама, – дҟәындҟәындуеит  Елана.
Зыҧсы ҭоу, ауаа иҟарҵо ҟаиҵароуп, аҧсҭазаара инапы аиркхьеит,  уи далагалаӡан агәахьы дагахьеит, уажәшьҭа ианиҭаху дамҵны ааҵрахь дзавагылаӡом. Дкаҳаанӡа, инаихыҵәаанӡа ус дцалароуп...». ҳәа дхәыцуеит Елана. Ииашоуп, ауаҩы данынха дынхароуп, ауаа дырбаратәы-драҳаратәы, ус иҭахшәа-иҭахымшәа акәымкәан. Елана «Сыҧсы шҭоу сыжәлар сышҧарылҵуеи» ҳәа илымоу лыпринцип дықәныҟәоит еснагь. Шамахаӡак ауп акәымзар илуеи илҳәои еиқәшәоит, ианакәызаалакгьы лхы дахашшааӡом. Аха иҟоуп факторк Елана лҟазшьа бзиахәқәа маҷк иҿаҧызҽуа, лыҷкәын «даниацәажәо» илҳәоит абас: «Ауаа уанрылахәха, аӡәгьы уиҳәароуп, аӡәгьы игәы ҟауҵароуп, даҽаӡәгьы иара ус акы ицәугароуп» ҳәа. Аҧхьаҩ агәыҩбара изцәырнагар алшоит Елана лиашаразы. 
	Абас Елана лҟазшьа ҷыдақәа узҿагылаша шырацәоугьы, уи ҧсабарала Анцәа илылеиҵаз аҟәымшәышәреи агәыҭбаареи ирыбзоураны ухы-угәы дҭалоит, угәыбылра лыдхалоит. Избанзар лхаҿсахьа жәларык аҳәсақәа ирхаҿсахьоуп. Уи иныҟәылгоит аҵасқәеи ақьабзқәеи иреиҕьу аҟәыҵәақәа. Аҩымҭаҿы, иуҳәар ҟалоит Елана лхаҿсахьа гәылҭәаахазаргьы, Ан лхаҿсахьа аарҧшра нагӡамхеит ҳәа. «...Ҭыҧқәак рҿы иманшәаланы, иҵабыргны, ирҵауланы зхы кыз ан лхаҿсахьа ес иҟалалак ихамҭәааит, иацәмаҷхеит азхәыцра» – ҳәа иҩуан Вл. Аҵнариа уи лхаҿсахьа дахцәажәо.  
Аҩымҭаҿы знык иадамзаргьы автор Елана  даҳирбаӡом лгәы каҳаны, лхы дахашшаауа, ма аҧсҭазаара лыцәмаҷханы. Елана аҧсҭазаарахь илымоу агәаҳәара дҳаранакуеит дызлагылоу аилазаара рҿы. Уи ҧшралеи-сахьалеи уамак иаҩлымцозаргьы, илыман ауаа рылаҧш лыдзырхалашаз ҷыдарак. Иҟалап иара убри амхылдыз иаҩызаз аҷыдара акәзаргьы  ауаа лыдзырҷаблоз! Аха лара ишылҟазшьаз еиҧш зегьы наҟ инаскьалгон, избанзар лыҷкәыни лхаҵеи рылымкаа илҭахымызт агәыла, ма аҩыза ааигәа длымазар. Ииашоуп, уи лгәаҟәышрагьы илыҵанаҳәалон зны-зынла дышиашам, аха уи уамак анырра ҟанаҵомызт.
	«Аҧсуа литератураҿы ирацәоуп улаҧш зыдхало: ҳабзазара аҵабырг хаҭа иагәылҩаау аҧсуа ҳәсахәыҷқәа рхаҿсахьақәа. Урҭ еиуеиҧшым аамҭеи еиуеиҧшым аҧсҭазааратә ҭагылазаашьеи ирхаҭарнакцәоуп. Раҧхьа дцәырҵит Дырмит Гәлиа и-Камаҷыҷ, нас ауп Шьаризан, Саида уҳәа егьырҭ лышьҭагыланы рҿаанаархо. Иара Алықьса Гогәуа иаҧиҵахьоу, сахьаркыратә ажәала зыҧсы ҭеиҵахьоу ртәы ҳҳәозаргьы, Елана гәеиҵамха дназлоу заҟа ыҟоузеи аҧхьаҩ дзырхәыцуа, аҧсуа ҧҳәыс лжәытә, лҿатә аазырҧшуа афырхацәеи аперсонажқәеи. Аха, сара сгәанала, ароман «Аси амацәыси» аҿы  иаабо Аишьа уи урҭ иаадыруа аӡәы диеиҧшым, зынӡа дхазуп. Ииашоуп, уи макьана  дқәыҧшуп, лыҧсҭазаара ҧышәагьы маҷуп, ҵаракгьы лыманы дыҟаӡам, ус даабом. Аха Аишьа аҧсуара илнаҭаз ҧсабарала дқәыҧшуп, деилыҷҷоуп, абзиарагьы ацәгьарагьы лхы рынраалашьеи ииашоу алкааи рыҟаҵашьеи дрықәшәоит...» ҳәа ихааӡа Аишьа длыхцәажәоит алитератураҭҵааҩы, акритик Р. Хә. Қапба. 	
Аишьа типла дреиуоуп Аҧсны Асовет мчра шьақәгылаанӡатәи аҧсуа ҭыҧҳацәа. Уи ибзиаӡаны илдыруеит аҵасқәеи ақьабзқәеи. Аишьа леиҧш усҟантәи аамҭазы имаҷӡамызт аҧсуа ҭыҧҳацәа зхымҭақәа камшәоз. Аҧсны ахи аҵыхәеи еицырдыруан аҭыҧҳацәа ҽыбҕаҟазаралагьы, еибашьралагьы ахацәа иаарываҟәылоз. Урҭ ирылшон ҽыҳәҵәыла ахаҵа дҽыжәҳәаны икажьра, аибашьра адәаҿы ахацәа реиҧш аибашьра, мамзаргьы уахынлатәи ақәыларақәа мҩаҧыргар. Ас еиҧш иҟаз аҭыҧҳацәа ирыхцәажәон русумҭақәа рҿы аҧсуа ҵарауаа реиҧш аҳәаанырцәтәи аҵарауаагьы. Урҭ рхыҧхьаӡараҿы иҟан Аҧсны аҳ Асланбеи иҧшәмаҧҳәыс Гьач-ҧҳа Дида, Екатерина Ажәанба, Мышә-ҧҳа Қти уҳәа убас егьырҭгьы. Абарҭ зегьы ирзырҳәон «аҵыс мҩас абла ҭызхуа» ҳәа. 
Ажәакала, имҩаҧгаз аҭҵаара иаҳнарбеит аҧсуа литература аҿиара ишахәҭаку аҳәса рхаҿсахьа, рыҧсҭазаашьа, рфилософиа, рыҧсҭазаара апринцип хадақәа уҳәа раарҧшра. Аамҭеи атрадициеи ҳәа хыс изамазгьы урҭ рхаҭара ашьақәгылараҿы еиҧш аарҧшраҿгьы иҟарҵоз анырра дуӡӡан. Атрадициа – аҧсуара акәзар урҭ рыҧсҭазаара зегьы арегламентра азызуаз, аамҭа хазы иқәҧон уи арегламент аилагаразы, аҳәаақәа рыҧсахразы, аха аҧсуа ҧҳәыс, аҧсуа ҳәсахәыҷқәа ирылшон аамҭа аиааира, ма аанкылара, мамзаргьы арҧсыҽра. Убри азы ауп урҭ рхымҩаҧгашьақәа рҿы еснагь изыҟоу ахәыцра, агәҭахәыцра, уаҵәтәи амш азхьаҧшра, иахьатәи амш аиааира, уаҵәтәи амш блеиҵыхрала алакҭа аҭаҧшра рылшарц азыҳәан.

















 

