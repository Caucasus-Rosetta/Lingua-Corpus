А. Гогәуа

АӠЫЖЬ
Ажәабжьқәа
Апублицистика

Аҟәа
Аԥҳәынҭшәҟәҭыжьырҭа
2015

ББК 84 5(Абх) 6-5
Г 57

Гогәуа, А.Н.

Г 57 АӠЫЖЬ. Ажәабжьқәа. Апублицистика.
Аԥҳәынҭшәҟәҭыжьырҭа. Аҟәа, 2015. – 224 д.

Алықьса Гогәуа иеизга ҿыц ианылеит аҵыхәтәантәи
ашықәсқәа рзы иаԥиҵаз аҩымҭақәа.

© Гогәуа, А.Н., 2015
© Аԥҳәынҭшәҟәҭыжьырҭа, 2015

АЖӘАБЖЬҚӘА
АҲӘҲӘАБЖЬ
…Избанзар… адунеи иаақәыршахьоу иреиӷьу Нанду
длыман уи. Ашкол аҭалара ааины ашә инылагылаанӡа,
аԥхынра, абра, Нанду лҿы илхылгон. Ус иҟан лхы лдыруа дҟалазар, аха ҵыԥх, лыԥсшьара мшқәа анынҵәагьы,
Аҟәаҟа дзымхынҳәӡеит. Аабатәи акласс «ибзиаӡоуп»,
«ибзиоуп» ҳәа ишалыркызгьы, ажәбатәи артыха ладым­
раӡеит. Есышықәса ашкол ианынҭалалак «Сын­тәа
аԥхынра шысхызгаз» ҳәа иддырҩуаз иацугьы ҟалеит,
ишынҵәашагьы аӡәгьы издырам.
Нанду ишылҳәаз еиԥш, усҟан амра каххаа ишыԥхоз­
гьы, дҭанасит. Еибашьрахеит. Илҳәаз иақәшәазшәа,
аӡынра асымҟәыл каҳаит, еиҳаракгьы ара, ақыҭа иалган,
ҳәҳәабжьы ахьымнаҩуа аҭыԥаҿ.
Абри алӡынракгьы Нандуи лареи рымацара ирхыргеит. (Зны-зынла лаб даадгылалон, зны – ихала, зных –
иҩызцәақәак ицны.) Урҭ арахь ихалон, лбаа, Аҟәаҟа игаз
амҩаду иаваршәны иҟаз афронт аҟнытә. Уи дара ибарцгьы даауан, аха уахьгьы афатә-ажәтә гатәын. «Чахәсна
бышԥаҟоу? – дҵаауан уи, лызқәа инапы нықәҵан, лара
иабџьар, иеибыҭашьа уҳәа уаҳа дзамышьцылакәа
дрыхәаԥшуа дахьгылаз. – Аԥсыршьага иан дикәыхшоуп
ҳәа, ҵатәы бымам, ԥхьатәы…» Лара бзиа илбон лаб
инапы ас ԥыҭрак лыжәҩахыр ианықәыз. «Чахәсна» ҳәа

3

дахыхәмарны илеиҳәон, лыхьӡҵәҟьа рацәак дахьақә­
ша­ҳаҭмыз азы. Ас лыхьӡзаарын рандук. Уажәазы, дара
рҭаацәара иахьынӡаҵанакуа, Аҟәагь, арагь, лаб аҵәы
алаҵан излеиҳәоз ала, еиҳа имодаз ахьыӡқәа змаз
лани лареи ракәын. Лан Сабина лыхьӡын, аха иара
данлыцәгәаалак Сабрина ҳәа леиҳәон.
Лара лыхьӡыҵәҟьа лызҭазгьы лан лоуп. Уи, ашьҭахь,
лгәалаҟазаара аныбзиахалоз, илҳәалон, рҭаацәа рҿы
убриала ареформа ҟаҵара ахы асыркит ҳәа. Лангьы
ақыҭа иалҵыз лакәын, аха тәыла-маалагьы, зегьрыла уи
лҽалылгар лҭахын. Рыхьыӡқәа ракәзар, арахь иузцәырго
ракәӡам ҳәа илыԥхьаӡон.
Лара даниз, Нандугьы аҩны дызтәозма, ахшараиурҭа
данҭыргоз аҽны уахь днеит. Уи аҿаԥхьа, лҭаца лҩызцәа,
ақалақь ҳәсахәыҷқәа, еилаҽырбо еилагылан. Нандугьы
иаарласны еилылкааит урҭ зегьы, еиҳа имодоуп ҳәа
ирыԥхьаӡоз хьӡык-хьӡык ахаҳәқәа реиԥш рмаӷрақәа
ирҭакны ишгылаз. Нандугьы ус акы рхианы дшааиз
аҟарагьы агәҩара рыман. Цқьа ирызӡомызт, рмаӷрақәа
ирҭакыз аԥхьа изыршәуа ҳәа рҽырхианы ишыҟаз. Лан,
лара дҭаҳәҳәаны длыман данаадәылҵ, Нанду дналыд­
гылан лҿы аахылтит. «Соуԥшәыл хәыҷы, – лҳәазаап Нанду. – Сыԥсықәра…» «Милана!» – ланхәа аҽакы аҳәаха
даламгӡакәа ҿаалҭызаап лан. Лҩызцәа иргәаԥханы
еиԥхыҳәҳәазаап. Уимоу, лара деиқәԥах дҿаҳәаны дахьыркызгьы, лцәа аалхыԥсаазаап. Усҟан ари ахьӡ модан.
Нандуи лаби ракәзар, урҭ ргәаанагарала арахьҵәҟьа
иузцәырымго ахьыӡқәа ныҟәыргозаап: Шьамсиа, Камыгә.
Уажәы урҭқәа усыс измада. Алӡынрак Нандугьы ара
афронт лыман. Уи аибашьра аамҭатәи абызшәа ала атыл
ахьӡын. Уаанӡа аҩны иҟаҵатәызгьы иахьӡатәын, мчыбжьыкахь знык-ҩынтә иадамхаргьы лыҷкәын иҩызцәеи
иареи рхәы ҟаҵаны илҭилар акәын. Нанду аҭаҵәах
рацәаны илыман, аха убрыгь хәыҷы-хәыҷла анҵәара
иаҿын.

4

Милана есԥхны Нанду длышьҭаԥало длыцын, иааҟал­
ҵозгьы хәмаррак илзаҩызан. Дааԥсо, лгәы ахшәо даналагалак, иаразнак Нанду игәалҭон. «Уажәшьҭа быԥсы
шьа…» – лҳәон, ллакҭагьы ишылбоз иаалашон.
Еснагь, ҿыц иӡәӡәоу амаҭәа афҩы хаа зхаз лкасала
еилфаҷа иҵакыз лхахәы ҟәашӡа ишлахьан. Ишлан, аха
ишыжәпац ижәпан. Милана илдыруан уи шаҟа ижәпаз,
избанзар, зны-зынла длыҳәан лыхцәы лҳәалон. Уи Нанду лзы ижәҩангәашәԥхьаран. Нанду қәра дукгьы лыман
дыҟамызт, хынҩажәижәаба сынтәа илхыҵырц дыҟан.
Милана лаб игәы иҭан иан лымшира азгәеиҭарц, ауаа
адгалан. Миланагьы заа илеиҳәеит, избанзар, еснагь
дшымақаруаз идыруан, Нанду лымшираз лара илызку
ашәа лҳәарц шылҭаху азы.
Нанду лыблақәа цхаԥшшәылан, убас иагьыхаан. Аха
лара Милана лыблақәа ахьжәҩангәыԥшшәылаз еиҳагьы
деигәырӷьон. Милана лаб изы, иаб иахь дымцеит ҳәа
лгәы иалан, аха лара Милана лабду иахь дыҟоуп ҳәа даара деигәырӷьон. Лабду заа, рацәак нымҵкәа дыԥсит, иахьа уажәраанӡагьы ихьаалгоит.
Лара Милана, быблақәа жәҩангәыԥшшәылоуп ҳәа
лалҳәацыԥхьаӡа, ддәылҵны ажәҩан ахь дыԥшуан.
Уи арахь асаркьеиԥш аҽылнарбон, бысныԥшыл ҳәа.
Иаргьы аныԥшыларақәа бзиа иабон. Аккара зҽылаӡо
илсны ицоз акәара, Гәыбзызгьы ҳәа изышьҭазгьы,
иахьаацәыҵыԥш­лак ианыԥшылон. Иара Гәыбзыӷгьы,
ақәа анлеиуаз, иаа­ҭәоумшьартә ихыҵуан, аӡыжьқәа
арҭбаауан, ианзалак амра ахаҿы иҵегь ианубалартә.
Ус анакәха, ажә­ҩан ҽырбон. Лара Милана макьана
дҽырбоит ҳәа узлызҳәомызт, аха лыблақәа иара аԥшшәы
ахьрымаз гәыцхәык еиԥш илыԥхьаӡон.
Милана уеизгьы даара деигәыӷуан Нанду лымшира
азгәарҭартә иҟалап ҳәа. Лара лаҟара уи аҽаӡәы дазыԥ­
шымызт. Убри адагь, ланду ашәа лзылкыр лҭахуижьҭеи

5

акрааҵуеит. Нандугьы, аҭацаагарашәақәа рынахысгьы, ашәақәа рацәаны илдыруан, аха илымҳәеижьҭеи
акрааҵуан. Излалаҳахьаз ала, Милана лабду иааиқәшәан,
дынкаҳан дыԥсижьҭеи.
Зны, Милана, ус лыбжьы ныҵакшәа илҳәон «Мой
кос­тер в тумане светит» амелодиа. Нанду дшааиуаз даагылан даалзыӡырҩит, нас дналыдтәалан, лара
иаацәырылгеит. Милана иацылҳәон, еиқәшәангьы
ир­ҳәеит. Нанду лыбжьы даара ибзиан, илҳәонаҵгьы
уажәы-уажәы дҵәыуарыма уҳәартәы акәын дшыҟаз.
«Ашәы сшәыбхит, быхьша сыхьааит…» – лҳәан даалыгә­
ӡит. Даныналыхәаԥш, лыблақәа рҿы лылаҕырӡқәа
кәеицеиуан.
Зны-зынла, шьыжьла, убас еиԥш иҟаз шьҭыбжьқәак
лгәы ишықәыз дҿыхон, убарҭ абжьы лзырхаҵар, Нанду лымшира аан илҭахызгьы убри акәын. Арҭ реиԥш
ашьҭыбжьқәа ԥыҭрак инылкыларц лҽышьҭалкуан. Уи
Нанду аҽыршышра ҳәа дашьҭан.
Ари алӡынрак урҭ зегьы акыр рҽырԥсахит. Уи азы
аамҭагьы ыҟамызт. Ԥасатәи ахәмаррақәа зегьы уажәшь­
ҭа иусҵәҟьахеит. Урҭ ҟаҵатәын, сааԥсеит ҳәа инышьҭа­
ҵан, аҽа хәмаррак ахь узиасуамызт.
Амҿы, амца, аҩны аилыргара, аԥссара, Нанду афатә
ахьыҟалҵоз лыцхраара мацара акәымкәа, адәахьы,
шьамхахьыҵәҟьа асы ԥуа длышьҭан. Арахә еилыргатәын,
акәытқәа акыррыҭалатәын, иҭаклатәын. Аӡын зегьы убас
акәӡан. «Ахәыҷы дысшьит, дхәызжәеит…» – лҳәалон
Нанду уажәы-уажәы.
Милана лыжәҩахырқәа, лызқәа зегьы зырҭәуаз
лхахәы уажәшьҭа деиланархон. Ианаамҭоу иҿыштәын,
ирбатәын, иҳәатәын. Нандугьы даныӡӷабыз лыхцәы,
лшьапаҟынӡаҵәҟьа акәымзаргьы, лара дахыхәмарны,
аӡәгьы дшыҟаӡамызгьы, иныҵакны ишылҳәоз ала,
лыгәчама инықәсуа иҟан.

6

Милана илдыруан Нанду аӡӷаб длымазар шылҭахыз.
Ирҳәо лаҳахьан, Нандуи лабдуи аԥсаҭеи аџьыкаци
реиԥш еиқәнагон ҳәа. Ашьҭахь излеилкаахаз ала, урҭ
зеиқәнагоз иахьеиԥшыз акәӡамызт, иахьеиԥшымыз
акәын. Лабду ииашам ҳәа иара итәала ииԥхьаӡоз ихы
адишьылозаарын. Иашьа гәакьа иакәзаргьы ианаижьуамызт. Иаразнакгьы дыҵҟьон. Шьамсиа дҟәыбҷан,
лҩызцәа зегьы рҿы лажәа иалнадон. Ирҳәоит, иара
лабдугьы убри лыда уаҩы дизхәыцуамызт ҳәа. Ашкол
еицҭанаҵы, еснагь даанылкылон, дылҟажон. Ашкол ианалгозгьы еибагеит. Уи дуаҩ ӷыӷкын, аха иԥшра-исахьа,
иоура-иҭбаара – уахь акы игмызт.
Милана ирҳәо лаҳахьан, абрахь, ахаҩаӡарахь, ажәытә
лабацәа ааԥҭрақәа ахьрымаз, аӡын рырахә ахьырбоз,
даазгазгьы лара лоуп ҳәа.
Лабду иӡбахә анырҳәоз, Милана аԥхьарцарҳәаҩы
ҳәа дзышьҭаз аҷкәын дылгәалашәон. Уи класск аҟара
длеиҳабын. Ашколаҿгьы еиҿархасырҭамызт. Ус харан­
тәыла дылдыруан. Зны, ашколахь дызлацоз автобус
аагыларҭахь дышнеиуаз, илзымдыруаз, илеиҳабацәаз
ҷкәынцәақәак лыхьӡеит, лымҩа ркуа, дырмышьҭуа, илхыччо иалагеит. Ларгьы ус аламала ишәоз лакәмызт, аха
акгьы лылымшеит. Убри аамҭаз дахьынтәааз рымбаӡа­
кәа, абри даарыбжьаԥалеит. Лара иаалҟәаҵны иара дыркит. Знык даныкша, руаӡәы ишьапы дықәгылаӡамшәа
дықәҟьеит, аҽазнык дыкшан, егьыгь длаишьҭит. Аҩы­
џьагь, ирулак иҩагылан, ршьамхы рҽадыргеит. Ларгьы
днарыдҟьа дцеит. Уи убас иҟалеит, акино аҟны аиԥш,
иара лылаҿ дааирц еибыҳәан иҟарҵаз џьылшьеит.
Ашьҭахь излеилылкааз ала, карате атәы ԥыҭк игәылак
иирбахьазаарын, аха ахи аҵыхәеи, иара еснагь иабду
искрипка ахьаирҳәоз аҟынтә, имахәҿа арӷәӷәеит. Иара,
Миланараа зыҩназ, инеилышь-ааилышьны ҿыц идыргы-

7

лаз, ԥшьбаны еихагылаз аҩны зышьҭахь аиадырхаз, анапы згыз ажәытә ҩны ԥшӡак аҿы уадак змаз аквартираҿ
дыҩназаап, иан ачымазаҩи иареи. Уи иабду дынџьныр
ргылаҩын, зны уа х-уадак змаз аквартира иман, аха 37
рзы ддырӡит. Иара иан дычмазаҩуп аҟынтә, ашколахь
дцон, уантәи аҩныҟа даауан, уаҳагьы ҩызакгьы димамызт. Иабду дынџьнырын, аха ашкол-интернат данҭаз
аскрипка арҳәара идырҵеит. Уи нахысгьы, аскрипка
иман, арҳәарагьы бзиа ибозаарын.
Иара, дышхәыҷӡаз иан данычмазаҩха, иаб икажьны дцеит. Ашьҭахь, иԥа даныҩеидас, дибарц иҽазикит,
аха имԥан дықәимыжьлеит. «Уи сабду дахьдырӡыз
иԥырхагахар ҳәа дшәаны ауп дзыбналаз – иҳәеит иара
аҷкәын. – Амц зҳәо, ачарҳәара злоу баны сықәгылом…»
Амузыкатә школахь дцартә аҭагылазаашьа имамызт,
аха иан данқәыԥшыз уахь дныҟәон, убригь аскрипказ. Уажәы лԥа илырбон, илырҵон. Абас, аҷкәыни Миланеи еиҩызцәахеит. Иалҳәеит ларгьы ашәаҳәара
бзиа ишылбо, аха дшацәыԥхашьо, амузшколагьы
дышҭарымҵаз. «Сара амедеҳәшьара сзахымсит, аха
сыԥҳа дҳақьымхароуп, – лҳәон лан. – Уи ӡбоуп!»
Лара, лҭаацәа ирамҳәаӡакәа, зны ашколхәыҷқәа
рыҩнуҵҟа еиҿыркааз аконкурс ахьгьы лҽанылҵан,
аха лгәаҭара аамҭа анааи, дыбналт. Илзымгәаӷьит. Аха
аск­рипкарҳәаҩ иан лҿы илгәаӷьит. Еснагь дзыцәшәоз,
еснагь дызцәыԥхашьоз лыхьит: ашәа уаҩҵас дналагон, иахьыҭгатәыз даннеи, лыбжьы лымпыҵҟьон, уаҳа
аҽылнаҭомызт, илзырхынҳәуамызт. Лара, дыԥхашьан,
дын­дәыл­ҟьан дцарц далаган, аҷкәын димышьҭит. Уи
имахәҿа шаҟа иӷәӷәаз еиҭалгәалаиршәеит. «Ибзиоуп,
ибзиоуп, – лҳәеит иан, – абжьы бзиа бымоуп, ма амузы­
катә школ бҭалароуп, ма хазы рҵаҩык дбыԥшаароуп…»
«Сыбжьы сыххәыцуамеи…» – лҳәеит лара дыш­ҵәы­
уара.

8

«Агогика*, – уи лыҷкәын иахь дыԥшны дааԥышәарч­
чеит – ахи аҵыхәеи абжьы бзиа лымоуп… Абжьара мариоуп…»
Аскрипкарҳәаҩ Антон ихьӡын. Иабдугьы ус
ихьӡзаарын. Зны, иан дылбарц рыҩны дахьнеиз искрипка лирбеит, аҭра ааиртын, аскрипка арахь иааҭигеит.
«Абра дакуа дыҟазҭгьы сабду аӡәгьы дизыԥшаауамызт, –
аскрипка аҭыԥҵәҟьа инапы нахьишьит. – Ара аскрипка
абжьгьы иаргьы рыԥсы ршьоит…»
Уажәы уи иангьы иаргьы ахьыҟоу, ишыҟоу здыруада.
«Аџьабаа иҽаиргеит, – лҳәон Нанду Милана лабду
изы. – Уаҩҵас ҳаҟазар сҭахуп ҳәа уахи-ҽни дтәамызт…»
Уи ифотосахьа иазырҳаны, аҿы лара дахьышьҭалоз
ахь ирханы, ауаџьаҟ аханы, анцәа иан лныха иавагылан. Уантәи иҟәашӡа ишлахьаз лхахәы зкәыршаз,
акыҷырақәа даара изныԥшхьаз, анцәа иан лныха
еиԥшыз лхы-лҿы ахь иааихмырсыӷьӡакәа иԥшуан, макьана кыҷырак зхызҿы ианымыз, ахаҵа еибага иблақәа.
Есуаха данышьҭалоз, есышьыжь дангылоз, лнацәақәа
рыла илрыцқьон уи афотосахьа зҭасаз асаркьа агәы.
Иҟалахьазма Милана ахчы лхы нылалҵан, иаразнак ацәа хааӡа дынҭанамгалакәа. Аха абри алӡынрак
акраамҭа данызмыцәоз ыҟан. Убарҭ аҵхқәа зегьы дзызхәыцуаз аҵарашықәс ҿыц ианналагоз ирҩуаз атема
акәын: «Сынтәа аԥхынра шысхызгаз». Алӡынракгьы
данызмыцәоз, убри «лыҩуан» гәаныла. Уахагьы усоуп.
Уаха абри рхыбра иаҵаиоуп рҭаацәа зегьы… лан
лыда. Уи, аиашаз, ари ахыбра шаҟа даҵаиахьоу уна­
цәа­қәа рыла иуԥхьаӡартә иҟоуп. Уажәазы, анцәа
иџьшьала, ус иахьшәарҭам џьара дыҟоуп, аҽаџьара дҭа­
насит. Лаб аҩны даакыдгылацыԥхьаӡа, Нанду уеибга­
* Агогика (бырзен бызшәала) – агара, анаскьагара. Амузыка аҿы ԥыҭк
аҟара иаԥу атемп ахыҳәҳәара ауп иаанаго.

9

ны усзырбаз ҳәа, илахь иџьымшь лӡатәуан, нас иаразнак лҭаца лтәы дазҵаауан. Имырӷьыкәангьы (уи
ианакәызаалак иарӷьны дцәажәаӡом) диабашьуа далагон, иҵегьы улышьҭаҵаауам ҳәа. Иара ҿиҭуамызт, аха
Милана илбон, иан иҽыԥнылкылаз акәу, иԥҳәыс лхабар
ахьизымдырыҵәҟьоз акәу, акы игәы ишыҵхоз. Ишьа
зны ихы-иҿы инықәшуан, нас иаақәбон, дырҩегьых
еиҭаақәшуан, ихәдахьгьы иацралон.
Милана лан дышԥагәхьаалымгоз, аха уажәы лара
леиԥш ара дҭанасны дынхар еиӷьзу, уахь, ԥсшьара
дахьцоз лыҿҳәара нҵәазаргьы, џьара хыдкыларҭак лоуны дынхазар еиӷьзу лыздырамызт. Арахь данаалозгьы, уахык-ҩаха иреиҳаны инеиқәкны илзычҳаӡомызт.
«Аҳауа лнаалом» ҳәа аҵәы алеиҵон лаб. Зегьы зыхҟьоз,
лхаҵа дыҿҟьаса ақыҭеи ақалақьи дрыбжьамкәа, уах­
гьы-ҽынгьы уа дыҟазар лҭахын. Милана лаб, иан ара
дахьыҟоу мацараз адагьы, иҩны, иқыҭа ада дхәарҭамызт.
Инхара-инҵыра, хныҟәгагас убрагь абрагь ирымаз,
рмандаринаҭра ду налаҵан, зегьы ара акәын иахьыҟаз.
Лара Миланагьы ус акәын. Ҵыԥх Сабина даара
аҽышәара ҟалҵеит, есышықәса ԥсшьара, ҽыхәшәтәра
дахьцалоз Железноводск Миланагьы дылгарц. Аха Милана аԥсра лҽалҭеит, лабгьы лара длыдгылт. Зегьы даара
рыгәқәа еибарганы ауп ишеиԥырҵыз.
Уажәы, абарҭқәа зегьы дцо-даауа дахьрызхәыцуаз,
ихьухьууа лгәы иҵалан дыҟан.
Уаха ӡәыр дыцәазар Милана лаб иоуп. Уи хҩык
иҩызцәа аибашьцәа ицны ашьыбжьышьҭахь иааит. Лаб
изы дааргеит уҳәар ҟалоит, убасҟак аиргьҳәа ишьапы
дыхгылан. Нанду харантә рцәажәашьҭыбжьқәа лаҳаит,
иаразнакгьы ддәылҟьеит. Миланагьы дналышьҭаххит.
Агәашәаҿ лаб данынаихәаԥш, лгәы нҭыԥсааит, лыԥсыԥ
аҩагара лцәыуадаҩны. Уи дыхәны дааргоз џьылшьеит.

10

Аха цқьа даныԥшы, илбеит зегьы ршьапы ишықәгылаз.
Лаб, аиашаз, аӡәгьы дибомызт, акгьы иаҳауамызт, аха
данаалывала, ла лахь дааԥшын, даалацәҟәысшәа иуит.
«Шәымшәан, ус дааԥсоуп, – иҳәеит наҟ-ааҟ ивагылаз иҩызцәа руаӡәы, – хаха-хымш ҵуеит лацәааихьшь
ҟаимҵеижьҭеи… иԥсишьароуп…»
Амлагьы иакуан. Камыгәгьы акы днамыцҳакәаҵәҟьа
дыцәар лҭахымхеит Нанду. Акрифонаҵгьы уажәыуажәы ихы имыҩрны идәықәлон. «Ахаангьы ацәара
фатәык иалоуҵомызт, нан Камыгә», – дихыхәмаруан
Нанду. Уи дышгәырӷьоз лзыҵәахуамызт, лԥазаҵә,
лыхәшәыц уаха ихыбра днаҵаиан дыцәартә дахьлаӡаз.
Егьырҭ анцоз реидараҵәҟьа афатә-ажәтә рылҭеит.
Изларҳәоз ала, Милана лаб имашьына акы агхан, арахь
иааргартә иҟамызт, шьапыла ицар акәын.
«Иагымхакәа, ианбатәиу, – лҳәеит Нанду. – Аҿыц
сзаахәозар ҳәа игәы иҭамзи…». Милана игәалҭеит
Нанду абри анылҳәа ашьҭахь лылахь шеиқәыз дшынхаз. «Ԥшӡала, дахьымӡо» ҳәа аӡәы инациҵап ҳәа
дазыԥшызар акәхарын. Аха урҭ уи аха рымамызт.
Иҩашьомызт рҩыза дрыцымкәа иахьцоз даара еиҵакны
ишамаз. «Дыцәароуп, иԥсишьароуп, ида ԥсыхәа
ҳамаӡам… Иҳадгылоу аҷкәынцәа реиҳараҩык арра имцац, абџьар атәы рыздырам, еиҳарак атанкԥҽыгақәа, Базуки ҳәа изышьҭоу… Издыруагьы, идзырҵозгьы Камыгә
иоуп, – Нанду иахьынаскьалгоз илеиҳәон иреиҳабыз. –
Уаҵәы ашарԥаз, аҵх ишалоу, нҭыҵрак ҳамоуп. Камыгә
зегьы азирхиеит, досу иҟаиҵаша идыруеит… Убри игәы
иҵхон, аха аиашаз дҳацәкаҳауан, иҳамукәа арахь даагеит, уаҳагьы ԥсыхәа имаӡамызт…»
Ианеиԥырҵуаз Нанду дрызҵааит дырҩагьых, убри
анҭыҵрахь иандәықәло азы. Миланагьы, Нанду дызлалдыруаз ала, лԥа, дырҿыха ҳәа шларымҳәазгьы,
дыр­хьы­лыгӡарц длырҿыхар ҟалон. Ус анакәха, уаха

11

лацәааихьшь ҟалҵарц дшыҟам еилылкааит. Насгьы, Ка­
мыгә данышьҭалҵозгьы, Нанду дырхынҳәны акы леи­
ҳәеит. Убрыгь иан длеиԥшын, хымԥада длырҿыхарц
длыҳәеит.
Абас, Нандугьы аҳасабтә лырҭон, уажәы хымԥада
лацәааихьшь ҟамҵакәа дыԥшуп. Иҟалап уажәы-уажәы
дгылан асааҭ дахәаԥшуазаргьы.
Миланагьы аҵх лхылгарц дааҟәымҵӡакәа «аԥхынра
шылхылгаз» лыҩуеит. Алԥхынрак ақыҭаҿ, Нанду лҿы
мацара илыхганы, ашкол аҭаламҭаз Аҟәа даннеилак,
лҩызцәа лыкәшон. Дыбзарыбзаруа, амрагьы дашәны, зегьы лгәы рыҳәо данырбалак, иџьаршьон, аха знымзарзны лхы дахашшааргьы цәгьа ирбомызт. «Алԥхынрак,
аҽакы акәым, аршәы гәхьаабымгаӡози?» – илазҵаауан
урҭ.
«Ескимо?»
«Пломбир?»
«Екстрим?»
«Лиафам?»
«Мап, мап!..» – лҳәон лара дыччо.
«Избанзар… – адруҳәа еицырҳәон лҩызцәа. – Адунеи иаақәыршахьоу иреиӷьу Нанду длымоуп… Уи зегьы
дрыхәшәуп…»
Усҟан зегьы ччон, аиашаз, Нанду иҟалҵоз аршәы
аҩыза агьамагьы рымбацызт. Лҩызцәа зегьы бзиа илбон,
лара рацәак дзымбозгьы нанду лымшира аназгәарҭо
иаалыԥхьар лҭахын. Даргьы даара ирҭахын.
Еибашьра аныҟамызгьы, лҩызцәа аԥхын игәхьаал­
гон, аха уажәы дшырзыҟоу агәхьаагара аҵкыс еиҳауп.
Агәхьаагарагьы агәалашәара аҵкыс аҳәоит ҳәа
лыԥхьаӡон, аха уажәтәи убрыгь азхомызт. Абжьааԥны
акәзар, зегьы рзы Нанду длызҵаауан. Уи лҿы иана­
кәызаалак акгьы лӡомызт. Илӡарц далагаргьы иалҵуа­

12

мызт. Иаразнак лҿаԥшыларала илдыруан. «Саргьы
ашпаргалкақәа сымоуп, – лҳәалон Нанду дыччо. – Шәара
шәаҵкыс сызлеиӷьу, урҭ рыхәаԥшра сақәиҭуп…»
Уажәы, абас иааҭҟьаны аибашьра аныҟала, зҽызыԥ­
сахыз ҵҩа рымаҵәҟьам. Ԥаса, хьаҳәа-ԥаҳәада издыруеит ҳәа илыԥхьаӡоз акырӡа шылзымдыруаз ааԥшит.
Ԥаса «лышпаргалкақәа» Нанду лҿы илымҵәахуазҭгьы,
уажәы акырџьара урҭ рцәыргара лзыгәаӷьуамызт. Џьараџьара лырҵаҩцәа дахьреиԥшхаз ҟалеит, рыхәаԥшыха
лалраӡомызт.
Аибашьра атәы, аҭоурых азы арҵага шәҟәқәа рҿы
мацара акәым, егьирахьгьы иахьырҳәоз ыҟан. Угәы
иаа­на­гарын, аҭоурых ҳәа изышьҭоу аибашьрақәа
ирызку ажәабжьуп ҳәа. Уеизгьы урҭ зегьы аҽакын.
Уажәы иара ахаҭа абжьы аранӡагьы иааҩуан. Лабдугьы ландугьы егьа иҩаскьазаргьы, алаԥш цәгьақәагьы
ҳҽырцәаҳахьчап, ҳазхарагьы ҳаибабап ҳәа, аибашьра
аиԥш иҟоу агыгшәыг бааԥсы абжьы изацәымцаӡазаап.
Уажәы уи абжьы араанӡагь иааҩуеит. Абжьааԥны ага­
ҿахь ианҭагәыргәырлак, Нанду илҳәалон: «Шәқәырча
иҭагәыргәырит, ақәа ауеит…» Ақәа анаҭахыз деигәырӷьан
илҳәон, ианаҭахымыз – дазгәаауан. Ҵыԥх аахыс уахь
аӡынгьы иҭагәыргәыруан. Ари аибашьра акәын. Уи абжьы мацара акәым, ахаҭагьы ааскьахьан. Мызкы аԥхьа
лбаатәи ҳаблак сааҭк агаҿантә бзарбзанла иалахысуан. Аҩнқәа блит, иҭахаз, ихәыз маҷҩымызт. Аԥсыжрақәа
аныҟаз, Нандугьы дылбааит уахь. Милана лхала аҩны
дыҟан аҟынтә, дымнаӡац лҳәоны, дхынҳәны дааит. Уи
лхы-лҿы аԥсрақәа раан илшәылҵоз аиқәареиԥш иҟан.
Зегьы Милана лҿы илҳәомызт, ҳәарада, лгәы ҭнамҟьарц.
Даара лгәы иалсыз, иҭахаз аӡәы итәы мӡакәа илалҳәеит
Нанду. Ашкол данҭаз, аԥхын џьамшанҵаҩыс знапаҵаҟа
аус луаз абригадир иакәын уи. Уаанӡагьы илгәалашәон

13

илҳәалон уи махашьахала адауаԥшь дшаҩызаз, аха знызынла ахәыҷқәа реиԥш дшыԥхашьоз.
Лара Милана иаразнак илгәалашәеит Нанду илал­
ҳәахьаз аҽа хҭыск атәы: Зны лыбригадиргьы ларгьы
аусура ишцоз, уа ааигәа, зегьы инарылкьшәа инхоз
аӡәы днарыхьӡазаап. Уи иан аҭакәажәи иареи рымацара ракәын аҩны еицыҩназ. «Ашьыжь сан лыдунеи
лыԥсахит… Аԥсы дныжьны џьаргьы сызцом, арахь
иҳәҳәо дсымам…» – иҳәеит уи, дӷьаҵәыӷьаҵәуа. Абригадир даанаԥшы-ааԥшит, аха уи зылшоз Нанду лыда
уаҩы димбеит. Макьана уи дшацәхәыҷу, дшымыҳәҳәац
аҟарагьы идыруеит. Уеизгьы иҟаиҵарыз, длыҳәеит:
«Хә-џьамшкгьы бзанысҵоит, ҩымшгьы боусышьҭуеит,
быҳәҳәа…». «Даара ҳаҭыр иқәсҵон, аха иаразнак издырит сышзымыҳәҳәоз, – лҳәон Нанду. – Лара аҭакәажә
дсыздырамызт… Ауаа еизызгарц мацара сзымыҳәҳәеит,
аҭаҭын казармаҿ икнаҳаз аихахҵәаха иасны абригада
аизарахь ианрыԥхьо аиԥш…»
Аибашьра ахаҭа анцаҵәҟьо аҽакӡоуп. Уажәы
дызҵаиоу, адунеиаҿ иҟоу ахыбрақәа зегьы иреиӷьалшьо
абри ахыбра ашә дахьынхыҵуа нахыс иҟоу, есышьыжь
лылаԥш ахьынӡанаӡо илбо, еиҳа илҭаху ауаа реиԥш
илзааигәахахьоу, ишакәым ианналакьыс лцәеижь аиԥш
ихьухьууа илыхьуа… Аҟәа, лҩызцәа, зан аиарҭа дамоу
лгәыла ҷкәын, иҭацәны инхаз рквартира, хазы иҟоу луада, лышәҟәқәа, лмагнитафон (уи лхашҭын, лаб илзааигарц дыҟан, дахьымӡеит) бзиа илбо амузыка зну адискқәа,
дызҭаз лышкол – зегьы, зегьы шьоукы дахырбаауан,
илцәыргарц, ларгьы дыҟаӡамшәа ҟарҵар рҭахын…
Милана лабгьы илеишәақәа цәгьоуп ҳәа акәын дшырдыруаз. Аҩны, аҭаацәа рҿы ус узизҳәомызт. Ихырҟьан
дгәыбзыӷуа дыҟамызт, аха бзиа шаҟа ибоз рдыру-

14

ан. Елҟан иеиԥш армаӷьырма дыҵҟьом, уа Шьахәсна
лтәы илоу изеиӷьхеит, аха дзыргәаауаҵәҟьа дақәшәар,
дагьеицәоуп рҳәон анаԥшцәа.
Аибашьра аламҭалаз зны убас рҳәартә еиԥш ихы
мҩаԥимгар ԥсыхәа имамкәа дҭагылт. Амҩадуахьҵәҟьа
илбаауаз агәарабжьара наҟ-ааҟ инеибанеиԥшны,
акәыкәбаақәа реиԥш, рхыбрақәа рылахь иҭашьшьы
игылан ахатәы ҩнқәа мацара. Арҭ аҵыхәтәаншәа нхара
иааргаз, цқьа напы ҳадрымкылеит ҳәа игәамҵуа иавоу
роуп ҳәа, усҟан лаб ииҳәаз иаанагоз уажәоуп ианеилылкаа. Аҵыхәтәантәи ашықәсқәа рзы ақалақь зырҭәуаз,
ԥсҭазаара азымҭоз, еиԥхыҳәҳәо амитингқәа ҟазҵоз
ртәы абранӡагьы иааӡеит. Арҭ аҩнқәа ирыҩназгьы,
агәарабжьара ахы инаркны аҵыхәанӡа ибжьырҭәааны,
еиԥхыҳәҳәо еилан иахьа шар хәлаанӡа. Дара рыда
агәарабжьара акәша-мыкәша инхоз аӡәы дыбжьарыжьуамызт.
Милана лаб Аҟәа дахьааиз, мчыбжьык аҟараҵәҟьа
дынхеит, ақыҭахь дымцар ԥсыхәажәла имамызт. Ааԥын­
ран, ихы амца акызар арцәаха имамызт, убиаҟара
ҟаҵатәы ыҟан уа. Акрызхыҵуаз, аха макьана иӷәӷәаз
имашьына «Нива» ирхиеит. Агәарабжьара акәзар иҭәын,
еиԥхыҳәҳәо ибжьеибагәа игылан. Миланагьы аҩны
дыҟан, илыцәшәаны ашкол ахь дрышьҭуамызт. Араҟагьы
ишшәарҭаз ибон, дцаны уеизгьы дук мырҵыкәа арахь
деиҭахынҳәыр акәын. Миланагьы ддәылҵит. Ишылбоз лаб ихы-иҿы ашьа ықәшуа, иқәбо, нас ихәдахь
илбааны иацрало иалагеит. «Аҩныҟа шәхал, уаҳагьы
шәдәылымҵын!» – иҳәан, ашырҳәа днеины имашьына
дынҭалан, иаразнак аус аируит. Лан дааихьыс-еиԥысит,
аха дзыхьӡодаз. Уаҳа иаагмырхаӡакәа агәарабжьара
дбыжьҟьа аҿынаирхеит. Дшаанымгылозҵәҟьа анырба, ауаса реиԥш наҟ-ааҟ еибарҩит. Иаргьы зегьы асаба
иналарӡны, днарыбжьҟьаны дцеит.

15

Милана лан лтәык аниҳәоз лыхьӡ ала далагон: «Быхьӡ
38 калибр иҟоу сшәақь еимҿаԥа иаҩызоуп, – иҳәон
уи дыччо. – Сабина уҳәаргьы ҟалоит Сабринагьы…».
Абжьааԥны еиҳарак лыхьӡ аҭыԥан «бара» ҳәа акәын
ишлеиҳәоз, аха дгәаан даныҟаз Сабрина ҳәа леиҳәон.
Ахәыҷы акы ицәыҵәахра уадаҩуп. Егьа иуҵәахыргьы,
арбаӷь ӡаны изгарц иалагаз ишихьыз аиԥш, аҵыхәа
цәыҵмыҳәҳәар ҟалаӡом. Урҭқәа зегьы хәмарран, аха
лани лаби ирзымӡбаӡоз рқыҭеи ақалақьи ртәы акәын.
Нанду лҭаца лгәацәыхьажәак лҳәаны уаҩы издырамызт. «Аҽаӡәы идамзаргьы, хәыҷӡак сымыш бысҭааит...»
– лҳәалон ианааиқәшәалак. Уи лԥа аҷкәын, аҵеи,
аҵәҩаншьап димазар даара илҭахын.
Уаха, дахьыцәам, Нандугьы лыԥсҭазаара дазхәыцуа­
зар акәхап. Уи шаҟа аҵанакуа ҳәашьа амам. Мышкымзар мышкы убри шьҭызхша ашәа лызҳәар адунеи лара
илтәхон. Милана агәра лгар лҭахын ус иагьыҟалоит, ма
аҽышәара бзиа ҟалҵартә дахьӡоит ҳәа.
Ус аккаҳәа арбаӷь ҿнаҭит. Ахысыбжь газшәа дыҭры­сит
Милана. Уаанӡа, аԥхынра мацара ара даныҟаз, уажәаа­
ны акәым, ашараз арбаӷьқәа анҿырҭуаз дырзырҿы­
хо­мызт. Ари алӡынрак абыржәааны ҿызҭуаз арбаӷь
еснагь дарҿыхон. Уажәааны, егьырҭ арбаӷьқәагьы,
акәыт­қәа­­гьы – ҭахәхәа ианыцәо, иара рылаҳәҳәон.
Егьырҭ арбаӷьқәа акраамҭа иацырҳәомызт, аха, нас
иааиларыԥсон.
Иара акыргьы ахыҵуан, аха Нанду далакьысуамызт. Зны-зынла аҽнышьыбжьон ашә иаалагылон, ахы
налықәкны аки-киҳәа ҿнаҭуан, аха даҵаҟьомызт. «Абзеира уҳәозар еиҭаҳәа, ика-ика ԥшьыкаҩаҩа!» – лҳәон ларгьы лхы нақәкны. (Милана акыркырҳәа дарччон Нанду
илҳәоз.) Иаргьы, иҵегьгьы аҽааибыҭан, иҵегьгьы абжьы
ҩҭганы ҿнаҭуан. Нас аҽааршәшәан, иаахьаҳәны адәахьы

16

ицон. Уа иазыԥшыз акәтҩыԥсагьы нашьҭеибаҳәон. Иаргьы «ҟәы-ҟәы-ҟәы» ҳәа даара агәы иахәан акы аҳәон.
Агәы иахәазгьы Нандуи лареи еибырҳәаз акәхап ҳәа
лгәы иаанагон Милана. «Иаҳәазеи, иаҳәазеи, Нанду?»
– дҵаауан лара, аччара даҟәыҵны. «Абри бмаҭа хәыҷы
ашәаҳәаразы баргьы саргьы иҳаԥылго дҟалоит аҳәеит…»
– Нанду ларӷьа напала лывара дадкылан даалырӷәӷәеит.
Еснагь еиԥш иџьалшьон уи лнапы шаҟа иӷәӷәаз. Агәрагьы лгон Нанду арбаӷь иаҳәоз шеилылкааҵәҟьоз, лара
илҳәалон аиԥш, уии лареи рыбз шеивҵаз.
Уи мацарагьы акәым, абри ашҭа иқәны зшьапы ааихызгоз иаарыкәыршан иҟаз ашәаԥыџьаԥ – зегьы ла
лбызшәа раҳауан. Иара, зӡыжьқәа ирцәыԥхашьошәа,
аккара иҵаҵәахуа, зыбжьы мырдукәа ицәажәо ицоз
акәара ду, ари аҳаблаҿ Гәыбзыӷ ҳәа изышьҭаз аҟынӡагьы
амч аман Нанду лыбжьы, лбызшәа.
Милана ашырҳәа лиарҭа днықәтәеит. Нанду уажәшьҭа
хымԥада лшьапы дықәгылахьеит. Лыҷкәын ирҿыхара
иаамҭоуп. Дцозар, уажәнатә ддәықәымлар дагхоит. Аха
иан дылмырҿыхар азин лымоуп, иҩызцәа анцоз ирҳәоз
ала. Ииашоуп, ирҳәоз зегьы ианыԥшуан иара уа шаҟа
даҭахыз, уи данрыцу шаҟа ргәы ӷәӷәаз. Нанду лыҷкәын
уажәы ицәаԥсымҭа акәхап, дырҿыхан, уахь длышьҭыр
аума… Еиӷьӡами изхара дыцәар, иԥсишьар, иааиуа
ажәылараҿ еиҳа илшо дҟалар? Аха иҩызцәа иахьа
ашарԥаз, аҵх ишало ицароуп, уи ӡбоуп, хнырҳәышьа
амаӡам. Зегьгьы еибганы изыхнымҳәыр ҟалоит. Аха
Нанду лԥа дылмырҿыхар азин лымоуп.
Милана дахьышьҭаз ахь еснагь ивҵраан иҟаз ашә
дывҵыԥшны илбеит Нанду луадаҿ ацәашьы ҭааӡа ишакхьаз. Дҩагылан, уаҳа аҽеилаҳәара ҳәа даламгакәа,
алӡынрак иныҟәылгоз, нанду лнапала илԥаз аласатә кьаҿ
налхалырԥеит. (Лара арахь данаауаз ԥхнын, маҭәаԥха

17

шьҭылымхӡеит.) Ари акьаҿ алӡынрак иаалшәылымхӡеит.
Иахьыԥхаз азы мацарагьы акәым, Нанду лнапала
иахьылԥаз, лыфҩы хааӡа иахьахыз азгьы. Убасшәа иҟаз
акы дахьӡаны изылԥеит лԥагьы. «Ауаџьаҟ сҭоушәа ауп
сшыҟоу…» – иҳәон уи, данаадыххылоз, лхышла аанкы­
лан дагәӡуа.
Милана дахьыҩагылаз дыԥшын. Ианаамҭамыз дцәыр­
ҵыр, дыбжьаԥалар лҭахымызт. Иаалырҟьан лыҩ­ныҵҟа
зегьы ҭрыхьҭшьаауа иалагеит: лаб изы дшәон. Ҿыц еибашьра дцошәа. «Сан, бызмырцәозеи уаха… – ибжьы геит
убри аамҭаз Милана лаб. – Аҳаҳаи, акы хьаас иҟабымҵан,
зегьы ҳхаагоит… Анцәа даҳхылаԥшуеит, гәнаҳа ҳаҵам…»
«Илыԥха-игәыԥха уҭ, ишәыҭ зегьы!» – харантәи лнапы ыргьежьуа, егьи лнапала ацәашьы кны даацәырҵит
Нанду. Уи лыҽшеилалҳәарыз лҽеилалҳәахьан. «Ани
анкьатәи бҩыза ишԥалҳәоз, шәара шәызгаша сара сигааит ҳәа акәызма?..» – иаргьы деилаҳәа-еилаца, иавтоматгьы ихәда иахшьны дгылан. Миланагьы ашә аалыртын, уахь днеит. Лаб ихәда лҽынахылшьыр лҭахын, аха
дамхаҵәыуар, иаргьы игәы лырԥшаар ҳәа дшәеит.
Милана ларгьы иџьалшьон абарҭқәа рхала еилыл­
каартә рҽахьыҟарҵоз. Уеизгьы, уажәраанӡа зтәы зын­
ӡа илзымдыруаз хьаақәак, амцабз еиԥш иналыцрас­ны
ԥыҭрак рышьҭра ныжьны ицон. Абра, лабацәа рыҩ­
наҭаҿы, Нанду лҿы, лыԥсҭазаара имиасӡо ԥхынрак
аиԥш ишымҩасуаз, хәыҷы-хәыҷла ахьҭагь аҿалеит. Аибашьра еибашьран, зегьынџьара инаӡон.
Зегьы дара роуп, лаб лгәы издун. Нанду дышлыхшаз, дшылааӡаз дыҟан. Зегьы иара иӡбеит. Уажәы иан
днеи­ны длырҿыхар, дзықәшәо здыруада, нас лхы иавылбо, лымала лҽылзымшьуа дықәнархар алшон.
«Бара бызмырцәозеи,уи бзиоуп аха?..–дналыхәаччеит,

18

лара лахь дмааскьакәа. – Уажәшьҭа сыццакыроуп, ашара ԥыҭк шагу уа сыҟазароуп. Урҭ ҷкәынцәа бзиақәоуп,
ашәара захьӡу рыздырӡом, аха аԥышәа рымам, акгьы
злам азы рхы ҭадырхар алшоит…»
Нанду имҩаныфа зҭалҵахьаз ихьаҭрагьы уа ихианы иҟан, иаашьҭихын, иҿынеихеит. «Снаскьашәымган,
иҵасым, – иҳәеит уи дааччан. – Сыхәмарӡом. Ари
аҩымш рыла схабар ҟасҵоит. Араҟагьы шәгәышәҽанны
шәыҟаз…»
Даргьы иажәа ҩбарымтәит. Нанду харантә лнапы аалыргьежьит. Иаргьы ддәылҵны аҵх дналалеит.
Ԥыҭрак ус игылан рҩыџьагь. Нанду ларӷьа напала Милана лывара дадырӷәӷәала дылкын, ларгьы лыҩнуҵҟа
акы аҽеизнагон, уи закәыз иагьылдыруан, иагьлыздырамызт, хәыҷы-хәыҷла лгәы иҵачуан, лыхәламшәы
иҭачуан. Лымч ақәымхакәа лыхәламшәа иҭыҩыр ҳәа
даацәшәеит. Иҭыҩшаз закәу аҳәара лцәыуадаҩын,
аха ашәазар лҭахын. Лара лгәы излаанагоз ала, зегьы ираҳахьоу ашәақәа иреиԥшым, аҽа бжьык зхоу
ашәақәакгьы ыҟазароуп.
«Бара сбыкәыхшоуп, амца еиқәаҳҵап, ашарԥаз ихь­
шәашәарахоит, – лҳәеит Нанду. – Амца хәшәуп».
Амца хәыҵаҳәҳәашәа иҟан, кәасҭхала Нанду ианаа­
хәыҵылшьшьаа, аԥырӷқәа шаԥшаԥуа иаалырԥшит.
Ииашан, ихьшәашәаран. Март ҽаанынӡа апрель
гәхьаанаго­зар акәхарын, уажәыгь иалаԥсны иакын.
Нанду амца иаразнак илыцгылон. Зхы еиҿактәыз
еиҿалкит, раԥхьа иақәҵатәыз ақәылҵеит, иаразнакгьы еибакит. Ауаџьаҟ­гьы нҭылашааит. Милана иаразнак игәалҭеит, Нанду амца еиқәылҵонаҵ, амҿқәа
ахьышьҭылхуаз, иахьеихәлалҵоз лнапқәа шҵысҵысуаз. Лнапқәа рхалагь ракәым, дшеибакыз. Уи
ахьҭа дакны, ма лықәра азы акәмызт. Лара Миланагьы
дырҩагьых лыҩныҵҟа ҭрыхьҭышьаауан. Ларгьы ахьҭа

19

дакны акәӡамызт. Изакәыҵәҟьаз, иаԥшшәыз, иабжьыз лыздырамызт, аха хара-харантә акы ацәаҟәеиԥш
ирыкәшан иҟазшәа лнарбон. Абри ахәышҭаара, абри
амца, абри аҩны ашҭа, абри адунеи иахызбаауаз.
Амца анеибак, абжьы анарга, ианрыншы, маҷк аҟара
зегьы рханаршҭын, иҭанагалашәа итәан. Рыԥсгьы ааднаргеит. Милана дазыӡырҩуан амца абжьы, зны ишеиҳахоз,
зны ишаӡоз. Уи ишәарҭаз бжьымызт, иара атәала ашәа
аҳәон. Лара илдыруаз амелодиақәа ракәымкәа, иара
атәык аҳәон, иара мацара атәык.
Лара илҭахыҵәҟьаз лзеиқәыршәомызт. Ус акы лҽа­
на­зылклак, абжьы ахалҵарц даналагалак, ла лыбжьы
илымнахуан. Уи заҳахьаз рахь иаразнак иазҿлымҳахаз
Нандуи, аскрипкарҳәаҩи, уи иан ачымазаҩи ракәын.
Милана зныкымкәа илаҳахьан Нанду лыҷкәын ишиал­
ҳәоз: «Ахәыҷы шьоукы ддырба, ашәа атәы здыр­уа, уи
ахьыддырҵо дҭаҵа, даара абжьы бзиа лхоуп…». «Иш­
ԥа­ҟаҳҵари, бҭаца уи дҳақьымхароуп ҳәа лҽаҿыл­
шьаауеит…» – аҭак ҟаиҵон Милана лаб, иаргьы даарак
дазаҳаҵҳаҵо дшыҟам мҩашьо.
Нандуи лареи ашәа еицырҳәон. Ажәлар рашәақәа
рыдагьы, Нанду илыман бзиа илбоз егьырҭ ашәақәагьы.
Иреиӷьалшьақәоз иреиуан «Мой костер в тумане светит».
Абри анеицырҳәоз Нанду лзы иныҳәан. «Сыԥсҿыхыҩ
хәыҷы», – даалгәыдлырӷәӷәалон уи лгәы илзамырҳәо.
«Уажәшьҭа быԥхеит, бнеины бнышьҭалан быцәоит, –
Нанду лыбжьы даалнахит Милана. – Бгыл, ибыхьша
сы­хьааит…» «Бара, Нанду?» – Милана ацәа лықәҳа­
хьаҵәҟьан. «Саргьы сыцәоит, нас аусқәа ҳамоуп, ишаанӡа
ҳаԥсы ҳшьароуп».
Милана, днеины даннышьҭала, Нанду ахыза лықәыл­
ҵонаҵ лнапқәа ахьылхьысуаз ихааӡа лгәы ишықәыз иаразнак дыцәеит.

20

Милана иаразнак дҿыхеит. Аԥенџьыр асаркьаблақәа
ҭыџьџьаауан. Еснагь еиԥш аԥшашәшәы зхылҵуаз, ишаара иаахьаз ашәаԥыџьаԥ рыбӷьы амра алԥхан иахьааиуаз ашәахәақәа ӡса-ӡсон.
Ас еиԥш аан абжьааԥны аиарҭа лҽылалырхон.
Уи Нанду аҽыршышра ҳәа дашьҭан. Нанду уи аамҭа
лхашҭӡомызт. Лышьҭыбжь мыргаӡакәа дааины, ашьаршьаф ныԥхьаршәҭны, лаԥхьа днықәтәон. Адәныҟа зегьы афҩқәа – ашьац, ауҭра, ахш, шәла ирҭәны есышьыжь илзыҟалҵоз аӷәазалқәа – иарбаныз уи зыфҩы
хаа ныҟәлымгоз. Афҩы ссирқәа убасҟак шыҟазгьы, урҭ
ирылаӡуамызт, еснагь ҿыц иӡәӡәаз, лхахәы еилырфаҷа
излаҵакыз лкасы афҩы. Уи иаҵыԥшуаз лхахәы иҟәашӡа
ишлан, аха макьана ижәпан. Лхы-лҿы ианыз акаҷы­
рақәагьы, лнапы иалԥшуаз адашқәагьы макьана дажәит­
ҵәҟьа ҳәа лзуҳәартә дҟарҵомызт.
Милана дааӡырҩит: ганкахьала зегьы уажәааны
ишыҟаз иҟан. Аха абжьааԥны, есуажәааны, рашҭа иач­
хынгаз, рымхурсҭа нахыс, лбаа Гәыбзыӷ аӡыжьқәа зҭа­
ҵәахны иамаз абнара цәажәомызт, ашәа аҳәо­мызт. Знызынла иналаршә-ҩаларшәны, ишәаԥырҳаԥуа ԥсаатә­­қәак
рыбжьы ахьдыргалоз умҳәозар. Аҟәаҟа игоу амҩа­ду
анымҩахыҵ, аамҩахыҵынтә иааҩлоз, еиҳа-еиҳа иааскьаз абзарбзан хысыбжьқәа рнаҩсгьы, иара автомат
хысыбжьқәагьы раҳауазар ҟалон. Насгьы, уахьынтәи
ишәаҟьаны арахь иаазгьы рацәан.
Амзақәа еихалазшәа имцаӡоз аӡынра, асы, аҵаа иаркарахьаз, абас дынҭаҳан дахьыцәаз лыԥсы лнаргеит. Аха
данаахәыцқәа, абас лыԥсшьаны, лгәы хтны дахьҿыхаз,
зегьы рылымкаа абри аҩыза анасыԥ агьама лыбз иахь­
нықәсыз, лхы ахылбаауа далагеит. Ашырҳәагьы лиарҭа
днықәтәеит. Лҽеилаҳәан ддәылҵит. Абрахь данаауаз
хыла иалхны иаалгаз, абра мацараз илҭахыз, аџьыба
рацәа змаз, излаӡоз лыҵкы, ҭбааҭыцәӡа иҟан. Нанду-

21

гьы дыхәмарны, бшуқьаҭ ҳәа дашьҭан. Ианаалгаҵәҟьаз,
цқьа илшәыломызт, насгьы ара азы икьаҿцәан, аиргьҳәа
лшьамхы инықәсуан. Уажәы аурагьы лшьамхы иахысуеит. Уаанӡа аԥхын агьама акәызҭгьы илдыруаз,
уажәы аӡын агьама лнарбеит. Аӡын цәгьахаҵәҟьеит, еснагь зегьы ирыхьӡоз Нанду уажәы дахьӡаҵәҟьомызт.
Алӡынракгьы даалыдымшәакәа длыдгылан, Милана
илыл­­шоз аалылыршәшәан длыцхраауан.
Раԥхьаҵәҟьа ирласны дааԥсон. Ахәылԥаз ауаџьаҟ
дахьныҽҳәатәоз, амца шаалыншлак ацәа лықәҳауан.
Аҵыхәтәан Милана игәалҭеит, зны-зынла, Нанду
лылаԥш лыдхалан, дыхҭакны дышлыхәаԥшуаз. «Анбыз­
ҳа, бара, сымш зысҭаша, баб еиҳа биеиԥшхо балагеит…»
– лҳәеит Нанду уи Милана ишгәалҭаз анеилылкаа.
Амардуан дналбаан, дышиашаз ашьац днылагылт.
Арахь аҿашәшьыларахь аӡаӡа мбацызт. Бшьапқәа аӡаӡа
иабылуеит ҳәа иҵегь данхәыҷыз Нанду ианлалҳәаз иаанагоз лзеилымкааӡеит. «Нас бшьацәкьарабжьарақәа
брыфо балагоит…» – лҳәеит уи, илзеилымкаауазшәа
анылба, «ибжьынбаалоит» лҳәаргьы ҟамлози, аха еснагь
еиҳа илызмырхьша ажәа лыԥшаауан. Уажәгьы Нанду
илзаалхәаз акалош ҿҩагақәа лышьалҵеит, лгәы дамысырц.
Шьыбжьаараԥнын, амра макьана апырпыл еиԥш
ицамхацызт. Милана ашҭа дықәлан лҿыналхеит. Ашҭа
уахьынҭшәоҵәҟьа иалагоз, хыхь аҟьаҟьарантә, аккара аҟынӡа илашьҭыз анаара абжагьы зҵазкуаз луҭра
ду дынҭылбааит Нанду. Хыхь аҟьаҟьараҿ илымаз
аиҭаҳатәқәа рфеида арад ҭбаақәа дрыбжьатәан. Уа
азы илымаз асқам хәыҷы дықәтәан. Лыҩҭаҷкәымкгьы
лыцламҳәқәа ирыҵыргәан. Уи, ҳәарада, дмыцәаӡеит.
Афеида аҿгьы уажәы уеизгьы-уеизгьы ҟаҵатәы ыҟаӡам.
Аакьыскьа ауп Нандугьы ларгьы ирашәаны ианалга. Уи
напыла, нацәкьарала ауп ишыдрашәо аҟынтә, Милана

22

уажәыгь хәмаррак илзеиԥшын. Насгьы, уи иаҿнаҵы Нанду алакәқәа анылзеиҭалҳәоз ыҟан.
Иҵегь данхәыҷыз илзеиҭалҳәаз алакә лгәала­
шәацыԥхьаӡа лхала дыччоит. Илызкын аӡәгьы изымҵаа­
ӡакәа ашҭа зхала иҭыҵны ицаз аӡӷаб хәыҷы. Уи абна дыланагалт, дҟьалеит. Данҟьала – лыбжьы рдуны аҵәыуара
далагеит. Аҵәыуабжьы заҳаз амшә аацәырҵит: «Мышә,
Мышә, сшьап тат хәыҷқәа уфома, снап тат хәыҷқәа
уфома?..» – дахьҵәыуаз иалаҵан дҵааит аӡӷаб хәыҷы.
«Бсышьҭалан баала, амҩа бсырбоит, нас бызҵаарагьы
аҭак бысҭоит…» – аҳәеит амшә. Амшә аӡӷаб хәыҷы
днаԥшны лыҩны лбартә днанагеит. «Аҽазны, аӡәгьы
иамҳәаӡакәа ашҭа бҭыҵны банца, бшьап тат хәыҷқәагьы
сфоит, бнап тат хәыҷқәагьы!» – аҳәан амшә, абна инылабга ицеит.
Иара афеида арашәарагьы усҟан ирласны лгәы
ақәҿыӷьуан. Нанду иаразнак игәалҭон уи. «Ибаҳауоу,
акәҷарақәа еибархьусууа бызҿырҭуеит, быгәхьааргоит, –
лҳәон уи. – Бца, хрыӷк нарылаԥса».
Аха сынтәа Нанду знымзар зны ус лалымҳәеит. Избанзар, арашәара иалгатәын. Нас аиҭаҳара иалагар
акәын. Ахәмаррақәа нҵәеит. Зегьы усхеит. Аԥсҭазаарагьы
ахәмаррақәа рацәаны иканаԥсеит. Ларгьы ддухеит.
«Бгылама, быхьша сыхьааит…» - дҩалыҵаԥшит Нанду, Милана ауҭрахь дынҭалан даныналыдгыла. «Мышә,
Мышә сшьап тат хәыҷқәа уфома, снап тат хәыҷқәа уфома?..» – маҷк иадамзаргьы лгәалаҟазара аалгар лҭахын.
«Бнап тат хәыҷқәа џьаџьахеит, банду дыԥсааит, – лнапы
аанылкылан ашҵа аалшьышьит. – Аџьабаа басыргеит,
сара иԥсыша…». «Сара сызхараҵәҟьа сыцәеит, уажәшьҭа
бара быцәароуп, Нанду. – Лхаҭагьы иџьалшьеит ас
днақәыӷәӷәан иахьылҳәаз. – Хырԥашьа змам акрыҟазар
исаҳә, сымч ақәхоит…». «Бхәы ҟаҵаны иҭагылоуп, акрыф,
шьыбжьаахьеит. Еибашьуагьы еибашьуеит, аха атылгьы

23

ӷәӷәазароуп, – лҳәеит дахыхәмаршәа, лажәа ҩбамтәкәа
дҩагылан, ауҭра иҭыҵны аҩныҟа рҿанынарха. – Сара
ԥыҭк хысцәааҵәҟьап… Аҭакәажә сбыцәкаҳар аҵкыс…
Бара бгәы бмырҿыӷьын, ашҭа бҭыҵынгьы шьаҿак
ҟабымҵан, акәымзар ибымдыруеи…»
Дналаԥысны ԥыҭк днаскьахьан, деиҭаахьаҳәит: «Ис­
хашҭыз, Орыхә ахьара аҽазнакит ҳәа сыҟоуп… макьа­
наҵәҟьа иаамҭамызт, аха уажәы рахәгьы уаагьы адгьыл
рыгәоит… Иара шыббахьоу иҟаӡам, ааигәара бымнеин,
ибзыҵҟьар ҟалоит».
Нанду лҭаҵәахқәагьы акыр ирыгхахьан, аха Милана лыфатә џьара акы агылмырхацызт: шьыжьла, еснагь
шәыла ирҭәны илзылжәуан бзиа илбоз ачаӷәазалқәа,
ахырҵәи ацхеи нарыдыргылан, иахьагьы убасҵәҟьа
акәын.
Акранылфа аҩны дзымтәеит: афымцамч усгьы иҟамызт,
ателевизоргьы… Лмагнитофон лаб аагара дахьымӡеит…
Адәахьы дандәылҵ, апрель мшы каххаа иҟан. Шьыбжьы нхыҳәҳәахьан. Аҳауа цқьан, угәазхара иузылбаадомызт. Шьҭыбжьы мыцхәы ыҟамызт џьаргьы. Абнарақәа
рҟнытә иналаԥса-налаԥсан ԥсаатәқәак рыбжьқәак
ахьгоз умҳәозар. Абжьааԥны акыр илаҟәны ашҭа
иахыԥраауаз, аҟәарҭи акәҷарақәеи зыцәшәоз ахьшьқәа
(«Воздух!» – ҿылҭлон зны-зынла Милана), уажәы акыр
рҽаҳаракны, рыԥсы ӡаны акәын ишахыԥраауаз. Еиҳа
зымчыз, еиҳа ишәарҭаз акы ахыԥша ркын, егьырҭ,
ԥаса ақәаҵа иҵеибамыргылоз еиҳа еиднакылазшәа,
еизааигәанатәызшәа угәы иаанагартә иҟан. Убри зегьы Миланагьы даҵанакуан. Уи Нандугьы дшаҵанакуаз
лдыруан. Уаанӡа лхахьы имааиуаз азҵаарақәа лаԥхьа
иаақәгылон. Иаҳҳәап, Нанду знымзар-зны лгәы иаанагахьоу: абысҟак аџьабаа схы изасырбозеи, сара схаҭа ҿаҵак
сызхозар ҳәа. «Абра быҽзықәыбшьуазеи, быҷкәын Аҟәа

24

дыбзиахәха дыҟазар, – рҳәалон мызкахьы знык-ҩынтә
илҭаалоз, лыуацәақәак, ма ԥасатәи лҩызцәақәак. – Бы­
ла ҭраа, бхалазаҵәык?..» «Избан схалазаҵәык, сыҩнысгәара ыҟазар, исҭаху зегьы рыԥсқәа ахьахылаԥшу, смаҭа,
илыхьша сыхьааит, есԥхынрак зегьы ара дсымазар, есмчыбжьы сыҷкәын даауазар, анцәа дысхылаԥшуазар,
ихьышьаргәыҵа сакәыхшоуп, сышԥазаҵәу сара?!» – ус
зҳәоз ахәгьы-аҿгьы иаақәлыргыломызт Нанду.
Ашҭа иахьазеиҟараз игылаз аҭәаҵла абӷьы шылнагаша илнагахьан. Зныказ днеин уи амҵан игылаз асқам
днықәтәеит, аха џьара дызтәомызт. Ааигәараҵәҟьа
дымнеикәа Орыхә лбарц лыӡбеит. Уи ибзиан дадыруан, абжьааԥны ааигәара днанашьҭуан. Аха Нанду баша
илҳәомызт, уажәы ауаа еилнахуазар ҟалоит ҳәа. Аказарма ашәқәа зегьы аартын, Орыхә ахьҭакыз ада. Аказарма
ахаҭа еиҵыхәхәа акыр иаун, еиҩкаа-еиҩкааны иҟаҵан.
Нанду дазыгәдуны ишылҳәоз еиԥш, лԥа инапы ахьы
аԥссон. Лара излалҳәоз ала, уи иаб, Милана лабдугьы
убас дыҟан.
Хыхь акы анлеиуаз, ианыхьшәашәараз рырахә зегьы
ара иакуан. Зегьы рҭыԥқәа рдыруан. Уажәы иҭацәын.
Ааԥын аҿа хаан, зегьы ишаашаз уи иагон. Акәытқәагьы
еилаҩҩы аказарма анхыҵ аҳәысҭа иҭан. Ҩыжәк ирымаз
рахь, руакы макьана ирхьон.
Ажәқәа рзы иҟаҵаз аиҩкаарақәа руакаҿы итәан
Орыхә. Нанду ирхны инаганы иамҵалҵахьаз аҳаскьын
иакьымсӡакәа ус ишьҭан. Ахәыжә аҟьахьан, арахь ихаз
аварагьы цырцыруа иҟан. Милана даавагьежьын аԥхьа­
ҟала илбартә днеит. Иааҭрысшәа ахы ҩышьҭнахын,
зышҵақәа рахь иҭыҟаԥшьааӡа иҟаз абла дуқәа ҭырпыж­
уа иналыхәаԥшит. Аблақәа ҭынчмызт, лнеира рацәак
ишаҭахымыз ааныԥшит. Арахә хьарыдара ицоит, бла
иахьамбо, аха ари арахь иааит. Нанду лнапы иахьашьцылахьоу, лыгәра ахьынӡагахьоу аԥсабара аҵкысгьы
иеигәыӷуазар акәхап.

25

Милана дацәшәаӡомызт, уахь дҭаларгьы ҟалон, аха
Нанду лажәа лзеилагомызт. «Орыхә, Орыхә, умшәан
рыцҳа, – лыбжьы нақәлыргеит уи. – Умшәан, зегьы ара
ҳаҟоуп, Нандугьы уажәыҵәҟьа дааиуеит…»
Лыԥсы ӡаны Нанду дахьышьҭаз даныныҩнала,
уи дҿыхахьан. Лцәарҭа дықәтәан. Милана лгәы
нҭыԥсааит, иаалырҟьан
шаҟа дажәыз
анылба.
«Бгәылҩрны ишԥабызҳаи, сыԥсы бысҭааит», – лҳәеит уи
даалыхәаԥшны. «Макьана бызҿыхазеи, Нанду?! – Милана
лгәы иалсҵәҟьеит ас ирласны дахьгылаз. – Бычмазаҩхар
ишԥаҳаԥсыхәо…» «Исызхеит… Ҳаԥхьаҟа уахашаанӡа
сымоуп…» «Иҟаҵатәу сара исабҳәар иҟасҵартә сыҟоуп,
сыԥшқаӡам шьҭа…» – Милана иагьааџьалшьеит ас баӷьабаӷьа Нанду дахьлацәажәоз. «Еицыҟаҳҵоит, ҳагәгьы
еибарҿыӷьрым…» – дыччо дҩагылт Нанду.
Орыхә иҟанаҵаз збоит ҳәа дандәықәла, Милана
длышь­ҭамлеит. Дырҩагьых илбарц лҭахымхеит ашьа
зых­шыла иҟаз уи аблақәа. «Арахә шыԥсуа аздырӡом…»
– лҳәа­лон Нанду. Уи насыԥзу инасыԥдароу Милана лых­
шыҩ иазыԥҟомызт.
Апрель мшы анҵәара иаҿын. Ажәҩан ашҵахь ихәы­
ҵыԥхо иҟалахьан, амра «ашьҭаларҭа» азнархион. Иԥ­
хацәамкәа, ихьшәашәацәамкәа ԥшала иқәԥсычҳауан
амш. «Уаханӡа иагоит! – лыбжьы лыргеит Нанду
дхынҳәны дахьааиуаз. – Ишылашаз еилгар еиӷьын… Нас
аԥарҭа ҳцәафома, акраадыруама, еснагь уа узадгылом…»
Нанду агәра ганы дыҟан Камыгә иҩызцәеи иареи уа­
ха иахымгакәа рхабарк ҟарҵоит ҳәа. Ианааилахәла, Милана ишылбоз лылахь еиқәылҵеит. Уи лзыҵәахуамызт.
Милана дылзымҵааит, избанзар, лыҷкәын изы шакәыз
лдыруан. Нанду амца ааихәлалҵеит. Миланагьы дцо-

26

даауа лаб иҩызцәеи иареи ихны инрыжьыз амҿы
гәыдкылақәак ааганы ауаџьаҟ аварахь ишьҭалҵеит.
«Ажә зынӡа иаҳхашҭит! – Нанду афонар амыркыкәа,
даара дзеиҷаҳауаз сԥычкаки иареи аашьҭылхит. – Бара
ара быҟаз. Маҷк сынхозаргьы бдәылымҵын!»
Нанду данца Милана лысқам лаҟә амцахь днахеит.
Ихәлеижьҭеи дырҩагьых лгәы ҭрыхьҭшьаауан. Нанду ирласны даар лҭахын. Лхы иадлымбалацызт, аха дшәон.
Ус иныҵыҩ-ааҵыҩны дыдраҵас быжьқәак ааҩуашәа
лаҳаит. Лгәы ҭыԥсаауа ллымҳа нкыдылҵеит. Еиҭалаҳа­
хит. Иахьа зынгьы иҵыҩны иааҩуан. Уи иҵегь ихаразар акәхарын, аиргьҳәа акәын ишлаҳауаз. Лара акгьы
анылымҳәа, Миланагьы Нанду лахь илмырзеит. Уажәы
иааигәаны иааҩуа иалагеит, иааихмырсыӷьӡакәа. Дҩаҵ­
ҟьан, дындәылҟьеит. Убасҟанҵәҟьа зынӡа иааигәа­ны
инеишьҭаҵа-неишьҭаҵан аԥжәабжьқәа геит, лбаа абнарагьы амца ҩахҟьеит.
– Нанду!!! – лыбжьы лыхәлашәо ҿылҭит Милана. –
Нанду!!!
Аказарма ахахьы џьара алашьцара ҭааӡа ил­беит.
Милана дшәаны лгәы ҭыҵны ицон, Нанду лыбжьы ла­
ҳар лҭахын. Аказарма лхы ақәкны дыҩны лҿынал­
хеит. Аԥжәабжьқәа гон рҳәысҭа аҟынӡа иаагӡаны, ҵаҟа
абна амца ацран. Милана ашҭа абжа ааиҩылшахьан,
иааигәаӡаны џьара итҟәацит, ашҭа зегьы аақәлашеит,
аҳауа амца акызшәа. Ларгьы, дышьҭҟьаны дцаны дкаҳаит.
Аха дацыҵҟьан дгылт. Убасҟан Нандугьы лыбжьы лаҳаит.
Уи дыҩны лара лахь дшааиуаз аҟара лдырт. Уажәы лшьапы дықәызҟьаз инашьҭарххны иҵегьгьы иааигәаны
аҽакы ԥжәеит. Ларгьы дышьҭууаан ддәықәлеит. Ари
аԥжәара амч ауп илысыз. Дырҩегьых Нанду лыбжьы
ааигәаӡаны илаҳаит. Иагьлаҳаит, нас, ҳәызба ҵарыла
лҿы иҭахырҵәазшәа, иаанҵәеит.

27

Лыхдырра еилгамкәа ихынҳәуа ианалага, акы дша­
ҵажьыз мҩашьо аҽырҵысра лцәыуадаҩын. Насгьы, ҿыц­
ха дахькажьыз ларӷьанап убас иҩаскьаган дақәжьын,
аԥсыԥ лагаҩагара лцәыуадаҩны. Еиҳа иссаз, аха еиҳа ирлас-ырласны тҟәацыбжьқәак гон, аӷылҩа афҩы ықәчын.
Хәыҷы-хәыҷла лыхшыҩ ааимыггеит: акы иӷәӷәаны еибакны абылра иаҿын. Ӷәӷәала еисины иҟаз ларӷьанап
илулак иаалыҵылгеит. Иахьыҵылгаз ибааӡажжыраӡа,
иҷабуа акы иҩылашьшьит. Иаразнак илдырит уи закә
бааӡатәыз – ашьа!!! Лара лакәзар излыҵуаз, икылкаан џьара акы лыхьуазаарын, лхы ҭууа дыҟан, илыхьуан, аха џьара баҩԥҵәак злоу, ихәу, иӷәӷәаны ицәҟьоу
длеиԥшмызт.
Илыҵылгаз лнапы ашьац иаларԥан, деихо мацара,
дызҵажьыз даҵыҵит. Иаалыкәыршан илашан. Ибылуаз
аҟәҟәаҳәа итҟәацуан.
Ибылуаз аказарма шакәыз лгәаҟәышраҿ иааит. Аха
макьана убасҟак лхы ҭууа иҟан, зегьы еизакны азхәыцра
лцәыуадаҩын. Зны ԥшьынаԥха, нас дышиашаз дҩагылт.
Даагазҽазит, аха лыҽнылкылт. Лнапқәа данрыхәаԥш –
ашьа иаганы иҟан. Иаразнак даахьаԥшын, дызҵыҵыз,
хыхь илықәыз ахь днаԥшит: уинахысгьы дшыҟалаз еиҭа­
ҳәашьа амамызт, избанзар, уи аҩыза збаз уа дыԥсит.
Инхаз аҽаӡәын. Абылра иаҿыз аказарма ашҭа зегьы арлашон. Милана лаԥхьаҵәҟьа, лхы аҩада ирханы, ԥсы зламыз лнапқәа наҟ-ааҟ илывыҳәҳәо ҿыцха ашьа дылажьын
Нанду! Иҟалаз шыҟалазгьы убартә иҟан: аҵыхәтәантәи
аԥжәабжьы, Милана дышьҭууаа дҩышьҭнахуан, лкаҳам­ҭаз
дахьӡаны дхылҩеит. Лмаҭа илаахаран иҟаз зегьы лара
илаахеит, инылкылеит. Иԥжәаз абзарбзанхы аԥҽыхақәа
лылымҟьеит, акәылӡы даҩызахеит. Дара ана-ара
лызқәа иалыҳәҳәон. Лара усҟан дызлахылҩаз лнапқәа,
илаԥырҵәҵәаз амҵәыжәҩақәа реиԥш, ишьаарҵәыраха
ашьац илан.

28

Убасҟан илаҳаит Милана лыҳәҳәабжь, уи убас
иҭҟьеит, аанкылашьа амамызт, лара леиҳа амч аман.
Уи еизаны иҟеижьҭеи акрааҵуан. Раԥхьа Нанду лымшираз ашәаны, уи дшылзыҟаз зегьы иацҳаражәҳәаҩ­
ны, аеҵәақәа кыднаԥаауа иҟаларц аҭахны; нас, еиба­
шь­ра­хеижьҭеи лыҩныҵҟа зҽеизызгоз, макьана цқьа
лгәеилгара иазышьҭымхыцыз, лыбжьахьы иазиамгацыз,
инагӡаны ихиамыз – абри илбоз, дзықәшәоз еизнакит,
лыбжьы амч анаҭеит, ахызаҵә еиԥш ирҭәаны агәыцә
иҭанацалт, иагьҭнарҟьеит. Уи реиԥшмызт аԥсрақәа раан
арҵәааҳәа аҳәса ирхылҩуаз аҳәҳәабжьқәа. Ҿык-бзык
иазышьҭымхыз, лдунеи иазымкуаз агәырҩа абжьы акәын
уи. Ауаҩытәыҩса игәы ҭызшьаауа ахьаа иагәаҟашәан.
Акыр збахьоу, акыр заҳахьоу арҭ аҭыԥқәа ари аиԥш
аҳәҳәабжь рмаҳацызт. Иқәаны илеиуазар аӷба арӡсон,
иԥшазар амшын ҭганы ажәҩан иаҵанаҭәон, имцазар,
аӡӷы цәырԥызшәа ажәҩан кылнаблаауан.
Ақыҭа иалгаӡан иҟаз, хыла аказы имнеиуазар уаҩы
иҿархасырҭамыз ашҭа иқәҩыз аҳәҳәабжь ақыҭа ду
ахи аҵыхәеи зегьы иахьӡеит. Ираҳахьаз ҳәҳәабжьык
иахамыз абжьы аханы. Иҳәҳәозгьы дышқәыԥшӡазгьы
аҳәон уи.
Дук мырҵыкәа хара, иҵегьы ааигәа иҟаз ҳәсеи ха­
цәеи ааизыҩҩит. Иааиз зегьы раԥхьа ирбарц ирҭахыз
иҳәҳәаз лакәын. Лара уаҳа акгьы лҳәаӡомызт, ашьеи
алаӷырӡи лхьыкәкәа дгылан. Зегьы лыҳәҳәабжь иаҳәа­
хьан.
Нас инеин, Нанду даашьҭыхны аҩныҟа дыргеит. Милана дахьгылац дгылан макьана. Абылра иаҿыз аказармахь дыԥшуан. Уи ахаҩа еилаҳахьан, аха макьана
иалҟьоз амцабз ашҭагьы, анхыҵ иҭаз аҳәсҭагьы арлашон. Милана акы аалгәалашәан, убас дыҭрысит, ихәахәажьахәан иҟаз лцәеижьы зегьы ихьухьууа иахьӡеит.

29

Убрыгь усыс имкыкәа аилабылра иаҿыз аказармахь
лҿыналхеит. Аԥсы аҩныҟа дназгаз уажәы ла лаха рымамызт. Дгәарымҭеит.
Ашҭа аҟынтәи уахь узлаҭалоз агәашә ҟьаҟьаӡа иартын. Аилабылра иаҿыз аказарма лылаԥш нахылгеит,
аха уа уажәшьҭа ашәқәа ахьҿаз узеилырго иҟамызт.
Алада, абнара аҟынӡа илашьҭыз аҳәысҭа лылаԥш нахылгеит. Аакьыскьа Нандуи лареи аҟәынџь ахьырблыз
ана-ара иубон. Аҳәысҭа аҵыхәахь, алҩа злачыз, абна
иазааигәацәамхакәа еиԥхьытта игылан рыжә-ԥада,
ахырцәаала, агамлақәа. Урҭ аҵаа иакызшәа акәын ишгылаз. Аказарма былуан, абнагьы ахьҵәыԥсаз аҟынтә
ирласны иҿыцәеит, аха алҩа ылачын – уаҳа царҭа рмоуит. Алабжыш зхыжьлаз Милана лылаԥш аҳәсҭа ахи
аҵыхәеи иахылгон, еиҭахылгон. Ус лылаԥш ақәшәеит
уи… Орыхә…. Игыргыруа иадгылаз аҳәыс хәыҷгьы!
Нанду дахьӡеит уи ахьҭакыз ашә артра, агәашәқәагьы
алыртит, зегьы рхы иахәарц. Лара Милана лҭахара аллыршомызт Нанду лыԥсы ҭанаҵы, абзарбзанқәагьы, аӷа
имчгьы, аԥсабара амчгьы азхомызт, изылиааиуамызт…
«Аи, нан, нан… – Убасҟан Милана лааигәара илаҳаит
аӡәы лыбжьы. Ари Нанду еиҳа илзааигәаз, еснагь
илҭаалоз лҩыза лакәын. – Быхьша сыхьааит, быхьша
сыхьааит… – ашьа зыдҩалан иҟаз лнапы аанылкылт уи.
– Бара ибеиԥшу дызҭынхаз Шьамсиа акгьы лмыхьӡеит,
Шьамсиа бзиа, Шьамсиа ду…»
Нанду лцәа-лжьы зегьы рыӷӷаны аԥҽыхақәа алан, аха
лхы-лҿы цқьан, џьара иҵкәамызт, ҵаҟатәи абжьаратәи
ауадаҿ дықәырҵеит. Милана уахь даныҩнаргала, аԥсы
лоуразоуроу ашьаршьаф лықәыршәын.
Аԥсыжра адырхаҽны иақәдыршәеит. Зегьы зҭагылаз
зегьы аӡбон. Адырҩаҽны ауп Камыгә данаарга. Амашьына дааҭыргеит, иҵагылан. Уи дхәын. Ирҵысрагьы усҟак

30

иҟаломызт, аха уаҳа ԥсыхәа ыҟамызт. (Изларҳәоз ала,
баҩԥҵәа иламызт, аха ус акырџьара ахқәа илыҟьҟьеит.
Убри ашарԥазтәи рынҭыҵра рықәҿиеит. Аҽакы акәым,
ротак азхара абџьар ргеит рҳәеит. Ԥсыҭбара ҟамлеит, аха
ԥыҭҩык рхәит. Еиҳа иӷәӷәаны дхәын иара, раԥхьагыла
Камыгә.) Милана лаб ашьшьыҳәа, имыхьырц, лнапы
ааикәлыршеит ҿымҭ. Иаргьы, еибгаз инапала, ивара
даадирӷәӷәалт, Нанду ишыҟалҵалоз аиԥш.
Аԥсыжра аҽнынӡа Милана аҳәсахәыҷқәа еимда­ны
дырбон, ддәылган ашҭаҿ ддырныҟәон. Ларгьы дрыц­
ныҟәон. Лылаӷырӡгьы беит. Иара усгьы агага деиԥ­шын.
Ажәҩан агәы кылызҵәоз лыҳәҳәабжь, лыԥса­хәага ада,
зегьы аццеит.
Аԥсыжра аҽны Милана раԥхьа лаб аџьабацәа рханы
дахьтәаз днаргеит. Иара дрыҳәазар акәхап. Иҭчаа иҟаз
иблақәа алаӷырӡ иӡаан. Ихәоз иарӷьа напы Милана
лахь ианирха, ларгьы лҽааларҟәны, лхы наргӡаны илахь
днагәӡит. Илахь амца ахҟьа иҟан. Лыблақәа ҭыблааны
ицон, аха лылаӷырӡ аауамызт. «Папа…» – лҳәеит уи
аиргьҳәа. «Нанду ишлықәнаго ҳхы ныҟәаагароуп, бҟәыб­
ҷаз… Иахьа уи аиԥш иҭагылоу рацәаҩуп…»
Аиргьҳәа акәын ииҳәоз шлаҳауаз. Нас аҳәсахәыҷқәа
днарган, аԥсы илхагылақәаз ԥыҭк днарылганы ддыртәеит.
Даргьы уа иаалхагылт. Илзеимамкуаз лыблақәа зегьы
анаҟә рылачызшәа акәын ишырбоз. Дшыҟоу ҳәа иааидкылан дызхәыцуамызт. Лыҩныҵҟа инхаз аҭацәыра
зегьы лыхьуан. Ларгьы, аӡы зҵабаз аԥсыӡеиԥш, илулак
арахь, уажәы дахьыҟоу ахь дааиуан, ҿамҩак иадамзаргьы аҳауаз.
Иааины аԥсы иналхагылаз зегьы, иаахынҳәны, Милана иналыхәаԥшны, ажәақәак мҳәакәа ицомызт.
Абжьааԥны аԥсрақәа рҿы ус ҟарҵомызт, аха аибашьра амҩакырақәа акыр ашәеит. Аҳәсақәа дыргәӡуан,

31

лызқәа рнапы нықәыршьуан. Зегьы ахьындәылҵуазгьы
ирҳәоз абри ахәыҷы лыҳәҳәабжь атәы акәын. Асынтәи
ианакәызаалак ҳәҳәабжьы ахьымнаҩуаз инаӡаны, зегьы
рыҩнқәа ишдәылнагаз. Изеиԥшраз ҳәа ус акгьы адыркыломызт, аха уи ираҳахьоу ҳәҳәабжьык ишеиԥшымыз
атәы рҳәон.
Милана лылаӷырӡ баны, лыблақәа ҭыблаауа дахьтәаз
асынтәи илбарҭан Нанду лхы-лҿы. Уи шьа ықәӡамкәа,
маҷк иаахиаҵәаахан иахьыҟаз акәымзар, лыхьӡ уҳәар
дҩагылап уҳәарын. Ус анакәха, уи ус дҟазҵаз, убрахьгьы лыԥсҭазаареиԥш даднакылт, дақәшәеит ауп.
Зыԥсҭазаараҿ ибзиоу зехьынџьара дыбзиоуп.
Агәырҩа дагәаӡа лоуразоуроу дардысны дыҟан, лыҩ­
ныҵҟа шҭацәыз иҭацәын. Лыҳәҳәабжь иааҭарцәӡаны
иахьыннажьыз иҟан. Аҵеџьҵәҟа, аӡы иҭоу зегьы ҭганы
ианеиҵырхлак, иаразнак аҿыц аара иалагоит, аха ауа­
ҩытәыҩса итәы аҽакала иҟоуп.
Аԥсыжра ашьҭахь зегьы еимпит. Камыгә иҩызцәа
иарҳәеит, арҭ аҩымш рыла ихәрақәа ҿыцны иҿазҳәо
ауаҩы дшизаарышьҭуа.
Абжьааԥны аԥсра зыхьуа рҿы аӡәы-ҩыџьа аанхон. Анышәынҭра ианықәло аҽнынӡа. Аха уажәтәи
аҭагылазаашьа зегьы рыбӷа икыдгылан. Агәыцхәцәа
ракәзар, зынӡа аԥсра атәы змаҳаз, ираҳазаргьы аашьа
змамыз ракәхеит. Агәылааигәа усгьы дрымамызт.
Милана лаб дахьышьҭаз зда ԥсыхәа ыҟамыз зегьы налгеит, иааигәа иҟалҵеит. «Уаҳа сажәа ҩбамтәкәа бышьҭал,
бкаҳауеит, – иҳәеит лаб лнапы аанкылан. – Уаҵәы нас
иҟаҳҵаша ҳалацәажәап…» «Папа, Орыхә ишԥаԥсыхәо,
– лҳәеит Милана, иаразнакгьы лаб днаихәаԥшит, уи
акы ахьит ҳәа иҿыҵшәар ҳәа дшәаны. – Убри дшашьҭаз
ауп…». «Уи бацәымшәан, аҷкәынцәа рнапы ианысҵан,
иахылаԥшит. Аҳәысгьы еибгоуп. Аҿша ариит…».

32

Милана дышнышьҭалаз аиԥш дынҭаҳан дыцәеит.
Шьыжьынӡаҵәҟьа дмааԥшӡакәа дыцәан. Ацәа даалҵын
лыблақәа анхылт, ишшара ишшахьаз ауп илбаз. Нас
аӡәы дшылхагылаз аҟара гәалҭеит иаразнак, лылаԥш
анҩышьҭылх, аиарҭа дҩылҟьан, илхагылаз лыхәда
лҽынахылшьит: «Мама!»
Ангьы лыԥҳа даалгәыдырӷәӷәалан даанылкылт: «Иахьарнахыс бныжьны шьаҿак ҟасҵо сыҟам… – лҳәеит Сабина лыԥҳа дырӷәӷәаны дшылкыз. – Убас быгәхьаазгон,
убас…». (Ашьҭахь Милана излеилылкааз ала, уи ҳара
ҳтәқәа Гагра анырга ашьҭахь, дук мырҵыкәа илулак
аҳәаа арахь дхыҵит. Нас Гәдоуҭа ахәышәтәырҭаҿ аус
луан. Ашьҭахь Тҟәарчалынтә ахәцәа ӷәӷәақәа уахь иаазгаз авертолиот ала дрыцхынҳәит. Тҟәарчал дшааиҵәҟьаз
уантәи шьапыла ддәықәлан, иахьа ашьыжь ара дааит.)
Сабина лыԥҳа днаргылан, харԥзаҵәы дшыҟаз, лнапы
аанкылан, лаб дахьышьҭаз ахь дныҩналгалт. Уи ииарҭа
дықәтәан. «Паа-па!!!» ҿыцбарах дылбазшәа лаб ихәда
лҽынхылшьит Милана. Иаргьы, еибгаз инапы иԥҳәысгьы
иԥҳа хәыҷгьы иаарыкәиршеит. Иҭыблааны ицоз Милана
лыблақәагьы аацәаакит, нас лылаӷырӡ ҭыҩрны аҿыла­
нахеит. Аӡәгьы илеимҳәеит бымҵәыуан ҳәа, даргьы,
лангьы лабгьы аҩыџьагьы ҵәыуон. Уажәраанӡа иҭацәны
иҟаз лыҩныҵҟа зегьы, еиҵырхырц иҭыртаз аҵеџь аҿы
иаразнак аӡы ҿыц аҩеира ианалаго аиԥш, акы иарҭәуа
иалагеит. Уи ахьҿыцыз, лыҩныҵҟа ахьашьцыламыз азы
ахьаа ацын, аха хәыҷы-хәыҷла дашьцылон, избанзар,
аԥсҭазаара агьамаҵәҟьа акәын… Иҟалап мышкы зны
уи ашәагьы ахылҵыр, абни лыҳәҳәабжь лгәырҩа атәы
шаҳәаз аиԥш, лгәырҩагьы лгәырӷьарагьы ртәы аҳәартә.
Макьана еибашьран…
21.01.2013

АШӘАЛҞЬАМРА
Ашьыжь дандәықәлоз ижәпаӡа ихыз анаҟә ԥыҭк
аҽыҳаранакит, маҷкгьы иҵаӷахеит. Амра ахаҭаҵәҟьа
унарбомызт, аха, ацара хҟьаны иалаҭәазшәа, арахь
иалԥшуан. Уаанӡа иаркны инижьыз афарақәагьы ирцәеит.
Иԥылоз, иаҩсуаз амашьынақәагьы жәпамхацызт,
анаҟәгьы усҟак иԥырхагамызт, аха иара имашьына
рацәак дақәгәыӷуамызт. Акыр зхыҵуаз, акыр иқәсхьаз,
ушьапы иақәшәо ашьаҵеиԥш дзышьцылахьаз «Волга»,
даазқәылаз анапгьы агижьуан. Уажәы ари еиԥшу амашьына иақәтәоу маҷуп. Дара амашьынақәагьы рацәа­
хеит. Ирыцҳарахаз, азин змоугьы измамгьы, атәы здыруагьы иззымдыруагьы ақәтәоуп. Ас инаскьаган игоу
амҩақәа рҿы уажәы-уажәы, урҭ ԥҟаррас иҟоу зегьы еилаганы, иаапкны амҩа ианылалоит.
Амашьына аԥсҟы ааникылеижьҭеи убарҭ ааибаны
дынхомызт. Ус иҳәо дрыламызт, уи иара иҵасмызт, аха
аԥсҭазаараҿгьы, амаҵураҿгьы еиқәымшәарас, еихьым­
ӡарас иҟоу зегьы имхәыцкәа иццакуа ирыхҟьоит ҳәа
иԥхьаӡон.
Иара зны, амилициа рҿы, хаҭыԥуаҩк ихаҭыԥуаҩыс
дҟарҵахьан. Амҩақәеи уа иануи рызҵаарақәа аниднагалоз ыҟан. Ианакәызаалакгьы, еснагь ишаԥу дшац­
ныҟәозгьы, абра иҽизаанымкылеит, убарҭ аццак­цәа ра­
хьырхәра иҽазикит. Даахьаԥшаанӡа аҽа хаҭыԥуаҩык
ихаҭыԥуаҩыс диаргеит. Убас изырӷәӷәоз аҽаӡәы днар­
мышьҭырц акәзаарын, иара иитәӡамыз аус зидыргалозгьы... Аԥҟарра аҭахуп ҳәа зегьы ирҳәоит. Ирҳәоит – иаанагом ус ирыԥхьаӡоит ҳәа. Уи зегьы инеибанеибеиԥшны

34

инаргӡо иҟазарц акәу, иқәныҟәои иқәымныҟәои реилыргара еснагь иацзар акәу? Издыруада аԥҟарра зыҟарҵо
абри азы акәзар?.. Аилыргара, акылыршәшәаара
аилахәаахәҭрагьы ахьацу азы...
Усоуп зегьы шыҟоу, аԥсҭазаара, ажәлар, аҳәынҭқарра.
Ииаҩрны илеиуа аӡиас закәу цәыкәбарк иаҳәоит...
Ихаҭагьы иааџьеимшьеит ихәыцрақәа рхы ахьдырхаз.
Иахьазы макьана ус еиԥшҵәҟьа иҟоу, амҩаҿы аныҟәара
еилазыкшаша аӡәгьы дцәырымҵыцызт, аха зегьы дара
роуп, агәҽанызаара аҭахын. Ас еиԥш иҟоу, унаскьазго
ахәыцрақәа иҽримҭозар акәын.
Анцәа иџьшьала, имашьына ахышә аҟынтә иҿас­уаз
аԥша аҿыхьҭа аҵан. Уи дҿыхаӡа дҟанаҵон. Ааԥынра
иасакьаҳәымҭан, аха макьана ус мацара иааиуан.
Ари, иахьынӡеидыруаз, аарҩара иатәын. Аха ақыҭа
нижьижьҭеи убасҟак ҵхьан, џьара ишьа иныҟәна­
гозаргьы, урҭқәа игәҭыхаҵәҟьан иазыҟаҵомызт. Имҩа
иагьыхарацәамызт, иагьааигәацәамызт. Еиҳарак Аҟәантә
игоу амҩаду ала дцон, нас дааҳәны ԥыҭрак ашьхарахь
ихы рханы дцалар акәын. Иара дахьцоз ақыҭа азбжак
шьаҟьасҭаран, аӡыԥшаҳәа иаман. Аӡы ихыз ацҳагьы
рацәаӡак ишҽеимыз идыруан, аха уқәсыртә иҟан. Иаргьы
убра диит, уа изҳаит, уа ашкол далгеит. Аха, зны-зынла,
игәаамкӡаӡакәа тәымџьарак аиԥш данахцәажәоз ыҟан.
Иҟалап уи зыхҟьоз, акы еиликаауа даналага инаркны,
ушьамхы уҽаургартә уанааҟала абра уқәҵны уца, ара
тышоуп, унҭаӡ уцоит, зегьы ахьыҟоу наҟ ауп ҳәа илымҳа
ахьҭыршьаахьаз акәзар. Иаб иакәын уи зҿыҵакӡаз.
Иааихылҵыз зегьы убас дырҿын. Убас зарҳәозгьы,
изарымҳәозгьы – зегьы наҟ рҿы хан... амазеи ахьеиҳаз.
Убра, наҟ, рыбзазара иалаӡартә ианыҟалалак, иахьиз, иахьрызҳаз гәхьааргошәа ҟарҵоит. Еилаҵәыԥс
иҟоу ргәалашәарақәа рахьтә, хьыжәжәа-ԥыжәжәақәак
цәырыргоит... Аӡәы иҿы иҭыхны изымҳәац уантә

35

иқәыӡәӡәаан иахьцо ачарҳәара ишеиԥшу... Ишеиԥшу
акәым, ахаҭаҵәҟьа шакәу... Уажәы игәхьааргошәа аныр­
ҳәогьы, уеилаҳан уаагылартә аҟаҵара шауаз, ишауа атәы
цәырыргар ҳәа ишәоит...
Иара ихаҭагьы ҳәатәы имаӡам... Уажәы зегьы анеилга, иара апенсиахь даныҟоу, ани анкьа зны иҽзиҭаз аӡы
аҟәарахьы даннанага ауп арҭ реиԥш иҟоу рызхәыцра
анигәаӷьуа.
Аиашаз, уажәыгь иҭахымызт урҭқәа, иахьа иҽахьа­ди­
цалоз игәы иҵаххуан.
...Аибашьра анеилга, иаргьы, уаҳа усураҳәа џьаргьы
ихы мырхакәа даныԥхьатәа нахыс, цәгьак бзиак азы
арахь даалартә дыҟан, аха иҽадицаломызт. Иаби иани
рдунеи анырыԥсах, аҵыхәтәан аҩны инханы иҟаз
иашьеиҵбы, ахәбжазы зегьы ҭины дықәҵит. Урыстәыла­
ҟа дцеит. Зны-зынла ихабар ҟаиҵоит, аха иадресҵәҟьа
аӡәгьы издырӡом. Рыҩны-ргәара анырҭи нахыс, уаҳа
днеины рымӡырха днықәымԥшит. Ус, знык-ҩынтә зда
ԥсыхәа ахьамамыз ԥсрақәак рахь данцоз, имҩатәны
ажыци амыӷи зхиаан иҟалаз рнышәынҭрақәа рҿы дынкыдгылахьан ауп.
Мҩакы днықәлар, абас еиԥш иҟоу ахәыцрақәа
ашәаџьҳәацәа реиԥш ихьӡон, дыхҭаркуан. Убасҟан еиҳа
даргәамҵуа иалагон, имашьына ахьажәыз, итәарҭаҵәҟьа
шаҟа иманшәалам, абжьы ихы шыҵнахуаз.
Акырынтә иақәикхьан абас еиԥш иҟоу аныҟәарақәа
зынӡа дырҟәаҵӡарц, аха араҵәҟьа ус изыҟамҵеит.
Ҩымш раԥхьа иԥшәмаԥҳәыс лыкрыфарҭа аҟынтәи изааргаз ачаҳрыжәқәа ааԥхьага рықәыршәын.
Лымҳаҭасла иаҳахьан, абрыгь-абрыгь лыҷкәын ԥҳәыс
дизаалгоит ҳәа. «Дааигоит», ҳәа акәымкәа, «дизаалгоит» ҳәа шырҳәаз иаразнак игәеиҭеит. Аҵәы алаҵан
акәымкәа, иргәаԥханы.
Ааԥхьага аартны днахәаԥшит. Иаразнак идырит
уи лнапҩымҭа. Ашкол ицҭақәаз рацәаҩны ихашҭхьан,

36

ибаргьы издыруамызт. Ари данааигәалашәалак, агалстук ҟаԥшьы шныҟәылгалоз ахь ииаигон иаразнак.
Апио­нертә галстукқәа рныҟәгара бзиа избоз аӡӷабцәа
ракәын. Аҷкәынцәа, ашкол ашҭа ишааҭыҵлак, иаархыхны рџьыба иҭарыџьгәон, ашәҟәыҭра змаз – рышәҟәыҭра.
Лара, ҷыдала дацклаԥшны, иҟьаҟьаӡа агалстук ҟаԥшьы
ахьныҟәылгоз азы «Гәырҟаԥшьы» ҳәа илышьҭан. Ашь­
ҭахь, аиҳабыра классқәа рахь даниас, лгалстук анаалхылх, лкофҭа ҟәашӡа иааԥшит. Аха иаразнак рыблақәа
зыдхалоз, лкофҭа шкәакәа наҟ-ааҟ аҵәахаҳақәа
ираҟараны иҭчаа-ҭчааӡа ишыҟалахьаз ауп. Убринахыс урҭ «аҵәахаҳақәа» ирласны ирызҳауан, лкофҭа
шкәакәақәагьы лассы-лассы илыԥсахлар акәын. Ларгьы
деиҿкаан, деилҟьан, деихых-еиҵыхын.
Лаб иара дигәалашәом, амашьынаҿы машәырла
дҭа­ха­хьан. Лан ашкол аҿы аиҵбыратә классқәа
алырԥхьон. Арҵаҩцәагьы аҭаацәагьы ирҭахыз, еиҳа
ҳаҭыр зқәырҵоз дреиуан. Ԥҳәыс ҿан, лыԥҳа леиԥш
илыԥшнын. Уи леиҿкаашьа, лцәажәашьа, лыци-лышәи
ртәы ҿырԥштәыс иааргон. Иара еиликаауа даналага нахыс идыруан, илышьҭаз шырацәаҩыз, аха аӡәы
дшылхьылмырԥшызгьы. Убас дагьиасит. Уажәы лыԥҳа
лара лкәал дҭагылоуп. Лхаҵа уажәтәи аибашьраҿы
дҭахеит. Излеидыруала, аҽакалагьы лан лышьҭа дхын,
дырҵаҩын, лан аус ахьылуаз ашкол аҿы аус луан. Лан
леиԥш, рҵаҩык иаҳасабалагьы, уаҩышьалагьы ҿырԥшыс
лыхьӡ рҳәоит, ақыҭаҿы мацара акәымкәа, араион аҿгьы.
...Абарҭқәа зегьы агәхашҭра рхыҵәеижьҭеи акраа­
ҵуеит ҳәа иԥхьаӡон. Гәаныла иџьеишьоз, убарҭ иреиԥ­шыз
агәалшәарақәа рыԥсы ӡаны џьара рҽыҵәахны иҟазҭ­
гьы, уа аҽыҵәахырҭақәа амазаап. Аиашаз, абжьааԥны
зынӡа акгьы игәаламшәаӡар еиҳа еиӷьеишьон. Иаанхаз
иԥсҭазаара иахьатәи амш мацарала имҩаслар иҭахын,
иацтәигьы ацымкәа, уаҵәтәигьы. Иԥсҭазаара зегьы убри
иазааигәан ашьақәыргылара даҿын даагылазаргьы.

37

Абас, уарла-шәарла џьарантә ааԥхьара аниауаз, дахьцози дахьымцози еиҟаран. Урҭ рахьтә уал ахьиқәмыз
еиҳан. Еснагь иахьшәатәу ҳәа акгьы ыҟаӡам ҳәа иԥхьа­
ӡон.
Уажәазы, дыргәалашәан ачара ахьиарҳәаз игәы
ҟанаҵеит уеизгьы.
Данынаскьа амҩа еиҳа аҽариашеит. Ццакыра имамызт, ԥыҭк дагхан днеиргьы цәгьа ибомызт. Имашьынагьы усҟак дақәгәыӷуамызт. Уеизгьы иара изгәамҭаӡошәа
ҟаиҵон, аха уахь акы ихон. Ауаҩы ажәрахь ихы анирхалак, игәыԥшаарақәагьы изыхынҳәуа иалагоит. Уи иара
зынӡа иҭахымызт.
Амашьына аруль икужьҭеи акрааҵуан. Аныҟәцаҩ дахьацыз имаҵурақәа рҿгьы хаз аныҟәцаҩ ҳәа аӡәгьы
дигомызт. Аруль иара икызар иҭахын. «Абри ак аҿы ма
сара искыз» ҳәа игәы дааҭаччон. Егьирахь, амаҵурақәа
рҿы знымзар зны аруль иара иахьикыз дақәымшәа­
цызт, дагьашьҭамызт. Ус, дзыҩнысны дцахьоу ауадақәа
иреиԥшу имаҵура шықәсқәа рҿы, исхашҭыз, исцәыӡыз
ҳәа акы игәалаиршәаргьы иҭахымызт. Иара ихазы иидыруазгьы, егьырҭ шизыҟоу аҟынтәи иидыруазгьы ҵакы
дукҵәҟьак рымоуп ҳәа ианакәызаалакгьы иԥхьаӡомызт.
Иаҳҳәап, идыруан алакҩакра илацәоуп ҳәа изыԥхьаӡоз
шыҟаз, иара убас ихатәы идыруеит, ахырҟьара дашьҭам
ҳәа изыԥхьаӡоз, мамзаргьы, зегьы икапануеит, бжьынтә
имшәакәа аԥҟара атәы ихахьы иааигом, ишьапы
мырбааӡакәа аӡы дыруеит зҳәозгьы.
Уажәыгь, еснагь еиԥш аруль инапы аларԥсны иахьикыз, игәы иаанагон, зегьы усоуп ишыҟоу, аха шьоукы
рыԥсы иаҵаҵан ирымоуп, шьоукы еиҳа ирныԥшуеит,
ианыԥхашьалак зшьа зхы-зҿы иқәло реиԥш ҳәа. Иаргьы, егьа усыс имамзаргьы, ауаа иахьынӡарбарҭаз
ишьақәгылахьаз, ихарҵахьаз, аӡәгьы ибла ихымслоз
ихныҟәгашьа ҟаҟатәыс ироур иҭахымызт.

38

Ус акәымкәа, иҵегьы ҽышәала схы ныҟәызгозҭгьы
ҳәа, зны-зынла џьара ихәда иаакылагылозаргьы, игәы
иаанаиргомызт. Егьирахь, идуцәам, усҟак иқәымсыц
«Џьипк» иҭахижьҭеи акрааҵуеит. Аха иара ихалаҵәҟьа,
егьа иҳаи иҷышьи еиԥишьыргьы, имч ақәхомызт.
Иԥшәмаԥҳәыси иҷкәыни ирҭаххаҵәҟьар иаархәартә
иҟан, иаргьы, рхала еилыркаап ҳәа дазыԥшын, аха
ҽырқәаца рымамызт. Иҷкәын дҭаацәаран, хазы дыҟан.
Алагаҩага дызҿыз ацҵара дашьҭан, дшеибаку уи
датәын. Иара, абык иаҳасабала, ус ажәаҟынтә акы
наиабжьаимгақәозар, ицхыраараҵәҟьак имамызт, иан
лакәын ахы дықәызҵоз.
Иԥшәмаԥҳәыс, дызхылҵызгьы, иара асовет мчра
ахаангьы иахьынӡалшоз уи иаҿын. Ларгьы ԥышәас
илымаӡазгьы уи акәын. Уажәы, акапитализм ахаан,
акыр илыхәеит усҟантәи лԥышәа. Иара уи аҿы, уажәы
зегьынџьара ҿырҭәыла зыӡбахә рҳәо абизнес аҿы, акы
ихы азцо иҟамызт. Иҽагьазимкит.
Уи атәы злаз, иҭахы-иҭахым, иаргьы иаликаауан. Урҭ
еснагь акры ркын, амашьына уаҩы ианимамыз дара
ирыман, еилаҳәан, еилацан. Рышьҭахь цәгьамзар бзиа
шырзырымҳәозгьы, ауаа рҿы аԥхьа идыргылон, чаразар
иахьреиӷьу идыртәон, рымаҵ руан, ирывагьежьуан.
Урҭқәа зегьы иара изы акыр ихыдахахьан, аха
зны-зынла ианааигәахәлалоз, игәы ишыҵыххлозгьы
рацәак идхаломызт. Уԥсҭазаара иагьа аӷәра аҿакны
иукызаргьы, ишнеи-шнеиуа иааумнахӡоит. Ииасыз,
иухугаз хьаақәак нырмыжьыр ҟалаӡом, аха убарҭ зегьы изихаршҭыр еиҳа еиӷьызшәа ибон. Уеизгьы, уа­
ра иуҭаххеит ҳәа мацара, урҭ зегьы уааныжьны ицо
иҟаӡам. Уажәы, зегьы азинқәа ианрышьҭоу, убарҭқәа­
гьы зинк рҭахуп.
Абас даныԥхьатәа, иџьеишьало, зны-зынла ихы цқьа
идыруа даныҟала нахыс усҟак иатәеимбоз, ахәыҷра

39

ахбыџра, аҿара ацәынхамынхақәа, уинахыс хәарҭарак
злоу ҳәа иимԥхьаӡоз, дыхҭакны рҽигәаладыршәон. Урҭ,
егьырҭ зегьы рылымкаа, афҩы рыман, иԥынҵа иҭасуаз,
агьама рыман, ибз иқәсуаз...
Анаҟә дырҩегьых ижәпахеит, афарақәагьы еиҭаиркит.
Имашьына, ус ишыҟазгьы, ԥыҭк ирласыр ҟаларын, аха
ишьақәиргылахьаз иныҟәашәа аԥсахра игәы иҭамызт. Уеизгьы-уеизгьы ҳәа арахь дахьцозгьы, дахьынтәаауаз­
гьы аӡәгьы дизыԥшымызт. Уа, Аҟәа идуцәам ихәыҷ­
цәам, илаҟәцәам иҳаракцәам, ақалақь ԥыҭк иналган,
иҩаҳаракны, анаара иаҿагылоу иҩны изыԥшын ум­
ҳәозар. Ақалақь азгьы имаҷыз адгьыл зҵазкуаз ашәыр
баҳча хәыҷы, аӡахәа, ауҭра ахьимаз. Убарҭқәа зегьы
рхыхь – еснагь ихианы изааргалоз афатә. Иԥшәмаԥҳәыс
илымаз, аԥхын аԥсшьаҩцәагьы зҭаауаз, европатәигьы,
имилаҭтәугьы ачысқәа ахьыҟарҵоз акрыфарҭа аҟынтәи.
Урҭ рахьтә раԥхьа еиӷьеишьон, шьыжьхьазы изаарҭиуаз
ашә злаз ачаҳрыжәқәа. Усҟан изааргоз дара акрыфарҭа
амаҵ зуаз иалхны рхазы иҟарҵоз, ашәаӡа цқьа злаз,
имаҷымкәангьы излаз акәын. Ишнеи-шнеиуаз, еиҳарак
зегьы рзы иҟарҵоз изаарго иалагеит. Урҭ иҳәахны
иҟаз аказеншәы ргәыларҵон, уҿы еимаҳәахны иакуан.
Реиҳарак наҟ икаижьуан.
Ари акрыфарҭа аибашьра ҟалаанӡа аҳәынҭқарра
иатәын. Иԥҳәыс уа бухгалтерс аус луан. Аибашьраан абзарбзан хқәа ақәшәан, еилаҟәыбаса ишьҭан,
иԥшәмаԥҳәыс анкьатәи аколлектив аҟынтәи инхаз ааизылган, еиҭашьақәлыргылт. Дара ирхатәны иҭарҩит. Дара
еснагь ауаа рыман, урҭ аибашьра ашьҭахьгьы џьаргьы
имцаӡеит.
Иара ус, ҭаацәаҵас, иааилатәаны акрыфара иаҟәы­
ҵижьҭеи акрааҵуан. Иҷкәын уеизгьы хазы дцахьан, иан
ақалақь агәахьы ирымаз аквартира ҭбааҭыцә аҿы дыҟан.

40

Иара, апенсиахь дцаны, ари аҩнашә ааиртиижьҭеи,
мчыбжьык ахь знык, ҩынтә раҟара уахь дылбаалон,
лара, шамахаӡак акәымзар, арахь дызхаломызт. Аиаша уҳәозар, хҭацәыха лымамызт, дааԥсон. Лықәра
зықәроу ԥхьатәахьеит, аха лара уи дааҟәыҵыр дыԥсуан,
даагылазар дызҿыз уи акәын. Уоуп лыҩныҵәҟьа
ахьыҟоу, егьи­рахь зегьы асасааирҭа илзаҩызахахьан.
Гәыбӷанс илуҭози, убри аҩыза аԥсҭазаара далааӡоуп,
дызхылҵызгьы, дара раамҭа иахьынӡарнаҭаз убри
иаҿӡан.
Имаҵурақәа рҟынтәи дцаанӡа, ииулак ирымикәкәааз
адгьыл ҽыҭ, ҿыц ақалақь иахьадырҵаз ҭыԥын. Усураҳәа
дахьнанамгахьаз абыкәу. Ахантәаҩрақәа, актәи аҭыԥ­
қәа дахьрышьҭамыз, егьирахь дахьнанагалак, идырҵоз
ҿарԥак амоуртә иахьынаигӡоз азы, амаҵурақәа рсистема знапы алакыз рахь дыздыруаз маҷҩымызт.
Аҵәгьы мбылцәакәа акәацгьы маҷ-саҷк ицәырббылны
акәзаргьы, аӡра ахьаҭахыз аҭыԥқәа иаҭәаршьалон. Уи
ҳәарада, аҵәгьы зынӡа имбылуа, акәацгьы акы агымкәа
иӡуа аасҭа еиҳа еиӷьын.
Иԥшәмаԥҳәыс макьана лхы лара илбартә дыҟоуп. Уи
зны-зынла данықәхаӡалак, лмашьынагь лара иныҟәыл­
цоит. Насгьы, иара иҟынтәи цхыраара дамы­ҳәацызт,
ацхыраара, аҵгәара еснагь изҭахыз иара иоуп ҳәа
иԥхьаӡаны.
Иара иакәзар, иҵгәан дахьнаргоз, даагылазар зымаҵ
иуаз азакәанқәа, аԥҟарақәа иаалырҟьан рҽырԥсахит. Зегьы дара роуп урҭ рҽахьырмыԥсахӡо ыҟоуп. Изиааиртә
иҟоу рзаҿакыр, ицәырыргоит, амчгьы арҭоит.
Апенсиа аҟынӡа даннеи ауп цқьа ианиба, иалкаан
занааҭ шимамыз.
Аҵара иуҵо аԥсҭазаарахь, анхашәахь ииаган аус
алаууртә иҟазароуп. Аҭоурых, дара изларҵоз ала,
инымҵәаӡо аԥхыӡ бааԥсы еиԥшын.

41

Хантәаҩык ихаҭыԥуаҩыс даныҟарҵалак, еиуеиԥшым
адҵақәа иоуаз иҽрырнаалашәа дааиуан.
Уажәыҵәҟьа иара зымаҵ иуаз, иҩни, ибаҳча хәыҷи,
абысҟак иқәсхьаз, зҟәартәрақәа зегьы уашәшәыраха­
хьаз иавтомашьынеи ракәын. Дахьынхозгьы, ақалақь
азгьы иагьҿыцын, иагьтәымын, макьаназ икҿажьыз
ҭыԥын. Гәыла ааигәагьы димамызт, автобускгьы уахь
иныҟәо иҟамлацызт. Ақалақь аиҳабыра уажәы ибазма, уа
азҵаарақәа зегьы рзы зегьы аҭакԥхықәра рыдуп, хазы
зҵаарак азы аҭак зыԥхықәу аӡәгьы дузыԥшааӡом. Иаргьы
аамҭала, убра ҟәшак ахантәаҩы ихаҭыԥуаҩ ихаҭыԥуаҩыс
аус иуан. Уаҳагьы хыла инапы ианыз ҳәа акгьы цқьа
изеилымкааӡакәа, дагьнымхацәакәа, зынӡа аҽаџьара
аҽа хантәаҩык ихаҭыԥуаҩ ихаҭыԥуаҩыс дҟарҵеит. Аха,
убра дыҟанаҵ аҽаџьара изыҟамҵаз ҟаиҵеит, ииулак иахьа зда имам адгьыл рымихит.
Анаҟә ԥыҭк аҽышьҭнахит, аха макьана рацәак
амра аанашьҭуамызт. Амашьына афарақәагьы уаҳа
имырцәеит. Макьанагьы дзызхәыцуаз, еиҳа иааигәаны
иҟаз, зцәыргарагьы зыԥхьакрагьы дадымхалацәоз ра­
кәын. Урҭ еиҳа ихианы имаз игәалашәарақәа рыҵахь
дзырхашаз амҩақәа ркып ҳәа дгәыӷуан. Ихьааигаша акы
ааԥшыр иҭахымызт. Ус иҽаламгалацәакәа иԥсҭазаара зегьы шымҩаԥигаз еиԥш инаигӡар иҭахын. Аха ибон урҭ
руакы дышзацәымцоз. Уи, абри аиԥш ааԥхьара аниоу нахысгьы, ахы инардырхьан. Ус акәӡамшәа ҟаиҵар иҭахын,
аха ааԥхьара ааиауижьҭеи абри амш дахыццакуан.
Убасҟангьы ианааша абасҵәҟьа анаҟә ықәжьын,
аха шьыжьӡан аҟнытә еиҳа ихьшәашәаран. Амрагьы,
ҳәарада, џьара шәаԥшьк аԥыҳәҳәартәгьы иҟамлацызт,
анаҟәгьы џьара шәыҭҳа лашакгьы ахылҵуамызт. Иахьа
иҟалазшәаҵәҟьа иҿыцҳаҳараӡа изааиуан.
...Убас зегьы еиқәшәеит, уахык аӡлагараҿы инхеит
рҩыџьагьы. Иара иаб иашьа еснагь дыӡлагарахьчан. Ауха

42

ақыҭаҿы чарак ахь дцар даара иҭахын. Диҳәеит уи ауха
аӡлагара изибарц. Иаргьы дарԥысын, уи ашықәсан ашкол далгон. Иара ашкол данҭалозгьы акыр дахыԥахьан.
Ақыҭаҿы ус иҟан. Зны-зынла ахәыҷқәаҵәҟьа ашкол ирыцалгон зԥаҵасара иалагахьаз.
Иаргьы ларгьы аӡлагара иазааигәан. Илаган иҟаз
лшыла лгарц даннеиз иааилашәшәахьан. Лангьы уи
ачарахь дцахьан, уа аҳәса рганахь еилыргаҩыс дыҟан.
Дырҵаҩын, аха, зегьы ҳаҭыр ахьлықәырҵоз, дыззуклакгьы аҿы дахьхәарҭаз аҟнытә, ас еиԥш иҟоу аусқәагьы
лнапы ианырҵон.
Иаргьы дарԥысхахьан, аха ихәыҷра изыннажьыз
ашәа­ӡыӡарақәа, ӡызлан лтәы уҳәа макьана амч рыман.
Аха иаб иашьа ас аниҳәа, иаразнак дақәшаҳаҭхеит, еиҳа­
ракгьы дшәоит ҳәа игәы иаанамгарц. Уи, ҳәарада, ларгьы
игәалҭеит. Ани акы лаҩшәо иҟазма. Дагьеигәырӷьазшәа
ибеит. «Саргьы сан уахь дыҟоуп, ццакыра сымаӡам...» –
лҳәеит дгәырӷьаҵәа.
Алуқәа ықәԥраа илагон, ақәақәа ауижьҭеи рацәак
ҵуамызт, аӡы аԥсы ҭан. Лара аҷҷаҳәа дцәажәон, алаф
лҳәон, ажәа абжьаргылаха илҭомызт. Уажәы абра
аӡлагараҿы иахьеиқәшәаз изакәызаалак акгьы шамам,
аҩызара ишатәу алалҳәарц.
...Анаҟә ҵаӷахомызт, амашьынақәа рхаҭақәа ракәым­
кәа афарақәа неивыс-ааивысуа уа иалазшәа иҟан.
Иԥсҭазаара аиҳараӡак, уажәы игәалашәоз аиԥш иҟаз,
данҿаӡаз, данымшәыцызтәи ахҭысқәа аамҭа рықәырӡра
иаԥсоуп ҳәа иԥхьаӡомызт. Иара аамҭа ҳәа дызҿу уажәы
гарҭа шимамызгьы. Аха егьа иҭахымзаргьы, акраамҭа
игәы иқәхан иҟаз аԥхыӡ бзиеиԥш аԥсы ҭаны иҟан. Зынӡа
ицәымсахахьеит ҳәа ишиԥхьаӡоз игәы ԥсаҳәеит. Уи
цәымсахартә дныҟәеижьҭеи акыр шааҵуазгьы. Ус еиҳа
еиӷьуп ҳәа иԥхьаӡон, аус аҿы иԥырхагамхартә, хьаа

43

изыннамыжьыртә. Иҭаацәа – иԥшәмаԥҳәыс, иҷкәын­
заҵә – зегьы русқәа рыман, рымацара иаҿын. Иаргьы,
ус еиҳа иазыманшәалоуп ҳәа ззиԥхьаӡоз имаҵурақәа
анышьҭеиҵагьы, есышьыжь изааргоз ихәы, зны-зынла
дара рхазы иҟарҵоз, иан лӷәазалқәа игәалазыршәалоз
ахьаларыԥсалоз азирхон.
Уажәы иҿасуаз аҿыхьҭа злаз аԥшашәшәы игәала­
наршәон, уи ауха иареи лареи анеизааигәахалалак
ихааӡа ихы-иҿы иқәсуаз уи аӡӷаб лыԥсыԥ.
Абжьааԥны аасҭа иццакыз лыԥсыԥ, зыхьӡ изымԥ­
шаауаз, иажәа иазышьҭымхуаз, амч зқәымхоз, еснагь иахьааԥынроу, еснагь ашәҭра иахьаамҭоу џьара
днанагазшәа дҟазҵоз...
Илнымԥшцәарц азы акәу, уажәы-уажәы акыркырҳәа
дыччон. Уи ччаԥшь ҟаҵамызт, ихәанчаз џьара акы
аларшәымызт, лыԥсыԥ еиԥшын, ихәшан.
Алуҭаҩқәа ҭәаанӡа ашыла аҵыхтәын. Ааҵәа ахы лара
илкуан, иара иҭеиԥсон. Лара убасҟак дазыманшәалан,
имыркьысӡакәа иҟалҵон зегьы. Иара дылкьыслар иҭа­
хын. Иаразнакгьы имцаны аҷҷаҳәа идақәа ирҭысуан.
Ихы шибоз, дшыҟаз иахьӡиҵара издырамызт. «Анасыԥ»
иҳәаргьы, уи ус баша аԥҳәысаагара ианахьӡыз ыҟан, ма
аԥсҭазаараҿы аус аҿы аманшәалара. Ари аҽакын, иахьа уажәраанӡагьы аӡәгьы ахьӡ изымԥшаацызт. Аха иацыз амч ара изааигәаӡан иааины иҟан... Убри азыԥшра
еиҳазгьы ахаан аӡәы ицәа иаламшәацызт.
Аха зынӡа, иара иҿынӡа изымааӡартә инызкылоз
ыҟан. Абжьааԥны, анасыԥ ҳәа ахьӡҵан, ус анапыӡәӡәага
сапын еиԥш еимырдоз иара изы идырхиахьан. Ани еснагь рбаҳча анышәҭ нахыс аԥхьаҟа иҿалаша ашәыр
зыркаауаз абжьахәаахәҭҩи иаби еилаӡахьан. Урҭ аԥҳа
дрыман, дара аԥа. Иахьа-уаҵәы ашкол иалгашаз, нас
ацхыраара зҭахыз, ҵарак, хныҟәгагак зырҵатәыз, зегьы рҿы изыҵгәатәыз. Иара ублаҿы дааиртә дыҟан,

44

иԥшнын, дҭыгга изҳахьан. Егьырҭгьы раԥхьа иргылан ирҭахыз уи акәын, настәи ҳара иаабоит ҳәа иҟан.
Раԥхьа иаби дареи еилаӡеит, нас иаргьы идырдырит.
Егьа дарԥысхахьеит уҳәаргьы, иибахьазиз, иаҳахьазиз,
иаб ихы адәныҟа иахьирхахьаз ада. Аиашаз, схы абазгари ҳәа дҟалахьан... Уи мацарагьы акәым, урҭ еибадырбеит. Шәааицәажәала ҳәа еизныжьны ицеит. Лара усҟак
ацәажәара лҽалалымгалеит. Даанылкылан, ихы наҟ-ааҟ
лнапсыргәыҵақәа ирынҵаны игәӡра далагеит. Иқьышә,
иԥаҵаарҭа зегьы шеибакыз лҿахьы иҭалгалт. Илзылбаадо иҟазар ҿаҵакс иҟалҵон...
Убасҟаноуп ианиаҳа наҟ-ааҟ ивыҟьҟьоз амашьына­
қәа иаӷьны рыбжьқәа шиқәдыргоз, аҟамчԥҵаҵеиԥш
ихҟьаны ишцоз. Имашьынагьы хыџхыџуан, аныҟәашәа
иациҵан, амҩа аиашара уажәы-уажәы дахысуазаарын. Иаразнак имашьына аныҟәашәа иагирхан, арахь
иҽадикылт.
Уажәшьҭа ачарахь дыццакыр иҭахын. Амҩадуҵәҟьа
даныҵны, ақыҭахь узланеиуаз ацҳахь илбаауаз ам­
ҩахь даниас, имашьына аҟәартәрақәа ирзымчҳартә
иқәнакшо иалагеит. Амҩа аибашьра ашьҭахь ишаанхаз иҟан, аҩар иафахьан. «Еиҳа иахьырзыманшәалаз,
еиҳа иахьырҿархасырҭаз, амҩақәа макьана ирычҳартә
ишыҟазгьы, иҟарҵахьеит, – игәы иныҵаххит уи, – ара, аибашьра ашьапы иахьанаргахьоу усс измада...»
Амаҵураҿыҵәҟьа даныҟаз ас еиԥш агәаанагара­
қәа иҽырцәихьчон. Ианааизцәырҵлозгьы, ихаиршшаа­
уан. Убас ахьыҟаиҵоз азы акәын уи еснагь аҭыԥқәа
зизырԥшаауаз.
Ацҳагьы уахь инагаз амҩа еиӷьмызт, маакыра амамызт, агәҭахьы џьара-ҩыџьара акгьы ықәыршәӡамызт,
«абаҩқәа» хьахьхьала иааԥшуан. Уинахыстәи амҩа
абжьааԥны ишибац иҟан. Дахьынӡацоз ӡыԥшаҳәан,

45

ахаҳә аҵан, хҩааран. Иара ачара ахьыҟазгьы ӡыԥшаҳәан.
Дахьаахаҵәиуаз акәын. Амашьынақәа маҷымкәа еиц­
рыхәхәа ашҭа аҟынӡа идыргылахьан. Иаргьы хара дым­
цакәа имашьына иргылт.
Ашҭа данынҭалаҵәҟьа иаразнак илаԥш лықәшәеит.
Инаскьагашәа, ашҭа агәҭахьыҵәҟьа иаагӡамкәа еилагылаз гәыԥҩык аҳәсақәа дрылԥшуан. Гәаныла ԥыҭк
иџьеишьаз, уажәыҵәҟьа лара лбара дазхьуа ҟалашьа
амамкәа ишиԥхьаӡозҵәҟьа иҟамызт. Аԥсҭазаара ҳәа
изҿу ҵа амаӡам, иаҵаҵәахны, иалаҵәахны иамам акгьы ыҟаӡаҵәҟьам. Дырҩегьых игәы иҟажар, ихы ахигар
иҭахын.
Иара уажәыгь, хыхь илшәыз акьаҿ ҵаӷа иаҵыԥшуан
акофҭа шкәакәа. Ашкол данҭаз, лгалстук ҟаԥшьы
ҟьаҟьаӡа иахьақәыз. Агалстук анылхылх лгәышҵа зегьы
шкәакәаӡа иааԥшит. Уи ашкәакәа «аҟәаш» – ҳәа дашьҭан.
Агалстук лхалҵонаҵы «Гәырҟаԥшьы» ҳәа илышьҭазҭгьы,
нас «Гәышҵа шкәакәа» ҳәа илышьҭалт.
Еснагь еиԥш, лкофҭа шкәакәа еиҳаны арахь иҭыԥшларц, лкьаҿ аартӡан. Уахь иҿанынеиха, ларгьы, дызлагылаз аҳәса даарылҵын, иара иахь лҿаалхеит.
– Ҭацамш даабгааит!.. – иҳәеит иара, лнапы аани­
кылан. – Адгәа... – нациҵеит, ибжьы ныҵакшәа.
– Иҭабуп!.. – лҳәеит лара маҷк игәаҩахахьоушәа иибаз уажәтәи лыбжьала. – Ардашьыл... – нацылҵеит ларгьы иҵегь лыбжьы ҩыҭганы. – Иҭабуп уахьааз, сгәырӷьара
уахьахаҵгылаз.
– Акырынтә бандухааит... – иҳәеит иара дааччан.
– Иҭабуп, иҟалозар умыццакын...
Излеибоз ала, ианаамҭазҵәҟьа дааит. Ашҭа аԥынҵахь
мшьамба иаҵәала ихыбны игылаз ашьаԥа иҵыҩны
иааҩуаз ашыкьбжьы иаҳәон ачара асакьаҳәымҭа ша­
кәыз. Ашҭаҿы ауаа маҷын. Ус иццакыццакуа инықәс-

46

аақәсуаз аҳәса, ахацәа, ачара амаҵ зуаз ракәхон. Лара,
ачара аԥшәмагьы, ара иманшәалан длықәшәеит. (Иара
дизыԥшын хымԥада, аха игәы аанагаха амраӡакәа давсит.) Ара дааны, димбакәа, хыла длыдымныҳәалакәа
дызцомызт.
Ашьаԥахь днаигарц издылҵаз дагьыҷкәынацәамызт,
аха диздырамызт. Даарагьы дацԥыҳәаны акәымкәа,
«усаԥыза» ҳәа аанаго, иаԥхьа дишьҭырц далагеит.
– Сара сахьцо ҳәа акрыздыруама, аԥхьа уца, – иҳәеит
иаргьы имырхаакәа. – Насгьы, раԥхьа сшааиз џьара иасырбарами...
Ахаршә шәаны ддәылҵаанӡа уи дизыԥшны дгылан.
Ашьаԥахь дыҩналаанӡа лара дахьгылаз ахь днаԥшит, уа
иҭацәын.
Атәара ҟалаанӡа уахьӡаны, узыдтәалаша заа иалхны
уаныҟоу аҽакуп. Иантәалак ашьҭахь, еилыргаҩы еиҿамск
дахагылан, зеиԥш ҟамло егьыҟам ҳәа, еиҳа иахьақәнаго
ҭыԥқәак рҿы тәарҭақәак нкылан имазар алшоит акәым­
зар, даара уаҳаҭыр рбозаргьы, еиҭакшьа рзаҭаӡом. Иара
убрагь, ачарабжара ҟазҵахьоу, аҵәыцақәакгьы ашьҭаз­
ҵақәахьоу, аҽрылархәра уадаҩхоит, ухала унхаӡаргьы
алшоит.
Иҟан аамҭақәак, иӷәӷәамҭа данықәыз, иҽрыла­мырӡ­
цәакәагьы, иҽцәырымгацәакәагьы ихы ныҟәигарц
да­нашьҭаз. Абара-барақәа, амаҵурақәа ирхагылаз,
изыхә­ҭоуп ҳәа ииԥхьаӡоз аԥсшәа раҳәан данырхысуаз. Иара, амаҵурақәа рыҿгьы аҩбатәи, ахԥатәи
аҭыԥқәа ихы шрылаигӡозгьы, убарҭ рынкылараз,
рыхьча­раз абарҭқәагьы аҭахуп ҳәа иԥхьаӡон. Ус иҟоу
аҭыԥқәа еиҳа еиӷьуп ҳәа игәы иаанамгозаргьы, бӷас
имаз иабхәараа еиҳаны ирылшомызт, иаргьы уаҳа
дагьаԥсам ҳәа ирыԥхьаӡозар акәхарын. Аха ус ада ианаму, уи ихы убасҟак ианираалеит, иара иҟазшьазшәа, иа­ра
иҟәышразшәа иҟалеит.

47

Уажәы урҭқәа зегьы дырҟәаҵыр иҭахын. Дахьнеиз,
иҽахьыдирбаз, ахаршә ахьишәаз, иҽахьаниҵаз азирхон.
Аха данааих, умтәакәа уанца, урҭ зегьы аҵәы рхьушьит
акәын иаанагоз, аӡәгьы иуанаижьуамызт.
Ашьаԥа иахьныҵалаҵәҟьаз игылақәаз рахь ԥыҭҩык
ааин, инапы имырхит, аԥсшәа иарҳәеит. Урҭ рахьтә,
гәҩарақәак иман акәымзар, аӡәгьы диздырамызт, ма
дихашҭхьан. Уантәи даныԥшы, иаразнак игәеиҭеит,
ашьаԥа ахахьы итәақәаз, иидыруаз, иара иеиԥш
иԥхьатәахьаз, араион аҿы аиҳабыра ныҟәызгахьоу
ԥыҭҩык. Уахь акәхарын ддыртәарц ахьырҭахыз, аха иара
иҭахымызт, насгьы ирласны дахьцашаз хыс иман.
Иара ус аргамаду ибон ааигәа дыздыруазгьы,
харантә дыздыруазгьы, шаҟа ицәыхьшәашәахахьаз.
Аус аниуҵәҟьоз, амаҵурақәа рҿы даныҟаз, иабацәа
рқыҭа аҟынтәиқәа ракәым, ус наԥшыхақә дыздыруазгьы рыцәгьа-рыбзиа дадрыԥхьалон, иаразнак дгәарҭон,
аԥсшәа карҵәан иарҳәон. Уажәы урҭ еиҳараҩӡак, ус
иааиҿаҳаҵәҟьаргьы, аԥсшәа ахы ахьуам, агәы ахьуам ҳәа мацара акәын ишиарҳәоз. Уаанӡагьы, аеҵәа
шкыдимԥаауа шырдыруазгьы, икыдаҳԥааҵәҟьоит ҳәа
иҟаз рымԥан дшынарышьҭуаз аҟара здыруаз, убри аҳа­
ҭыр азы мацара, раԥсшәа шгьамадазгьы, дыбжьамыжь­
кәа иарҳәон.
Уажәы ани абарабарақәа ҳәа изышьҭоу рахь иҭа­
хымызт. Уа иҭацәу аҭыԥгьы ыҟамзар акәхап. Ма иааи­
дыӷәӷәалароуп, ма џьара даҿадыртәароуп. Арахь, ааскьа
ашьаԥа илаԥш ныҵигеит: џьара-ҩыџьара ахьҭа­цәызгьы
гәеиҭеит.
Арахь даазгаз, знапы даныз, деихьысеиԥысуа дышишьҭаз, днеины урҭ руакаҿы днатәеит.
– Уара, уххь згеит, уҭыԥ аҽаџьара ихиоуп, –
дааӷьаҵәыӷьаҵәит уи акыр иааицәымыӷхан. – Уа иу­
зыԥшуп…

48

– Шәысзымԥшын ҳәа сызраҳә, саҭарымҵааит, сыццакуеит… – уаҳагьы уи диламцәажәакәа иҿаԥхьа итәаз
рахь дааҳәны днатәеит.
Аиашаз, дахьтәазгьы даарак иманшәаламызт. Иаԥхьа
итәаз, иватәаз рахьгьы ухы назқәукуа ҳәа аӡәгьы димбеит. Излеиликааз ала, урҭ иахьынӡарыҵанакуаз аталбошь далырххьан. Анцәеиџьшьала, уи аханӡа џьара
дтәан. Иара иааимҭазҵәҟьа ныҳәаҿак аҳәара иалган, аҵыхәтәан изҳәақәаз хымаԥсыма акы инацҳауан.
Ашьҭахьгьы излагәеиҭаз ала, ԥыҭк рфартәгьы аамҭа
дамеигӡацәакәа ириҭон. Зегьы зыҷкәынра ина­хы­
ҳәҳәахьаз ракәын, иреиҵбацәаз, ма қәрала ина­
рылҳәҳәоз аӡәгьы дрыламызт. Еибаԥшаан, иааины
еицтәаз ракәхарын. Изҿыз иханагалан иҟазу, дара
иртәымыз аӡәы дааины дахьрылатәаз ргәамԥхоу, дыр­
зымдырҵәҟьогьы иҟаларымызт, аха дрымбаӡошәа
ҟарҵеит.
Ихәы анизаарга, аталбошь иара иахь дааԥшит,
уиҵәҟьа димбаӡошәа изыҟаҵомызт. Аха иҽрылархәра
мап ацәикып ҳәа дышгәыӷуаз изыҵәахуамызт. Иаргьы,
инапы ҩышьҭихын, иирбеит иара иҽшрылеимгало ала.
Егьыгь уаҳа акгьы ахимҳәааит.
Астол илаԥш нахигеит. Иақәнаго зегьы ыҟан, аха, зегьы дара роуп, ақалақь аҿтәи чарак аҿы иибац еиҳан.
Аҩны ирааӡоз кәтык амахагьы џьара ирылԥшуамызт.
Иқәызгьы, ара наџьнатә ишаԥыз, еиҿыхны акәымкәа,
ҳәызба хьанҭала ихыхны иҟан. Акәац заҵәык уаҩҵас
еиҿыхны иқәын, аԥшәмацәа ртәыҵәҟьа акәхарын.
Иара, кьыс змаӡамкәа, ачанах дуқәа ирынны иқәгы­
лаз ачаԥа хыкқәа рыла напы аиркит. Анцәеилыԥха ҳәа,
иааигәан идтәалақәаз ибжьы раҳартә, иаԥхьа иҭаҭәаны
иқәгылаз ауатка ижәит. Ҿаҵақәак анифа, ԥыҭк аҟара
аныбжьала, дырҩегьых иара убас, «еиднагалаз» ҳәа аҽа
фырџьанк ижәит. Даргьы, изыҿқәаз аԥсык иаарҟәаҵны

49

иааӡырҩит. Аҵыхәтәан аибашьраҿ иҭахаз, зыԥсадгьыл
зыԥсы ақәызҵаз ҳәа инкылан ижәын, ифырџьангьы наҟ
днахан инықәиргылт. Уаҳа ижәуамызт, амашьына амаа
икуп.
Ус, дшынатәаз еиԥш дгылан дымцарц, уажәы-уажәы
акы днамхалон, игәарԥханы алимонад нахижәылон. Уи
ианакәызаалакгьы аӡы хаақәа бзиа ибон.
Дзыдтәалаз, раԥхьа аныҳәаҿақәа мроуцәакәа
ирҳәон, урҭ рыбжьара рхацламҳәагь аус адыруан. Аха, ԥыҭрак ашьҭахь, ԥыҭк аныржә, ԥыҭк анырфа, рыбжьқәагьы еиҳа­хеит, еихаргыла-еиҵаргыла
аныҳәаҿа гәыԥҵәагақәа ирыла­геит. Иара уа дтәасгьы
иҟамызт. «Гәыбӷанс ируҭози, – гәымх-ҵәымх игәы
иаанагеит иара, – аколнхара ахаҭа рҭахымызт, аха
инымҵәаӡоз аизарақәа рҿы рызхара идырцәажәон.
Аколнхарақәа еимдырпижьҭеи, иара ус, асахьазгьы,
џьара еизарак мҩаԥырымгац… Рыҩнқәа ирыҩнахан,
ацәажәара рхашҭырц егьрыгым…».
Ихы ҩышьҭыхны иаԥхьаҟа ашьаԥа дныҵаԥшит: ашыкьыбжь ыҵачын. Иааԥымҵәаӡакәа аҳәсахәыҷқәа нарылс-аарылсуа ҿыц иааганы ирыларԥсоз афатә рфон,
ахаа-мыхаа, амжәабӷьы уажәы-уажәы изларыжьуа, акыдлара зҽаззырхио аҟанҷ реиԥш. Ақалақь аҟынтәи иааргаз
оркестр маҷи ашәаҳәаҩи уажәы еихсыӷьшәа иҟан.
Иара ихәыҷра, иҷкәынра аан, ашәаҳәареи акәа­
шареи рзы ачара ахы амаҵ иара иауан. Аркәашага
анаацәырыргалак, аишәа иахууаан арԥарцәа ахькаԥоз
адгьыл ҵысуан. Уажәы, афареи ажәреи рыда, зегьы мазеины ирымазар рҭахын. Амазеи атәы анигәалашәалак,
иаразнак игәалаҟазаара архәашьуан. Измааноу издырам, абни есышьыжь аҩны изнаргоз ачаҳарыжәқәа
ааигәалашәеит. Ани рхазы иҟарҵоз аҟынтәи акәымкәа,
зегьы рзы иҟарҵоз, иҳәахны иҟоу аказен шәы зларҵоз.
Игәы ааилахынҳәит. Алимонад зҭеиҭәахьаз аҵәца
ааиқәихын, хымаԥсыма ижәит.

50

Уажәшьҭа дынзырхоз акгьы имамызт. Анцәа иџьшьала,
данааиҵәҟьа иареи лареи еибабартә иҟалеит.
…Ларгьы ашҭа дшааҭалаз еиԥш дылбеит. Длым­
беижьҭеи даара акрааҵуан. Иаразнак игәалҭаз,
данқәыԥшызтәи, даныҷкәыназтәи иныҟәашәа усҟак
имыԥсахцызт. Ишьаҿа иҵегь ирҭбаар шилшогьы, иара
ирҭшәошәа иҟан. Усҟан, данқәыԥшыз иныҟәашәа ус
иахьыҟаз ла лзы идырган. Лара лылаԥш даара иҵарын.
Акыр хара дыҟан, шәҩык дрылазаргьы иаразнак дрылылкаауан. Уажәы, иқәрахь дышнеихьазгьы, деиҩаҳаҳа, иб­ӷа
маҷк ихәаны егьины дыҟамызт, ихахәы ҟәашкакараӡа
ишлан, аха еилшәара амамызт. Лара дангәеиҭагьы,
маҷк дааҭрысызшәа лбеит, аха иныҟәашәа иагьагимыр­
хеит, иагьацимҵеит. Ианакәызаалакгьы ус дыҟан. Аҩны
днаӡарц акгьы игымкәа ақәаршҩы ихьӡаргьы, уаҳа
иациҵомызт.
Зегьы дара роуп, знымзар-зны дагхан ашколаҿ
дымнеицызт. Дара, лара лгәыԥ иалаз аӡӷабцәагьы
аҷкәынцәагьы, ма еснагь хәыҷык иагхон, ма заацәа
инеиуан. «Бныҟәашәа убас иҟоуп шьаҿак, ҩ-шьаҿак
ааҟаҵан, бықәԥраан акәашара балагарашәа…» – иҳәеит
уи зны, лгәыԥ дрыцымкәа данлыхьӡа. «Исыцкәашо дсымам акәымзар…» – налҿыҵҟьеит, ларгьы дазыԥшӡамкәа,
ихьаԥшшәалаха лылахь иқәыршәыз лхахәы ҵаҟантә
днаҵаҭәҳәан. Илҳәаз хьалыршшаарц акыркырҳәа дааччеит.
Аиашаз, класск аҿы еицтәаз ҷкәынгьы ӡӷабгьы,
хылаҵәҟьа аӡәгьы акәашара иҽазкны дыҟамызт, аха
унапы ааинуҟьар, иқәԥраа инықәлон. Иара Ардашьыл
игәнигозу игәнимгозу рыздырамызт, аха ишьапы ааизыхгомызт. Арахь акәашараз дыршазшәа деиҿкаан.
…Ардашьыли лареи аԥсшәа анеибырҳәа, заа знапы данылҵахьаз ашьаԥахь данига, иаразнак илҭаххеит

51

ԥыҭрак лхы данахарц. Ачара аус ауан, уинахыс иаҭаххоз,
знапы ианыз хианы игылан, урҭқәа автопилот еиԥшын,
аԥырҩы иҽаларԥсны аԥсҟы икымзаргьы ҟалон.
– Маҷӡак сыԥсы ааиҭаскыр сҭахуп… – лҳәеит лара,
илыдгылақәаз лыцхыраацәа, лҩызцәа ааигәацәақәа
рахь. – Анцәа имчала, зегьы шәымчала, угәы еихьызшьша егьыҟам…
– Ҳаргьы ибаҳҳәарц ҳгәы иҭан, ариабжьарак даара
бааԥсахьеит… – лҳәеит руаӡәык, лызқәа аалшьышьын.
– Бгәы каршәны быԥсы ааиҭак, ҳара зегьы ара ҳаҟоуп,
акы хьаас иҟабымҵан, – лҳәеит аҽаӡәгьы.
Зегьы адруҳәа иналықәрыԥсеит дцаны лыԥсы
еиҭалкырц. Уаҳа акгьы ҳәатәӡамызт, иҟаҵатәыз лара
лаҵкысгьы ирдыруан.
Луадахь днеин, аиарҭаларшәгьы ықәымхӡакәа ус
хыхь днықәиеит. Аиашаз, убасҟак ҵуан лшьапы дыхгы­
леижьҭеи, лҽааиҵылхын, лҽаалырххан, лыԥсыԥ аҵанӡа
иганы даақәыԥсычҳаит. Лгәалашәарақәа дрылалан,
днаскьацәар лҭахымызт. Лыблақәа неиқәылԥсан, лҽаа­
лырҭынчит. Ақәаҵахь ихаз, иаартыз аԥенџьыр аҟынтәи
иааҩуаз адәныҟатәи абжьқәа, ачарауаа ршыкьбыжь –
зегьы хәҷы-хәыҷла инаскьеит.
…Урҭ ашкол иахьҭаз класск акәын ирыбжьаз. Иара
уи ашықәс азы далгон, лара аҽа шықәсык лыгын. Уи
ихы-иҿы, иџьымшьқәа шкыду, шаҟа дҳараку, деиҿкаау,
иныҟәашьа, ицәажәашьа, ибла аԥшшәы аҽшаԥсах­
ло – иарбан изламцәажәоз лгәыԥ иалаз аӡӷабцәа. Лара
ианакәызаалак лажәа рылалҵомызт. Еснагь лыбла ихгылаз иччаԥшь акәын. Иара уи ус иқьышә иқәкымызт,
зны-зынла иаацәыригалон акәымзар. Лара зегьы дахьрылагылаз далкаан иналҿеирԥхалон. Аха, лара леиԥш
иаргьы, даликаауазаргьы инирԥшуамызт, рхала ианааизынхалозгьы. Ақыҭаҿ, зегьы иахьеи-уахеи иахьеиба-

52

бо, иахьеибадыруа, зегьы ахькылдыршәшәаауа, ауаа
реизыҟазаашьақәа, еиҳаракгьы аҿара ацәаныррақәа
ирыҵаркуаз, адгьыл аҵала ииасуа аӡеиԥш ашьҭыбжь
анымгаӡо ыҟоуп.
Урҭқәа зегьы зны-зынла ихыҵны лгәалашәарақәа
ирыҵалалон, аха уажәы усҟак аҽалагалара лҭахымызт.
Иаразнак аӡлагараҿ ианеицынхаз аухахь дниасит.
Ааԥынран, абыржәаанеиԥш акәын, асырӡгьы ашьхақәа
рҟынтәи алеира иалагахьан. Алуқәа аҩбагьы ықәԥраа
илагон.
Ашыла ааҵәақәа ианҭармыԥсоз, еснагь игылан. Акәа­
кьахь инаскьаган иҟаз аӡлагарахьча ишьҭаларҭа ада,
иманшәалаз, иахьеидтәалашаз ҳәа акгьы ыҟамызт. Лара
илызӡомызт, лшьа-лда, лхы-лыԥсы зегьы ҳәаа змамыз,
илзеиҭамҳәоз акы аҭаан ишыҟаз. Даара акыр шааҵуаз уи
дизхәыцуазижьҭеи, лҵатәхәқәа рыҟаҵахаҵәҟьа лнамҭо.
Уи азы уажәы лҿы лықәшаҳаҭхеит, лхазы ицәырылгеит.
Абас дгәылҩрны илызҳаижьҭеи гәыҩ-ҿыҩ иаалыласлоз уажәы илҭааҵәҟьеит. Уи ҿык-бзык иазымҳәоз акы
иазыԥшын, урҭқәа лыбжьы ианыԥшуан, лылаԥш иацын, лҽаахьаалырқәацаз зегьы иаҳәон. Иара иҟынӡа
ишынаӡозгьы гәҩарас илыман, избанзар, иара дшыҟаз
ла лҟынӡа иааӡон. Уажәы убарҭ зегьы ахақәиҭреи, лареи,
иареи ракәын знапы ианыз. Урҭ лара лаҵкыс амч рыман аҟынтә, зегьы дрыздырхиахьан. Џьара ишәаҟьаны
иҭыԥсаауан лгәы…
Ус… уи абжьы иаразнак ираҳаит аҩыџьагьы. Аӡла­
гара мрагыларахьтәи ала аган бнаран, ккаран. Уантәи
акәын ишааҩуаз. Уи аҟармаҵыс абжьы акәын. Ас ааԥын
ианасакьаҳәымҭаз, ара ишырҳәало аиԥш, ишааи­
лахәлалак иалагон. Ари агхеит, избанзар, харантәи
Анцәа ирзааишьҭит, амҩа иқәхеит. Абас ргәы иаанагеит
рҩыџьагь. Иара акы акәын иҟаз, аха абжьы иаразнак
шьҭыбжьыс иҟоу зегьы ирхыҵәеит.

53

Лара иаразнак днеин, ихьанҭаӡа, ихьыдҩрӡа иҟаз
ашә аалыртит. Адәныҟа неиҩымсрада аҵх еилаҳанто
дгьыли жәҩани ирыбжьажьын, анаҟәгьы алачын.
Аҳауа цқьан, ацәаак алан. Ашә ҭшәан. Иаргьы дааины данаа­лывагыла, иааидыӷәӷәалт. Иҟалон адәахьы
идәылҵыргьы, аха ахи аҵыхәеи аҟармаҵыс абжьы
раҩмшәар акәын. Иахьақәшәаз, ишақәшәаз ус иаанхеит.
Ус даргьы еиҳа ираҳауан. Аҽыҵга ыҟан, уаҳа аҽакы аамҭа
ақәырӡра аҭахымызт. Аҟармаҵыс абжьы ахьынтәааҩуаз
иагьааигәацәамызт, иагьыхарацәамызт. Ма иабаны, ма
рышьҭыбжь аҳаны ицап ҳәа шәарҭа ыҟамызт. Уи иаҳәо
ауаа ашәа ҳәа иашьҭоуп. Ауаа даргьы ирҳәоит ашәа,
аха ари иаҳәоз аҽакын. Дара еидыӷәӷәала иахьгылаз
ргәеисыбжьқәа ккаӡа ираҳауан.
– Ари уажәааны мацара ашәа заҳәо удыруоу? – ла
лыбжьгьы убас, абжьааԥынтәи лцәажәара еиԥшымкәа,
аҽа ԥсык ахан.
– Издыруеит… – ибжьы зынӡа иааигәан.
– Иуздырӡом, иуздырӡом… – акыркырҳәа дааччеит.
– Ахәламшәы аҟарма ҭиаар ҳәа ишәоит…
– Аҟарма иазҳауанаҵы…
– Уи азҳара ианаҟәыҵлак, иаргьы шықәсы наҟьак
ашәаҳәара иаҟәыҵуеит…
– Убри иара абзиабара аамҭа ауп… – лыбжьы иҵегь
иҭылгар лҭахын, аха илҳәоз быжьнахырҳәа дшәон. –
Шәагасгьы иамоу аҟарма ауп…
Уажәымзар-уажәы,
уажәымзар-уажәы
иԥшын
зҽылцәызгахьаз лоуразоуроу.
Убри аамҭаз, илыдыӷәӷәалоз ижәҩахыр иаалырҟьан
аҽаӡеит, аԥсыԥ зыцәцаз анкьапышҭеиԥш. Ларгьы, ласахак аиԥш аԥша дагартә еиԥш дшыҟаз, даахьанҭахеит.
Аӡлагара абыжьгьы, адәахьтәи ашьҭыбжьқәа зегьгьы
ҿыхеит. Аҟармаҵыс абжьгьы анаҟә жәпа иахьалыҩуаз,
аӡыжь аҵантә иааҩуашәа иааҟалеит. Алу аибафабжьы

54

аӡлагара шьҭыхны иагон… Иаргьы, еибафоз алуқәа
рахь днаҭрысит. Еибафоижьҭеи акыр ҵуазар акәхарын,
абылфҩы ықәчын.
…Уажәы, дахьықәиаз аҭҳарцәҳәа днықәтәеит. Лгәы
ҭыҵны ицон, адық-дықҳәа еисуан. Лыхәламшәы лнапы
нахьылшьит, еиҭанахьылшьит… Ииашан, аҟарма ҭиааз­
шәа, лыԥсыԥ алагаҩагара игәалҭартә иаалцәыхьанҭа­
хеит. Маҷк дааԥшит, лыԥсы лгаанӡа, нас даагылан,
адәныҟа дындәылҵит. Иҳаракӡаны аҳаирплан дханагалан дшыҟаз, иаразнак аҽыланарҟәызшәа, еимаҷыҩыз
ллымҳақәа ааҭыккеит. Ашҭа-агәара иахыҩуаз ачарауаа
ршыкьбыжь дналаҳаит. Лыкәшамыкәша иааизыҩҩит
зегьы знапы ианылҵаз аҳәсахәыҷқәа.
– Зегьы асааҭ еиԥш аус руеит, – лҳәеит еснагь лафк
налазыршәлоз лҩызцәа аҳәсақәа руаӡәы. – Ҷық-ҷық,
ҷық-ҷық…
– Аҭацагьы дыҩнаргалахьеит, – лҳәеит аҽаӡәы. –
Амаҳә имуит, длываԥало дмааит…
– Ииашангьы иҟаиҵеит, – лҳәеит қәрала иреиҳабыз. –
Аҭацагьы ус дыддырбаӡомызт.
– Аҿыхтыԥса еиҭадыршәазар акәын…
«Иаб иахь дцеит… – лгәы иаанагеит лара. – Уи
баша хахәылхрамызт, ҳара иаҳхашҭит, ихыдаҳтәит,
акәымзар…»
Абарҭқәа лгәы иаанагонаҵы, ашҭеи лылаԥш иахьынӡа­
нанагоз уи анҭыҵи, акыр днаԥшы-ааԥшит, аха дшааиҵә­
ҟьаз игәалҭаз, уи имашьына ыҟамызт. Дыҟам, дцеит.
Дцеижьҭеи, дыбналеижьҭеи акрааҵуан. Зегьы дара роуп,
уи лыԥсҭазаара далхны дкалмыжьит. Усҟан, убри ауха
иааскьаӡеит уи, ахьӡқәа рацәаны измоу, аха инагӡаны
акы иазышьҭымхуа… Убри аиԥш ссирӡак шыҟоу атәы
имыӡуа лгәаҿы ашьҭа ннажьит. Убри азхьра ԥсыс илхан.
Инаӡаҵәҟьоу акгьы ыҟамзар акәхап, аха убри иашьҭоу,
иазхьуа ахьыҟоу ауп зегьы еибаркны изку…

55

Макьанаҵәҟьа ишцатәымыз, лара бзеилаҳәа шлаҳәа­
тәыз идыруан, аха дырҩагьых лбара дацәшәошәа
дыҟан. Уажәазы аӡәгьы иара иаха ахьимамыз ихы
иаирхәар иҭахын. Рылаԥш анихыз, ус ианааиҭаххалак,
ишааиҭаххалак данырмышьҭуаз аамҭақәа цахьан.
Ашҭа иҭыҵымҭаз даахьаԥшны днаԥшит, данааҭалаз
иаразнак илаԥш ахьлықәшәазахь. Уа иҭацәын. Иаргьы
уажәазы ус еиӷьеишьон.
Имашьына аус арура ԥыҭк данадхала, игәалаҟазаа­
ра хәашьит. Уи аниднагалазгьы акыр иқәсхьан. Иана­
кәызаалак, аҳәынҭқарра иамҭан аума, иара итәны
аума, анапы иадыргахьаз акәымзар, иҿыцӡа машьынак дза­қәымтәеит. Амашьына мацарагь акәындаз. Аха
ус иҟоу ахәыцрақәа рахь днанагар зынӡа иҭахымызт.
Иахьа усгьы агәалашәарақәа дыхҭакны дрыман. «Аԥ­
сы дукәабацәар ихьуа ҟалар алшоит…» – гәаныла
даахлафшәагьы иуит.
Ажәытә ӡлагара ахьыҟазгьы асынтәи ихарамызт,
уажәы дышнеиуа, Аҟәатәи амҩаду ахь дызгоз ацҳахь
акәымкәа, арӷьарахь дхьаҳәны ԥыҭк дахьыласкьоз
акәын.
Ибон, уахь днеины днықәымԥшыкәа дышзымцоз.
Имашьына ырҵәины уахь ихы анирха, ибеит уахь игоу
амҩа акыр ишеималахьаз, ишныжьыз, ҿархасырҭас
уаҩы ишимамыз. Аха, ара, зегьынџьареиԥш, ижәытә
ҟәаран, ахаҳә аҵан, амашьына цартә иҟан. Дахьынӡацоз
анкьатәи аӡлагара аӡыхкыра бардрахахьан, ажыци
амыӷи ҭиаан иҟан. Уа аӡы анҭаз иахылаԥшуан, имыцхәны
акы ахиаан ҟаломызт. Еснагь иҟәынд-шәындуа аӡы
ҭыҩрны илеиуан. Аӡлагара ахаҭа ахьҭагылаз даназиашаха даагылт. Имашьына дахьынҭыҵыз, дадырсызшәа
дынхеит. Анкьа зны, ахьатә ӷәы жәпа иалхны, ҟауарла
еиқәҷаб ихыбны, зыҩныҵҟа аӡлагарахьча иҭыԥгьы,
алагатә зманы инеиуаз рҭыԥгьы ҟаҵаз, ҩ-лу дуқәак

56

аххаҳәа илаго изхаз аӡлагара уажәы ахыбра ҭабганы,
ажыц ахиаан игылан. Ҳәарада, алуқәагьы ҭыргахьан.
Ақыҭа агәахьы, кынҩааларак аҿы идыргылаз ахыбраҿ
игҿоуп урҭ. Уажәы фымцала илагоит. Рџьықәреи абжа
былны, абжа лаганы ирнаҭоит. Уажәы абиԥара ҿыц ҳәа
ажәа ҟәазқәа ззырҳәо, аӡы ӡлагара иалаго иалхны акгьы агьама рымбаӡац. (Абарҭқәа ахьибоз, иаалырҟьан,
ачараҿ дзыдтәалақәаз ааигәалашәеит.)
Аҽакгьы дақәгәыӷуамызт, аха иблалаҵәҟьа ианиба, игәалаҟазаара иҵегьгьы ихәашьит. Ацҳа дықәсны
амҩадуахь данкылс, анаҟә ҿыцхан, еиҳагьы ижәпахан,
илбааӡаны адгьыл иқәҳаит. Уи шьыбжьаараны ихыҵ­
ӡароуп, уажәааны зынӡа иҟамзароуп, аха иахьа зегьы
кшаԥаны иҟан.
Амҩа машьынала иҭәын, зегьы рылашарақәа аркын.
Убас ишыҟазгьы, анҭ зегь реиҳа иццакуаз, уажәы-уажәы
иааиларгон, архала ииасуа аӡиас еиԥш еиҟарашәа,
еиқәшәашәа инеиуаз амашьынақәа рцашьа. Иара
итормозқәагьы рацәак дреигәыӷуамызт. Аиашаз, даара ахыдара ҟаиҵеит абасҟак имашьына гәыгәҭажьны
иахьимаз, ихы дабашьуан уажәы-уажәы. Уи аныҟәашәа
иациҵомызт, аха наҟ-ааҟгьы ииаҟьоз амашьынақәа урылагылан, мыцхәгьы иузагырхомызт.
Ажәытә ӡлагара абанс иахьибаз ибла ихгылан. Ауаагьы акгьы усыс ирымам, аххаҳәа илаго ирызҭагылаз
рыӡлагара нкажьны иаԥырҵит. Анцәа иџьшьала, аӡиас
ыиаҩрны ицоит, жәытәнатә илыргаз аӡыхкыра ӡы агмызт, иара аҭыԥгьы убас иманшәалан, шеишықәсеи иаламкьысыргьы иачҳауан. Урҭ зегьы рыхәламшәа аҟарма
ҭиаахьеит, уаҳагьы ҟармаҵыск абжьы раҳауа иҟам. Иаргьы уи азы аӡәы итәы иҳәо дыҟоума. Аруль иаларԥсны иикыз инапқәа руакы аақәхны ихәда иныҵишь-ааҵишьит.
Арҭқәа зынӡа исхашҭхьеит ҳәа дыҟан, иахьа даа­
дәықәлазар иҿыцҳаҳараӡа ианаацәырҵ, игәы ҵкапуа

57

иалагеит. Ихы дазгәаар, лара длызгәаар, адунеи дазгәаар
иҭахын…
Иаалырҟьан игәалашәеит ашьыжь изынарҭиз
ачаҳарыжәқәа. Акы аҟарагь агьама ибеит. Уи зегьы рзы
иҟарҵо акәын. Аҽазны еиԥшымкәа иҵаан аказен шәы
иалаз. Иара излаз амажәагь ҽеимызт, цқьагьы ижәымызт.
Наҟ иҿы иҭыхны икаижьит. Уажәы ианигәалашәа игәы
ааӡыҩӡыҩт. Уажәшьҭарнахыс урҭ ихаԥыц рықәиргылан
иҟалом… Иара ихароуп, зегьы иара ихароуп.
Иара дахьаҿанхо имаҷҩымкәа ажәқәа змоу ыҟоуп,
ахшгьы, ахырҵәгьы, ашәаӡагьы рхала изнаргоит.
Уажәраанӡагьы дышԥазымхәыци.
Акыр днаскьахьан, шьыжьы шьыбжьон ҳәа еилых змамыз иахьатәи анаҟә еилыҩрыхуа иалагеит.
Акыр ихышәҭхьаз амрагь уи «амгәацәа» иаалыԥхеит.
Иаԥхьатәи асаркьагьы иаадыҷҷалт. Аха зныказ уи усҟак
амч амамызт, акгьы иԥырхагамхеит.
Убри изацлеит иаԥысны иаԥхьа игылаз аидарашьҭых­
га машьына. Амҩа аҭыфаарақәа, аҭаҟәаҭаҿарақәа усыс
иҟамҵакәа иахьцоз иҭагәҭасуан, ишьҭыԥон, ашьҭыбжьгьы
цәгьан. Иара ҭацәын. Уажәы ирацәаҩхеит ус ламырбиа
аруль зку, амҩагьы, амҩа ианугьы усыс измаӡам. Аибашьра еилгазари уажәи рыбжьара зегьреиҳа аԥсыҭбарақәа
ахьыҟало амҩаҿтәи ахҭысқәа рҿы ауп. Хыла иара, амилициа рганахьала амҩа ахылаԥшра иаҵанакуа маҵу­
рақәакгьы ныҟәигахьан. Зегьынџьара ишыҟаиҵалоз
аиԥш, абрагь амыцхә ранаижьуан. Аҭакԥхықәра ахада­
раҿыҵәҟьа иҟоу имазааит ҳәа.
Зхы иақәгәыӷуаз амашьына ласқәа иаргьы иаҩсуан,
иԥыраҳаз аидарашьҭыхгагьы. Арахь анаҟә иҵегь ианеимп, амра убас икылԥхеит, зны-зынла имашьына асаркьа иалԥхан ибла ихыҷҷалон, ихнакуан. Дара
амашьынақәагьы еиҳа-еиҳа ирыцлон. Мҩас иҟоу зегьы еиҵапапа иҭәуп. Аибашьра анеилга ашьҭахь, дук-

58

гьы мырҵыкәа, аагарҭа дук аныҟамызгьы, амашьынақәа
иаразнак ирацәахеит. Еиҳараӡак «Џьипқәан». «Арахь
егьараан иубаргьы иҵәыуоит, – игәынамӡарақәа зхигара диздырамызт. – Аҳәынҭқарра ҳәа изҿу (уи макьана
аҷапан хымшәац) руалқәа зегьы ақәушәа». Дызҿызгьы
зегьы ракәын. «Зегьы ракәзар, иара уахь даҵанамкӡо?..»
«Сара сыда егьырҭ «зегьаа» роуп…» – дахыхәмаршәа
иуит гәаныла.
Иабеиԥырахеи абри амашьына ҟәарҽаргьы. Иана­
кәызаалак зегьы иаҩижьуан, зегьы дара роуп, хара
изцаӡом, срыхьӡоит ҳәа. Уажәыҵәҟьа абри амашьына
цәарӡга имҩа акит. Ирласны иҩны дзынаӡар иҭахын, уа
иҿыцу, зегьы рҭак ҟазҵо акы изыԥшушәа.
Имашьына дақәгәыӷуазҭгьы игәаӷьрын, аха уи еиҳа
ианаҭаху иқәнакыр алшоит. Иара анаҟәгьы аныҟәара
иаҟәымҵит, уажәы-уажәы иааимҟьаны, ихышәҭхьоу,
иҿыҟаԥшьааӡа иҟалахьоу амра убас иааиҿанарҷҷалоит,
иблақәа изхымтуа.
Амҩаду иҵегь аҽанариаша, амашьынақәа идырла­сит.
Аидарашьҭыхгеи иареи иаарыбжьагылазгьы бжьыҵит,
иаԥысны ицеит. Аҵыхәтәан иаргьы иӡбеит даԥысырц,
игәы ԥнаҵәаӡеит. Насгьы иара, аидарашьҭыхга иақә­
тәоу, зынӡа ииаӡаахьоу аӡәы иакәымзар, амҩа ииҭап,
дирманшәалап. Асигналгьы дақәыӷәӷәан, армарахь
иҽнаҭан, имашьына ахы уа инавигахьан, ишьҭахьгьы,
иварахьгьы асигналқәа неиԥхыҳәҳәеит. Иара агаз
дақәыӷәӷәеит, аидарашьҭыхга даԥысны имҩа ааникыларц. Имашьынагьы иххәыцит.
Убасҟан анаҟә ԥыжәжәахақәа еиҭааимҟьан, раԥхьа
иибоз амца иҽҳәаҵаны идыршызшәа иҟаз амра
ауп, аха нас асаркьа иалсны убас иҿаҷҷеит, ибла
аахнакӡеит. Убасҟан ишьҭахьала ист, нас иварахь ала.
Убри ашьҭыбжь бааԥсы убасҟак хҩаа-ҵҩаа амамызт,
ахыҭҟьара аҟара иласыз, еиҭаҳәашьа змамыз ахьаагьы
– зегьы налаӡ ицеит.
19.10.2014

АӠЫЖЬ
Урҭ еилыркааит уи даазқәылаз есуажәааны, хәыл­
ԥа­зыла аҽыкәабара дшалагаз. Ара, еснагь ҽынла иҽа­
хьикәабоз аӡыжь ду аҿы. Урҭ, Гәыӡба уажәы абрахь
даазышьҭыз.
Хәылԥазын. Аӡыԥшаҳәа ашәшьы аҽықәнаршәхьан.
Аиҩхаа зырҭәуаз абжьы иалсны, ашәах ахьшы иаауан аӡиас. Уи иагьдуцәамызт, иагьхәыҷцәамызт, аха аҽы
зырӡсоз, хӡаарҟәрыла ҟаҵаны зыҵантә ахаҳә аҩагара
уадаҩыз аӡыжьқәа аман. Урҭ зегьы ари аӡыжь реиҳан,
насгьы, нырцәаагьы аарцәаагьы иахьырзеиҟараз иҟан.
Аӡыжьахь дымнаскьацәакәа ааигәа даагылт Гәыӡба.
Ихарацәамкәа икылатәан изыԥшызгьы дырбарҭан, ибжьы иргаргьы ираҳартә, ҽыкәабара иааиуазгьы иаразнак дгәеиҭартә.
Аԥшаҳәаҿы ашоура тәахьан. Иахмырҟьацәакәа
аҭә­ҳәеиԥш иасуаз аԥшаӷьы, зымахәқәа аӡы ихысло аԥаҩ иахачы иҟаз алҿар шьҭиаақәа рыбӷьқәа еиҳа
илашаз рышҵақәа рыла иаанарԥшуан. Гәыӡба дызлагылаз ахаҳәра уажәшьҭа ицамызт, аха макьана
иԥхаҵәыԥхаҵәуа иҟан. Уажәааны, дара ахәыҷқәа рахьтә,
ҽыкәабара акәым, аҽаказгьы арахь аӡәгьы дықәломызт.
Ииашоуп, ари, иахьахәлаанӡа иӡыфан изҭаз аӡыжь
ӡызлан дамоуп ҳәа рмаҳацызт аха. Уи ӡыжьс иҟоу зегьы
дрымаӡам. Аҳаԥқәа змоу, аҽыҵәахырҭақәа, ианылҭахха,
дхалан дахьықәиашаз аҟара аӡы иалыҳәҳәо ахаҳә дуқәа
зҭажьу, ауаҩ илаԥш дахьацәыхьчоу, иахьлызҭынчроу
аҭыԥқәа алхны илымоуп.
Зегьы дара роуп, амшын ҩахыс иҟоу аӡқәа зегьы
драҳкәажәуп, дырхылаԥшуп ҳәа акәын ишырдыруаз.

60

Ари, амҩаду иаԥну, еиҳа ауаа ирҿархасырҭоу аӡыжь
ду, тәарҭас илымамзаргьы, дахылаԥшуеит. Убри аҟнытә,
хәылԥазыҵәҟьа ара аҟазаара иара иқәлацәа рахь аӡәгьы
иҭаххомызт. Ишәон. Иара убри ашәара мыжда еицәаз­
гьы чмазара издыруамызт Гәыӡба. Зыгагаҵәҟьа иацәшәо,
иара ида дгылаҩ дызмамыз Кәҷыта итәы аҽакуп, аха уи
аныхеиԥш зегьы ирхаран. Акры збахьоу, акры зхыҵуагьы
ирӡаӡом уи ус шакәу. «Имшәо агаӡа иоуп» рҳәалоит, аха
уи хыхгагоуп ҳәа иԥхьаӡон Гәыӡба.
Уажәыҵәҟьа абжьааԥны изыцәшәақәоз акгьы игәала­
шәомызт. Еиҳа дзыцәшәашаз изыԥшын. Уи ашәара­
ҳәаҵәҟьагьы изахьӡҵомызт. Уа еилаз рацәан. Дара, уи
еиԥш адҵа изҭаз, уаҳа царҭа имаӡам, дыкҿаҳцалеит ҳәа
иҟан.
Урҭ, ари еиԥш адҵа изҭаҵәҟьаз, аӡәы иакәын, аха
уи иҿы иҭаԥшуазгьы ԥыҭҩык ицын. Уи, Ага, аибашьыга
ӷба­қәа рбаӷәаза иақәкны анемсаа рҳаирпланқәа аҳар­ҭ
еиԥш иларышьҭуаз абомбақәа ирцәыбналан, арахь,
аҿаҩа қыҭахь иааны, зҭахцәа рҿы иҟаз, Лаԥшь ҳәа
ахьӡшьара змаз амбжьах иакәын. Иааицрымшәаӡакәа
ицыз, уи ара даанӡа аратәи амбжьахқәа зыцныҟәоз
Шьадеи, аусураҿы зыбӷа ԥҵәаз, Гьылдыз ҳәа изышьҭази,
насгьы инкылан ирымаз, зеихада иахҟьашоз, иара
Гәыӡба ида дгылаҩ дызмамыз Кәҷытеи. (Аибашьра ду
асакьаҳәымҭаҵәҟьа акәын.)
Кәҷыта ида егьырҭ зегьы аҽа шықәсык, ҩышықәса
рыла арра иргашаз ракәын. Лаԥшь изы ирмаӡан ирҳәон,
аррацара иаамҭа ааихьеит, аха дахырԥо дааргоит, арахь
дзаарышьҭызгьы, уа дыздыруа рыбла дхымгыларц азы
ауп ҳәа. Лаԥшь иаб араионтә еиҳабыра дрыԥшьын.
Аратәи ақыҭа аиҳабырагьы аҷкәын ихылаԥшуан. Иара,
уи ихы иархәаны, иааҭашәаз ҟаиҵон.
Гәыӡба урҭ дыхҭакны дызрымаз зегьы дахьреиҵ­быз
азы мацарагьы акәӡам. Дымшәар ахьиҭахыз, иахьынӡа­

61

илшоз ихы ахьрыҵеимҵоз азы арахь иҿырхуан.
«Иара ҿаҵак дыҟам, дуфаргьы акгьы духәом, иԥсы
ҭаз...», – иҳәалон Лаԥшь, аха акгьы ианаижьуамызт.
Иахьырхәышьақәагьы иԥшаауан. Уажәык даҿеикит, иди­
ҵоз ҟаимҵар ида дгылаҩ дызмам, зеихада иахҟьашо
Кәҷыта иԥсы иҭаҟьышәугьы ихихуеит. Иаргьы дивсуам.
Гәыӡба уажәы дахьгылоу дара аарцә ҳәа иашьҭоуп.
Уажәы дыззыԥшу дахьынтәаауа – нырцә ҳәа. Абас, аӡиас
нырцәааи аарцәааи ҳәа иашоит. Зегьы еиҳа еиӷьаршьон
аарцә. Ҳара аарцәаа ҳауп рҳәон арҭ, егьырҭгьы убасҵә­
ҟьа рҳәон. Аиашаҵәҟьа ӡбашьа амоуӡакәа ус инханы
иҟан. Еснагь нырцәааи аарцәааи ҳәа рҽыршон ахәыҷқәа,
ахаҳә еигәыдырҵон, еислон, еибапҟалон.
Зны-зынлагьы еизааибагон. Аиндаҭларақәа рахь ииаргон. Зны нырцәаа рдәаҿы, аҽазных аарцәаа рдәаҿы
аицлабрақәа мҩаԥыргон: ампыл асра, аиқәԥара, аиԥх­
ныҩлара, аркьыл асра. Зегьы дара роуп, арҭ аиц­лабрақәа
раан иаҵахази иаиааизи аисрахь ианнанагоз ыҟан.
Ус зны, ӡхыҵра бааԥсык ашьҭахь, абра абри аӡыжь ду
анаанахәа, зегьы ааны ара рҽыркәабо ианалага, хәыҷыхәыҷла акыр еиннаршәеит.
Ииашоуп, урҭ реимакқәа, реиҽԥныҳәарақәа зегьы уи
иазымӡбеит, зны-зынла еиҭахәыҵҟьалон, аха аӡыжь ҳа­ра
еиҳа иаҳтәуп ҳәа аӡәгьы изҳәомызт.
Гәыӡба уажәы дыззыԥшу, урҭқәа зынӡа усс имаӡа­
мызт. Уи аҵыхәала акы еимаркыр, ма еисыр, еиҟәикуан.
Иахдырҟьаргьы ицәшәон. Аӡәыр дымшәозар абри
иоуп ҳәа агәра ганы дыҟан ашәара абасҟак игәнызгоз
Гәыӡбагьы. Насгьы, ара данааилак, уи аха имаӡамызт,
дыццакуан, дахьӡаны ихы-иԥсы аҭан иҽикәабон, дыӡсон.
Нырцәгьы ыҟамызт, аарцәгьы, аӡыжьгьы шеибгаз иара
итәын. Аӡәгьы дахибаауамызт. Уи абас даныӡсоз ахәыҷ­
қәа бзиа ирбон. Имахәҿа ӷәӷәақәа рыла аӡы еимырҽҽо,
уажәы-уажәы дҭыԥан цыгәхыршәҭ ҟаиҵон. Аӡыжьгьы

62

ашәах ахьшы иҟалон. Акыр иҽаниҟьалак, иҽанирххалак,
аӡыжь ахахьы ддәықәлон. Аханӡа аӡы аӷьны иааиуан, аха
ԥыҭк арахь ианыласкьалак, иҭбааҭыцәӡа игазго иҭажьыз
аӡыжь иаҳәынҷон.
Аӷьыраҵәҟьаҿ данынаӡалак, дамышьҭырц иалагон,
аха иаргьы иуҵәҟьомызт, даиааиуан. Нас, али-ԥси рыбжьара дааҳәны, игәышҵа ажәҩанахь ирхон, иара аӷьыра
иҽеиҭахуан.
Ашьҭахь аӡы зыҽҭазыԥсоз ахәыҷқәа ԥыҭрак даары­
лахәмаруан. Даргьы идеибаҳәалон, рыбжьқәа духон. Аха
иара еснагь дыццакуан, дцар акәын. Аусура. Ахаҵанап
зегьынџьара иаҭахын. Иара хаҵа наӡак иҟаиҵоз ҟаиҵон.
Дара ахацәагьы абаҟаз, аҭаҳмадцәа роуп инхаз.
Иаразнак дааҭыҵын, ихьыкәкәоз аӡы инапсыргәы­
ҵақәа рыла иаамыӡәӡәашәа, иаразнак иҽеилеиҳәон.
Дцарц иҿы наҟ ианирҳәлак, иарӷьа напы ҩеихырҳәҳәан
иҟьон.
Урҭ, ари аӡыжьахь ҽыкәабара иааиуаз амаҷҟар зегьы қәрала дреиҳабын. Уи адагьы, иара илан, игәышԥы
ҟьаҟьаӡа, ижәҩахырқәа ԥџаџа, ихахәы еиларша, иан­
ҳәази ианҳәамзи реиҩдыраара уадаҩын. Ахҳәа алаломызт рҳәон.
Ихьӡгьы аҽаӡәы ихьӡны ирмаҳацызт, Гәрага ҳәа. Иара
дахьынхоз асынтәи уԥшны иубартә иҟан. Рыҩнызаҵә
ҟәашӡа ақәаҵа иалԥшуан. Рааигәа-сигәагьы аӡәгьы дынхомызт. Ианакәзаалакгьы аӡыԥшаҳәа нхарҭас иалырхуамызт, иҩаҳаракны иҟоу аҭыԥқәа ракәын. Гәрага дзааӡаз
лашьцәа нахьхьи ахәызқәаҿы инхон.
Гәрага дзааӡаз даныӡӷабыз дҽыбӷаҟазан. Лхаҭагьы
илыԥшнын, бзиа деиҿкаан, дхаҵамԥҳәысын рҳәоит.
Илышьҭазгьы рацәаҩызаарын, аха лара дмыццакуа­
заарын. Аҽыбӷаҟазараҿы арԥарцәа ираԥылгон. Лара
дахьыҟаз аҽаӡәы аҭарчеи изгарц иҟамызт. Абас, еим­
ҭахарак аҿы, лнапала илааӡаз, илыбжьаз, лбызшәа зды-

63

руаз аҽыццышә, иаалырҟьан, абжьарахыԥеиԥш иаапкны иаақәлеит. Иара каҳаанӡа аҽыбӷа лҽықәылкит, аха
иара убас икаҳаит, уаҳа изымгылаӡеит. Ларгьы азныказ
дҩаҵҟьеит, аха иаразнак дынхьышьшьит. Дыбжахеит.
(Изларҳәоз ала, лҽы аӡәы аҩынтәыршыра аҿеиҭәеит,
имаҷымкәангьы. Шьоукы илыҵашьыцуаз рҳәеит, шьоукы
мап зцәылкыз рҳәеит. Уаҳа еилыргамкәа инхеит.)
Зашьцәа ирҿыҵуа аиашьа иоуп, аԥҳәызба лашьцәа
дырҿыҵуа збахьада, аха лара ус илҭаххеит. Шықәсык
ааҵхьан, зашьцәа ирҿыҵны аӡыԥшаҳәа инхоз, зыбжа
змыхәоз раҳәшьа лбарҵа уахык ҽуаҩык дааҵаххын,
ацәашьаршь еиԥш ашьаршьаф икәыршан, асаби дныҵаршәны аҵх дналапҟа дцеит. Ахәыҷы дыҷкәынан.
«Анцәа дысзылбааишьҭит!..» – лҳәеит лара дгәырӷьан.
Ахәыҷы еиликаауа даныҟала дышкашәарахыз иалҳәо
иалымҳәо аӡәгьы издырамызт. Лара, абас лыбжара
шлымнахызгьы, лхаҵамԥҳәысра иацымлозар иагым­
хеит. Ианлааз аҽыбӷа дшазҟазаз аиԥшҵәҟьа дагьхысуан,
лхымҭагьы кашәомызт. (Лыҩны иҭҟьоз акы лзыҩнамкәа
иҟамлацызт.) Уи азы акәу, аҽаказы акәу, ианакәзаалак,
нырцәгьы аарцәгьы уи атәы аӡәгьы иԥсы иахимырзааит.
Иҭаҵәахны ирыман.
Зегьы уаҩҵас иҟан, Лаԥшь абрахь дықәнамгалар.
Рыҩны аамышьҭахь ахәыҷқәа зегьы еиҳа иахьырҿар­
хасырҭаз аӡыжь аҿы акәын. Ахәыҷқәаҵәҟьа, аӡыжьгьы
маҟҿаҳәара иахьырзааиуанӡа иҭало рыда, егьырҭ зегьы аколнхараҿы аус руан, ачаи хырхуан. Шьыбжьонла
ирыцҳашьан ҽыкәабара ирышьҭуан. Уа ианынхацәалоз
ыҟан, аха инарабашьқәаргьы, убрыгь ранарыжьуан. Шамахамзар урҭ рабацәа, рашьцәа еиҳабацәа зегьы аибашьра иҟан. Ранацәа, излырхуазгьы анрымази ианрымамзи еиҟаран, аха, рхәыҷқәа рхәы аҟаҵаха рымамызт,
ирыцҳазшьоз ишырҳәоз аиԥш, рԥынҵа ашьа кылҵәыруа
аус руан.

64

Ахәыҷқәа абра аӡыжьаҿ иахьеибабоз, рҽахьыркәа­
боз, ргәы ннакылон. Ԥасеиԥш нырцәи аарцәи ҳәа аи­
мак­қәа ирымаз ирҟәаҵхьан.
Лаԥшь ҽыкәабара арахь дааиуа даналага, иӡҭалага
ԥшӡа даҵаҽырбо, дтазӡа, дааӡа-дыхьча, агаҿаҿ иикыз
амра аԥшшәы мцацкәа, зыбаҩқәа арахь излыхьхьа,
зыфатә иагыз, зыжәтә иагыз, аратәи ахәыҷқәа дрылԥш­
уан. Абри аӡыжь иара изыԥшызшәа, иара ида ара зегьы
мыцхәызшәа акәын дышҭалоз. Абҭынхак изеиԥшны.
Мчыбжьык ала, уи рыҽидырӷәӷәалан аагылт аҭыԥан­
тәиқәа рахьтә ԥыҭ­ҩык, ахәыҷқәа рыҩныҵҟа ианакә­
заалакгьы цқьа игәрам­га­қәаз.
Ари аӡыжь аҿы зегь реиҳа иззыԥшыз Гәрага иакәын.
Уи ибон Лаԥшьгьы. Иагьизыхгомызт. Гәрага данааилак, дгьежьы-гьежьуа аӡыжь аарцәтәи аԥаҩ дықәхон.
Дгәамҵхамҵуан. Ахәыҷқәа рахьтә аӡәы ишьапы даҵа­
шәаргьы, аӡыжьахь диршәуан. Мамзаргьы, аӡыжь ахахьы
иалагылаз, иара даанӡа ахәыҷқәа ықәиан рҽахь­дырԥхоз
ахаҳә ҟьаҟьа ду иҽеимыртаӷа дахьықәиаз, ахагара
изаазшәа иааҭырҟьа-ҭырҟьан ҽхырчча ҟаиҵон.
Гәрагагьы еиликаауазар акәхарын, урҭқәа зегьы
зыхҟьоз иара шиакәыз, аха димбаӡошәа ҟаиҵон. Иҽши­
кәабац иҽикәабон, игәарԥханы дыччон, ахәыҷқәа
рыр­хә­маррақәакгьы дрыхьӡон. Нас дыццакы-ццакуа
иҽааилаҳәан ддәықәлон. Иҿанынеихалак, изқәа наҟ ишхаз инапқәа неихырҳәҳәан иҟьон, бзиала ҳәа.
Ԥыҭрак ус иҟан, аха зегьы ԥшын иҟаларызеишь ҳәа.
Зны, Гәрага еснагь даадыххылан иҽаникәабалоз
Лаԥшьгьы дааит. Иара, имаҵуарцәа ивагьежьуа, иҽааи­
лихын, иӡҭалага ԥшӡа даҵаҽырбо, днарылсын, ани аӡыжь
ахахьы иалыҳәҳәоз, аҽыбылразы иманшәалаз ахаҳә
ҟьаҟьа ду ахь иҿынеихеит. Уа рҽеиваԥса иқәыԥсан, аӡы
иахьҭахацәаз аҟнытә ахьҭа иакыз ахәыҷқәа. Лаԥшь уахь
днеиуашәа анырба, ахаҳә иқәиаз зегьы лбааибаҳәан,

65

аӡы рҽаҭан аӡыжь ахь ицеит. Лаԥшь дыҩхалан, игәышҵа
амрахь ирханы иҽеимыртаӷа днықәиеит.
Убри аамҭазы иара Гәрагагьы дааит. Ишыҟаиҵац аиԥш,
аҟәараҟынтәи дҩаԥан, аӡыжь агәҭаҵәҟьа дынӡааҵәрит.
Абжьааԥны аҵкысгьы акраамҭа ихы ҭирҳәҳәомызт. Уи
итәы шырдыруазгьы, аҟәара аԥхараҿы итәаз ахәыҷ­
қәагьы ҩыҵеибаҳәеит. Лаԥшь ибӷа дҩыхтәалт.
Аҵыхәтәан, Гәрага даныҩхаҵәрыла, Лаԥшь зыҽид­
кылан иҟаз рыда, егьырҭ ахәыҷқәа зегьы еибарҳәҳәан,
аӡы рҽынҭарыԥсеит. Иҷырҷыруа иааикәшеит. Урҭ ԥыҭ­
рак еихәмаруан. Дара аӡы иқәырҭәошәа ҟарҵон,
иара аӡәаӡәала иҩышьҭыхны аӡахьы ирԥон. Нас дна­
рылҵәраан, ԥыҭрак деиҭаӡсон. Аӡы данҭыҵгьы ахәыҷқәа
ҭибаҳәан, иара иааикәшеит.
Убри аамҭаз Лаԥшь ахаҳә дахьықәтәаз убас абжьы
рганы инапы аинҟьара далагеит, зегьы уахь инаԥшит.
– Уара, афраер... – ашәақь ширҟыҵымыҵуаз
еихатҟәацызшәа ибжьы ҩыҭирҟьеит уи. – Ара уааны
ҳӡыжь уҽҭажьны улымт уӡәӡәоит... Уагьаҳзымҵаакәа...
уара иуқәу аџ ӡы иазыӡәӡәаӡом, ус ҳӡы уҟьашьуеит
акәымзар, уара акашәарах!..
Ахәыҷқәа ӡыҩ-ӡыҩӡа инхеит. Иҭынчрахеит, аӡиасгьы
аӡыжь ахәлачны инхазшәа иаагылеит.
– Арҭ агәыцәҟырқәа ирдыруоу уара ушкашәараху?!
– Уи ибжьы еиҳа-еиҳа иҭицон, дшицәымӷу, дышхәын­
геи­шьо, дшатәеимбо – зегьы алаӡҩан.
Иара Лаԥшь идызцәылоз, иааигәара иҟазгьы шьҭахь­
ла-шьҭахьла иаанаскьеит. Аӡиас абжьгьы аӡыжь илбаанадеит.
...Ақыҭаҿы, нырцәгьы аарцәгьы ирдыруан Гәрага
дзааӡаз дшықәхьаз, лыҷкәын абри иаҽԥнызҳәаз, шәыԥсык ихазаргьы, акы шизнылмыжьуа. Уи алаба лҽанҵаны
дныҟәон, аха лажәа деижьомызт. Иагьлыцәшәон. Ииа­
шангьы, игәаӷьны аӡәы иҿы иааҭыхны иҳәеит ҳәа

66

рмаҳацызт. Иара Гәрага, дшыҩеидасыз еиԥш, дызлаз
рҿы ҳаҭыр иқәын, еиҳаракгьы уажәы, иусушьазы.
Гәрага илаԥш Лаԥшь дыҵакны дшикыз, аԥанахь днаскьеит. Лаԥшьгьы, ахаҳә дылбаан, аҟәарахьы дааихьан.
Дырҩегьых акы иҳәарц иҽазикуан, аха дахьымӡеит.
Гәрага ахыҭҟьареиԥш аӡы дҩырҟьан, али-ԥси рыбжьара
уа дыҟан. Излардыруаз ала, Лаԥшь иара ақалақь аҿгьы
ихәы ҭаижьуам, деисҩуп, агәаҵәа изҭоуп ҳәа дрыԥхьаӡон
иқәлацәа рыбжьара. Қәралагьы Гәрагеи иареи рацәак
еиҩыргомызт. Аха ара акааизмырҽеит. Уи, аӡыжь аҟынӡа
даннеига, даашьҭыхӡан аӡы даниҟьеит. Нас, ихы ҩҭирҳәҳәацыԥхьаӡа деиҭаӡааирҟәрыло иҿааихеит. Убас мацара аӡыжь дакәиршеит. Уаҳа ихы дзамыхәаҵәҟьо
аарцә аԥслымӡ днылаижьт, «шәыԥсы шәара дшәымаз»
иҳәарашәа...
Лаԥшь иқәнамгоз акы ыҟамызт, аха ариҵәҟьа
иахиҳәаара издырамызт Гәыӡба.
Лаԥшь ас анихь, ҩымшҟа дцәырымҵӡеит. Ҩымш ры­
шь­ҭахь дцәырҵит, акгьы ҟамлаӡазшәа. Иара Гәрагагьы,
аҽыкәабаразы ҽынла иҽаабжьаршәны арахь аара да­
ҟәыҵын, ахәылԥаз ахь ииаигеит. Лаԥшь имаҵуарцәагьы
иаргьы ус рыларҵеит, дшәаны ауп ас зыҟаиҵа ҳәа. Аха
Гәыӡба идыруан, иҟалақәаз рыдагьы, Гәрага иҟаҵатәқәа
рацәаӡахеит, аха имаҵәҟьамызт.
– Иаргьы силгоит абра исԥырхагахаз, исыдымгылазгьы аӡәгьы сшәеигӡом... – иҳәеит Лаԥшь. – Уажәазы ихы
ицәымыӷхан арахь дықәымло дҟаҳҵап, настәи са снапы
ианышәҵа.
Раԥхьа ахы зкуа ҳәа Гәыӡба далихит. Зназы абзиара ииргеит, агәы умоуп, ушәом, иуҳәогьы удыруеит ҳәа.
Аха ианыҟаимҵа дызҭаирԥшышагьы иаахтны иеиҳәеит.
Ус иагьшыҟаиҵоз агәра игон Гәыӡба, избанзар иаргьы,
иара идымгылозаргьы, Лаԥшь иахь иҟамызгьы ицәшәон,
дагьриааиуан.

67

Гәрага дшааиз еиԥш Гәыӡба иҿы ҭыӡәӡәааны диа­
цәажәарц, ари аӡыжьаҿ иҽикәабар шырҭахым, аџ шиқәу,
ишиҟьашьуа, аӡыжь лахыс, илымт арахь аӡы иахьазаамго
џьара алихырц. Насгьы, дышкашәараху зегьы ишырдыруа уҳәа иҿы иааҭашәалак.
Лаԥшь убас дыкҿеицалт, раԥхьа Кәҷыта иԥсы мцо
имаауа дшыҟаиҵо, нас иара дышилаго атәы иеиҳәеит.
Иҿаԥшылара убас иҟан, илшо дыҟазар, иара убра
ихәламшәы ԥиҵәарын. Аха изылшо дабаҟаз. Убри ачымазара бааԥсы, ашәара, иҿы акит, дзиҿамԥеит. Уи иаа­
нагоз диқәшаҳаҭхеит акәын.
Уажәы дааины ара дгылоуп Гәрага дизыԥшны.
Убригьы Лаԥшьгьы абра иҟамзар ҭынчрахон ҳәа
иҽир­гәаа­­уан дахьгылаз. Зегьы дара роуп, ихы
дацәыԥхашьон, абна ицәыҵатәан изыԥшыз ирҭахыз
ахьидырҟаҵоз. Убасҟак ихы ицәымӷын, урҭ ракәым,
уажәы дыззыԥшызгьы дицәымыӷхар иҭахын.
Убри дыззыԥшызгьы рацәак дмырԥшыкәа дааит. Ма
иахьак ибжьаижьыр, дгәамҵуан Гәыӡба, даҿҳәарахааит
абри аҽыкәабара, уеизгьы-уеизгьы абри аӡыжь иҽын­
ҭимшьыр амуа иҟоума, ихәшәхама абри. Гәрагагьы аҟәа­
рахьы дааиуан, иҽазирхиар акәын, аха абыржәы игәы
иаанагаз дақәшәеит. Иара Гәыӡба ихаҭа илшарызу абри
аӡыжь аҿ мызкы дмааикәа. Зынӡа мап изацәкуазҭгьы,
анҭ ицәыҵатәан иԥшуазгьы, иара дыззыԥшызгьы аӡәгьы
усс иоуӡомызт. Днарԥырҵӡан дцон, аха аӡыжь уажәазы
ара еизоз зегьы ирыԥсҭазаарахеит.
Абжьааԥнеиԥш акәымкәа, Гәрага ашьшьыҳәа аҟәа­
ра даақәгылан дааԥшит. Нас имаҭәақәа ааишәихын,
наҟ ишьҭахь инышьҭеиҵеит. Абасҟак аџьабаа шибозгьы, инахырҟьан амра иашәхьаз ицәеижьы еилаҟаца,
ахьӡы акәдыршазшәа иҟан. Иара иқәлацәаз макьана
ахәыҷқәа рахь иԥхьаӡан, иссан. Дара ахәыҷқәагьы, дара
зегьы амаӡашыӡ еиԥш рцәа иалаз ашәара издырам ҳәа
ирыԥхьаӡон.

68

Гәыӡба абарҭ зегьы еилеигароуп уажәы. Аамҭа ицәцоит, арахь изыгәаӷьуам.
Аӡы данҭалозгьы изгәамҭаӡеит. Данааԥш димбаӡеит.
Абжьааԥнеиԥш акраамҭа ихы ҭимырҳәҳәеит уи. Ихы
аныҩҭирҳәҳәа, ишыҟаиҵалоз еиԥш, аӷьырахь дымцакәа,
ишьапы дықәгылартә иахьыҟазынӡа данлеи, даагылт.
Абыржәы еиӷьым ҳәа иҭыԥсааны ицоз игәы иаанагеит
Гәыӡба.
– Гәра-га-га! – аҽхыцәгьа иақәтәоу иаӷәра шимнах­
уеиԥш, ишынҭыҩыз еиԥш ибжьы имнахит. – Иуаҳауама
исҳәо?! Уара уҩыза, уара иуеиӷьу нырцәгьы аарцәгьы
дыҟаӡам. Ухьӡгьы бзиоуп уаргьы! Зегь реиҳагьы уӷәӷәоуп, зегьы иреиӷьынгьы уӡсоит. Ҳара, уеиҵбацәа зегьы бзиа уаабоит. Абра уаабандаз ҳәа ауп ҳзаауа­гьы.
Убзиоуп, убзиоуп, убзиоуп!!!
Ииҳәаша аниҳәа, иҿы ус иаартны ишыҟаз инхеит.
Иҩныҵҟантә уи нызкылоз, имызхыз амч анынаскьа, ихы
ҭууа, ихлахаҵ убас игьежьит, дахьгылаз днеизҟәыҿит.
Иблақәа ҭызблаауаз илаӷырӡқәа дрылԥшны Гәрага
аӡаҵантә дибошәа акәын ишыҟаз.
Нырцәи аарцәи ҳәа реимакқәа, реидысларақәа раан,
наҟ-ааҟ аԥаҩқәа ирықәгылан еибырҳәоз ҿҭыӡәӡәаала
цәажәаран. Изықәкны ирҳәоз еиҳа рхы рцәымӷызтәыша,
ахаҳә еиԥш ргәы икыдсылашаз ракәын. Урҭ реиԥш
ажәеицааирақәа аиҳабацәа зынӡа ирыздырӡомызт...
Уажәы ииҳәаз ажәақәа рҩыза дырзыҟамызт... Ус, иҿы
аркышьа дақәымшәакәа Гәрага иахь дыԥшуан.
Гәрага ашьшьыҳәа, аӡы дырны дааин, Гәыӡба дааихан, дҩаиргылт. Гәыӡбагьы аӡы зхьыкәкәа иҟаз уи
ивара иҽнадиҵеит. Иҩныҵҟа ҭрыхьҭышьаауан, сса-сса
деиҵасуан. Гәрага инапы ааикәыршан, ивара днад­
ирӷәӷәалт.
– Умшәан! – иҳәеит уи, дааԥышәырччан. – Аҳаҳаи, акы
уацәымшәан!

69

Уи ибжьы бзиан. Иҟалап ашәа бзиан иҳәозаргьы.
Уажәы амхқәа рҿы ашәа рҳәаӡом. Дара иҽыкәабашьа
ада акгьы рыздырӡомызт. Ирҳәон, дзааӡазгьы аҽырхә­
маррақәа раан «Азар» ахкы зҳәоз еснагь лара лакәын
ҳәа.
– Умшәан, ианакәызаалак умшәан... Урҭ ӷәӷәоушәа
иубоит, аха мчы рымаӡам... умшәан...
Аԥшаҳәаҿы аԥшахьы иацнаҵеит. Гәыӡба ихы даа­
ҩахан, Гәрага дҩеиҿаԥшит. Уи уажәы џьара дыҟан, аҩада аӡиас злаауаз ахь акы илаԥш адхалан дыԥшуан.
Гәыӡбагьы уахь днаԥшит, иагьџьеишьеит уи уажәада
иахьгәеимҭацыз: нахьхьиӡа, аимакыраҿ аӡиас умбо
иахьыҟалоз иҩахыкны уԥшыр, хараӡантә иааԥшуан ашьха ҳаракқәа. Иҟалап урҭ ршьапаҿы акәзар ари аӡиас
ахьыҵыҵуагьы. Урҭ ақалмышь иҭыршьызшәа аԥсымра
рхьыршан.
Дышихәаԥшуаз аниба, ҿымҭ дааԥышәырччеит.
Гәрага адырҩаҽныҵәҟьа арра ддәықәырҵеит. Егьырҭ, усҟан уа ицәыҵатәан иԥшуаз, уаҳагьы имԥан
иқәым­леит. Кәҷыта рыцҳагьы иламкьысӡеит. Мызкы
аҩныҵ­ҟа Лаԥшьгьы агаҟа дзыԥсыз дыргеит. Еибашьра ддәықәрымҵарц азы, Тҟәарчалтәи афымцастанциа
ахьчараҿы дрыдыркылт. Уи арра уҟаз иаҩызан.
Хәыҷы-хәыҷла аӡыжьахь ҽыкәабара иаауазгьы маҷыҩхеит. Ҩымз раҟара ааҵхьан, ақыҭа аусҳәарҭаҿы
ашәҟәы ааит. Уа, Гәрага арра дахьыҟаз (амшын флот аҿы),
иеиҳабацәа дзааӡази дызлыҵыз иуаажәлари ҭабуп ҳәа
рарҳәон, абри иеиԥш аҵеи, афырхаҵа дахьырааӡаз азы.
Иара, ԥшыхәра дахьцаз, быжьҩык аӷацәа рматросцәа
тҟәаны иааигазаап.
Уинахыс Гәрага ихабар уаҳа иҟамлаӡеит, дыбжьаӡит.
Шықәсык ааҵуаны, дзааӡазгьы дыԥсит. Лхабар анырымба, ианнеи, дыԥсны, лҽеиқәкны ацәарҭаӷәы ды­
қәын. Уи лыҷкәын дышҭахаҵәҟьаз лдырт, уаҳагьы аду-

70

неи иқәысхуазеи лҳәан, иара дишьҭалт. Уахь акрыҟазар
дылмыԥшааргьы луӡом рҳәеит.
...Иахьа уажәраанӡагьы, амш аныбзиоу, ахәылԥаз
Гәыӡба ашьхақәа рахь дыԥшлоит: уа, ақалмышь
иӡааршьызшәа, ашьхақәа аԥсымра рхьыршоуп. Амра
ангыло аԥсҭазаара ашәаԥшь иацгылоит, ианҭашәогьы –
аԥсы ашәаԥшь иацҭашәоит.
27. 08. 2013

АХӘМАРРА
Ахәыҷқәа еиҟара-еиҟаран. Аиҳабы аиҵбы ыҟазар­гьы,
рацәак еиҩыргомызт. Ишааибабаз еиԥш аицыхәмарра
иалагеит. Уиаҟара акы иазҳәомызт игәхьааибаган ишы­
ҟаз. Аицыхәмарра аан угәы ҟазҵо рацәоуп, ҵҩа рыма­
ӡам. Ирмыхәмарыз иарбану: «Џьит», «Чабракаршә»,
«Ҭацаагара», «Аиԥхныҩлара». Зегьы ирыхьӡар рҭахын.
Урҭ еигәылацәан, аха ранацәеи рабацәеи ааибуамызт,
еиҭанеиааиуамызт. Рыбжьара аҳәаа арбаны ирыман. Уи
иахысыр ҟаломызт – асынтәгьы, наҟынтәгьы. Хәыҷгьыдугьы. Иахысыз иӷәӷәаны иқәшәар ҟалон, иара итәқәа
рҟынтәгьы, егьырҭ рҟынтәгьы. Ахәыҷқәа уи хара-хара
иавсуан.
Уи аҽны аҩыџьарагьы ранацәеи рабацәеи рыҟам­
заара иақәшәеит. Ахәыҷқәа иаразнак еигәныҩт. Еиҳа
зашҭа ҭбааз алырхит. Ахәмарра иханагалан, рана­цәеи
рабацәеи шхынҳәышазгьы рхашҭит. Рызхараҵәҟьа
изы­мыхә­марыцкәа, зашҭаҿы ихәмаруаз хынҳәит. Раԥ­
хьа игәарҭеит Гәыӡба иаҳәшьцәа. Урҭ иара иаҵкыс
еиҳабацәан, еснагь ргәырҽанын. Гәыӡба идыруан ргәы
каршәыҵәҟьангьы ишзымыхәмаруаз.

71

Ргәылацәа хәыҷқәа ран лакәын зегьы еиҳа изыцә­
шәоз, лара лтәқәагьы, даргьы. Уи агәашә дҭамлацкәа
иҟаз лбеит. Амцабз зылҟьошәа иҟаԥшьыз лхахәы
еиқәа­ҵәахазшәа ибеит, убас деилашәеит. Гәыӡба
дшәаҟьаны, ашҭа иҭагылаз амжәаҵла ашьапы шәпа
аҭаҩаҿара иҽыбжьарӷәӷәаны дахьгылаз дынхеит. Дыҩ­
ны ддәықәлар, дихьӡаны дылкыр ҳәа дшәон. Уи алашьамх лырҵысуан. Зны убас дихьӡахьан, илкыз аҷын
тар ала дахьисқәаз уажәыгь амца ахҟьо иҟаз­шәа
ибон. Иаҳәшьцәа иара иеиҳабацәан, уажәшьҭа илыцә­
цахьазаарын, аха иара дахьырымбо акәхап инызкыло.
Ихьӡ ҳәаны ҿырҭыр, дгәалҭар ҳәа ишәозар акәхарын.
Ашҭа аҭыҵрагьы ус имариамызт. Агәашә аганахь
лара дыҟан, ашҭа иакәыршаз агәара ҳаракын, насгьы,
амасарқәа рыхқәа ҵәрыԥсан. Дара ирызгәаҭомызт,
ауаа рыҽреиԥштәны иҟоуп акәымзар, арҭ џьнышҭразар
ҟаларын. Иаҳақәахьаз алакәқәа рҿеиԥш, абарҭ ама­
сарқәагьы, дара, иаҳәшьцәеи иареи, рхыбаҩқәа рзы
ирхиазар ҟалап ҳәа игәы иаанагеит Гәыӡба. Зҭаҩаҿара
дҭагылаз амжәаҵла ашьапы зынӡа даласазар иҭаххеит.
Абас игәы иаанаган, уажәраанӡа ирыцхәмаруаз
ахәыҷ­қәа рахь дыԥшит. Урҭ еиваҟыҟы еидгылан иара
дхыр­ҩон.
Зыԥсгатәы зманы ицарц иашьҭаз иаҳәшьцәа ашҭа
иҭалыргьежьуан, хаҳәмҿыхә иҟоу зегьы ргәыдҵо,
иаалҿашәозгьы лҳәон рани раби рзы, еиҳарак ран
лзы. Аҵыхәтәан, Гәыӡба иаҳәшьцәа, ирулак агәашәахь
рҽарҭан ицеит. Лара дыцәҳашҳауа даахьаҳәын, уаҳа
даанымгылаӡакәа арахь лҿаалхеит. Лара лтәқәагьы
ишәаӡыӡо иааидыӷәӷәалт. Урҭгьы анылымшаҭозгьы ыҟан.
– Шәара ишәзыҵәахуп уи... – лҳәеит лара данаары­
вала. – Ус ишәанасыжьуа џьышәымшьан.
Дышгәаац дгәаан акәын ишылҳәоз, дхьаԥссан дыҟа­
ӡамызт, аха асҟак дахьыҩуаз дааԥсеит. Уажәы раха лы-

72

мамызт. Ахәыҷқәа раб, иаргьы иқәшәарҳәа дшәошәа,
хара-хара длышьҭалан дахьааиуаз ахәыҷқәа данаарывала, днаралацәҟәыст, иҳахнагазар ҟалап ҳәа аанаго. Ахәыҷқәагьы рыԥсы аарган, инеилыҵ-ааилыҵқәеит.
Гәыӡбагьы, сара срыцҳалшьазар акәхап, сахьреиҵбу
азыҳәа ҳәа игәы иаанаган, иԥсы ааҭалт.
Амжәа шәпа ашьапы даадҵын, ахәыҷқәа рахь
иҿынеихеит. Урҭгьы, ирура рзымдыруа, дрымбаӡозшәа
ҟарҵон.
Ран, зегьы драԥыҟьан, аҩныҟа лҿыналхахьан, Гәыӡба
ишибоз, лызқәа ааҭрысын, даагылт, иаразнакгьы дхьаԥшт.
Дагьылбеит. Лыблақәа тапанчахеит, ишынҭыҟьҟьа­
ра иҟалеит. «Ари ара дызгылозеи, ари амӡышәа, ари
амри!» – дыҩныҵәаашеит уи. Иаргьы иԥсгатәы иман
дыҭҟьеит, агәашәахь ихы рханы, аха ани лаԥысшьаз
иҟазиз: икалмыжьыцкәа илкыз афырмахьц тары ҩынтәхынтә убас иҟәаҟәа иақәлыршәеит, ашьҭақәа мызкы
ианыҵуамызт. Убас ихьит, аха дымҵәыуеит, исықәнагон
ҳәа. Иаҳәшьцәа ԥхарсны уи ашҭа илыман данҭаз, иара
иҽыԥхьакны, лара лтәқәа дрыбжьыԥшны дахьырзыԥш­
уаз чарҳәаран ҳәа иԥхьаӡеит.
Иаҳәшьцәа, абасҟатәи лапҟьа ахьраахаз рхьаауа,
рылабжышқәа ҭыҩры, хара имцакәа изыԥшын. Иаразнак
иааикәшан, игәыдкыларҭа рибамҭо дгәыдыркылон. Нас
дрыгәҭылак рыҩныҟа рҿынархеит.
Иара иахьиқәшәаз акәӡамызт иахьихьуаз, ачарҳәара
ууит ҳәа зҳәоз игәы акәын.
15. 12. 2013

АСТОЛ ИАХАТӘАЗ
Астол иахатәаз дагьырхамҵгылеит, шәтәа ҳәагьы
реимҳәеит. Гәыӡба иаб агәылацәа рыԥҳа хәыҷы Хәыхәа
ахааҵа азы данааилакгьы, дылхаҵгылоит. (Урҭ еснагь
ахааҵа аныжьра рхашҭуеит. Уи ахьырхашҭуа бзиан, есымша Хәыхәа дибон. Уи дшыԥхашьоз игәаԥхон.) Ииашоуп,
зынӡа дгыломызт, аха дзықәтәаз асқам иҽааҟәихуан.
Ари дагьрыхәамԥшит, аӡәгьы дыҩнамлаӡазшәа. Иблақәа
ус иааԥшуан, зыхәда ԥырҟаз аԥсаҭатә аиԥш. Иара усгьы, ауадаҿ, иара дзықәтәаз, зкыдиааларҭа ишьҭахьала
ихыҳәҳәоз аҟәардә ада акгьы гыламызт. Гәыӡба иараз­
нак дигәамԥхеит убри аҟәардәзаҵә иқәтәаз, астол иаха­
тәаз. Макьана кьыс змамыз ихахәы ԥхьаҳәан, иӡыӷқәа
ԥажә-ԥажәӡа, иԥынҵа иҵач иҟаз иԥаҵеиқәаҵәақәа –
иӷәӷәамҭаҵәҟьа дықәуп уи. Гәыӡба иаб еснагь иҳәалон,
иара ихаан, аамсҭа ҟәазк, знык ала қыжәк ифон ҳәа.
Ари имазар ҩбагьы ифар ҟалап, игәы иаанагеит Гәыӡба.
Иаб иашьеиҵбы Гамасасеи иареи еиқәԥар ириааирыдашь. Ҳәара аҭахым, Гамасаса даиааиуеит. Имаана,
ишьапҿаршә ҟаиҵар, зныкҟьарагьы дааигом.
– Сышәзыӡырҩуеит... – иҳәеит уи, Гәыӡба иаби иареи злаҩналаз ашәахь изхара даныԥшы. Уантәи аҽаӡәы,
аҽа шьоукы, дызхаҵгылашаз ааиуеит ҳәа дыԥшызшәа.
Гәыӡба маҷкгьы дааҭрысит. Аԥсышәан ииҳәоз, иаҳәазгьы
иаҳаит, аха иара убасҟак убри данымаалозшәа ибеит.
Иахаз абжьы иара итәӡамшәа, ицынхәрас иҩныҵҟа аӡәы
дҭатәаны иҳәозшәа иҟан. Иара убрыгьы ари иҽицәӡаны,
иҿы анааихихуаз дахьӡаны иҳәозшәа. Уи уа дҭакны димазар акәхап.

74

Гәыӡба иаразнак дхьаҳәын, иаб днеизыԥшит. Иаб
астол аҿы дааӡаанӡа даагылт. Гәыӡба иикыз инапы ааи­
михын, уахь днаскьеит. Уи иибахьоу иакәӡамызт. Харак
идны дааизшәа акәын астол анаӡараҿы змахәҿақәа
ықәрыӷәӷәа итәаз иахь дшыԥшуаз. Уи уажәы аӡәгьы
дихәаԥшӡомызт. Абни иҿы иҭшәаз ажәагьы, машәыршәа
иҩныҵҟантә аӡәы иҳәан, иара иаҳарҳәа дшәаны
иҽиӡазшәа.
Усгьы иҽшԥеилеиҳәеи иаб. Наҟ-ааҟ зҳазырҭрақәа
кыдбыӷӷала иҟаз, аҳәынҵәреилаҵақәа рыла зыхәда
ыҵар­баҟа иаркыз ишәҵатәы бзиагьы ишәымызт. Зыԥш­
шәы зхаҳа иҟаз блузк ишәын, ҳәынҵәра башала еибаркыз. Имаҟҿаҳәара иакәыршан иҵәырӡа иҟаз маҟак,
ани, аҳазырҭрақәа змаз амаҭәа бзиа анишәиҵоз,
имӷеиҵоз, иҟәынаԥсараха иҟаз имаҟа чаԥа акәымкәа.
Ихҭырԥагьы, ирқьақьан ачыхә аԥхьа идәықәҵан акәым­
кәа, ус, аушәақә, ихәда иахшьын. Гәыӡба бзиа ибон иаб
дҽыжәлан дандәықәлалак, уи ачыхә ӡса-ӡсо аԥша ианакыз. Рҽан ду Қьармаҭеи акыр ахыҵуеит рҳәон, аха
уажәыгь аффаҳәа икәаруан. Насгьы Гәыӡба идыруан иаб
дызусҭзаалак аӡәы дшицәымшәоз, акы дшацәымшәоз. Ас
еиԥш исеиҳәарызеи ҳәа аӡәы иҿы дҭаԥшуа имбацызт.
Рыкәша-мыкәша инхоз зегьы аҩ иҵазцалоз абригадиргьы рацәак усс димамызт. Игәы изынханы иӡбахә иҳәон
ишиаҳауаз. Иаб иашьеиҵыбгьы, иқәлацәа рахь аӡәы
зныкҟьара дааигомызт, аха иашьеиҳаб даниацәажәоз
иҽеидыԥсала дгылан.
– Аакьыскьа ара сыҟан, убасҟан исашәҳәан... – дакуадашьҭуа дналагеит Гәыӡба иаб, астол иахатәаз иуал идхалан дыҟазшәа.
– Уара уеиԥш ара иахьа шәҩык ааиуеит... – зҽеи­
мырҿаҿа астол иахатәаз иҿы инҭибаҳәеит арҭ ажәақәа,
ирҭахушәа-ирҭахымшәа. Урҭ уа иҭакны иахьимоу аашьарагьы ҵыргазар акәхап. Гәыӡба иабгьы иаргьы зла­

75

цәажәаз абызшәа акәын убрыгьы, аха иаб ииҳәоз аҽа
бызшәак ала иҳәошәа, ирмаҳаӡазшәа акәын ишыҟаз.
– Ахәыҷы рацәа сымоуп, уххь згеит... – деиҭаналагеит
Гәыӡба иаб иабхәа иҟнеиԥш дыԥхашьошәа, – цхыраарак
ҳарҭарц иҟан. Зегьы иреиҵбу даажәга шәҳәан усҟан...
– Фышықәса схыҵуеит сара! – иҳәеит Гәыӡба иааҭыр­
ҟьаны. – Сара саб аӡәгьы дицәшәаӡом. Иашьа ҳгәылацәа
рахь аӡәгьы зныкҟьара дааигом. Убри аиԥш амаанақәа
идыруеит!..
Иаб иара иахь шьаҿак ааҟаиҵан, убас ирҭрысны инапы дахеит, аҽазнызар дҵәыуар ҟаларын. Аха ани астол
иахатәаз ицасҳәазгьы ичҳар акәын.
Уинахыс иаб астол иахатәаз иеиҳәеит, иаҭахыз
ақьаадқәа зегьы еиқәыршәаны иааганы ара ишынижьхьоу, ахәыҷқәа иреиҵбу, иара Гәыӡба, шаҟа ихыҵуа атәы
зҳәоз ашәҟәыбӷьыцгьы уа ишрыцу.
Астол иахатәаз имҵақәаз ақьаадқәа днарылаԥшын,
акы аарылихын, инарҳәы-аарҳәуа днахәаԥшит. Нас,
иарӷьа напы днахан, астол иныҵеикит, аҟыз абжьеиԥш
бжьык геит. Гәыӡба дааҭрысит, дыззыԥшӡамыз ашьҭыбжь
абас ианаага. Аха иаразнак иҽеиԥштәны даагылт, иаргьы
дшәо џьимшьарц. Астол иахатәаз ишьҭахь акыр инаскьаган ашә аатын, ԥҳәыс наӡа-ааӡак, дыцқьа-шәқьаӡа
деилаҳәаны дааҩнашылт. Астол иахатәаз иаԥхьахь
дааин, дизааигәацәамкәа даагылт. Убрыгь дара ара
иҟаӡамшәа, зынӡа дрыхәамԥшӡеит.
Астол иахатәаз иикыз ақьаад днахан, иналиркит.
– Уаҵәашьҭахь, – лҳәеит уи, знык аҟара лылаԥш
нархьылҳәан. – Иахьа абанкахь ирысҭо ақьаадқәа
ирыласҵап...
Уаҳагьы акгьы мҳәа, даблырҳәа дшәошәа, ақьаад днаханы ишылкыз дыццакы-ццакуа дындәылҵны дцеит.
Астол иахатәазгьы дҩагылт.
– Иҭабуп, абзиараз... – иҳәеит иабгьы. Уи ибжьы
уажәы аҳәаҩ ибжьы еиԥшымызт, аха ԥаса аҵкысгьы
илахь еиқәын.

76

Астол иахатәаз даахыҵны дшааиуаз, инапы ааиргӡан,
инацәақәа Гәыӡба ихахәы иналишьит.
– Ахәыҷы уаҳа даҭахума? – рцамҭаз дҵааит иаб.
– Даҭахӡам, – иҳәеит егьи.
– Уаҳагьы џьара узгарц сыҟаӡам, иудыруаз... – иҳәеит
иаб иандәылҵ. Уи дышихәаԥшуаз идыруан, аха ихы
дымҩахеит.
– Иахьа иҳауаз џьысшьон... – нациҵеит иаб. – Уа­
ҵәашьҭахьгьы даҽа ҽыҵгак рыԥшаауазар акәхап...
...Иахьагьы, абриаҟара шыҵхьоугьы, убарҭ зегьы
рахьтә Гәыӡба игәалашәо астол иахатәаз инацәақәа
ихахәы ианалишьыз ауп. Убасҟангьы, убри азы егьырҭ
зегьы ианаижьырц иҭаххан, аха изҭахымхаз амч
еиҳахан иннакылт. Иахьагьы уи дзахыԥом. Аха иара
ианигәалашәо, абыржәыҵәҟьа инацәкьарақәа ихахәы
иналишьызшәа ибоит.
18. 09. 2013

АԤСРА АМШ. АИРА АМШ
1
Иаха иауз ақәаԥсата ақәыҳәҳә иааны игылан ашьац
ԥшқа. Ацәҟьараҿы деиҳәҭҟәыҟәлан уи дылаԥшуан
ахәыҷы.
– Ари ашьац ԥшқоуп... – дҟәындҟәындуа ихала дцәа­
жәон уи. – Сара саҵкыс еиҵбуп... Убри аҟынтә сара
сҳәатәы ханаҵароуп.
Аха уа дааҿахеит, избанзар ҵыԥхгьы, ҵыԥхцәагьы,
сынтәагьы – иахьынӡаигәалашәоз ара еснагь ииаҵәаӡа
иҟан.
– Аха, арҭ ашьацқәа рани раби абаҟоу? – дырҩегьых
ихала дцәажәоит уи, – сара сани саби аҩны иҟоуп...
Даахәыц-хәыцит.

77

– Аа, исгәалашәеит... аакьыскьа сан ашҭа анылрыц­
қьоз иахганы иганы абахәахь илыршәыз урҭ ракә­хап, –
иааицәымыӷхеит уи. – Изырҵәыуогьы уи ауп арҭ. Аӡаӡа
–ашьац ԥшқа алаӷырӡ акәзаап.
Ус акәмызҭгьы, абри ацәҟьарахь шәааскьа ҳәа реи­
ҳәарц, ирыдиҵарц акәын, аха уажәшьҭа ирыцҳаи­шьоит.
– Иҟалозар, – иҳәеит уи ашьацқәа рахь ихы иҵегьы
днахан, – абрахь шәааскьа, ишәымбо ара иахьцәҟьароу,
ирыцҳами, анышә ажьы ахьуеит.
Ус илаԥш нарықәшәеит, ашьацқәа ирылхо, аӡаӡа
рықәыршәшәо еиҭанеиҭасуа еилаз ашышкамсқәа.
Ашьацқәа иахьрывсуаз, иахьрыбжьысуаз идырнаауан.
Даргьы аанымгылаӡакәа аилаҩ-еиласра иаҿын.
Аҷкәын, зегьы ааихашҭын, ихы зегьы урҭ ирзышьҭны,
рыхәаԥшра далагеит. Ак реиҳәар иҭахын, аха ашьац­
қәа ҿымҭӡакәа игылан, иӡырҩуан, арҭ аҩра иаҿын,
иӡырҩӡомызт.
Убасҟан аҩны ашәхымс даахыҵын аҷкәын дшааиуаз, хәыҷы иҟынӡа дааиаанӡа даагылт иаб. Уи наӡааӡак,
еинаалак иакәын. Аусура мыцхәы иарҟьаҟьахьаз, имсаханы иҟаз инапсыргәыҵақәа аҿҿа-ҿҿаҳәа иааихьишьын, адгьыл днықәыԥш-аақәыԥшит, нас аҳауа даафҩит,
дагьаалахҿыххеит.
– Адгьыл ааԥын фҩы ахылеит, – иҳәеит уи. – Уажәшь­
ҭа адгьыл ацәа иалашәаз ахшоит, ажәла кауршәыргьы
ҟалоит.
Ус, наԥшыхақә аамҭа аагылазшәа иҟан. Ашарԥаз аӡаӡа
зықәнауз, аԥсабара ӡыҩӡа иԥшын. Ашьхақәа алӡынрак
ирықәнаҵаз асы кьыс амамкәа ус ирықәын. Ақәеи
адыд-мацәыси зцәа иалашәан иҟоу аԥсҭҳәақәа ажәҩан
анҵырҟьалак, асы зҵабахьаз аԥсҭақәа рхәы-ржьы –
абнақәа еишьылӡа иҟанаҵ, ашьхацәҳәқәа ирықәу асқәа
еиҳа иҟәашхон.
Аамҭа агәхашҭра аиуны ишьақәхашәа инхеит
акәымзар, аԥсык-аԥсык иназқәацар, зегьы иаразнак

78

иааҳәыцымыцып, уи инашьҭалап, уаҩы ибла ишабо зегьы рыԥсы ҭало, ирызҳауа рҿынархап ҳәа угәахәрын.
Ашәаԥыџьаԥ макьана абӷьы ылрымгацызт, иагьымпытыцызт, қәаԥсатала рҽыкәабан ихахаӡа ихианы
игылан, рымахәқәа ҟәатахахьан, ацәаакы рылалахьан.
Адгьыл хәыҷы-хәыҷла «аԥсшьара» иалагахьан, аха макьана зынӡа аҽоунамышьҭыцызт. Аҩада инымҵәаӡоз
аполиартә ҵыхқәа рышьҭахь ианша, амра аҩыҵхахара
ианазыԥшуеиԥш, аԥсабара зегьы азыԥшын уинахыстәи
амшқәа ааԥнызтәуа рахь анаскьара.
Ауаҩгьы, макьана иӡыҩӡа зыԥсы ӡаны иԥшыз
аԥсабара даннықәыԥшлак, уи аҿкы ихьуан – аӡыҭра
иазԥшыз асқәа, амахәқәа ирылалан зҿыҩазхахьаз
абааӡатәы аласхара, акашәара иазԥшыз ажәла – зегьы
ахьыԥшыз, еибархханы иахьыҟаз, идыӷәӷәалон, аусурахь
игәон, ихон.
Ус, ахәыҷы иаҳаит, ашьац шьҭарҟьыцуа иааиуаз акы
ашьҭыбжь ӷәӷәа. Ишааиуаз, ивараҿы иагьаагылт. Ари иаб
ишьапқәа ракәын.
– Узҿузеи, Бзаза?
– Ари абнара ду – ашьацра илоу амымқәа убауоу
аҵлақәа ианрыбжьысуа ишдырнаауа? – иҳәеит ахәыҷы
ихы дымҩахаӡакәа, уи «абнара» еиларҽны илагылаз иаб
ишьапқәа дрыхәаԥшуа.
Аб дааччеит, аха уаҳа акгьы ахимҳәааит. Ахәыҷгьы уи
ишьапқәа дрыхәаԥшуан, аха акгьы рхимҳәааит, избанзар иаргьы ашьац дылалан дныҟәалон.
Амымқәа идырласын, еибарыҩуа иааилалт.
Аб аҽаџьара дыԥшуан, аҽакахьы ихы ыҟан. Дахьгылаз ишьапы ааиԥсахын, ашышкамсқәа ашьац иахьылаз
инылаиргылт. Арахь ишьапы иаҵыԥшқәоз ааилагьежьит.
Аха иаразнак рыԥсгатәы рыманы хаҭа-хаҭа имцеит,
акраамҭа ус еилагьежьуан, еизибагозар акәхарын. Нас,
убас ишеикәшоз мацара инаскьо ашьац рҽыладырӡит.

79

– Мымқәа шәаны еимпит, – иҳәеит ахәыҷы. – Дара
ириааиуаз аӡәы дыҟазаап, абнара ишьапала ирҽуа даналага, ишәеит.
– Уаалеи, уаалеи, Бзаза! – иҽыларҟәны ахәыҷы инапы аанкыланы дҩаиргылт. Ахәыҷы ихы хьарнаан дырҩе­
гьых уи «абнаршәыра» днылаԥшит, аха «амымқәа» џьар­
гьы рхабар ыҟамызт, рыԥсы рӡахьан.
– Ҳкамбашь чкәаҳаит, иахьеи уаҵәи руакы иахымгакәа
ихьоит, – иҳәеит аб, – ахџьаџьа уҿасҵап, иуҭахӡами?
– Абат хәыҷы ауп исҭаху.
2
Ажәкамбашь ашҭа агәҭаҵәҟьа игылан еишьклашьшьы. Абжьааԥны иҟәызгаӡа икәаҳачаҳауа иҟаз акамбашь, уажәы иҵҟьарц аҭахушәа игылан. Аҟәаҟәа ацәаҳәа
убас ирххан, акамбашь аган ҩызӡа, иеиҳахазшәа унарбон. Атәыҩа ршақәа аҳауа ахьахьысуаз ианархьуашәа
акәын ишыҟаз. Ахәыҷы акамбашь аблақәа ԥшааны днар­
хыԥшылт: урҭ рыкәша-мыкәша акы рбо иҟамызт, иха­
рангьы ирбомызт – урҭ ԥшуамызт, иӡырҩуан, ашәаԥшь
ихнакылазшәа, амца аԥырԥырҳәа ирхын. Амыӷ еиԥш
иалалазшәа, уа иҭагылан ашҭа иқәгылаз араҿыс.
– Иҟалап иахьа ихьаргьы, – иҳәеит аб, ахәыҷы акамбашь даамҵиган. – Уажәы ала акабом, иузыҵҟьаргьы
ҟалоит.
«Изымцәажәозеи, мшәан? – ааигәахәит ахәыҷы. – Акы
аҳәарц аҭахуп, аха ҿнаҭуам... Изымцәажәозеи, мшәан?..»
Убри аамҭаз, итәаа-маауа, агәара аҽадкыло,
агәашәахь ахы рханы, аҿаанахеит ацәкамбашь. Ҵыԥх
цәаӷәан ахәда ауӷә иахьыцәнарҳәыз, уаҳа ахәы
зымааӡакәа еиҟәыдды иҟан, аҟәҟәыл дуқәа, аԥша
ицәнарҵәахьоу акаҵәарақәа реиԥш, арахь иалыҳәҳәон,
ашьапқәа еихнагацыԥхьаӡа урҭ леиҩеиуан. Убрыгь
ааԥынра ацәа иалашәан иҟан, ԥсыхәа змам ауӷә, анышә

80

хьанҭа агәаланаршәон. Аԥҳә ҩа, аҭәа бах агәы кыддырбан, ԥыҭк иадамзаргьы исзырԥсаҳәозар ҳәа, рахәы ргәы
ззымҩаӡо, ашьац еиҳа ирласны иахьаауа, иахьеиқәхо,
аҳандакьқәа аҽрыҭан, иахьахәлаанӡа иҳәуан. Аха змоу
арахә урҭ реиԥш иҟоу рызгәаҭаӡом, рыхқәа хаԥшшала,
зегьы ахьеизо ицароуп уеизгьы-уеизгьы. Урҭ ҳәуазар
– иҽырбоит, иҽырбозар – иҳәуеит. Аамҭа ду рымоуп –
гарҭа змам.
– Ианаамҭоуҵәҟьа иҳазхьоит, изшаз исасуп, – иҳәеит
аб. – Ахьарыжәтә азы уажәшьҭа ҳашшуа ҳҟалом. Сынтәа
иҵаскыртә изыҟамлеит, аха уи егьаурым, камбашь хацлакык сыԥшаап.
Ахш зҭаз адақәа паҟә-паҟәӡа ичны арахь иалԥшуа,
ачыргә агәыҵамӡо, акамбашь ахьгылаз иахәаԥшуан абгьы ахәыҷгьы.
Ус, иара, уаҳагьы аӡәгьы инаихәамԥшӡакәа, ашырҳәа
агәашәахь аҿынанахеит. Абжьааԥнеиԥш акәымкәа, аԥхьа
акыр инахараны инеиуа акы иахьӡарц аҭахушәа.
– Инкылазаргьы цәгьамызт, аха иахьа агәы иҭаӡамкәа
инужьыр ирыцҳауп, иабацари, алеишәа бзиоуп, – иҳәеит
аб. – Уеизгьы уаалеи, Бзаза, ахы ахьархо гәаҳҭап.
Ажәкамбашь шнеиуаз, ацәкамбашь зынӡа игәамҭаӡа­
кәа инавсын, аҟыгәҳәа атәыҩа надкшалан агәашә аанартын, агәарабжьара иныбжьалт.
Аб, ашҭа дықәлан дахьнеиуаз, асынтәи илаԥш
аахмырԥаӡакәа, ажәкамбашь ахьцоз дашьклаԥшуан.
Ахәыҷы иаб инапы рӷәӷәаны икны дишьҭан. Араҿыс
амҵан даннеи, даангылт аб. Асынтәи ажәкамбашь ахы
ахьархалак ибарҭан. Араҿыс иаҟәныз аӡахәа такәы
ишәпан. Џьара иадӷьырны иҟаз ашыцәра аҵәҵәаҳәа аӡы
алыҵәҵәан акаҭәара иаҿын.
– Ари зырҵәыуозеи? – дҵааит Бзаза.
– Ааит, иҵапҟааит, акы ишԥамбжьои, аӡахәа иахьын­
ҳалан игьало иазыруз убоит, – иҳәеит аб. – Ԥианцеи
Хьымцеи рааигәа умнеилан уаргьы, иҽеиқәам.

81

– Изырҵәыуозеи ари? – дҵаахт Бзаза, Ԥианцеи Хьымцеи ус изыҟои ҳәа азҵаарагьы даламгакәа.
– Аа? – аб дааччеит. – Умбои, аԥа ацәыршьит ари
ашәпа, уи аҟырҟы злархәыхәуаз, излааӡоз агарҭа анамоу,
илаӷырӡхоит. – Ахәыҷы иаб иикымыз инапала, икыджәаз
ашыцәра даахеит, аха уи ари амахәқәа аҽрыларԥс излакыз макьана иӷәӷәан. Иахатәи ақәаԥсата иақәнарҳәҳәыз
ацәыкәбарқәа аҳәасабааиԥш икыдыбган рҿылархеит. Аб
дынхырхәан, иаразнак, ахәыҷы даахиҩеит.
– Ааит, ари анасыԥда, изакә ӡузеи иннақәлаз, – иҳәеит
аб, ацәыкәбарқәа иблуз иахьанҟьаз ицәа дааҭанарҵәин.
Нас ахәыҷы инапы днахан, араҿыс ашьапахьы даанаскьеит. Араҿыс адашқәа руакы акраамҭа арахь адгьыл
иалԥшуан.
– Ари заҭахузеи аҵла? – уи ишьапы нақәиргылт Бзаза.
– Изаҭахузеи, изаҭахузеи, иамазар иаҭахызар акә­
хап, – иҳәеит аб иаразнак ииҳәара анимоу.
– Изаҭахузеи?
– Аҵла аԥсы злаҭоу абриалоуп, – ииҳәашаз игәала­
шәан дагьааччеит аб.
– Аԥсы?
– Аԥсы.
– Арҭ рыҩныҵҟа аԥсы рҭоума?
– Ирҭоуп. Абри икаҭәо аԥсоуп. Уи ас баша ианкамҭәо
амахәқәа ирҭалан ицоит, абыӷьҿа аанагоит.
– Иазҭода уи аԥсы?
– Адгьыл.
– Адгьыл абри аҵла ан аума?
– Аиеи, аиеи! – аҷкәын ихахәы инапы налишьит аб,
– ҳажәкамбашь абат анахшалак ахш шаҿанаҵо, ишааӡо
аиԥш, адгьылгьы аҵлақәа ааӡоит...
«Ус акәзар, ашьац ангьы адгьыл акәхап...» – даахәыцит
ахәыҷы.
– Уажәы абыӷьқәа замамзеи аҵла?

82

– Аӡын ахьҭа иканаԥсеит.
«Сардион (иаб иашьа ус дишьҭан иан, хьыӡшьаран
иалҳәон) ихахәгьы аӡын иканаԥсазар акәхап...» – игәы
иаанагоит ахәыҷы.
– Урҭ абыӷьқәа икаԥсаз ԥсыма, нас?
– Икаԥсеит, ибааит, аиеи, нас, иуҭахызар иԥсит.
– Ани ҳаҩнқәа злаҟаҵоу аӷәы аҵла иалҵит ҳәа
соумҳәази, нас урҭ абӷьы зынӡа изырҿамлозеи?
– Бзаза... аӷәы абӷьы ҿалеит ҳәа уаҳахьоу, –
дԥышәарччо ихы ааирҵысит аб. – Урҭ, абас рыԥсы ҭаны
иангылаз, иԥырҟеит, ихырҵәеит, ирхәархьит...
– Аа, – иҳәеит ахәыҷы, – урҭгьы акрырҿазҵоз иамырхит, – адгьыл ишьапы нақәиргылт.
– Зегьы иашоуп, Бзаза, уара сара саҵкысгьы еиӷьны
иудыруазаап.
«Сардион ихахәгьы ааԥынла изымаауа уиазы
акәхап...» – игәы иаанагеит ахәыҷы.
– Нас иԥсыз аҵлақәа рыла аума аҩнқәа шыҟаҵоу?
– Ус акәхоит.
– Аԥсы... изакәызеи иара?
«Уи закәу здыруанда...» – игәы иаанагоит аб.
– Бзаза, уареи сареи ас ҳалагар иахьа акы
ааҳзыҟамҵеит. Уиаҵкыс, уаалеи ҳажәкамбашь ҳнашьк­
лаԥшып, ааигәа иҟоу, ицахьоу.
Агәашә иҭыҵны рҿынархеит.
3
Ҭынчран. Зны-зынла ҵәит-ҵәитҳәа макьана ихахаӡа
иҟаз аҵла махәқәа инарылаԥыр-аарылаԥыруан аҵа­
рақәа. Урҭ иҵегьгьы насҭха аҽашьоукы ирықәҿырҭ­
уан, нас, арҭ аҵла махә хахақәа ирықәԥраан, рыбжьы
аҽакала ирго, ирықәҿызҭыз рахь иԥыруан.
«Еиқәҿырҭуеит, – ааигәахәит Бзаза, уи азы иаб иаз­
ҵаара изымгәаӷьыкәа, инапы шикыз дхысхысуа дахь­
неиуаз. – Еибырҳәозеишь? Ауаҩы изизеилымкаауазеи
уи?»

83

Амҩаду ахь даннеи, Бзаза даагылт.
– Уара уца, сара ара сыхәмаруеит, – иҳәеит уи иаб
иахь.
– Уаҳа џьаргьы умцааит, саанӡа ара уԥшыз.
Аб дыццакы-ццакуа акамбашь ашьҭа ҭӷәыхаа ахҵә­
рырахь иахьҭагалаз шыҟоу дынҭалт.
– Бзиоуп, – иҳәеит ахәыҷы ихала данаанха, даалах­
ҿыххан.
Дыҩны аӡышьҭрахь днеит. Уа иҟәызгаӡа итәан инапала иҟаҵаны ихиҵаз аԥшхәынҵә ӡлагара хәыҷы.
Аӡышьҭра ҭабаны иҟан. Ахәыҷы ажәҩан дҩаҵаԥшит:
аԥсҭҳәақәа, бба-ббаӡа, ишьшьылаҳауа, инеилыс-ааилысуан. Уи иҭаҷкәымқәа раҵәан уахь инаирххеит.
– Амш го, иԥшшаӡа идәықәуп, – иҳәеит уи аԥсҭҳәақәа
рзы, – ақәа шылашьҭтәу рхашҭны.
Нас, ицәгәаазар ҳәа дацәшәан, днарыхәаччеит:
– Ақәа хәыҷык... хәыҷык азхом – ԥыҭк ашәыру,
акәымзар, ишәымбои сыӡлагара аангылт. Уи антәо
иԥсуеит. Ирыцҳами, аԥсы ҭалар сҭахуп.
Ус, акы абжьы иаҳан, дааӡырҩит.
«Ҟәа-ҟәа...».
Бзаза ихы-иҿы ҩеихаччеит. Аӡышьҭра давалан
дыҩны дышнеиуаз, ӡмах хәыҷык, аҳәынҵәа ҭашьшьы
иҭатәан. Даӷьык, ахы ӡаарҳәҳәан, аԥсы алышәшәазшәа,
иԥеиԥеиуа иӡаан. Уи, ахәыҷы дшабазҵәҟьа иаразнак
инхәыҵашьшьын, аҳәынҵәа ҩханагалт.
– Баша ушәеит, – иҳәеит ахәыҷы. – Аха, уиашазар
ҟалап, Ԥианцеи Хьымцеи ракәзар, ушьны, уааиҵыхны,
уҟьаҟьаӡа адәы унықәырҵаанӡа, иуҟәаҵӡомызт. Адаӷь­
гьы рыцҳашәшьа. Акәымзар, ус рҳәо саҳахьеит: ақәа
анырҭаху адаӷь шьны, агәышҵа аҩада ирханы ишьҭар­
ҵоит ҳәа. Усҟан шәгәы ԥшаауазар акәхап, уи ауп
шәзырҵәыуо... Аха заа иашәырур...
«Адаӷь азы аԥсҭҳәа дуӡӡақәа ргәы ԥшаауазар, адаӷь
бзиазар акәхап...» – игәы иаанагеит ахәыҷы. Нас,

84

наҟ-ааҟ ишьапқәа инапқәа ҩарықәирӷәӷәан, аӡмах
хәыҷы дынӡааԥшылеит. Уа ихыхәхәала, иҭырҭыруа
ихын адаӷь кәтаӷьқәа. Ахәыҷы иҭкааны цыра-цырала
дрыхәаԥшуа далагеит. Урҭ рыгәҭақәа арыц еиқәаҵәақәа
рҭан. Ахәыҷы иарҳәахьан арҭ аиқәаҵәақәа макьана
ихәҷӡоу алахқәа роуп ҳәа. Убарҭ аԥсыӡ хәыҷқәа еиҳа
иреиԥшын рыԥсы анҭалоз. Нас рҵыхәақәа рцәыӡуан,
идаӷьхон. Уи еиҳа изеиӷьаршьоз издырамызт ахәыҷы.
Аԥсыӡ акәзар, ианхәыҷу инаркны иаашьҭнахыз, аҵыхәа
аакамыршәӡакәа иамоуп.
Арҭ акәтаӷьқәа дышрылаԥшуаз, ибеит – руакы иҭаз
арыц еиқәаҵәа ҟәазхахьаны.
«Ани аԥсы амоуп, аха иӡаны иҟоуп, – игәы иаанагеит
ахәыҷы. – Изаӡозеи, ицәырнагар, аԥсы цәыргазар еиҳа
еиӷьуп – убла хнатуеит, уарҵысуеит, уныҟәозар уар­
ныҟәоит, уҳәазозар уарҳәазоит, уӡсозар уарӡсоит...»
Уи, ибла ааихмырсыӷьӡакәа, убри еиҳа идууз, арыц
зыӷраз, акәтаӷь дахәаԥшуа далагеит. Дахәаԥшуан,
дахәаԥшуан. Иблақәа ихьуа аҟынӡа. «Иҟалоит, абни
иӡаны иамоу аԥсы цәырнагар, усҟан аԥсы захьӡу збоит...» – игәы иаанагон ахәыҷы.
Акраамҭа дахәаԥшхьан, акәтаӷь аҩныҵҟа иаӷраз
аиқәаҵәа ааҵысызшәа, иааҵысызшәа акәым, маҷк
иаазазазшәа ибеит.
– Оо–оо! – иҳәан, инапы ааиниҟьеит, – аԥсы ааигәахо
иалагеит, уажәшьҭа иӡаны иахьрымоу аҭахымзар акәхап.
Уи акәтаӷь злаз акәырҭ ҽыҭ иҵегь акәтаӷьқәа рацәаны
иалан. Бзаза зны-зынла илаԥш ырҩны урҭ инархигон, аха
дара макьана ихәыҷқәан. Илаԥш ырҩны дырҩегьых ани,
иара итәахьы ииаигон. Нас, уи илаԥш аларҟаца икын.
Ус, адаӷь ашьшьыҳәа аӡмах ахы ҩыҭнарҳәҳәан, абла
ҟәазқәа рыла игачамкны ахәыҷы инаихәаԥшит. Уи
ҽырқәаца имамкәа, џьарак дыԥшуазшәа анаба, иаргьы
аҽамҵәахӡеит.

85

Ахәыҷы зегьы ихашҭны уи адаӷь кәтаӷь дахәаԥшуан.
Уи аҩныҵҟа аусура иаҿын аԥсабара амч ду – аԥсҭазаара.
«Аԥсы ҭалоит... – даахәыцит ахәыҷы. – Ус анакәха,
аԥсы аҭыԥ иахганы аҽаџьара иҵәахуп, уантәи аҭыԥахь
иаауеит... аԥсы ҭалоит», – ибжьы мыргаӡакәа убарҭ зҳәаз
иқьышә хәыҷқәагьы урҭ ажәакәа агьама шрымаз рбеит.
«Аԥсы агьама амазаап, – игәы иаанагеит ахәыҷы. –
Арҭ исҳәақәо аԥсы ами изхылҵуа, уи агьамагьы рымоуп».
4
– Бзаза! Бзаза! – ҿылҭит уи асоф даақәгылан.
– Ара сыҟоуп, ара! – ибжьы геит иара ашҭа анҭыҵҟа.
– Хара умцан, хара!
– Мамоу!
Нас, аҩны аҩныҵҟа дныҩналан, зшьапы зыҵхны
астол иқәгылаз асаркьа ду днадгылт. Аха асаркьа лхылҿы лнарбомызт, ацәаакы ақәчны иҟан. Зны лызмаӷрак
асаркьагәы инахьылшьын, нас лԥыраҳәа дҩахан, иаар­
ҳәны, иахьаҿрамыз ала илрыцқьеит.
– Ахәаӡ аҵалааит, шаҟа ацәаакы ыҟоузеи, икыдысҵаз
ақьаад быжьнахра иҟоуп. – Аҭыӡқәа иркыдыз ақьаад
ԥшӡақәа днарыхәаԥшит, аха еилӷьашаара ҳәа акгьы
лымбеит. Нас, асаркьа днаныԥшылт: аҩаза цәа лҿатата,
лқьышә хыԥшша дыҟан. Лԥыраҳәа деиҭаҩахан лымгәа
днахәаԥшит, уажәшьҭа акыр иаалныԥшхьан. Лгәы
иахьахәоз лхы илзацәымҵәахуа лгәаҵанӡа иԥсгараны
даақәыԥсычҳаит.
«Дыӡӷабхандаз, – лгәы иаанагеит уи, аҳәара дацә­
шәаны, – дыӡӷабхандаз... дыҩуа, дыҩуа, дыҩуа аӡы сзаалгаларын, аҩны сзеиллыргаларын... Нас ашколахь
данысышьҭуа абырфын цаха лхы иалаԥан дсышьҭларын...
кәап-кәаԥ-кәаԥҳәа».
– Кама, – амаҵурҭа аҟынтәи ибжьы геит лабхәа.
Ашырҳәа дындәылҟьеит. Уи, шамахаӡак акәымзар,
лыхьӡ иҳәаӡомызт. Ибжьы, амш ицәгьахарц ианыҟоу

86

аиԥш, иааигәацәаны иааҩуан. Амардуан дналбаан
хымаԥсыма амаҵурҭа дныҩнагылеит.
– Кама, сдада, – иҳәеит лабхәа ауаџьаҟ дахьыҽҳәатәаз,
лара лахь ихы аахьаирҳәын, – сыҷкәын дабаҟоу, Ладикәа?
«Сыҷкәын» ҳәагьы шамахаӡак акәымзар, дҵааӡомызт,
ахәыҷы иакәын дзызҵаауаз...
– Ааигәа днеизар акәхап, – лҳәеит лара, лҿы нхьар­
ҳәны. Лыбжьы ныҵакны диацәажәоижьҭеи акыр шааҵ­
уагьы, асҵәҟьа хықәкыла данлазҵаауаз дыԥхашьон.
– Бзиоуп нас, дааип, – иҳәеит уи. – Сдада, бсыргәаҟ­
уеит, аха ӡык насықәысҭәар сҭахуп, исызбырԥхар.
– Изакә гәаҟроузеи, аха ахьҭа шәылалар? – даакәа­
нызанит. – Уаха шәыскәабап?
– Ахьҭа сылалан уажәшьҭа сызбыргозеи, дад, сжьы
цом, сцәа цом, уажәы иббама, аӡы сзырхиа...
– Уажәыҵәҟьа, – лҳәан, агҿаҩрахьы дныгҿалт. «Ибжьы
абас иааигәацәаны изгозеи? – лгәы иааҭалкит уи. – Сара
абра саанагазар, џьара баша еимҳәак, шьыбжьаанӡатәи
хыхьк, заа изыҵымхыз ихаԥыцк имыхьыцзар, акгьы
ицәыламсыц... Ихы хәарҭамкәа ибозар?»
Дцәыҵыԥшшәагьы аҽазнык днаихәаԥшит, аха ҭынч
дтәан уи, акы дазхәыцуа. Абжьааԥны аиԥш илабала
ахәаҿы акгьы асахьа ҭихуамызт, уи ус иԥышьҵыргәан.
Иара ҭаҳмада наӡа-ааӡак, абаакы иакәын, ихы-иҿгьы
аазыхәхәан, иԥаҵашлақәа ԥшӡан, ус икыдыршалан
акәымкәа, ус иқьышәқәа ирықәын. Инапқәа, ианиааз
акыр аџьа зирбахьаз, уажәы, акраамҭа аус хьанҭа иахьалакымыз аҟынтә, еиҳа ианарыгха еиҳа иласхеит, еиҳа
еиҵыхәхәа иҟалеит.
– Бзаза! Бзаза! – ддәылҵны еиҭаҿылҭит Кама. Ибжьы
ахьынтәгоз еиҭагеит.
«Дызҿузеи, мшәан, уа, аа? Аӡлагарақәа хиҵозар
акәхап. Ус анакәха, ақәа леир ҟалап...» – дааԥышәырч­
чеит иан.

87

Аӡы ԥхонаҵы, рҽахьыркәабалоз, анышә ҩнаргәы змаз
аҿаԥарахь днеин, ауаџьаҟ уахьтәи аҿы амца ҭалҵеит.
Нас, алагьан ду ауаџьаҟ аԥхьа инаргылан, раԥхьа аӡы
хьшәашәа анҭәалан, нас ицәцахахьаз ӡыла илыбжьеит.
Хазы аҽа уедрак азна убас илыбжьаз аӡы налыргылт.
Ауаџьаҟ амца бзиан ианҭала, лабхәа иахь днеит:
– Баба, уажәшьҭа шәыскәабап.
– Сбаба, бнапы бзиа избоит, аха сыбцәыԥ­хашьоит.
– Ус шәҳәар сгәы иалсуеит, уаҳа шәсымкәабацкәа
сыҟоума, – лҳәеит лара уажәазы еиҳа лыбжьы ааиҵыхны,
лгәы азҭаны.
– Бзиоуп, дад, сыбӷа бнапы нықәыбшьып, егьырахь
сара схы сахәап, – иҳәеит уи, мыцхәы ибжьы ааигәаны
иааҩуа, – Кама, сдада, сҽыԥсахгақәа сзырхиа.
– Урҭ хиоуп, ихиа.
– Хыхь исшәысҵогьы, сџьарацагақәа... – даахьаҳәын,
даара дааԥсаны дыҟоушәа дналыхәаччеит, «хара сры­
лацоит, амҩа сымоуп» иҳәарашәа.
– Бзиоуп, баба, ишышәҭаху... – лҳәеит лара, аха уажәы
еиҳагьы дшәеит.
Имаркан еиқәа ишьымхыкәа ус иааҵаиркәкәан,
ишьап­қәа алагьан иӡааргылан, ауаџьаҟахь изқәа рханы,
асқам лаҟәы днықәтәеит.
Дахьҭаҳмада цқьаз, иҿабызшәа ахьыбзиаз, лара
даара ҳаҭыр ахьлықәиҵоз аҟынтә, раԥхьа абра
данааҩнанагала инаркны, Кама лабхәа бзиа дылбон.
Аха, иҟазшьа бзиа азы дахьылҭахыз инахыҳәҳәоз,
лара иҭкааны зеилкаара, зҳәара лылымшоз акы ацын.
Иҟалап, мшаҽны ианеиднагалаз аиԥш лхаҵа дахьылбо,
ларгьы уажәшьҭа шьала-гәыла дара дахьырзааигәахаз
мацара акәымзаргьы, иҟалап, абри аҭаҳмадацқьа ицәа
абас лара лыԥсҭазаара зегьы змалдаз ахаҵа бзиа
дахьалҵыз аҟынтәи дахьылгәыцхә дуузгьы ацзар. Урҭ
зегьы еицызар акәхарын, ҳәарада.

88

Даара имаршәа кны ихы лҿышын, изқәа лнапы анынкыдылшьыла, зныказ илцәымыӷхан иаанылкылт. Уи аҩ­
ныҵ­ҟатәи иаауаз, ашьа иахылҵуаз ԥхарра алаӡамызт.
Амца ахькыдшылоз иԥхашәа иҟан, егьырахь, ҩ-мацәк
рынахыс ашьа хьшәашәахьан. Лнапы ԥыҭк ус ианаанха,
ҵаҟантәи маҷк ихы арахь иааирнааит, илыхьыз еиликаарц иҭахызар акәхарын. Акгьы ҟамлаӡазшәа хымаԥсыма
имаҟҿаҳәаранӡа даалкәабеит.
– Баба, шәшьапқәа ма ишәзысыӡәӡәоит, – лҳәеит уи,
лыбжьы лгәы азҭаны, аха еиҳа ахьаа лыманы.
– Мап, баба дбыкәыхшоуп, уажәшьҭа бца, бызҿыс­
ҭаанӡа уахь быҟаз. Уажәшьҭа имариоуп.
Уи ихы, иҟәаҟәахь мпахьшьыла ибзиан длырбан,
аҿаԥара ашә аркны дындәылҵит. Дуалуашо аҩны
дааҩнахеит – аргамаду илбеит бзиара шыҟам, нас
адәахьы дындәылҟьан, ҿылҭит:
– Бзаза, Бзаза.
Уи дырҩегьых уантәы ибжьы геит.
– Иҟоуҵозеи, уара, уа узҿузеи?
– Ихы ирхәмаруеит, биҟәаҵ, – иҳәеит илымбаӡакәа
аҩны абарҵа иааҵалаз лхаҵа.
– Унан, уабаҟаз абааԥсы... – лҳәеит уи лыԥси-лыԥси
еихьымӡо.
– Иҟалазеи? – иикыз ауӷә наҟ инкыдиргылан, еихаччо
иҟаз ихы-иҿы ашәара нахысит.
– Баба...
–Ииуазеи, баба?
– Аҽыкәабара даҿуп, аха...
– Иабатәи ҽыкәабароу, бара, уажәааны, шьыжьнаҵы?
Ибымурауаз, уеизгьы-уеизгьы ахьҭа илашәҵар шәҭа­
хымзар, – ибжьы ааирӷәӷәеит уи.
– Убжьы, убжьы, – лнапы ҩышьҭылхит. – Ус иҭаххеит,
аха игәы ҽеим, иҳәаӡом, аха ус ихы ибозар акәхап...
Саргьы...

89

– Баргьы, баргьы... – Уи ашыҩҳәа аҿаԥарахь ашә аартны дныҩналт.
– Аҽыкәабара сахьаҿу зныкыр уҩнасыжьлахьазар
умдыруеи, наҟ уҩныҵ, – игеит аҭаҳмада ибжьы.
Ладикәагьы арахь даадәылҵит. Уи ииҳәара изым­
дыруа иԥҳәыс дналҿаԥшит.
– Амца аарӷәӷәа, – лҳәеит Кама, – аха акы уиазҵаа­уа
егьиуа уаламгааит.
– Ҵаатәыс исымоузеи...
Ладикәа даақәгьежьаан амца ирӷәӷәеит.
Хаҵеи ԥҳәыси, иӡыӷә-ӡыӷәӡа ҿымҭ иахьгылаз, ам­
ца ахьеиқәылоз агәгәаҳәа, абжьы раҳауан. Урҭ мыц­
хәы еиқәӡырҩуан, рыҩны иазааигәахоз аҟамзаара
ашәаџьҳәаҩ ишьҭыбжь раҳарц рҭахызшәа.
– Сдада, – ибжьы геит ус аҭаҳмада.
Аҩыџьагьы ахьгылаз иааҭрысит. Кама ашырҳәа аҿа­
ԥарахь лҿыналхеит.
– Сҳәынҵәрақәа сзеибарк, сдада, – иҳәеит аҭаҳма­
да. – Џьара санцо ишыҟабҵац, иҵарбаҟа.
– Џьаракыр шәцар шәҭахума, баба? – дҵааит Кама,
иаразнакгьы ллымҳа нкыдылҵеит.
– Џьароу, дад, џьаргьы сцар ҟалоит, – ихы дҩахан
дналыҵаԥшит, зшьа злабахьаз ихаԥыц ажьқәа рыла
дналыхәаччеит.
Иҳәынҵәрақәа зегьы ыҵарбаҟа ианеибалыркы, има­
хәар аанылкылт дҩалыргыларц.
– Мап, дад, схала сгыларц суалуп, – иҳәеит уи ивагылаз илаба аанкылан, – ухала ушьапы ақәгылара
улшонаҵ, аӡәгьы дуцумырхыраароуп. Акәымзар, ауаҩы
– аашьара бзиа ибоит, дашьцылоит.
Уи илаба ҩеиҵаргәан дҩагылт. Иҭаца илбон шаҟа
ицәыуадаҩыз ашьапы ақәгылара, аха уи даара дышуа­
ҩы хаазгьы, ииҳәоз уаԥылар иҭахымызт. Даныҩагыла
ԥыҭрак иҽааникылт, ихлахаҵ гьежьуазар акәхарын,

90

нас ашьшьыҳәа аҿаԥара дныҩныҵын, аҽҳәахь дааины,
илаба ицырхыраан, аҟәардә лаҟәы акәымкәа, аҳарак
днықәтәеит.
– Ашә аашәырты, дад, уажәааны ашә аӡәы иаиркуама,
– иҳәеит уи иҷкәын ихы наиқәкны.
Ладикәа, уи иажәа ҩбамтәкәа днеин, ашә ааиртит.
Ишыԥшуаз ишьхныԥсылан иҟаз аԥсабара ԥшӡа аҩны
иааҩнаԥшит. Ус иԥшшәыдашәа иҟан, аԥшшәы аазго
ааԥын шьа агәараҳәа идәықәымлацызт, аха аҳауа иаануалахьан афыҩқәа, еиҳаракгьы аҵлақәа рда иҭаныҟәо
иалагахьаз абааӡатәы афҩы.
– Ашәгьы ааҳартып, аха шьыжьнаҵы уҽыкәабан, ахь­
ҭа улауҵоит, – иҳәеит Ладикәа иҽеиԥштәны. – Џьара
уцарц угәы иҭазаргьы, иҵегьы иԥхаррахаанӡа ашәи­
ҭышәи унасышьҭуам.
Аҭаҳмада уи иаҩжьуа адәахьы дыԥшуан, аха илаԥш
хьаа хымызт, адәахьы иҟоу нзыжьуа аӡәы иеиԥш,
«иаасараӡа, уажәшьҭа зынӡа уара уахь снеиуеит» аҳәон
уи аԥсҭазаара аԥышәа заҵәык ада акгьы зцым ҟәышрала
иҟәышыз илаԥш.
– Ажәкамбашь хьар ҟалап, усшәақәа избоит, – иҳәеит
Ладикәа, ҿымҭӡакәа еиламхарц.
«Уеизгьы-уеизгьы ус дшәартә идылбалазеи?». Аха
Ладикәа агәра игахьан иԥҳәыс баша ус акгьы шылым­
ҳәоз, акы анылҳәа, акы шыҟаз.
– Ирод даауама иахьа? – дҵааит аҭаҳмада.
– Сардион уеизгьы-уеизгьы даауеит иахьа, ус ааиц­
ҳаит, – лҳәеит Кама.
– Уажәшьҭа сышәкәабеит, сышәшьышьит, сыхиоуп,
шәара шәусқәа ҟашәҵала, – иҳәеит аҭаҳмада. – Сара
сҽаасырԥхалап. Шәара уажәы шәызхьымӡаз нас ишә­
цәы­хьанҭахоит, шәааихала...
Даргьы иажәа ҩбамтәкәа хымаԥсыма дасу иусахь
иҿынеихеит. Кама афатә архиара далагеит, Ладикәа
адәахьы ддәылҵит.

91

– Бзаза, о, Бзаза! – ҿиҭит уи ԥыҭк данынаскьа. Уи ибжьы ахьгозынтә еиҭагон.
– Машәыр умун! – наҵицеит аб. Аб ахәыҷы изы игәы
ҭынчын, уи иакәым ҟаиҵомызт, иара иҭахымкәа аҽа­
ӡәы иҳәатәы хаҵаны, иахьакәым дцомызт. Зны-зынла
иахьахәлаанӡа ихала мацара дыхәмаруан.
«Иахьа шаҟаҟалалак, ауҭраҿы ажәла каршәтәуп, –
дааҭгылан даахәыц-хәыцит Ладикәа, – аколнхараҿы
сызынцәаӷәарақәа срылгеит. Иахьа аҩны саагылап...
Ажәла ҟьатәуп, зынӡа иԥасоугьы ҳамазарц...».
Ашҭа дҭыԥшны даныԥшы, ицәкамбашь аҳандақь аҿы
иҳәуан. Ажәкамбашь баны данааиуаз, аколнхара иатәыз
цәык иԥылеит.
«Убарҭ еиваскып... Ҩбаҟа ҵыруа роуп, изакәызеи,
шьыбжьаанӡа инасыгӡоит».
Уи, алаҵара ихы ианҭала, зегьы ихашҭны, дыҿҟьа ацә
ахьибаз шыҟоу иҿынеихеит.
5
Амра ҵлакашәара иҩеиртә аҟара аамҭа наӡахьан, аха
ажәҩан џьара акы ианымԥшыцызт амра, ишышәшьыц
ишәшьын. Ашьхақәа ааԥшуан. Урҭ ирхыкны аԥсҭҳәақәа
ҵшәаа иҟан, асы зқәыз ашьхақәа, харԥ шкәакәак аиԥш
ирыҵыҳәҳәон.
Аԥсабара шыԥшыц иԥшын.
Ақыҭа иалсуаз аӡиас хәыҷы аԥсы ҭан, лбаа аԥсҭақәа
рахь маҷ-маҷ иӡыҭуан асы. Аӡиас нырцә ашьшьыҳәа иаагылт амашьыналас «Волга», раԥхьатәи аҭыжьра. Ашә аартны аҿаҩҳәа инкыдыжьлан дааҭыҵт арԥыс наӡааӡак. Уи
иуаҩрахь днықәлахьан, акыргьы иааицлахьан. Иџаџаӡа
ихаз ихылԥа ду ааихихын, иҟьашӡа иҟалахьаз ихы
инапы нықәишьит, иқәыршәны исаны иҟаз иԥаҵаарҭа
инықәишьит. Дааскьан аӡы дынӡааԥшылан, илахь ааи­ма­
ирџахәт. Дзааӡахьаз, ихәыҷра зегьы злакәабаз ари аӡы
уажәы имҩа акуан.

92

Амашьына ашьҭахьтәи ашә ааиртын, дааҭыҵит ҷкәы­
на ҵәрышкәак, иџьынс еиқәа бзиа иуаҭәақәа ҭаҟаца,
ицәатә кьаҿ иблуз ҟаԥшь аҵаҵан, ихахәы хьаԥшшәыла
ихәда инҭаԥсо.
– Ари цәгьала ара ишԥабжьахеи, – иҳәеит ахаҵа
дгәамҵуа, – иара ҭабом, арахь... Ари амашьынала ара
сырқәахьеит, аха наҟгьы ҳазлахалозеи, аӡагабаа ҳагарц
ҳаҟоуп. Насгьы, иахьа мракы ааԥханы асырӡ ԥжәаны
аҿаанахар, нас уа ҳанхеит.
– Шьапыла ҳамцои, уажәшьҭа ибжьоузеи ара.
– Убжьы! Уара уоуп уажәы ахшыҩ сзырҵо. Уаха смоуц,
уиоуп усҟак ухы уақәгәыӷны узцәажәо.
Аҷкәын дааччеит.
– Уааины уҭал! – днаиқәцәҟьеит уи.
– Сара шьапыла сцоит, – иҳәеит аҷкәын, иҽааирхәан
ишьаҵа ԥшӡақәа рышьхра дналагеиг.
– Аӡагабаа уагоит, уара мыхшатәы! – уи аҷкәын
иахьгьы днаҭрысит, – сара исхарам акгьы ыҟаӡам, ухы
уалырԥшызар, ус ухаҳәатәыла уныҟәаӡомызт.
– Акгьы сыхьӡом, – дмыццакӡакәа, ишьаҵа ҵыр­шьы
жәпақәагьы, иқлаԥад ҟаԥшьқәагьы ааишьихын, ӡаӡа
зымбеижьҭеи акрааҵуаз, иҵаӷахахьаз, иҟәым­шәышә­
хахьаз ишьапашҵақәа аҳәынҵәа злататаз аҳас­кьын
ӷарԥшарра инылаиргылт. Минуҭк иблақәа ааиқәиԥсан,
ихы-иҿы аалашеит.
– Ара амашьына џьара инҳажьыр, маҷк аӡы ҳҩава­
ныҟәар, ацҳаҵәры хуп, – иҳәеит аб, уи ишьапы анышә
ҟьашьы абас иахьықәиргылаз ааизымычҳакәа, иаарта­
ташәа, – ахьҭа улалар, ишԥоуԥсыхәо, уекзаменқәа шаҟа
рыбжьоу умдыруеи...
– Ԥсыхәа змам акгьы ыҟаӡам... – иҳәеит аҷкәын, уи
ииҳәо рацәакгьы дазымӡырҩуа, аӡахьы дыԥшуа. – Сара
асынтәи сцоит...
– Бзиоуп, нас, акы сыхьуеит ҳәа уҳәо саҳааит нас
уаргьы саргьы иҳаибарбап, – ииҳәаз акгьы ахьалнам­

93

доз игәы ԥыжәжәо, инапсыргәыҵа аҽыгәҳәа аруль
ианнықәикша, асигнал ҩыҭҟьеит; иаргьы дааҭрысын,
ихыиҿы еиҳагьы иааицакит.
Аҷкәын дышиашаз аӡахьы иҿынеихеит.
– Грышьа! Грышьа!..
Грышьа хымаԥсыма иџьынсқәа ааишьхиршәшәан,
иаҳә ылаҳәан ишьаз ҵаҟатәи иеиқәа аҟаԥшьра акәара
иналаҷҷеит.
– Грышьа!
– Изакәызеи мшәан? Амашьына ргылан уаа, уаргьы
урызгоит.
– Уара уоуп сара аӡы сырызго?!
– Узырсымгозеи?..
Ас сыҟаӡамызт, сыԥсра аау, игәы иаанагоит аб, сгәы
абас изкыдсылози, иара ҷкәын ҟадыџьгьы дзихым­
хәыцуазеи.
Усгьы игәы иаанагон, аха изыхҟьозгьы идыруан. Идыруан, аха иагьа ус иҟазаргьы, иԥа иҳәатәы шԥахеимҵои.
Иара аҷкәын, ҿыцныҟәан даныҟаз инаркны, иаб диҭа­
хын, џьара данцоз дихьҵәыуон, данааилак дидгьежьылон. Аха иара џьара данцоз дыццакуан, аҩныҟа дангәар­
лоз дааԥсан, иаха имамызт, дырҩегьых дышихьҵәыуоз
дышьҭалан дыцәон. Уажәшьҭа, иҷкәын даныҩеидас,
иааигәара дыҟазар иҭахуп, – аха аҷкәын иҽахигоит, аргамаду ибоит хәыҷы-хәыҷла хара дышицәцацәаз, дшыхарахаз.
Уажәы еиҳа иҽиртатар, иаахтӡаны диацәажәар
иҭахын, аха иара итәала ихьымӡӷишьон, иҽылаирҟәыр
ҳәа дацәшәон.
«Сҽахьыласырҟәхьоу азхоит, – игәахәуан уи, – исымоу зегьы ззысҭаху аԥынҵамрыцқьа иҟны акәын уажәы
иахьсыгыз...»
Асгьы игәы иаанагон, аха уи идыруан ари азҵаара
иара изы ус ишымариамыз. Аҷкәын изымдыруазароуп

94

иамур иара иҽылаирҟәыр шилшо, уи шаҟа ирыцҳароу.
Убрыгь анидыр – настәи иԥсҭазаара ҵакы амам ҳәа
иԥхьаӡан.
Дырҩегьых акы дацәшәом, абриаҟара аџьабаа,
ииҭахым аҟаҵара, аҽаӡәы ихы иҵаҵара уҳәа иааҟаи­
ҵахьоу зегьы аҵыхәтәан ишбашоу ихала ибар... Иҷкәын
уи ҳаҭыр анақәимҵа – уа даалгон.
Дырҩегьых ихы аакылирҳәҳәан, иҷкәын иахь
дыԥшит, аха уи имаҭәақәа иҩыҵракны, ишьаҵа шҵажәпақәа ақлаԥадқәа ирҭаџьгәаз ҟаԥшь-ҟаԥшьӡа арахь
ирҭыԥшуа, наҟ-ааҟ икны, ақәыц дахагылоушәа, аҟәара
ишьапы ықәыргыло аӡахьы днеиуашәа аниба, амашьына
аахьеирҳәын, ишьапы зықәкыз ианнақәирӷәӷәа, анышә
ԥсасии ашьаци шеилаз иаҵыҟьҟьо, алҩа ықәырчуа
иҩаҵирҟьеит.
6
Грышьа аӡы дынхықәгылан, изшьапык анаӡара нӡааи­
кылт, ихьшәашәан, аха игәы иахәан иӡааимхӡакәа ус иааникылт. Аӡи иареи анааимадаха, аӡыԥша хьшәашәаӡа
инаисит, фыҩқәакгьы аманы. Афҩы уажәы имаҳауазар
ҟаларын, ус игәалашәон. Данхәыҷыз, амра аныҩагылоз
арахь еибарыҩны иаауан. Аха уи ҩықәшаанӡа аҭалара
иацәыԥсуа макьана ихьшәашәаз ахаҳә ҟьаҟьа ду иқәтәон.
Усҟан аиргь-аиргьҳәа уԥынҵа иҭасуан фҩы ҵаӷак. Уи
закәы фҩыз иара издырамызт, аха иҩызцәа аҷкәынцәа
руаӡәы ашьха дыргахьан, уи иҳәон ари ашьха афҩы
ахоуп ҳәа. Ашьха афҩы ҳәа акрыҟаҵәҟьазу издырамызт. Амра акыр ианшлак, ари ахаҳә ҟьаҟьагьы ирласны ишуан. Изықәымтәо ианалагалак, ҵаҟа иҭагылан аӡы
агәыдырҭәалон. Нас иҩықәибаҳәан иқәтәон. Уи амырхәага
афҩы ахылҵуан. Аӡиасгьы. Ахәылԥаз аӡиас афыҩқәа зегьы ираԥысуан аԥсыӡ фҩы.
Грышьа аӡы дынҭалан, дмыццакӡакәа дырт. Аӡы
хьшәашәа деихыкка дҟанаҵеит. Иеиқәа ааишьеиҵан,

95

ишьапы еилеиҳәонаҵ, аӡы дхыԥшылон уажәыуажәы. Аӡы аакьыскьа акыр аԥаҩқәа ирхыӡсо ишыҟаз
ҩашьомызт. Усҟан иаҵәахуаз ахаҳәқәа реиҳарак, уажәы
арахь иалԥшуан, аӡынра изыгхаз акамбашь аҟәҟәылқәа
реиԥш. Ани ақәа рацәақәа раан иҟанаҵаз аԥаҩқәа
уажәы инаскьа-ааскьан игылан.
Аԥаҩқәагьы ааԥсаны иҟазшәа ибеит аҷкәын: имариамызт зымч анҭалалак иаапкуаз ари аӡиас хәыҷы еснагь
алаба навакуа амҩаԥгара.
Ишьапы еилаҳәаны, ихы дҩахан аӡыԥшаҳәа даны­
наныԥшыла ауп уи еиҳагьы ианеиликаа, ара зегьы,
аӡиасгьы данхәыҷыз ишибац ибартә ишыҟам. Иара
иблақәа аҽакала иԥшуа иҟалоу, дара убас аҽыҵәахышьа
рҵоу – ишубац иубошәа, арахь иумбаӡо. Бзиа иубоз ауаҩы акраамҭаӡа данумбалак, шәеиқәшәаргьы,
шәахьзеибадырыз ауп иџьашәшьо – уаҳа акы
аашәзеилыхуам.
Аха аԥсабара аҽакала иҟазароуп ҳәа игәы иаанагон
аҷкәын, аԥсабара ауаҩ иеиԥш ирласны аҽеиҭанакуам, уи
афархьмца иаҩызам. Ахи-аҵыхәеи ауаҩы иоуп – ас ирласны зҽеиҭазкуа.
Дахьгылаз иҩахыкшәа аӡы ахаҳә дуқәа иахьырхыҽ­
ҽоз, акраамҭа иззыԥшыз аӡәы харантәи дгәанаҭан
иччошәа убон. Аха уи аччаԥшь иара иаҩнагон. Аччаԥшь
мацара акәым, уи ианаҳәаша рацәаны ишамоу атәгьы
инардыруан. Аха ари иахьиасыҵәҟьоз алаӷырӡ хаҟәҟәала
ицон, аҳәатәы иахьӡаны иахьазымҳәоз, абз аҿы
ишҭабылгьоз мацара иахьиасуаз азы. Наҟ аҿынаарахь
ианнеилак, иҭажьыз ахаҳә дуқәа ианрыхҟьашалак,
игәамҵхамҵуа абжьы цәгьахон, ашәах алхәаҭа ицон, аха
еилырганы акы аҳәаанӡа иианагон.
Аҷкәын уахьгьы дыԥшны дааԥышәарччеит.
Уи макьана дзазхәыцуамызт, аамҭагьы убас ииаҩыр
ишцоз иара абыржәгьы, уажәы ицаз аминуҭ уаҳа ишых­

96

нымҳәуаз, нас ицон асааҭ, нас амш, амчыбжь, амзақәа,
ашықәс. Уи макьана издырамызт ауаҩы дыҷкәыннаҵы,
игәыдыҽҽало аамҭа аӡӷьыра усҟак имырхьаакәа
ишԥиҟо... Изгәамҭаӡакәа. Аха имч ишәо данналагалак,
аамҭа аӡырҩаш даашьҭыхӡаны иара иахьаҭаху дшаго...
ахааназ иҟоу амшын ду, амшын еиқәаҵәа – аԥсра ашҟа
иахьлеиуа.
Аҷкәын иҽааилеиҳәан, иџьынсқәа аҳәынҵәа иламсырц ԥыҭк иааҵаиркәакәан, аӡиас маҷк игәы азхьаауазаргьы, дахьазымдырызгьы ааиҭахымхаӡазаргьы, уаҳа
дхьамԥшкәа иҿынеихеит.
Агәы хьаблаарақәа, абзиабарақәа, агәыблрақәа
ртәы аахтны ианырҳәоз изыхгомызт уи, избанзар урҭ
ауаа рҿала ишырҳәои, иара ус ишазыҟоуи хәыки шьхаки рыбжьоуп ҳәа иԥхьаӡон. Иара иахьынӡеибоз убас
иҳәартә дҟазҵоз еиҳан: иаб иаҵшьцәан аҳәара идыруан, саныҷкәыназ сзеиԥшраз, хәахәак баны сшавымсуаз,
уи гәаӷымзар акгьы шаҭнымҵуаз... Уажәы дшыҟоу алахьеиршшарц, иалаҿеиҟәаҟәарц акәызшәа иҟалон, уи,
иҷкәынра хәдықәҵара заируаз.
Грышьа иаб иашьеиҵыб, уажәы зегьы ахьцо, рабацәа
рхәышҭаара иаху – аҽакалаӡа дыҟоуп. Уи иааҟаиҵоз,
иааиҳәоз зегьы нагӡаны агәра игон, ихеиҵон Грышьа.
Аха изианамыжьуа аҽак ыҟоуп – ацәгьара ақәҿиҭӡом,
егьа дургәааргьы дыҵҟьаӡом, ахьаршшара далагоит,
аара иара ихы иадиҵоит, уи иашьеиҳаб анцәа иеиԥш
дихәаԥшуеит, џьара игәы акы алымсында ҳәа дыҟоуп.
Арахь иара игәы иалсуа аӡәгьы хьаас имаӡам. Аҷкәын
ус ибон: иашьеиҵбы ас мыцхәы ҳаҭыр иқәиҵо даналагалак, иаб еиҳагьы иҽирчуан, ихахә ылихуан. Очамчыра
даныҟоу, мыцхәы ҳаҭыр иқәҵан иаб ус аӡәы дидгьежьыло димбацызт, аха иара уа зегьы рҿы даԥсышәан, дхаан. Ара усгьы бзиа дырбон аҟнытә, инацҵангьы ихахә
ылихыр иҭахызар акәхарын. Џьара ихахә аалимхӡакәа
дымҩасыр дрыцҳамзи.

97

Убри ихахә ылхрақәа иреиуан, арахь даацыԥхьаӡа
иабгьы, иашьагьы, иҭацагьы рҿы мацара акәымкәа, иааиуа зегьы рҿы даҵаҽырбан иахьиҳәо, ицәашәҵатәы
ада рыҩны акы ааҩнымгакәа, Ага дцаны хазынхара
шыҟаиҵаз атәы. Аха уахь иигоз ирымаз, усҟан изларҳәо
ала, аиргьҳәа иқәкьакьаз ауаа? Рыхьатә кәасқьа
ирҭаӡаргьы, ахырбгаларагьы алшомызт – убасҟак
ахыҵуеит. Уимоу, Грышьа иаб иашьа, ашьап ҿыцқәа
аҵеиҵарц азы, агыдра зықәгылазгьы, хыхь ахаҩа нызкылоз ақьырсҭақәагьы, ахәыблгьы ирҿыцыр, иара ажәытә
ӷәеихасагьы аҩныҵҟала алампа аҿыҵиҟьар акәхеит.
Ахаҩа акәзар, иаахыхӡаны ирҿыцтәхеит.
Аҷкәын иабгьы, – иашьа абас раб иҩны анирҿыцуаз,
иара илымҳацә иқәыжьны дтәан. «Ихы дахәааит, аӡәы
акы ицәаҳамгеит, аӡәы ҳицрыхом...» – иҳәон усҟан.
Иеиҵбы дицхраар илшон усҟан, уажәы аҵкысгьы.
...Хазы данцоз, хазы ами, Агаҟа данцаҵәҟьоз излар­
ҳәоз ала, ирҭоз ирымаз: иабду – Марыхә иеибашьуаз рхәы
ганы дшыгьежьуаз рҽыхәа бӷалт, ибаҩҷацгьы рымбеит.
Ацәқәа усҟан, уеизгьы иумазар ҟаломызт. Кам­башьки
жәыки есышықәса ирааӡоз аҳәеиҵеи ашәахтәқәа иргон,
иагьрызхомызт.
Грышьа дныхгыла-аахгыло, аҟьыҵәыра зхыҵәахьаз,
акыр зхыҵуаз абӷанҷ еиҳа ихьыхбараз ԥшаауа, амҩаду
данылан дцон. Иууаӡа ишыҟаз иҟан, аҵарақәа ашәа
рҳәомызт, ус зны-зынла «ҵәит-ҵәит» ҳәа еиқәҿызҭуаз
арцынақәеи арбаӷьқәеи рыбжьы ари аҿаҳаҿымҭра
рзырқәацомызт. Амҩа нымҩахыҵ-аамҩахыҵ ишьҭаз
адәқәа џьара-џьара ашьац ҿа нарылԥшқәахьан, аха
макьана ицәҳәын, какаҷкгьы ҩрылымшәацызт. Иара
данхәыҷыз, ихы идыруа даныҟала инаркны, иабгьы иангьы ақыҭаҿы дааганы дынкаршәны ицеит. Усҟан иаха рымамызт, инхар-инҵыр акәын асынтәи Ага иахьнеиз. Иара
дхәыҷын, аха акгьы ихамышҭӡеит: акраамҭа дгәыкуан,

98

иани иаби гәхьааган дыԥсуан, аха нас дашьцылт. Усҟан
ианду лыԥсы ҭан, ирласынгьы иан длыԥсахт. Иаб иашьа
Ладикәагьы дыҷкәынаӡан, аха абра изиуит.
Ашьҭахь, даныҩеидас, иани иаби рыҟаҵатәқәа зегьы
ианрылга, иаргьы дырҩегьых даашьҭԥаа дыргеит. Дырго
ианалага, Ладикәа ишьапы иҽаакәыршан дикит, срумҭан
ҳәа (ианду дыԥсхьан). Акраамҭагьы ихамышҭуа изын­
хеит, Ладикәа ахааназ идимбалацыз ала дахьихәаԥ­
шыз, насгьы инапы хәыҷқәа мчыла иааимхны дыширгылаз. Еиҳарак изхымгоз убарҭ анапы ӷәӷәақәа шаҭара
рымамкәа иахьыҟалаз акәын. Ашьҭахь, агәра игеит, уи
иашьа игәы нхар ҳәа дшәаны шакәыз ус зыҟаиҵоз. Егьа
ус акәзаргьы, уажәы цқьа ианеиликаагьы, уи ихамышҭит.
Макьанагьы агәра изгомызт, маҷк иадамзаргьы адуцәа
рахь аиҳабра, амчра аҿаԥхьа ахыларҟәра злам аӡәы
дыҟоуп ҳәа.
Грышьа уахь даныргагьы, иаби иани рыҩны, ақалақь,
аулица акраамҭа дзашьцыломызт, ақыҭахь, дахьааӡахьаз
ихон, дгәыкуан. Аха, иаби иани иара ус ԥхныкгьы арахь
даармышьҭит. Дара абас иахьихашҭыз, дызхылымҵыз
ауаа ахьеиӷьеишьоз азы ршьа руан. Ибла ишабоз,
ихәыцны дрыцҳамшьакәа. Ршьагьы руан, аха иеилаҳәа­
ра, иеилацара, амаланыҟәақәа – акы ааигрыжьуамызт.
Аха иахьа уажәраанӡагьы урҭ зегьы, иара игәы ҟанаҵап
ҳәа акәымкәа, анаԥшцәа рзы иҟарҵошәа ибон. Иахьагьы, иҩызцәа аӡәы диеицәамкәа дахьеиларҳәогьы убри
аҟнытә ауп ҳәа ҳаҭыр изақәӡамызт.
Зегьы иреицәан ақалақьтәи ашкол ашьцылара.
Анардасцәеи, аџьыбаҭалацәеи, ацәыҵахәыҭхәыҭцәеи,
аимаақәыршәцәеи рхәыҷқәа рыла иҭәын уи. Арахь
уахьрыхәаԥшуаз аблуз шкәакәақәа ршәын, ашәыра
заманақәа ркын, агалстук ҟаԥшьқәа рхан, аха урҭ
аҽакалаӡа иҟан, убарҭ иреиԥшу ахәыҷқәа џьара иҟоуп
ҳәа дыҟаӡамызт уаанӡа.

99

Уажәы идыруеит, урҭ рахьтә амӡышәақәа шыра­
цәаҩугьы, уаҳа назҭахымгьы шыҟоу, аҩызараҿгьы, аҵа­
раҿ­гьы, ауаҩраҿгьы.
Иаргьы убри ақалақьи, аулицеи, амшыни, ашколи
ахаангьы дрыбжьазшәа дҟалеит. Ара дахьааиуагьы игәы
хьаауеит, аха аӡиасгьы адәқәагьы дахьырзымдырыз,
иара ишиҭаху рҽахьидмырбо џьоушьартә иҟаӡам.
Ари аԥшаҳәа рхақәа хәмарырҭас ирыман аҟнытә,
џьара ԥансгьы мҩахәасҭак нмыжьӡакәа ицәаӷәаны
ианышьҭарҵалак, даара ргәы иалсуан.
Урҭ зегьы игәалашәон ауп Грышьа, игәалашәон ауп.
Амҩаду днымҩахыҵын акәараҷҷа шыҟоу иҿынеи­
хеит. Ари акәараҷҷа аӡиас иалҵны аԥсыӡ ҭалон. Асырӡ
анлеиуаз аамҭазы, иара аӡиас иахьаалалоз маҷк
иҩаскьаны аԥсыӡ тоԥуан. Уи – усҟан иара иҵегьы
данхәыҷыз, ара даныҟаз. Аха уажәшьҭа иаҟәыҵхьан.
Итоԥуаз аԥсыӡ абаҟаз, есышықәса аӡиас ахахьы ицаны
хәшәы бааԥсык ҭарҭәон, аԥсыӡ акәым, џьара «уаҟ» зҳәоз
даӷьык ҭаршәымкәа иаарылгон. Аӡиасгьы акраамҭа, ус
иҟьалан џьара акы ҭаршәӡамкәа, иқәықәмашәықәмаха
ииасны ицон. Ара иаванхо иргәалашәоит, ари аӡиас
ԥсыӡ агны избахьадаз, иҳәылыҳәылуа иҭажьын. Есԥхны
ргәышҵаарҳәыра ашәахәа аныԥханы убла ихыҷҷа­
лон, есааԥны, шаанӡа асыԥсақәа рҟынтәи аӡиас иаанагоз асырӡ ахәылԥаз аԥаҩқәа рхәыржьы еиларгыло
ианаарыҵаҽҽалоз, акәараҷҷа ахьалалоз иҩаҵакны
иҟаз аӡыжьқәа рҿы гәыԥ-гәыԥла рҽеизыргон, ахш
ачыргә ианҭачуа аиԥш, зыкәтаӷь зыӷрашны иҟаз
атоԥра ԥсыӡқәа. Абри ршоура иџьаџьаӡа рыхқәа
рахь ирылнаҳәан, акраамҭа рҽыдрыхьуан урҭ асырӡ
ҵааршә ала. Ус-ус, рычҳара хыҵны, ахәлара рҽалакны,
ишҳәыԥкызгьы акәарахь идәықәлон, нас уа иҭеибагәа
аҵара иалагон. Ирҵон, ирҵон, ирҵон – рыҽдырдон. Урҭ
арцынақәа ирышьҭагыла аԥсҭаҵага ақәҭәо рҿаархон

100

аԥсыӡ арбаӷьқәа. Акәара ихыжьлаз акәырт иақәҭәоз уи
аԥсҭаҵага ԥшашәшәыла зыԥсыԥ лазга-ҩазгоз акәара
иархьшәашәоз аҵх иалԥхон, ицәыҵыԥхон ишкәакәаӡа
лашаран.
Грышьа игәалашәоит, уажәааны ари акәараҷҷа аӡиас
иахьалало аҵангәара ҟарҵон аҿышәҭа аҭан, акыр
иҩахыкны, итоԥуа аԥсыӡ рацәазаргьы иакыртә аҟара
аҭыԥ рызныжьны, акәараҷҷа ааихҵәаӡаны аҵангәара
ҟарҵон. Хәылԥазыла рыԥсы ӡаны наҟ-ааҟ аԥаҩқәа
инарықәион ауаа. Аԥсыӡ акраамҭа итоԥны, ирҟьоз
рҵыхәақәа рышьҭыбжь агара иааҟәыҵны, рҽаарҭынчны
аҵара ианналагоз, еиҳа аԥышәа змаз аҿышәҭахь днеины, аҿышәҭаркыга ҩаԥыражьны икуан. Егьырҭ еибарсны итоԥны иҟаз аԥсыӡқәа иҩарылалон. Ашьапы иадыргон иааԥсаны иҟаз аԥсыӡ, уаԥсҵәыла икны, иԥаҭԥаҭуа
ирҟәынҳәалаз ашыла ҟәыкы афҩы зхыз рмакәанқәа
рахь аҿынадырхон. Нас иаразнак иаарыжәлоз аҳауа
иахәаҽны, уа рҽаадырҭынчуан зуал назыгӡаз аԥсыӡқәа.
Акәараҷча алаҟьаб ҭашьшьы, аԥсрашәоу абзарашәоу
аиргьҳәа акы аҳәон. Грышьа аҩадахьшәа иамаз аӡыжь
дынҭаԥшит, уи еиҵапата иҭатәан, џьара ԥсы зхоу акы зҭоу
еиԥшымызт. Ихы иҵегьы ианынахеик, аиргьҳәа ихыиҿы
аанибааит. Хәыҷы-хәыҷла еиҳа ианыԥшит исахьа, даара
итәымызшәа, аха иҭкааны иара ихәаԥшуазшәа ибеит уи
илаԥш. Ихәаԥшуан, аха абри дабазбахьеи, иареи сареи
ҳабеиқәшәахьеи, насгьы иаҳзеилоузеи ҳәа иҵаауан уи.
Иаразнак ихы ҩышьҭихын, ирласны акәара дныҭҟьеит.
Адәы дахьнықәлаз, аккара илҵны камбашьқәак арахь
рҿаархеит. Аккарахь хәыҷқәакгьы рышьҭыбжь гон.
– Акамбашьқәа шәырҟәаҵ, афида аӡы ақәҭәатәуп.
– Уаҳа имго иҟасҵоит ҿумҭын акәымзар!
Грышьа уажәоуп дангәеиҭа, аккара уахьаалҵуа, ахьаца ашьапаҿы иҵыҵуа, нас убри инаркны акәара аҟын­
ӡа еиҳа ианаарҩароугьы изырцәаакуа аӡыхь аԥхьашәа

101

игылаз аҷкәын. Уи ихәда убас иаун, ихылԥа бызҟьаҟьа
аҵәҩан иахарԥоушәа акәын асынтәи ишубоз.
Грышьа дарччеит ари.
Дыччаны уахь даныԥшы, аҷкәын дныҵаба дцахьан.
Дааццакны аккара даназааигәаха, ахәыҷырацәа рыбжьы иаҳаит. Аккара данныҵала ибеит, ахьацанаа ду иадгылаз ажәкамбашь ду. Уи иаакәыршан ахәыҷқәа гылан.
Ӡӷаб ҵәрышкәак, иқәсхьаз лыҵкы ҟаԥшьы дҭаҟыҟы, уи
ахьацанаа дықәгылан. Лара лаҵкыс иеиҵаз хәыҷқәак
акамбашь иагәон, наҟ ахьацанаахь иҵегьы инаскьарц.
Аакьыскьа аӡыхь ааҩс иибаз аҷкәын ҵәрышкәеи егьырҭ
иреиҳаз аҽа ҷкәына махәажә-шьахәажәки арахь
иааскьашәа игылан. Урҭ уажәы-уажәы рыбжьы аҵәы
иахаҵаны иччон, нас ахәыҷқәа ирыҵаҟьон.
– Шәагә, шәагә, ашьапқәа шәаб имӷыҵроуп!
– Дшыҟоу убауоу, илымҳақәа ихы рыбжьазза.
– Уиас, унеи акәымзар, уаниз амш угәаласыршәоит!
Аӡӷабгьы даарак ишылҭахымыз ҩашьомызт, аха урҭ
дрыцәшәозу, уажәы-уажәы лшьапы уахь илырхон, аха
акамбашь азқәа аҟынӡа илзынагӡомызт. Лыҵкгьы ҭшәан.
Ларгьы ҵарык лакәын, лыблақәа ачча рхыҳәҳәыла, лхылҿы хырҩашәӡа.
Храк иаҟараз акамбашь иагәозгьы абомызт, абӷа
ҭарлакьны иахьгылаз, хара џьара иԥшуан, изықәгылаз
анышә аҵаҽыло.
– Иауам! – иҳәеит акамбашь иагәоз ахәыҷқәа руаӡәы
дхыжәӡа даарылҵын.
– Уахь унеи! – ишьапы наиҟьан ишьҭахь инахьирсит
аҷкәын махәажә-шьахәажә. – Ашьапы уаҵахароуп ма
иурқәацароуп!
– Ашьапы даҵахаҵәҟьандаз, икьатеиқәа арахь иҿала
иҳамбарызи, – ибжьы аҵәы иахаҵаны дааччеит егьи,
ихәда ду арӷьарахь ирнаан, ихылԥа бызҟьаҟьа ду шамоу
ихы хьарҵәины аҷкәын хыжә хәыҷы дихәаԥшуа.

102

– Ҳаит, иулазҵаз иулихааит изакәытә мчузеи иааулажьу, акамбашь! – лыбжьы ҵарыхәҵәаӡа иналыр­
геит аӡӷаб, акыркырҳәа дааччан, дыԥан акамбашь абӷа
днақәԥалан, иаразнак днақәтәеит.
– Оо, оҳо-ҳоо! – иҩеибарҳәҳәеит ааскьа игылаз
ахбыџцәа. Ани ахәдаҭҳәа али-ԥси рыбжьара акамбашь
ашьҭахь днадԥалан, аҵыхәахь инапы ширхаз ибеит,
ахаҳә еиқәаҵәа ду еиԥш игылаз акамбашьгьы ҩаҵҟьеит.
Ахәыҷқәа адыҟьҟьан ақәыцра инылаԥсеит. Аӡӷаб хәыҷы
ԥшшәы зхаӡамыз лхы-лҿы илаԥш нақәшәеит. Акамбашь
аапкызшәа акәын ишцоз. Аӡӷаб џьара махәык днанҟьар
уаҳа лҭахӡамызт.
Грышьа али-ԥси рыбжьара даакылҟьан, акамбашь
днаԥыххылт: уи изырҵәир адәахьы ахы архап, уахь
арасра ыҟан, дканажьыргьы усмызт. Аха акамбашь акгьы
абаӡомызт, ишиашоу ахы иқәкны иааиуан.
Уажәы даныццакы, уи рыбжьы шақәдыргогьы ихаш­
ҭит, данхәыҷыз иидыруаз. Уаҳа ишԥаҟаиҵоз, ус ды­
ҳәҳәарц иҿы анааихих, аԥсы ҭалт уи данхәыҷыз ибзиан
иидыруаз:
– Ореи, ореи!!
Акамбашь аанымгылаӡакәа иааҵәин, адәахьы имца­
кәа, дырҩегьых абнахь ахы археит. Иаапкызшәаҵәҟьа
акәын адгьыл ҭарҽыло ишцоз.
– Быԥ, быԥ!!! – ишилшоз ибжьы иргеит Грышьа.
Аӡӷабгьы иаапкыз акамбашь дахууаан атаз аашьҭлыр­
геит. Грышьа дыҩны дналхаххит: дахькаҳаз нышәын,
иӷьа­рамызт, дашкгьы ыҵыҳәҳәомызт, аха лхы лшьамхы
иқәырӷәӷәашәа лҽахьаалреиџьыз ус дынхеит.
– Ибыхьма, бжьы бцама? – Грышьа уи дылҿаԥшырц
иҭаххеит, аха лхы убас илыкәалырҽит, барҭаҳәа амамкәа.
Убасҟаноуп иангәеиҭа, дахькаҳаз лыҵкы шыԥжәаз,
лцәагьы маҷк иаацәӷәыхаан ишыҟаз.
Ихы дҩахан даанаԥшы-ааԥшит, ахбыџқәагьы, ахәыҷ­
қәа­гьы ныҵаба ицахьан.

103

– Бзиоуп нас, сара сцоит, – иҳәеит Грышьа аӡӷаб
лахь. – Баргьы бгылан бца.
Аккара дҩыҵалан, хьаца шьапык ашыцламҭә
ахьныҳәҳәы иахьыҟаз иҽнадҵан даагылт. Асынтәи
ибзианы дибарҭан аӡӷаб... Уи раԥхьа лхы хәыҷык
иаалырқәацан, дцәыҵыԥшны даанаԥшы-ааԥшит, нас
лхы ҩышьҭылхӡан даанаԥшы-ааԥшит, дагьҩаҵҟьеит.
Уи дыҵәрышкәаӡа, ашьабсҭа даҩызан. Дышгылаз лхы
ырԥшӡан иаахырны, лышьҭахь ахьыԥжәаз днахәаԥшит.
Убри аамҭазы, аккара уахьныҵшәо иҟаз арасра жәпара
аҟынтәи рыбжьы аҵәы иахаҵаны адруҳәа иччеит. Лара
ашырҳәа арахь лызқәа лырхан, лнацәа дуқәа кьакьаӡа
икны, лнапқәа акы наҟ иго, акы арахь иааго акы длырбон. «Ари шәақәтәоуп, ари шәывакуп» ҳәа аанагон
уи. Изықәлыртәозгьы аҽада акәын. Лыварахь мацара
акәӡамызт, лышьҭахьгьы ҷаԥшьӡа иааԥшуан. Грышьа дааччеит.
– Иҷаԥшьӡа, иҷаԥшьӡа! – рыбжьы аҵәы иахаҵаны
идыргеит аҭырасра аҟынтәи.
– ...Иҷаԥшьӡа, иҷаԥшьӡа!
Лара дырҩегьых ирлас-ырласны, «шәақәтәоуп, ишәы­
вакуп» дырбо дҩаҵҟьан, аԥшӡеиԥш аккара днылапҟа
дцеит.
Грышьа дааччеит.
– Иҷаԥшьӡа, ичаԥшьӡа! – ԥыҭраамҭак аӷдара аҟынтәи
игон ахәыҷқәа рыбжьы. Нас зегьы ааиқәтәан, аԥсабара
зымҽхакны иҟаз ашьхныԥсылара иааиланакит дырҩе­
гьых зегьы.
Грышьагьы уаҳа уаҩ дааиԥымлаӡакәа хыхь дыҩ­
хашәалт. Амҩаду днанысны, амҩахәасҭа ҭбаа данылан
иҿанынеиха нахыс, дибон хәыҷык иҽеиқәыԥшьыхаа
аӡ­мах хәыҷы дахьхықәтәалаз. Аӡышьҭаҿы даннеи ауп
уи Бзаза шиакәыз анидыр. Игәы ааҭгәырӷьааит рацәак
дшимбацызгьы, уи бзиа иибоз иаб иашьеиԥа хәыҷы да-

104

ара диҭахын. Аӡышьҭра дҭалан дышнеиуаз, аԥшхәынҵә
иалхыз уи иӡлагара хәыҷы днахагылт. Аӡышьҭрагьы
ҭҩааны иҟан, аԥшхәынҵә ӡлагарагьы ҟәызгаӡа итәан.
– Бзаза! – иҳәеит ибжьы рмаҷӡан Грышьа.
Бзаза иҽимырҵысит, аха ихьӡ шиаҳаз аҟара уды­
рыртә, маҷӡак аҽааиҵанарӷәӷәеит ицәеижьы хәыҷы зегьы.
– Бза-за...
Бзаза ашырҳәа дхьаҳәит, дагьибеит. Акы дакӡамшәа
дҩаҵҟьан, Грышьа ихәда днахьынҳалт. Иаргьы акраамҭа
дигәыдырӷәӷәала дикын, нас ихьшәашәаӡа иҟаз
иӡамҩақәа ааигәӡит. Ҵаҟа даныҩаиргыла, хәыҷык
дыԥхашьан, ихы аалаирҟәит.
– Бзаза, удухазаап, уарԥысхазаап! – иҳәеит Грышьа. –
Аа, исхашҭыз, – иџьыба дынҭалан ҩ-шоколадк ааҭигеит.
Бзаза дцәыҵыԥшшәад днарыхәаԥшын, ихы-иҿы аала­­
шеит, аха инапы днамыхеит.
– Ига, арҭ уара иутәуп, – инаидигалт. Бзаза инапы
днахан, ашьшьыҳәа иааимихын, ихы-иҿы ччаԥшьла ила­
ша-лашо иҩышьҭихит. Грышьагьы уи днаихәаччеит. Нас,
Бзаза, арахь дыццакцәаргьы дацәыԥхашьо, хымаԥсыма
руакы наҟ иџьыбахь инҭеиҵан, руакых раԥхьатәи
ақьаадцәа иаалихын, ацырцыр аҟны даннеи, иара ус
инапы аахьишьит. Уи ашьҭыбжь аргеит.
– Абжьы иара иаҩызоуп, – иҳәеит Бзаза макьана
дыԥхашьаны, иныҵакны.
– Уи шԥа, Бзаза? – даара дазҿлымҳан дҵааит Грышьа.
– Иара цырцыруа иҟами, – иҳәеит Бзаза, – абжьгьы
убас иҟоуп.
– Уи аиаша уҳәеит, сара игәасымҭаӡацызт, – иаа­
џьеишьеит Грышьа.
– Ари цырцыруеит, аха итатаӡа ицырцыруеит, абжьгьы татоуп, – иҳәеит Бзаза. – Аҭанақьгьы ас ицырцыр­уеит,
аха икьакьоуп, абжьгьы кьакьоуп. Ԥианцеи Хьымцеи

105

аԥсыӡкразы иҵырхуаз ахәацқәа зҭарыԥсоз аҭанақьгьы
убас иҟан.
– Оо, Бзаза, арҭ сара зынӡа исыздырӡом, – иҳәеит
Грышьа, гәыкалаҵәҟьа, – ифала, ифала.
Бзаза ашоколад даннацҳа ихыиҿы ааихалашеит. Грышьагьы игәы иахәан дааччеит.
– Ара узтәоузеи, Бзаза?
– Ароу?.. – дааҿахеит Бзаза, аха даахәыцхәыцын,
даанаԥшы-ааԥшын, ус нациҵеит: – Уара иуасҳәоит.
Уаҩы иасҳәар ҟалаӡомызт, аха уара иуасҳәоит. Абра
акы гәаҭан исымоуп. Уаалеи, иусырбоит...
Бзаза аӡмах хәыҷы дынхықәгылеит, Грышьагьы
ихы ларҟәны уи дынӡааԥшылеит. Адаӷь ахьхәыҵаҵәиз
еилаҳанто аӡыхәашь ҩханагалт.
– Ана уԥши, ани адаӷь кәтаӷьқәа рахь, – иҳәеит
маӡажәала Бзаза. – Ани еиҳау аҽыҭ аҿы рыгәҭаӡа иҟоу
акәтаӷь убауоу?
– Исымбакәа.
– Уи агәҭа иҭоу аиқәаҵәара еиҳа ишеиҳау убауоу?
– Исымбакәа, уи еиҳа ирласны игәылҵуеит.
Бзаза дгачамкны уи днаихәаԥшит:
– Уаргьы иудыруама уи?
– Издыруеит... Сгәы иаанагоит ус.
– Иудыруеит, – иҳәеит Бзаза, ихыиҿгьы ааихал­ашеит.
– Абни аиқәаҵәа аҽарҭбаауеит, избанзар аԥсы убрахь
иҭаларц иҟоуп. Аԥсы макьана иҟаӡам, аҭроуп иҟоу. Уи
аҭрагьы маҟьана ихиамзар акәхап, аԥсы мааиц.
– Бзаза! – иҳәеит Грышьа. – Уара уссируп, уара
уҟәышцәоуп уажәнатә.
– Убри анааиуа збарцоуп ара сызтәоу, – иҳәеит Бза­
за иҵегьгьы ибжьы рмаҷны. – Иааиаанӡа сцаӡом...
Грышьа ихы ларҟәны ахәыҷы иӡамҩа аҵәах аахир­
геит. Игәы раҳаҭӡа адунеи аҿы аиашеи ақьиареи,
аԥсабареи ауааи реизыҟазаара, реицҿакрада акгьы
ыҟамшәа дааҟалеит.

106

– Бзаза, – иҳәеит Грышьа. – Уи макьана иааиӡом,
– ихы ларҟәӡаны днахәаԥшит, – аха, аиашаз, иахьа
игәылҵыргьы ҟалоит.
– Иааир?
– Макьана акрагуп, уажәы аҩныҟа ҳцап, нас аха
соур, саргьы суцаауеит. Саргьы ахаан исымбац акы аԥсы
шҭало.
– Бзиоуп, уажәы ҳцап. Нас сумбар, арахь сшааз удыруаз.
Еиманы рҿынархан, ԥыҭк инаскьахьан, Бзаза даагылт.
– Уаҳа аӡәгьы иаумҳәааит, – иҳәеит уи ибжьы
ныҵакны, – ари шызбаз уаҩы издырӡом уареи сареи
ҳада. Ирацәаҩны ирдырыр, зегьы ахәаԥшуа иалагар,
аԥсы шәаны имааиӡар ҟалоит.
– Ҟалашьа амоума, сара амаӡа аҵәахышьа бзиаӡан
издыруеит.
7
Грышьа иаб имашьына аӡнырцә аԥшаҳәа иангылаз аҩны амӡырха инадырххылан иааникылт. Аӷәтәы
маҵурҭа дааҩныҵын, дыццакы-ццакуа арахь иҿааихеит
аԥшәма.
– Махран, уххь згеит, еснагь усыргәаҟуеит, аха
саҭоуҵарым ҳәа сгәыӷуеит, – иҳәеит Грышьа иаб. – Абри
аӡы акы ҳзазымуит, аӡәгьы акы ҳзаԥсамхеит уи азы...
– Ҳаи ишԥоуҳәо, Ианкәа, уххь згеит, – иҳәеит аԥшәма,
аукы, еинаалак, ицәажәашьҭыбжь бзиан. – Уаҩҵас
ҳахьеибамбо ауп ҳгәы иалоу акәымзар, уара анцәа
уаҳирбазар, еиҳау гәырӷьара ыҟоума.
Уи ашырҳәа днеин, иҩбаны еиҿагылаз агәашәқәа
ҟьаҟьаӡа иааиртит. Ианкәагьы амашьына дынҭатәан,
аус ааирун, ашьшьыҳәа амӡырха днықәлан, агәара
иазааигәан инаиргылт.
– Аҳаҳаи акы уацәымшәан, – иҳәеит Махран, – амашьына џьара аӡәы дакьысырҳәа.

107

– Ҟалашьа амоума, ари уажәада иаансмыжьыцкәа
сыҟоума, – иҳәеит Ианкәа дыԥсышәаха, – уажәада
усмыргәаҟыцкәа сыҟоума.
– Убри уҳәо уалагар, сгәы иалсуеит, – иҳәеит Махран
дышшәырӡа дахьгылаз. – Ҳара ҳаибааӡахьеит, ара ӡы
хәыҷык ҳабжьан умҳәозар ҳаиҭаацәарами.
– Уажәшьҭа уаха џьаргьы сзымцозар акәхап, уаҵәы
уеизгьы ара сааиуеит... – Ианкәа ацара иҭахыҵәҟьан
иҿынеихеит.
– Ус аныҟауҵа сгәы ишалсуа удыруаз! – ибжьы ҵарыхәҵәаӡа иҩаиргеит аԥшәма. – Џьара уҿы
мырҵысӡакәа!
– Уаҳа уара умсит, насгьы сара амашьына ныҟәысцоит
ҳәа саҿуп, иара усгьы – изжәуам, исфом.
Ианкәа идыруан, Махран егьа уҳәаргьы, урҭқәа рҿы
хьарҳәшьа змамыз аӡәы шиакәыз, аха иахьынӡауа ирмариарц иҭахын.
– Ма ҳашгылоу, – иҳәеит Махран.
Ас ирмариан дахьазааиз ааџьеишьеит Ианкәа. Махран иԥҳәыс ԥҳәыс наӡааӡан, макьана акыр дыӡӷабын.
Уи аирыӡи ашәаӡа ххны, аџьыкҵәаҵәеи иареи знызи
аҵәцақәа зынгылаз саанки лыман амӡырха агәҭахьы
днеины даагылахьан.
– Иаҳҭоу, иахьа ҳашҭа зшьапы ҭазыргылаз, арԥыс
бзиа, еицырдыруа, абзиара умаз, уҩны абзиараз
имҩахыҵуа, уара уахьымҩахыҵуа абзиараз умҩахыҵуа,
уныҳәаныԥхьан анцәа уҟаиҵааит! – иҳәан, аԥшәма
инҭыркәкәаны ижәит. – Ашҭа уқәыргылан уҳамоуп, аԥсра
соундаз, – нациҵеит уи иаҵәца асаан ианыргыло.
– Ишԥоуҳәо, уара абзиара ззыҟалаша, ихыхәхәа
иҟаз аҵәца асаан иаанихт, – хазҭоу, згәашә, зыҩнашә,
згәы абас иҭбаау анцәа уиныҳәааит, еснагь абзиараз
умӡырхахьы ршьапы еихыргалааит.
– Абзиара ззыҟалаша! Аԥшәмацәа бзиандаз ас ашҭа
уқәыргылан урымазаауазма.

108

Хәбаҟа ныҳәаҿа аник, ииулак аԥшәма иҽааимпы­
ҵыкәкәаан рашҭа дынҭыҵын, ацҳаҵәры ахьхыз ахь
аԥшаҳәа иаваршәны иҿынеихеит Ианкәа.
Махран иҩадахьы инхоз иаб иашьа иҟынӡа днаӡаан­
ӡа аӡиас ахь дхьаҵәиуан. Аӡиас аҿы днаӡаанӡа аӡлагара
хәыҷы ахацәа днықәыԥшит.
Аӡлагара хәыҷы мшаҽны ишибац иҟан, ашә
хьыдыҩрӡа, излахыбыз аҟауар еиқәаҵәаханы, изкыз
аҭелқәа ахьыԥахьаз ыҟан. Убас иҟан, аха ақәа кылсуамызт макьана, еиҳаракгьы алуҭаҩ аҿы. Алуҭаҩ ақәа
анақәҭәа – нас башоуп.
Ахаҭагьы мшаҽнеиԥш ишеибгаз иҵысҵысуан. Аха
ҵаҟа иахьыгьежьуа улаԥш ахьымӡо иаҵан аӡлагарабырбал, уи акәын иара ԥсыс иахазгьы, мчыс иамазгьы.
Ианкәа аӡлагара илаԥш анынахига игәы иалсит,
уаҩҵас иахьыҟаҵамыз, аӡәы дахьыҟамлаз убри ахыб
зырҿыцшаз. Иаҭахузеи – гәыдкылак аҟауари, жәабаҟажәохәҟа метр аҭели, џьыбак азна аҵәымӷи роуп. Ибааз,
иқәыршә-ҵаршәны иҟоу аӷәқәа рҭыԥан аҿыцқәа аҭазар,
ашә зынӡа иаарҿыцзар – еидарак аӷәыбжа ауп иаҭаху.
Аха уи идыруан, ус иаарласны уаҩы ишыҟаимҵо, иаргьы инапы шымааӡо. Иара ара даныҟазгьы абасҵәҟьа
игылан, аха акризыҟаҵама. Амала, абасҟак ианықәслак
еиҳа ачҳауеит. Иҿыцны ироур, мчыбжьык ала ала-аҿы
ахьҭоу умбо иҟарҵоит, аҩырақәа идырганы, рацәала,
шәыгала ишәны, аиндеиаа рԥыза иеиԥш. Уажәы ргәы
рзақәкӡом, рылаԥш аҩнагоит.
Иара Ианкәагьы уи игәы иаанагаз еиҳа даарҭынчит.
Аха, уеизгьы, зегьы еиҳа анҵра рымоуп, ауаҩы ида!
Иара хыхьынтә, иахьа жәантә абӷа иҽаҭаны дылбааҟьон,
ҵаҟа дыҟоуп шуҳәо хыхь дхалон. Уажәы, знык ихалода ҳәа, амашьына нахьхьи ианирҵәиз аахыс иџьабон.
Иџьабон, избанзар уи шаҟа изтәоз идыруан, аԥхӡы
дагон, уажәы-уажәы дакуан, нас, иԥсы еивҵахо хыхь
данҩеилакгьы, лацәажәа имамкәа дҟанаҵон.

109

Абас, ауаҩы, ашьабсҭеиԥш, аԥсабара дацәаны, дажьны дшыҟоу, данааскьалак, иаразнак джьымдырхоит.
Еиҳагьы еицәоу – уахьгьы дыҟамкәа, арахьгьы дыҟамкәа
дықәхоит.
Башоуп, арҭ аҵарауаа, ашәҟәыҩҩцәа еснагь еидашшыло ирҳәо. Ашәҟәыҩҩцәа ртәы еиҳа идыруашәа
ибон, иаргьы данқәыԥшыз инаркны акыр қьаад ниххьан (бзиарас иҟаиҵаз уаҩы иимырбеит). Зны-зынла
уахь ихынҳәуазаргьы – исасцәаны ихынҳәуеит, ҩнык
дыргыларгьы – дачак еиԥшуп. Ауаҩгьы ашәарыцараз
икны ирыбжьаз ахьшь даҩызахоит. Ахьшь ԥхынрак
ианышәарыца, иалаз алнахуеит, нас аԥсабара иацлабны,
ахала ахәы амхны иазымфо иҟалоит. Усҟан аҩны иаанкылан, ахәы уара иауҭалароуп. Иҩнатәхоит. Аԥсабаразы
исасхоит.
Убри аамҭазы, изыхҟьа изымдыруа, ихы-игәы зегьы
хааӡа иҭыԥсаауа, ауаҩы еиҳа даныҷкәыноу иԥхыӡқәа
иреиӷьу даналоу аиԥш, дааҟалеит. Амрагьы мԥхо,
ақәагьы амуа, иагьыԥхаррамкәа, иагьхьшәашәарамкәа
ишыҟаз акәымкәа, ажәҩан зегьы шеибгаз иаалашалашеит, аҳауа ԥсгагахеит, асынтәи аӡымлага зҵысуаз
ажыц еилачыра илԥшны иибоз аӡиасгьы, ииаҵәаӡа
алакә аҟынтәи аӡбахә ааҩуазшәа дынхыԥшылт...
Аӡлагара ашә даахыҵны, ана-ара ашыла лыхьшьлыхьшьны, леиԥка еихарԥақәа руакы ҵаркәакәан, зныказ
дгачамкшәа днаихәаԥшит, макьана зынӡа иҿымцәаацыз
ԥҳәыс ҿак. Уи, дымгәыӷӡо иара дахьылбаз даашанхеит
зныказ, аха дхәацыхәаԥшьха деицрашәо, дӡыкымыкуа
дықәымхеит.
– Унан, Ианкәа уоума? – лҳәеит уи, ашырҳәа днаидгылан, лнапы ижәҩахыр инықәҵан, игәахьы днагәӡит.
– Аҩныҟа умҩахыҵ, – лҳәеит уи, иара аҭак изымҳәа­
ӡошәа анылба.
Иара еиҳарак дзыршанхаз, уи лыбжьы уантәи,
ианқәыԥшызнтәи иааҩуазшәа игон, даԥырхагахар
иҭахымызт.

110

– Иҭабуп, быххь згеит, – иҳәеит уи ани Агантәи иааигаз, ирхааз ибжьала. – Уажәы сыццакуеит, аҽазны...
– Аццакра мыжда, – лҳәеит уи дмыччакәа, – ҳаԥсаанӡа
аамҭа ҳауӡом.
Убасҟан, еиҟара-еиҟараӡа иҟаз, даара еиԥшыз ҩыџьа
аҷкәынцәа хәыҷқәа аӡлагара иааҩнибаҳәеит.
– Кәарса аӡлагара ааныскылоит ҳәа далагеит… –
иҳәеит руаӡәы, иҩыза инапы иқәкуа.
– Леуарса иоуп... – иҳәеит егьи дцәыҵыччо.
– Шәысҭыҳә наҟ! Шәҩыџьагьы шәлымҳақәа ҿысхуеит!
– лҳәан, днарықәцәҟьашәа луит.
Урҭ, ҿабыӷ-ҿабыӷӡа наҟ-ааҟ иаалывагылан, иара
ихәаԥшра иалагеит.
Ианкәа урҭ дрыхәаԥшны дааччеит.
Ҩыџьа еицлоуит ҳәа иаҳахьан, урҭ шракәыз аҟара еиликааит, аха дылзымҵааит.
– Еибафоит, – иҳәеит Кәарса.
– Алу! – иҳәеит Леуарса.
– Уахь бусахь бнеи, абзиараз... – дхырхәан, Агантәи
иааигаз, ирхаан иҟаиҵоз ибжьала дналацәажәан, наҟ
иҿынеихеит.
Уаҳагьы дхьамԥшит, аха уи идыруан, урҭ иаразнак
аӡлагара иныҩнапҟа ишцаз, иахьгылаз иҭацәӡа ишынхаз.
Изакәу здырхуада, лыҷкәынцәа аӡәы иара ихьӡ ихуп
ҳәа игәы инаҭон. («Ала хага ачашә еигәыӷуеит» ҳәа.)
Лара абра аԥшаҳәаҿы дынхон, лаб лыда хшара
димаӡамызт. Иара хыхьынтә ахықә дшаақәгылалак, ларгьы џьара дниаҟьан, лҽилмырбар луамызт. Лара, лыда
дахьрымамыз аҟнытә, деиларҳәон, есымчыбжьа ҵкыкҵкык анылзаарымхәоз ыҟамызт. Иаргьы иахьа жәантә
арахь ахықә даахықәгылон, ларгьы жәантә лҽылыԥсах­
уан. Лыҵкы иаҵәақәа, ахьыԥшшәылақәа, аҟаԥшьқәа,
аӷра­қәа, аҩежьқәа, ибла ихгылан иахьахәлаанӡа. Нас,
ҵаҟанӡа дылбаауа далагеит, лара – аӡхықә аҟынӡа

111

даауа. Нас нырцә-аарцә ажәақәа ааимырдо иалагеит. Абас ажәа­қәа анеимырдалак, иара абӷацамкыра
дынкыдыпҟалан, али-ԥси рыбжьара хыхь дцон. Лара
дгылан дизыԥшуан, хыхь даныҩхашлалак, даахьаҳәны
инапы иҟьон, ларгьы лнапы ааҟьаны иаразнак дцон.
Уаҳагьы аӡы дырны лара лахь дымнеит, ларгьы – арахь.
Нырцә-аарцә ишгылаз лхы-лҿгьы нырцәынтә ишибоз
еиԥырҵит. Ашьҭахь, иара ԥҳәыс данааига, ларгьы лаб
даныԥсы, аӡәы данылхалыртәоуп, чарак аҿы дналыдгылан данибаз. Лыԥшрагьы лсахьагьы бзиахәк лакәын, аха
уеизгьы, ани аӡнырцә иибоз лакәын иара иидыруаз, ари
дтәымын.
Аха, иџьоушьаша, абасҟак изинырзеи, иханытә ишьа­
па­нынӡа деимырхха илсны изцази, абри иқәыԥшразтәи
ицәанырра хара? Иҟалап, иқәыԥшра ахаҭа, ззы дсасхаз
иахьигәаланаршәо акәзаргьы. Иҟалап, иара аҷкәыни
аӡӷаби раԥхьаӡатәи рцәанырра аира убасҟак иӷәӷәазар.
Уи макьана иахьӡым ани идыргәамҵхьоу, иахьаҭыԥым­
гьы иахьаҭыԥугьы зыӡбахә рҳәо – а б з и а б а р а. Аха
издыруада убри акәзар зегьреиҳа иӷәӷәоу. Абзиабара
ҳәа анахьӡхалак – нас ахаҵара-ԥҳәысра, аҭаацәара, уи
иаҵанакуа зегьы амҽханакуеит – иуҭахы-иуҭахым.
Иара, еиҭаџьоушьаша, уаннықәслак, аԥсҭазаара
цқьа уанықәнакшалак, иугәалашәан џьара улахь еиқә­
намҵозар, егьырҭ, иахьеиуахеитәи инымҵәаӡо, хы змам,
ҵыхәа змам аусқәа ирылаӡуа абри ацәанырра ҵаӷа мчыс
ҳәа иамоузеи. Ҳара ианакәзаалак уи хаҳҵар ҳҭахым, аха
усоуп.
Ианкәа ашыцра дҩалсын, ацҳаҵәры дҩықәгылан,
аҩада аԥшаҳәахьы дыԥшит: ԥасеиԥш нырцә-аарцә
ашәаԥыџьаԥ ахашьшьы иҟамызт, ихырҿахьан, аӡиас­
гьы ажәҩан алакҭа иҭацалан иахьакыз, ахаҳәқәа
аҽрыланарӡырц аҭахушәа, инарывс-аарывсуа илеиуан.
Игәалашәоит усҟан цҳаҵәры хӡамызт арахь џьаргьы.

112

Ишхымыз ауп, еиҳа еиӷьуп ишхымыз. Уи инхаз, иахьа
абас еимгеимцарак акәзаргьы, аӡырҩаш еиԥш илсны
ицаз акы иаԥсоуп. Иҟалап, уи иацызго акгьы ыҟамзаргьы.
Ацҳаҵәры дықәлан агәҭаныҵәҟьа днеиуан, хәыцрак
иқәнакын, деиҭаангылт:
«Насыԥ лымоушь? Мамзаргьы уи дазхәыцуоушь исымоу исымаму ҳәа? Иара? Иара имоу анасыԥ? Иара ихы
иадикылаз иԥшәма?.. Ичкәын заҵәы, зегьы ззиҭаху, абас
зны-зынла иаалырҟьан игәы цәызҟьоз?..»
Ԥыҭк иҽааникылт ацҳаҵәры агәҭаҿы. «Сажәуа
сала­газаап, – ааигәахәт уи. – Ианакәзаалак убри
сазымхәыццызт...» Ацҳаҵәры иаҵсны ашәах хаччыло
илеиуан аӡиас, илеиуан, аагылара ақәӡамызт.
Иҟалап, иԥсҭазаара ашәыҭҳа хәыҷқәа иалаԥсоу
ракәымкәа, абри аӡиас шцо еиԥш ихышхыҵәа ицо
аԥсҭазаара анасыԥдарақәа зегьы цҟьаны анасыԥ рылнахуазар.
Ацҳаҵәры дықәсны, иқәразы иааиаҭәоумшьартә
ирӷәӷәаны абӷацамкыра дҩаҿалт.
8
Иаб игәы шырахәымызгьы ибон, аха маҷк деиӷьушәа
агәҩара аниоу, Ладикәа адәахьы ихо далагеит.
– Саб, абри ауҭраҿы аԥшыжәла асҭап ҳәа акәын, –
иҳәеит уи иаб иахь. – Уа еснагь иԥасан илаҳҵоит, сынтәа­
гьы ҳагхар сҭахымызт...
– Умԥшын, дад, умԥшын, – иҳәеит иаб, – аха
иҵоукуазеи?
– Ацәкамбашь ацә аваскуеит, иҟоузеи ара, амра
ҩхашлаанӡа иақәыԥсан саалгоит.
– Убри ажәкамбашьгьы шәнашьклаԥш, хьарыдара
ицар, ишәцәылахоит.
– Уи сцаны игәасҭахьеит, – хымаԥсыма дындәылҵит
Ладикәа.

113

Ладикәа ацәкамбашь иавеикыз ацәгьы иара ацәкам­
башьгьы даарак рымч ҭазза иҟамызт. Ацәкамбашь
ӷыҵызгаз иара иоуп, даара напы адикылт, аха иажәит,
уажәшьҭа уаҳа назылшо иԥсра убааит хәаҵәҟьа иҟоуп.
Ацә ӷыҵгамызт, уи змардаз уаҩҵас дахыламԥшит, адәы
ишықәыз иахнагеит.
«Изныҟәымгозар изигазеи, – игәы инархьуан уи. –
Изакә гәузеи шьоукы ирымоу. Рахәык рыцҳарымшьаӡо...»
Аха ара зныкгьы ицәаӷәахьан, адгьылгьы дгьыл
каԥсан, даргьы џьабаадагьы ауӷә иахон. Иара икәаҭан
ласӡа анышә еиҩырссо, ажәлақәа – аԥшыжәлақәа,
аҟәыджәлақәа, аҩымсагжәлақәа, арахь иҭаԥсаны анышә
шрықәнаԥсоз дахәаԥшуан. Абни иаб итәы игәы аар­
хәашьит, акәымзар даара игәы алаҟан. Уи бзиа ибон
ааԥын, ацәаӷәара, алаҵара, зегь рыԥсы ҿыц ианҭалоз, аиашаз, иаргьы ахаан ԥсра иқәӡамшәа дҟанаҵон. Насыԥс
иҟоу зегьы иреиҳаны иԥхьаӡон, адгьыли иареи рус анеи­
лаз, уии иареи акын, еилых рымамызт. Иаргьы игәы иаанагон, идгьыл абри есааԥны, илаҵаны дызхысуаз, даара
изааигәоу ауаҩ иеиԥш идыруеит ҳәа. Агәра ганы дыҟан
иаргьы дадыруеит ҳәа. Уи зны-зынла дацәажәалон,
игәҭыхақәа аиҳәалон идгьыл. Уи иидырӡоз иныруаз, адгьыл зегьы рыԥсы шҭанаҵо, зегьы ишрану акәын макьана, иара ус иахьырҳәоз шиаҳауазгьы, дзазхәыцуамызт
анышә аԥсҭазаара шахылҵуеиԥш, аԥсрагьы – шахылҵуа,
иналашәо рыԥсы шҭанаҵо аиԥш, ианафогьы шыҟоу…
– Бзиа ууит!
Ари абжьы шгаз еиԥш, акамбашьгьы ацә­гьы аагылт,
Ладикәагьы ихы дҩахеит; игәы ҩыҭгәырӷьааит иашьа
даниба. Уи иаԥхьа зегьы аартны, аԥхӡы ихьшы, ичабра
ду ихыиҿы иахьшьуа, игәышԥы иҵшьуа агәара иҽаҭан
дадгылан. Абжьааԥны аҵкыс длахҿыхызшәа аниба иаргьы игәы иаахәеит. Ихцәы каԥсаны, ицлан, абас аԥхӡы
ихьшы дахьыҟаз даарыцҳаишьеит.

114

– Шаҟа иаамҭан уаазеи, – иҳәеит Ладикәа, – умаар­
гьы аӡәы душьҭаҵан днасышьҭыр акәын.
– Избан? – иааицәымыӷхеит Ианкәа. – Ари аҷкәын
ҟадыџь арахь дхамлаӡаци?
– Грышьоу? Уи даахьеит, ана ахәыҷи иареи ашҭа
аԥынҵаҿы ихәмаруан.
– Ахәыҷы диахәмарып, ҳәарада, ахәыҷы ихшыҩ ами
иаргьы имоу, – иҳәеит, Ианкәа, уи ара дыҟоуп анырҳәа
иԥсы ааиган. – Дарԥысхеит, аха ихы анҭашәо сыздыруам.
– Уи уажәгьы ҳауп зҳәо аӡәы иаҟара идыруеит,
дшәарҭаӡам, – иҳәеит Ладикәа. – Ҳаб игәы маҷшәа дҟа­лан.
Ашьыжь сааиршәан, аха уажәы еиҳа деиӷьшәа дыҟоуп.
Уиоуп ара ажәла асҭоит ҳәа сзалагазгьы. Акәымзар...
– Иаууеи, – иҳәеит Ианкәа, Агантә иааигаз ибжьы
ҟаҵагьы ааиаҳаит, – ҳахьааиуазгьы ҳнаихәаԥшлон,
ажәак ааҳаиҳәалон. Аха иҟаҳҵарызеи, ҳзыхшази ҳареи,
ҳаицымиит, ҳаицыԥсуам...
– Ус егьа иҟазаргьы, ҳаб... ҳара ҳзы мацара аума, ауаа
рзгьы иажәеи ихи акыр иаԥсан... Иаԥсоуп.
– Уи уареи ақыҭаҿытәи абыргцәеи ус шәгәы иаанагоит, уаҳа? – Ихы амасарбжьара ибжьганы даахан,
Агантәи иааигаз ибжьы ҟаҵала даахәыҭхәыҭит Ианкәа.
– Ҳабацәа, аиаша уасҳәап, уаҵәыҳәа ихәыцуамызт: амал
ахь амал рымамызт, егьашьҭамызт, абаҳча ҟарымҵеит,
анхара дуқәа ҟарымҵеит... Арахь амыҷҟар рыхшон,
рымгәацәақәа ҟәиан ахәышҭаара иҽҳәаԥсан. Анцәа
илахь ианиҵаз дақәшәап рҳәон. Анцәа акгьы рхианы
улахьгьы ианиҵом, унапгьы ианиҵом. Улахьгьы аус ауруроуп, уахь, иаҵәахуа кыр ҭаӡазар, унапқәагьы уҟьароуп.
Аха унапы ус баша иуҟьеит ҳәа акы аанаго иҟам,
иамԥыхьашәо акыҟазароуп. Ҳара иҳамԥыхьашәоз ҳәа
акрыҟазма? Акымзарак! Иаҳҳәап, ҳашьцәа аиҳабацәа
арра иҭахаз аҩыџьагьы ыҟазҭгьы, – урҭ рыԥсы ҭаны
иҳамандаз аӷәыцәҳәы ҳақәтәахгьы – зегьы ҳаиҿыҵуеит

115

ҳәа ҳалагар, еиҩаҳшоз? Уиакәым, уара суҿыҵуеит ҳәа
салагар, ишԥаҟалоз, уаргьы акгьы уалабзамкәа, саргьы сазынмырхо... Ус егьа иҟазаргьы, ҳәарада, ҳабацәа
ҳабацәа роуп... Аха уаргьы, уажәнатә уазхәыцла, макьана аӡәы иоуп иумоу, аха, ԥшӡала, уаԥхьаҟа уԥшлароуп,
иухылҵыз акы дазрыцҳан дҟамлароуп...
Ладикәа иашьеиҳаб иааиҳәаз акгьы дақәшаҳаҭмызт,
аха бзиа дахьибоз аҟнытә дзықәшаҳаҭымкәа ииҳәозгьы
ҳаҭыр ақәиҵон.
– Уара улеи уахь, уааиацәажәала, саргьы абри
насыгӡоит, нас уаҳа акы снапы асыркуа сыҟам.
Ианкәа ихы ааирҵысын, аҩныҟа иҿынеихеит.
Ладикәа хымаԥсыма ацәкамбашьи ацәи ааирццакын, ацәаӷәара дналагеит. Уи иаҳауан иашьа иԥылаз
иԥҳәыс лгәырӷьабжь – лара, аиашаз, иашьа даара ҳаҭыр
лызиқәын, иашьа имацара иакәмызт, лхаҵа иааиҵкарыз
зегьы. Уимоу – лацалагьы. Даара зхахә ылызхуаз, зшьапы ӡыхьшәашәа иӡаазымкылаӡоз, аҽырхықәымҵара,
атәамбарақәа злаз аӡәы шлакәызгьы. Ладикәа насыԥ
иман ихы ишьон ас иҟаз аԥҳәыс дахьиқәшәаз. Аиашаз,
ихы изацәӡомызт, уи иахьа ма данаалҿаԥшлак, лыбжьы
илымҳа ианааҭаслак, ма лара лтәык анааигәалашәалак,
игәы раҳаҭӡа дааҟалон, иҟаиҵозаалак, инапы злакызаалак дацԥыҳәо.
Ианкәа иԥҳәысгьы иаргьы, егьа рхәаргьы, егьа рургьы,
ианакәзаалак урҭ ргәы рзынханы иҟаломызт. Урҭ абри
рашҭа нахыс, рқыҭа нахыс иҟоу, дара еснагь иахьсасу,
егьи адунеи ахәҭаҿы рышьҭахь ӷәӷәан, иаԥшәымацәан.
Уа дара руаа рыман ауп иаанагоз. Убри аҟнытә, абри дара
ахьаԥшәымоу еиҳа рыбӷа ӷәӷәаны, ргәы ҭынчны ирбон.
Уи абас изыҟоу ҳәа аҳәара цәгьан, аха убас иҟаҵәҟьан.
Ус, Кама дгәырӷьа-гәырӷьо лыԥхал кны даадәылҵын,
дшааиуаз аӷьарахь дааҭалан, лхаҵа иҵыруа ҩеигаанӡа
дизыԥшит.

116

– Сардион даниба уажәшьҭа деиӷьхар здыруада, –
лҳәеит Кама дгәырӷьаҵәа, акамбашь ықәызза ишааиуаз
лаԥхьаҵәҟьа ианаагыла. – Шәхәы ҟасҵароуп, аха зыхәда
хаҳҵәарызеи?
– Ашәишәи ахәда хаҳҵәап, – иҳәеит Ладикәа. –
Ианкәагьы ашәишәи ажьы аҽакы иалеиҵом. Нас, уаҵәы
ианцо, кәытқәак шьны, ихәылхны ирызҭаҵа. Урҭ зегьы
рымоуп, аха егьабымҳәан, ауаҩы иҩны иҩныҵуа еиҳа
ихаауп.
– Уи уара уҳәарас исҭахузеи, аха, – лҳәеит Кама дааччан, – уара рыхәдақәа хуҵәҵәароуп, сара... – лыблақәа
лымгәахь иналырхан даалацәҟәыст.
– Уи нас, ҳәара аҭахума, – иҳәан, ифырмахьц дҩахеит,
– сҵыруа насыгӡап. Аԥҳал бмырҭәааит....– ибжьы ыҵакны
иналышьҭеиҳәеит.
Лара дхьамҳәӡакәа, аԥҳал зкымыз лнапы лывыр­
ҳәҳәан иаалҟьеит.
9
– Уара шуакәыз здырит, – иҳәеит иаб ашәхымс ишьапы шынхигаз еиԥш.
– Убасҟак улымҳа ҵархама, саб? – Агантәи иааигаз
ибжьыҟаҵала ҿааиҭит Ианкәа.
– Уара уахыччоит, ушьапышьҭыбжь саҳаит, – иҳәеит аб
амцахь дыԥшуа.
Ианкәа днеин Агантәи иааигаз иҟазшьаҟаҵа
днацныҟәан, иаб илахь днагәӡит.
– Унапы сыҭ, дад, унапы, уа уанагәӡышагьы ҟалап… –
импыҵамӡо, аԥхӡы ахьшы иааникылт иҷкәын инапы, иаразнакгьы иаауижьит.
– Саб, уажәы уареи сареи ҳакәым, мышкада еибамбац рҽеигәыдыжьлан игәыдибакылоит, – Агантәи иааигаз ичча-ҟаҵала дааччан, аҟәардә днахан днаиватәеит.
– Иҟоузеи, ушԥаҟоу, угәы рахәыми?

117

– Иуазҳәада сгәы рахәым ҳәа? – дааҽхырччашәа
иуит аҭаҳмада. – Сара уажәшьҭа сгәабзиара иазҵаатәым
– уи усым.
– Иусуп, иусуп, саб, – Агантә иааигаз ибжьыҟаҵа наиргеит Ианкәа, – ааи, амца рыцҳа, алакҭа сынҭамԥшижьҭеи
иҵуазеи! – абри аҵыхәтәантәи ажәақәа гәҭыӷьӷьала
иҳәеит.
Иабгьы дхьаҳәны днаиҳәаԥшит, рыблақәа ааиқә­
шәеит. Аб даақәыԥсычҳаит. Уи ибон иԥа иблақәа шыхараз, арахь хынҳәышьа шрымамыз.
Аха абгьы иуҭахы-иуҭахым убрахьгьы аӡәы дыҟаза­
роуп ҳәа иԥхьаӡон. Иҷкәынцәа ҩыџьа аибашьраҿы,
атәыла ахьчараз иҭахеит. Аха уи идыруан, атәыла аиԥш
иҟоу аус ду, аҿаҭахьа дугьы шаҭаху. Рыԥсадгьылгьы
хьчаны, рыԥсқәагьы ҭаны ихынҳәыр – уи еиҳаз насыԥ
ҟалозма, аха ихнымҳәызаргьы – руал, рҭаацәа, рқыҭа,
рабацәа, ранацәа руал нарыгӡеит. Иара абрагь, уалны
ирыдны, убри ашәара иара иникылазшәа ибон аҭаҳмада.
Иара ихаан ус иҟамызт, аха уажәы аамҭа аҽакуп, усгьы
аҭахуп. Аҭаҳмада изы, ихылҵыз зегьы еиҵаҩҩы иахьа
абра еихыԥа-еиҵыԥо ибозар, иааигәара иҟазар акәын
зегьы иреиӷьыз. Аха ус мацара ишамуагьы идыруан.
Ауаҩы убас еснагь анахьи арахьи дагьеимдырххоит,
ианакәзаалак ихы дақәиҭны, акгьы далахәымкәа, аӡәгьы
дилахәымкәа, агәырҩагьы ивсуа, агәырӷьара мацара
иҭаауа изыҟалаӡом. Уи ус шакәу иԥсҭазаара неиҵых аҿы
ибеит, еиликааит иара ихаҭала.
Ус ахәыҷқәа ааҩнеибаҳәеит.
Грышьа дааин иабду даагәыдикылт. Абдугьы уи ихы
днагәӡын, инапы ианҵаны иааигәыдирӷәӷәалт.
– Уарԥысхазаап, дад, усымбеижьҭеи, – уи блала дааимидеит. – Бзаза, уара уа узгылоузеи, умааскьо?
– Сара ашьыжь сааскьахьеит, уагьгәыдыскылахьеит, –
иҳәеит уи.

118

Зегьы ааибарччеит.
– Шәца, шәца, – иҳәеит аҭаҳмада, – шәызхара шәыхә­
мар. Грышьа, уаргьы уажәы ахәмарра бзиа иубоит, избанзар ирласны уаҟәыҵуеит, уарԥысӡахоит. Бзазагьы бзиа
ибоит, избанзар уажәоуп даналага.
Урҭ уаҳа иажәа ҩбамтәкәа индәылеибаҳәеит.
– Уажәшьҭа ҳәатәыс исымоузеи, аха, – урҭ андәылҵ
иҷкәын иахь даахьаԥшит аҭаҳмада. – Анцәа диааӡааит,
дышәҩыкхааит, аха аӡәзаҵәык ихала, иаргьы дрыцҳа­
ми. Дкьацәӡа. Ахшара ауаҩы димазароуп – уи иуалуп.
Аԥҳәыс зегьынџьара ҳаҭыр лықәҵа, лаԥхьа умиасын, аха
убриаҿы данаашьа, лхы қьан анақәылҵа, даныҽырба
– ахаҵа дхаҵам, баша бӷьыжәуп, акакан анырҟәыбоз
иацырҟәыбаз.
– Саб, уара иуҳәо ихәыцуа ауаа аҽакала иаарҳәны
иқәдыргылахьеит, – иҳәеит Ианкәа Агантәи иааигаз
иажәа ҟаҵақәа рҿааирхан, маҷк игәы иҩыҵаххны. –
Ԥасеиԥш адәы рықәыԥсара ауам уажәшьҭа, ахшара дануоу дуааӡароуп. Џьара акы деиԥшутәыроуп.
– Шәара шәашьцәа ҩыџьа ирыхшашаз рхымшакәа
иҭахеит, убарҭ ртәгьы шәазхәыцыр акәын... – иҳәеит
аҭаҳмада уи ииҳәаз дазымӡырҩӡакәа.
– Саб, – Агантә иааигаз ибжьыҟаҵа наиргеит Иан­
кәа. – Аиаша уасҳәар уҭахума? Шәара шәхаан аҽакала
иҟан: рыхшара рзы хыла акгьы рымамзар ауан,
иарԥарцәахаанӡа еиқәа рышьарымҵар. Урҭ даргьы ус
иахәҭоуп ҳәа ирыԥхьаӡон, изхылҵызгьы. Аха уажәы ус
иҟалом, аӡәы иакәзаргьы ԥаса жәаҩык ирыԥсахоз ааӡара
иуҭароуп, аҵара иурҵароуп, деилоуҳәароуп, деилоуцароуп, иԥсы иуршьароуп, игәы ҟауҵароуп. Аҵара иурҵеит
ҳәангьы акгьы аанагаӡом – адиплом егьаҩы ирымоуп. Ауаа дрылоугалароуп, аҳаҭыр иоуртә, иахьынӡалшо
иреиӷьу аҭыԥ изуԥшаароуп. Иара аԥҳәысгьы убас, даара уашьклаԥшны дизааугароуп. Акәымзар, ари аулица

119

дахьану, зҿырҟьара злымҳақәа иахшьны иааибаз аӡәы
дааигар уабацои?
– Иаауҳәаз акы иузақәмыршәеит, – иҳәеит аҭаҳмада
игәы иҵаххны. – Уара уахьыҟоу аҭыԥан ишыӷәӷәоу здыруеит, имариоуп сҳәом, аха убрагь уҿыцуп уара – ус иунарбоит.
«Убрыгь идыруеит...» – ааигәахәт иԥа.
– Ауаҩы, дуԥазаргьы, дуԥҳазаргьы, уара иухәҭоугьы
идуҵароуп, аха иара изҳароуп аҵлеиԥш, ани шәара
ақалақь аҿы аҩны аҩныҵҟа аҟәџьал иҭаргылан ишәааӡо
аҵиаақәа реиԥш акәымкәа...
– Егьа ус акәзаргьы, ахшара иикуа, иишьҭуа акы изынужьроуп, – иҳәеит даагәамҵын Ианкәа. – Ҳара ҳаиԥш
зегьы аҵла амҵа аҟнытә даламго, акәымзар, хара
дызцаӡом, ҳара ҳахьҩеиз дзахысӡом.
– Еи, дад, убри аҵла амҵантәи иугаз игумыжьын,
нас акыр ихьуазар, уара унаҩсгьы акыр дшынаскьо
сара агәра усыргоит, – иҳәан, ариаҟара дахьцәажәаз
ихлахаҵ ааилууаан, иблақәа ианаарықәлашьца дааҭгылт
аҭаҳмада.
«Уи ауп арахьгьы даиуамкәа наҟгьы даиуамкәа иахьагьы дзыҟоу, – игәы ԥыжәжәон Ианкәа. – Абрахь
иаашьҭрагьы лара лхахәылхрақәа роуп изыхҟьаз.
Лнацәхыԥ ахьшәыз иамыҷҷар ҳәа дшәон...»
–Уа ауаҩы даннеилак, абасынтәи иигаз ала иԥсҭазаара
ԥашәиркыроуп, акәымзар, уа имазеины ирымоу ада акгьы сҭахым хәа згәы иаанагаз джьоуп. Ауаҩы наӡаӡа нхара дахьцаз дышсасу днымхароуп...
Ианкәа даламцәажәеит аҵыхәтәантәи аҭаҳмада
иажәақәа.
– Иахьа аӡәы сиабжьоит ҳәа сгәы иҭамызт, саҭоумҵан,
– дааччашәа иуит аҭаҳмада. – Уахьааз бзиан иҟауҵеит.
Сара ара сыҽҳәажьзароуп, уара усыдымхалан, ундәылҵ,
ҳауа цқьак аауҿарс. Унеи, дад, унеи!

120

– Бзиоуп, сындәылҵып, – иҳәан, дҩагылт Ианкәа. –
Уажәыҵәҟьа сеиҭааиуеит.
– Умыццакын, – иҳәеит уи иԥа дишьклаԥшуа. – Уи макьана ус ишыснарбоз еиԥш иааигәам, – нациҵеит аҭаҳ­
мада, дааԥсангьы илацәақәа неиқәиԥсеит дахьтәаз.
10
Кама аӡы лыман даахынҳәуаны, дааннакылт. Лыԥ­
ҳалгьы уа иналыргылт. Лгәаҵаҿы џьара ишьапы иҟьон
уи: атыгә-тыгә-тыгә!..
– Иԥсы ҭалт! – лҳәеит Кама.
Уи лхы длахан лымгәа акәаракәараҳәа иахьеис­
уаз дахәаԥшуан. Иаразнак аԥхӡы аалықәнаҭәан, аԥша
хьшәашәа налысызшәа, лыԥсы аалгеит. Раԥхьа ахшара
лцәа даналашәаз акәын уи аԥхыӡ далоушәа, лхы агәра
лымго, дагьшәо, дагьгәырӷьо дандәықәыз. Зныказ, егьа
лундазгьы лхаҿы илзаагомызт, аҽа ԥсҭазаарак лара
иныҟәылгоит ҳәа. «Лыбаҩлтәым, – лгәы иаанагон усҟан, –
лыбаҩлтәым... Аҽаӡәы иара иитәым абаҩ ныҟәигоит ҳәа
акәхап иззырҳәо...»
Уажәшьҭаҵәҟьа уссгьы искуам ҳәа дыҟан. Аха мшаҽ­
ны дшыҟаз деиҭааҟалеит. Абжьааԥынтәи лаԥшҿаԥштәи
лыԥсҭазаара еиԥшымкәа, аҽакы дҭанагалан, уаанӡа
лылаԥш зышьцылахьоу зегьы ҿыцбарах ибаны дры­
хәаԥшуан, аиашазгьы, уаанӡа зынӡа илымбоз акака рыдылбалон.
– Анцәа, анцәа, – лҳәеит уи лыбжьы лмаҳауа, –
усзихылаԥш сысаби, сымаалықь... Анцәа, анцәа...
Нас лыԥҳалгьы амаршәа кны ашьшьыҳәа иаашь­
ҭылхын, лыжәҩахыр ахьгьы иҩамгакәа, илывакны
лҿыналхеит. Ахкаара иҿаз агәашәаҿы днаӡаанӡа, иахьа
акамбашь иақәдыртәоз аӡӷаб ҵәрышкәа хыхьынтә илагаз, ахаҳә шкәакәа баҳҭ-баҳҭ изқәыԥсазшәа излыԥшуаз
амҩа данысны даалԥылт.

121

– Аа, Мимоза, – лҳәан, лыԥҳалгьы налыргылт Кама
дычча-ччо.– Баргьы бымышьҭа бзиоуп, саргьы. Ус зысҳәаз
мышкызны ибсырдыруеит: баргьы шьҭа бҭыԥҳахеит.
Уи лханытә лшьапанынӡа дааимылдеит: иахьа иԥжәаз
лыҵкы аҟара иҟаԥшьымкәа, иҵегьы иԥшӡаны иаԥшьыз
ҵык ҿыцк лшәын. Лыҵкы ахьҿыцыз, амра иашәны,
имҽыӷӡа иҟаз лнапқәеи лшьапқәеи ахьынӡааԥшуаз,
зныказ аҷкәын еиҳа диеиԥшнатәуан. Аха илҳәыгәылҳәыгәӡа аара иаҿыз лгәыԥҳә хәыҷқәа, ихыҷҷаӡа иҟаз
лқьышә ԥшӡақәа ркәакьқәа рҿы аиргьҳәа иқәубаауаз
ахәы ԥшқаӡа даннахәаԥш, Кама лыҽлызнымкылакәа
даалгәыдылкылан, дылгәӡит. Ларгьы уи зегьы зызҳәаз
гәынхәҵысҭала идырны, лыбла ԥхашьақәа амца рхы­
хәҳәыла, бзиа дбаны, ихтны Кама дналыхәаԥшит.
– Аԥҳал сара изгоит, – лҳәан, дыццакны уахь лнапы
налырххеит Мимоза.
– Ибцәыхьанҭахап, баргьы ахьанҭа шьҭыбхыр
ҟалаӡом, уажәоуп бызҳамҭа банықәу, – лҳәеит Кама. –
Бара макьана бқәыԥшуп, аха ҳара зегьы ҳанқәыԥшунатә
ҳхы ҳахьчозароуп…
«Ҳабаҩ анаҳтәым ҟалоит, – гәаныла инацылҵеит уи, –
аҽа ԥсҭазаарак ахы ыҵнахыртә, иныҟәнагартә иҟазароуп
ҳцәеи-ҳжьи...»
Мимоза дцәыҵыԥшшәа дааччеит, аха аԥҳал уеизгьы
лара инылкылт.
– Ари абжа акәзаап иҭаз, – дааччан, имырхьаакәа
лыԥҳал ҩышьҭылхит.
Еивагылан рҿынархеит.
– Сгәы иҭоу бдыруоу? – дҵааит Мимоза. Уи Кама
длышьцылан дыҟан, насыԥ лыман дахьылбоз, дахьаартыз азы дылгәаԥхон. Насгьы, егьырҭ аҭацацәа, уимоу, зхәыҷқәа заҟароугьы, аӡәы хаҵацара бзиоуп,
насыԥуп лҳәо лмаҳацызт. Аӡәы лхаҵа дылшәиуан,
аӡәы лхаҵа иҭаацәа, ланхәа, аҽаӡәы – ибжьацәажәан

122

дизызҳәаз. Уимоу, рхәыҷқәа рзгьы, изыхшаз иеиԥшуп
ҳәа анырҳәоз ыҟан. Кама лхаҵа иӡбахә анылҳәозгьы
длашон, лцәа ахьылтәымыз аҟнытә аҩаза илҿазгьы
дақәгәамҵуа лмаҳацызт, аӡы иафан имҽыӷӡа иҟалаз
лнапы ԥшӡақәагьы. Ара даанагеижьҭеи акыр ахәажәцәа
ахьлыҟәнылахьазгьы. Уи насыԥ лыман – ларгьы илӡа­
ӡомызт. Егьирахь лџьабаагьы лхьаагьы – зегьы усҟак
иуадаҩмызт.
– Ка-ма, – лҳәеит Мимоза, шьҭыбжьыцыԥхьаӡа, ахьы
хаԥыцла иангәарҭо аиԥш игәаҭо. – Быхьӡгьы анасыԥ
иақәнагоит. Мимоза, Мимоза, – иналҿҳәа-налҿҳәаны,
згьама цәгьоу акы лхаԥыц ақәлыргылазшәа, лхы-лҿы ааицакит, – ари аиԥш ахьӡ анасыԥ ианаалом.
– Избан, избан? – даарыцҳалшьеит уи Кама. Ахьӡ, аиашаз, ларгьы илгәаԥхомызт.
– Аха сара издыруеит ишыҟасҵо, – лҳәеит Мимоза
дыԥхамшьакәа. – Сыхьӡ сыԥсахуеит.
– Ишԥа?!
– Санцалак… Ус ҟарымҵо, аҭаца лыхьӡ рымԥсахуеи?
– Изҭаху иԥсахуеит. Сара исыԥсахыр Ари имуит.
– Мариам сыхьӡхоит – лҳәеит аӡӷаб дмыччаӡакәа,
агәра ганы. – Саб ианду илыхьӡын. Рандуцәа, рабдуцәа
убысҟаҩык ыҟан, аӡәгьы дыргәалашәаӡом, ари лыԥсы
ҭоушәа ауп лыӡбахә шырҳәо. Уажәы ҳара ҳахьынхо
ахәаҿы инхон даргьы. Быжьҩы ԥацәа лыман. Урҭ зегьы
ахьынхоз уантәи илбарҭан. Шаанӡа дгылан даныԥшлак,
аӡәы илҩа мҩеиуашәа анылбалак, дықәгылан изҿылҭ­
уан, уара акгьы улҵуам уажәгьы улҩа мҩеиуазар хәа.
Кама уи бзиа дбаны длыхәаԥшны дааччеит.
Ашҭа иахьынҭалаз Ианкәа дыхрааӡраауа ашҭа ды­
қәын. Уи днарызхьаԥшын, ус аушәақә днарыхәаԥшын,
дырҩегьых ахрааӡраара дналагеит.
– Џьара иҿы акы ҭаимыршәыц дааижьҭеи, – даахәыцхәыцит Кама, лабхәында иахь дынцәыҵыԥшын, – аԥҳал

123

арахь исыҭ, иҭабуп. Макьана баалеиҩеи, бымбои Бзазараа ашҭа аԥынҵахь иҟоуп, шәааицәажә. Нас, нас...
Кама абригь лҳәеит, аҩныҟа дааццакит. Ладикәа
илаҵатә далган, акәаҭан агәашә аҵәҩанқәа ирыбжьаҵа­
ны иаанижьт. Акамбашьгьы ацәгьы наҟ аҳәысҭахьы
ианҭица, ана-ара рқьышәқәа нықәшьуа, наҟ рҿынархеит,
хара ицарц, иахьа уаҳа ауӷә ҳаҵашәом ҳәа агәыӷра рыманы. Ладикәа дыццакы-ццакуа ашҭахь дааҭалан, ашьацахь днеин, акраамҭа анышә иаганы иҟаз ишьапқәа
ирыцқьон, ашьац илшьуа.
– Мимоза... бышԥаҟоу? – иҳәеит уи зегьы ирмаҳартә,
аха лара илаҳартә.
Ларгьы лнапы аалҟьан дааччеит.
«Иаргьы насыԥ имоуп, иԥҳәысгьы...»
Макьанагьы дазыԥшын лара, Ианкәагьы игәалашәан,
даахьаҳәны абри дзыԥҳада абас иҭыԥҳахаз ҳәа дҵаап
ҳәа. Аха иашьа даниба уи ихрааӡраара дааҟәыҵын, уахь
иҿынеихеит. Мимозагьы лқьышә днықәылҵан, Грышьеи
Бзазеи рахь лҿыналхеит.
– Абар амазонкагьы дахьааз, – иҳәеит Грышьа даниба, лыҵк ҿыцгьы илаԥш иаамԥыхьаиршәан, уаҳагьы
дазымхынҳәыкәа.
«Ақалақьаҿы уи аиԥш аума иршәырҵо, аха ирҭаху
ршәырҵалааит, сара сагьрацлабуам».
– Сара амазонка сыхьӡӡам, – лҳәеит лара лгәы
нмырхакәа, – сыхьӡ ухамышҭыргьы ауан, сара ибзиан
усгәалашәоит. Шаҟантә ҳаицыхәмархьаз!
– Быхьӡ схамышҭӡеит, – иҳәеит Грышьа, – ҳанеи­
цыхәмаруазгьы иахьеиԥш исгәалашәоит. Амазонка – уи
џьара саԥхьеит – ҽыла мацара иныҟәоз аҳәса еибашь­
цәа ирыхьӡын ажәытәӡа. Урҭ рхала инхон, ахацәа ирабашьуан.
– Оо, – иааџьалшьеит Мимоза, – еидҿаҳәала итҟәаны
изгон сара сакәзар, ахацәа....

124

– Итҟәаны ибгон? – дааччеит Грышьа.
– Исҭахқәаз... – лҳәеит Мимоза дыԥхамшьаӡакәа, –
исгәаԥхақәоз!
Бзаза дыԥхашьан ихы лаирҟәит.
– Мимоза акәӡами бара ибыхьӡу? – дҵааит Грышьа.
– Мап, сара Мариам сыхьӡуп!
– Мимоза... – иҳәеит Бзаза.
– Мариам! – лҳәеит лара.
– Улҟәаҵ, Бзаза, лыхьӡ лара еиҳа илымдыруеи! –
иҳәеит Грышьа Бзаза инапы аанкылан.
– Гызмал Икәара угәалашәауоу? – дҵааит лара
лҽырхықәымҵан.
– Исгәаламшәакәа.
– Уажәы узцару уахь?
– Уажәу? Уажәы сымцакәа.
– Узцом! Уҭахызар ҳаисап.
– Ҳаисап!
– Уаала, уаала ма соушьҭ, – игәы кыдгылан дихон
ахәыҷы.
– Баала баргьы.
– Мап, сара Кама слыцхраауеит.
Дара рҿынархеит.
– Зегь дарароуп – Гызмал Икәарахь узцом, – лыбжьы
геит уи.
Ианаахьаԥш, дызлахьӡа здыруада, амаҵурҭа аԥхьа
днеихьан. Уаҳагьы дхьамԥшӡеит.
11
– Гызмал Икәара абыкәу? – дҵааит Бзаза агәашә
ианынҭыҵ.
– Уи ԥыҭк набжьоуп, абри аккара зегьы улсны уцароуп, нас аӡбааррагьы ыҟоуп. Нас иара Гызмал Икәара,
ахаҭа хәыҷуп, аха аӡыжь дуқәа ҟаҵаны иамоуп, еиқәа­
ҵәа-еиқәаҵәаӡа, хыхь аҵлақәа ахагылоуп, ахаан мра
ҭаԥхаӡом.

125

– Ӡызлан дамоума? – дшәаны дҵааит Бзаза.
– Ӡызлан лымацара лакәындаз, адаугьы, зхы инаркны зшьапанынӡа иқамсысӡа иҟоу, нас – аҩсҭаацәа,
аџьмашьапқәа рыҵаҵан, ржакьақәа рыла рӡарақәа
ҿаҳәаны...
– Аа-аа... – Уаҳа изымҳәакәа исаса ахьааихихыз дынхеит Бзаза.
– Бзаза, умшәан, уи зегьы ирҳәоит, мцуп. Ахәыҷқәа
аладыршәоит, уаҳа акымзарак ыҟаӡам, – цқьагьы игәы
азҭамкәа ҿааиҭит Грышьа.
Раԥхьатәи агәашә хьанҭан, апалқәа ҟьаҟьан. Урҭ зегьы рҿы иҭаԥыҟҟаны акы анын. Грышьа днахәаԥшит:
«Мариам» ҳәа ианын зегьынџьара, иҭаԥыҟҟаны, рацәак
иԥшӡамыз анбанқәа рыла, акыр инарҵаулан.
Грышьа иааџьеишьеит.
– Мариам лыхьӡҵәҟьазаап, лара лоума ас агәашә­қәа
зҿаҟәо?
– Мимозоуп илыхьӡу, ари анҭ абжьысқәа роуп
ианызҵаз – Ԥианцеи Хьымцеи.
– Урҭ еишьцәоума?
– Еиҩызцәоуп, – иҳәеит Бзаза ибжьы ныҵакны,
дагьынаԥш-ааԥшны. – Урҭ даара ибжьысқәоуп. Ашкол иҭырцеит. Ахәыҷқәа бжьырхуеит. Еиҳарак Ԥианца.
Ма изакә леишәоузеи ирымоу! Даара, даара рлеишәа
цәгьоуп. Зегьы рыцәшәоит.
– Ԥианца ани ахылԥа ду зхоу иоума?
– Ааи, уи ихылԥа зынӡа ибла иҭаижьуеит, нас зегьы
шәоит. Иааиҭаххаз ҟаиҵоит.
– Убрыгь ани зыӡбахә рҳәо адау диҩызоуп. Дымцуп.
Аҳаҳаи уицәымшәан.
Бзаза ҵаҟантә дҩеихәаԥшын, агәыӷра иман днаи­
хәаччеит.
Аиашаз, Ԥианца иоума, иара Хьымца захьӡу иоума –
зегьы рхыԥсаауеит. Уи мариоуп, аха уажәы ицәгьоу Гыз-

126

мал Икәара ауп. Баша илымҳәаӡеит уи аӡӷаб мӡышәа.
Дара рзы уажәшьҭа уи акгьы аанамгозар ҟаларын, аха
иара ақалақь ҷкәын изы уи макьанагьы ицәгьан. Зегьы
мцуп ҳәала, агәрагьы угоз, аха ани агәыҭрыхьҭшьаара
нхоит.
Егьи агәашә ианнадгылагьы, апалқәа зегьы «Мариам»
ҳәа рнын.
Грышьа дааԥышәырччеит.
– Мимоза дрыцәшәауоу Ԥианцеи Хьымцеи?
– Мимозоу? Мимозагьы дыӷәӷәоуп, дрыцәшәаӡом,
убри аҟынтә цәиккрас иҟоу зегьы лзыруеит, – иҳәеит
Бзаза, дырҩегьых даанаԥшы-ааԥшын.
Аӡаҩа ианазааигәаха, Бзаза дыҩны днаидҟьан раԥхьа
уа днахагылт. Илаԥш адырхалан дынӡааԥшылан, инапы
хәыҷы ивырҳәҳәан иҟьеит, ашьшьыҳәа уааила ҳәа. Грышьагьы днеины данынӡааԥшыла, аиашаз уи адаӷь кәтаӷь
цыра иазҳазшәа ибеит.
– Аԥсы аҭыԥ аҽарҭбаауеит, – иҳәеит маӡажәала Бзаза.
– Сара ара саагылан сахәаԥшлоит, уара уца.
– Аҽаџьара умцааит...
Уи ихы ааирҵысит.
Грышьа аҩныҟа иҿынеихеит.
12
Аҭаҳмада уа ашьшьыҳәа дтәан. Иԥацәа аҩыџьагьы
аҿаԥарахь Кама илыцыҩналан, рыбжьы ыҵакны акы
еибырҳәон. Ианкәа шаҟа дацԥыҳәан дцәажәоз ала,
фатәык аӡбахә рҳәон. Уи акраамҭа арахь данзымаалак, ақыҭа чыс деилаҳауан. «Уа иаасфо зегьы баша
мгәарҭәыгоуп, акы сгәы иабо иҟам», – иҳәалон уи дшааилак.
Аҭаҳмада, ихшыҩ, ихәыцра џьарак изаагыломызт,
аҽазышьақәкуамызт, аҽазырҵауломызт. Аҭыԥ амамызт,
аҭыԥқәа зегьы агахьан, аҽархиахьан, ани аԥсҭазаара,

127

аҭыԥ еснагь иамазкуа, ианаҭаххагьы иамызхуа. Уи иахьа
ашарԥаз еиликааит иара. Даара иаҳаҭыр абошәаҵәҟьа
аҽинардырт. «Уҽырхиала, уажәшьҭа иаамҭоуп...» –
аҳәеит уи абжьы мыргаӡакәа. Зныказ зегьы иаҳауан, еиликаауан, аха ицәеижьы ихдырра иалҵны инаскьазшәа,
зынӡа иҟаӡамызт. Аха ишо ианалага уи хыннарҳәит.
«Уҽырхиа, аҽа ԥыҭк ухы иархә...» – аҳәеит уи ҿымҭӡакәа.
Макьанагьы ихы иаирхәон уи, аха иҟоушәа-иҟамшәа,
зны-зынла аҳауа иналаӡыҭуан, ихдырра нхон, убрыгь
мчыдан, ус баша зымҵәыжәҩа зҟьо, махәык иқәтәан
зыԥсы ззеиҭамкӡо аԥырԥалыкь аиԥш. Уеизгьы аҭаҳмада
ибон уи ус ишыласымхоз. Убри аҟынтә, иҭахын Кама
дааццакны иҷкәынцәа рхәы ҟалҵар, иааидтәалан
рқьафқәагьы ҟарҵарц. Уи аусурамшха итәаны аҩы
зжәуаз ианакәзаалакгьы ҳаҭыр изрықәмызт. Адгьыл
знапы алаку иԥагьы, анцәа иџьшьала, ацқьа диеиԥшын
уи аҿы. Аха егьи иԥа Агантә данаалак, иааидтәалар,
хәыҷык еицыржәыргьы иҭахын. Ирацәамкәа. Уимоу, иаргьы ихы рылаирхәлон. Иԥеиҳаб дрыцҳаишьон. Адгьыл
дахьацәыхарахаз, уи амч алԥха-агәыԥха ахьимам азы.
Аҭаҳмада, уеизгьы иԥхьаӡон, иара егьа дгәаҟуазаргьы, уа
дахьыҟоу ахәҭоуп ҳәа. Уи макьана убратәи адгьыл амч
ихәартә, инырыртә дыҟам, аха иԥа дҟалароуп, иԥа иԥа
дҟалароуп ҳәа иԥхьаӡон. Адгьыл – ақыҭаҟны акәзаргьы,
ақалақь аҟны акәзаргьы – иқәу иаԥшәымоу дадыруазароуп, убасҟан ауп ианыраҳаҭхо ҳәа иԥхьаӡон.
Иԥеиҳаб ус дзыҟаломызт макьана. Уи, иара дар­
гәаҟуан. Убри аҟнытә, ииҳәоз ихшыҩзцарақәа дыш­рықә­
шаҳаҭмызгьы, гәыбӷан ииҭомызт. Аиҳабрагьы еснагь иара
ииҭон, диазҵаауан. Ас данааилоз, аҵәыцақәак анижәлак,
доунажьуан, усҟан ани абжьыҟаҵа ихалозгьы бжьаӡуан,
иибац иԥа иакәны, ицәажәашьҭыбжьгьы ԥыҭрак игәы
иҭнымҵәо дынхон.
Иԥеиҵбы хазы дыргылан дизхәыцӡомызт. Уи иара
ихаҭа иакәушәа дибон. Џьара дызлаиқәымгәыӷуаз акы

128

ыҟамызт: аусураҿы аума, аламыс аҿы аума, анхара
хшыҩ аҿы аума. Уи дхьатиԥатиуа дыҟамызт, избанзар
инапгьы, ихгьы, игәгьы, иԥсгьы аус рыман. Иара ианиааз,
еиҳа ауаа рус дахнагон, анхара атәы ангәыгәҭаижьуаз
ыҟан – усҟан, усҟан аҽа аамҭан. Ладикәагьы иԥсҭазаара
гәыцәс иамоу анхара ауп. Ауаа русаҿы дноугаргьы
ихәы ҭаижьӡом, ииҳәогьы иазыӡырҩуеит, иалнадоит,
избанзар уи аусаҿы дыӷәӷәоуп. Насгьы ауаа рус иахьа
аҳәынҭқарра анапы иануп, анхаҩы инапы еиҳа иану
анхара-нҵыра ауп.
Ладикәа иԥшәмагьы, иаргьы, ахәыҷгьы – зегьы –
аныҳәаҩ ишиҳәаша иҟан.
Аҭаҳмада ибон, хәыҷы-хәыҷла ани зегьы ирзеиԥшу
аҳәаахьы дышнеиуа. Даара иаџьишьоит ицәеижьы
абас зегьы заа иахьадырыз, иара ахаҭаҵәҟьагьы
игәи­ҽан­ӡамкәа иахьаанамышьҭыз. Ахьаагьы макьана ибылбылуаҵәҟьа имам. Аха, абни иеилышшара
ибжьышәшәоит убри аиԥш ҵа змам атыша ахьшәашәара,
иԥсыԥ изаҵымго акыр даныннажьуа ыҟоуп.
Ихигахьоу, дшынхоз, насыԥ имазу имамзу – уҳәа
дааҭгылан дазхәыцқәар иҭахуп, аха урҭ зегьы игәы ишҭоу,
иблала ишибо аныҟәара ду дызланакыз дрыхганы даман
ицоит, аангылашьагьы амаӡам.
«Ииашан сыҟан, сыҟанаҵ; иахьынӡасылшоз, иа­
хьынӡеи­лыс­каауаз... Деиҵоуп, еиҳа дуаҩы лаҟәуп ҳәа
уаҩы сиӷрамгылеит. Ус иҟаз ишьҭыхра сашьҭан. Саӷа
дыҟазаргьы – игәырԥса ҟалартә иҟасҵомызт... Ихьыр­
хәра акәымкәа, ирԥхашьара сашьҭан... Сара имцуп ҳәа
исыԥхьаӡоз ианакәзаалак садымгылт... Ус анакәха, –
сыԥсаҭа уаҩы ицәҳартә сыҟам...»
Абарҭ иреиԥшыз ахшыҩзцарақәа ԥыҵәҵәа-ԥыҵәҵәа
изааиуан, аха рынагӡаха, рырҵаулаха иаӡомызт. Уи игәы
иалан, аха уаҳа иамуазар акәхап ҳәа игәы иаанагон.
Иџьоушьаша, иара аԥсҭазаарагьы усоуп ишыҟоу, ауаҩы

129

ицәеижьы дҭаҟаца даныҟоу игәеиҭом акәымзар. Адунеи
дуӡӡа аныҟәара уаналанак иумчузеи.
Зны-зынла иҭакәажә, иԥацәа иҭахаз рсахьақәа иаԥхьа
иаагылон. Урҭгьы ианбзаз аҵкысгьы рлакҭақәа ҭкааны
дырҭаԥшуан, аха иара гәыбӷан ирҭо ибомызт.
Аҭаҳмада анцәа мыцхәы ичычазгьы бзиа ибомызт, зынӡа зқьышә дықәызҵозгьы. Аха иараҵәҟьа
ианакәзаалак агәра игомызт ауаҩы иԥсы нарцәыҟа
иахьнеиуа инагӡахоит, мамзаргьы уажәы зсахьа ибо
аԥсцәагьы иара игәалашәараҿы, ихаҿы иԥхьакны
иахьыҟоу ицәырҵит акәымзар, наҟынтәи иааны
рҽидырбоит ҳәа. Уи иԥхьаӡон, ауаҩы дыҟанаҵгьы,
данԥслакгьы, дынхозаргьы, дыӡӡазаргьы – аарцәоуп зегьы ахьыҟоу ҳәа. Нарцәы – абаҩқәа заҵәык. Аха убарҭ
абаҩқәагьы даара иус дуны иԥхьаӡон.
Уажәы ихьухьууа иааигәалашәеит, иԥацәа рҩыџьа
рыбаҩқәа, ара иара дахьрыварымжуа, аҽаџьара ишынхаз.
«Егьа ус акәзаргьы – баша агага еиԥш снықәба сым­
цеит – схәышҭаара нхеит, уи назыгӡашаз нхеит... иҵегьгьы
инаскьазгаша».
Убри аамҭазы Кама лнапқәа наҟ-ааҟ инапқәа ныркылеит. Уи лнапқәа идыруан.
– Шәиарҭахь шәнеи, иаҳа шәыԥсы аашәшьап, –
лҳәеит уи.
«Схьышьшьуашәа рбазар акәхап...»
– Бзиоуп, дад Ладикәа, уааишь, – ибжьы наиргашәа
иуит, Ладикәа дшихагылаз аҟара шидыруазгьы, дара
рыхәмарра дацыхәмарырц.
Ииарҭаҿы данықәиа, аиашаз, иԥсы ааигеит, иблақәа
цқьаӡа иаахитит.
– Зегьы шәлыцхрааны фатәык ҟашәҵа, – иҳәеит уи. –
Очамчырантәи иаазгьы иааижьҭеи ус иҟоуп.
– Зегьы уажәыҵәҟьа иҟалоит, ашәишәи уажәы иааихашуеит, нас еиларшәшәаны иҟаҳҵоит, еиҳа иласхоит, –
иҳәеит Ладикәа.

130

– Баба изы хазы иҟасҵоит, аџьыка зынӡа ирмаҷӡан, –
лҳәеит Кама. – Баба, иара ус атәан ацарагьы шәзыҟасҵап,
ани бзиа ишыжәбо аиԥш, акама хыххылан.
– Акама хыххылан, ибзиоуп, – дааччеит иара, – егьи
схәы алхны иҟабымҵан. Аџьыка цқьа измоу сфар сҭахуп
– сгәы ааимнахып. Иазхоуп уажәшьҭа аҽырқьанцыцра…
Иаразнак зегьы ццакы-ццакуа русқәа рахь рхы надырхеит.
– Исхашҭыз, – ибжьы мчыла иҭкаауа инаиргеит аб. –
Ладикәа, акы ушнацҳалак, акамбашь унашьҭаԥш. Хьарыдара Гызмал Икәарахь ианца – илахоит. Нас ахәылԥаз уи
аха уоурым...
– Хьаас иҟоумҵан, – ибжьы ааҩит Ладикәа. Аҭаҳмада
дырҩегьых адунеи ду аныҟәара даман аҿынанахеит. Аха
уажәы усҟак имыццакыкәа, еиҳа ирбо, еиҳа аԥсцаха иҭо.
13
Грышьагьы Мимозагьы, зегьы акака ирҿын. Уимоу,
иара Ианкәагьы. Уи аҩқәа шгәеиҭоз хәыҷык иқьаф
ҟаиҵан, еиҳа ацәажәара игәаԥхо дыҟан. Аха иҷкәыни
Мимозеи ахьеицәажәоз иҭахымкәа, уажәы-уажәы илаԥш
нархьиҳәон. Грышьа деилаҳан дахәаԥшуан Мимоза шаҟа
дақәшәан ашәишәи хәылылхыз, нас ақәҵа шылхәаз.
– Шьоукы рыхьӡқәагьы, гәашәцыԥхьаӡа иануп, –
иҳәеит уи лааигәара днатәан, акакан ԥшны илыҭо.
– Убри ауп ирылаӡо, агәашәқәеи аҵлақәеи рҿаҟәоит,
– лҳәеит уи давамлакәа.
– Ирыхьзеи, урҭ бжьысцәоуп егьиуп ҳәа рыӡбахә
рҳәоит, ҳара ҳҿы акәзар, уа абжьысра мариоуп, аха ара?
– Угәы изаанагозеи ара ауаҩы дыбжьысыр ҟалом
ҳәа? Ара еиҳагьы еиҳауп абжьысырҭа, аԥшаҳәа, аккара
– зегьы ҭыкка иҟоуп.
– Хьымца иоума уи аиԥш аҟазара злоу?
– Хьымца илоу ҳәа акрыҟоума. Ԥианца иоуп. Уи
деҭымуп. Ианду лыда аӡәгьы димаӡам… Саргьы аӡәы

131

итәы сҳәома. Сан дыҟам, саб санԥса дылтәуп… – лнапы аалҟьан, ирлас-ырласны аԥхныгала акаканцырақәа
аҳаҟьа иқәлырҟьыцуа далагеит.
Грышьа уи даарыцҳаишьеит. Аха ани Ԥианца
дааиҵашьыцит. Иара димоушь уи аиԥш изызҳауа аӡәы?
Иахьа абри аӡӷаб дибеижьҭеи, ихы иҭамкәа, игәы
иҭамкәа, дигәалашәо, иаԥхьа дгылоушәа ибо далагеит ашьҭахьӡатәи апартақәа руакаҿы итәоу, класск аҿы
ицтәоу ӡӷабк. Уи уаҩы дгәеиҭаӡомызт. Измааноу издырам – иаагылазар убас иҟан. Аҵыхәтәан дара рааигәара
аквартира ҿыц роун, еимҩалацәахо иалагеит. Цқьа
длыхәаԥшуа иҿааихазар – аартра ҟаиҵеит, уи даара
дгәыкын, дҟәышын, ахи аҵыхәеи, лхы ламхаԥагьамызт.
Иара икласс аҿы итәоу зегьы рхы рамхаԥагьоуп. Избанзар, урҭ рабацәа аҩн дуқәа рызгылоуп. Дара аҩнқәа­гьы
акәакәарқәа реиԥш ауп зегьы шеиԥшу. Иаб усҟакҵә­
ҟьа аҩн ду изгылам, аха зегьы рхы ахьрамхаԥагьоу,
иаргьы ихы иамхаԥагьоуп. Ари аԥҳәызба зынӡа
ахамхаԥагьара лылаӡам. Ахамхаԥагьара злоу зегьы
ирҳәогьы, рыччаԥшьгьы – егьаџьара иугаргьы – зегьы еиԥшуп. Ари, иџьоушьаша, иахьахәлаанӡа шәынтә
дԥышәырччаргьы, зегьы ҿыцуп, аки-аки еиԥшӡам. Аҵара
шылҵозгьы даазҿлымҳахан, ибзиан илҵоит. Иҟалап, зегьы иреиӷьны илҵозаргьы, аха ани иреиӷьуп ззырхәахьоу
мап рцәыркыр ҟалома. Уи аҵаҩцәа рхаҭақәагьы ируам,
рҭаацәагьы, дара арҵаҩцәагьы ирҭахым. Раԥхьа адәыӷба шеиқәдыршәаз еиԥш ицалароуп: актәи, аҩбатәи,
ахԥатәи... авагонқәа... Урҭ уажәшьҭа изыԥсахуада.
Адәыӷба – «Актәи – ажәабатәи», ус ицалароуп жәашықәса ахы ақәкны иахьынӡацо. Нас иара аԥсҭазаара
урҭ зегьы еиланарҩынтуазар акәхап, адәыӷба ҿыцқәагьы
рзеиқәнаршәозар акәхап.
Иҵегь иџьеишьаз, абрии иареи ашколахь еиццо
еицаауа ибеижьҭеи, иаб дԥаԥашькны дыҟоуп. Иара

132

иахьиаҳауа уи лани лаби рцәа рхихуеит. Ара анышә
ижуазҭгьы, аҩны ижлар, уа ахәаџаҿы, дқамсо арахь
дзаази иҳәалап. Лан лакәзар, аҽакы лзиҳәалап. Уи
медицинатә еиҳәшьоуп, араионтә хәышәтәырҭаҿы аусура мап ацәылкын, ақалақь аҩныҵҟа поликлиникак аҿы
аус луеит. Араионтә хәышәтәырҭаҿы аус зылзымуз атәы
лыԥҳа ианылҳәо, ашәытара лҿатәоит. Уи, ишылбоз иаахтны ачымазцәа аԥара рымызхуаз аҳақьымцәа анылба,
илымҳәар лгәы иамуит. Убри инаркны лара дыхҭаркзаап,
аус лзымуашәа, уимоу, чмазцәақәакгьы азыҟарҵазаап,
лыцәгьа рҳәартә. Нас лхала дцеит.
Араионтә хәышәтәырҭа аус бааԥсны ишауа ҳәа иаб
ихалагьы иҳәо иаҳахьан. Аха абни аӡӷаб дахьланыз
аҟнытә, уи лыӡбахә аниҳәоз зегьы иханаршҭуан.
Грышьа идыруан иаб ус зиҳәақәоз. Уи иҭахын абанҭ
аҩн дуқәа зызгылоу, ара зышьаҭа ӷәӷәаны изҳахьоу
ҳәа ииԥхьаӡоз ирыхшаз ҽыхьшьырҭас имазарц. Иаб
дышуаҩыцәгьам аҟарагьы идыруан, аха ишиҭахымыз­
гьы, гәаныла ишицәымӷызгьы, убарҭ амч змоу, абӷа змоу
рҿаԥхьа дыԥсыҽын.
Грышьа Мимоза лацәажәара иҭахын, избанзар уи
длацәажәацыԥхьаӡа, ани аӡӷаб еиҳа-еиҳа дигәалашәон.
– Капа... – Мимоза акы леиҳәарц ихы налықәикын,
аха ахьӡ ииҳәаз дааннакылт.
Лара ҿымҭ дихәаԥшын, дынцәыҵаччеит.
«Изакәызаалак акы лаҩшәом...» – ааигәахәт иара.
Уи лцәыҵаччашьа иабгьы иаҩымшәеит.
– Раԥхьа игәасҭаз еиҳа еиӷьуп, ари злацәоуп, – иҳәан,
иикыз аҵәца абжа аҩы шҭаз аҟыгәҳәа наҟ инықәир­
гылт, – абри аҷкәын ижәбо, – иаахьарҵәиӡан, ани Агатәи
ибжьыҟаҵагьы акәымкәа, анкьатәи, ара даныҟазтәигьы
акәымкәа, иара убриала даара зышьаҭа ҳаны, зыҩны
зегьы ирылыҳәҳәо, зыбӷақәа рӷәӷәаны иҟоу, аԥсшьарахь
ицахьоу, агәарабжьаратәи апенсиауаа еизганы иахьа

133

шар хәлаанӡа анард иасуа аӡәы иеиԥш, – абри ижәбо
аҷкәын, сара убзиаха ҳәа сишьҭоуп, иара аҳәынҵәахьы
деихоит, аҽада ақьар ианахадыргыла аԥахьы еихон
ҳәа... Ҳа-ҳа-ҳа...
Грышьа ашырҳәа дҩагылан, аҿаԥара ашьҭахьала
дындәылҵит. Адәныҟатәи аҳауа цқьа инеиҿасыз –
иԥсы ааивигеит. Игәы иалсны иҟаз иаб ицәажәашьагьы
усҟак ихьаамшәа ибеит. Ани аӡӷаб ҵәрышкәа ишлаҳауа
иакәымк иҿыбгар ҳәа дшәаны ауп еиҳарак ирласны дыздәылҟьаз. Егьырҭ рхала ракәызҭгьы, ас еиԥш
ихтыҵәҟьан аиакәым иҳәо даналагалак, аҭак иҳәон.
Иџьоушьашаз, аиашаҵәҟьа ааҭырҟьаны ианиеиҳәалак,
иаразнак деиқәнагәон.
14
Акрыфара усҟакгьы иадымхалт, рацәакгьы абжьааԥ­
неиԥш рыбжьы дуумхеит. Избанзар, арахь иҳәомызт, аха
аҭаҳмада еиҳа-еиҳа деицәахон. Дара ахәыҷқәа, Грышьа дызлаҳәаз ала, хазы итәеит. Ҿымҭӡакәа акрырфеит.
Аӡӷаб уажәы-уажәы длыхәаԥшуан, уи уаарччартә ҳаҭыр
ақәҵацәан акрылфон. Ашәишәи амҵәыжәҩа заҵәык даацрыхон, акакан чаԥа лҿаҵа хәыҷқәа нӡааркәакәалан,
ашьшьыҳәа, лнапы хьанҭахазшәа акраамҭа лҿахьы иаалгон. Иара даара игәарԥханы ифеит ашәишәи ажьышәқәа,
иҟәымшәышәӡа иҿы иҭаӡыҭуа, апырпыл алҟьо. Нас
убри агьама акраамҭа игәы иқәҵӡомызт, ашкол буфет аҿы имажәамацараха иҟаз акатлет хьшәашәақәа
ԥсынкылагас ианифоз игәалашәон еснагь. Иара иангьы
афатә бзианы иҟалҵон, акәытқәа. ашәишәиқәа каканла
илчаԥон, «асацив» ҳәа дахамшәало ахьӡ лшьон, аха ари
аҩыза агьама ианакәзаалакгьы илзамҭеит.
Иара ирласны ианифа, Бзаза дицхраауа далагеит. Мимоза днарыбжьалан, убас игәарԥханы иҿалҵеит ахәыҷы,
ианынҵәагьы, иҿы ираҳаит.

134

Уи ԥҳәызба наӡак илдыруаз зегьы лдыруан. Ма дзакә
еиҿамсыз, иаахтны дцәажәон. Убри аҟнытә уахгьыҽынгьы еицушәа, иаразнак дааигәахеит. Аҽа ԥыҭрак цар,
имаӡақәагьы леиҳәар ҟаларын.
Акранырфа адәахьы идәылҵит. Ажәҩан шыҟац иҟан.
Уажәы-уажәы ақәа ҟәандаӡа инаҿыҵҟьап уҳәарын, аха
иаҿыҵҟьомызт. Аҳауа иааудырратә иԥхеит.
Ахәыҷқәа ирфаз рылырсуа ашҭа ишықәгылаз,
аишьцәагьы аадәылҵит. Ианкәа игәы алаҟамызт – уи
аратәи афатә анифалак, ҵәыцақәак аҩы анижәлак,
длахҿыххон, аха иахьа иалымҵит. Ладикәа аԥхьа днеиуан. Днеихьӡеит.
– Рацәак уҽынмырхакәа убри укамбашь унашьҭаԥ­
ши, – иҳәеит уи. – Уажәшьҭа ихашҭӡом, ихҭеикит.
Изуасҳәазаалак – уҽнумырхан.
Ладикәа абӷьааҳәа абарҵа дныҵалан, иеигәышә
аашьҭыхны ашҭа дҩыҭҟьеит.
Бзаза Грышьа инапы кны даахеит. Уи аӡытҟәахь дцар
иҭахын.
– Сара аҩнынӡа снеины сааиуеит, ара шәыҟами? –
дҵааит Мимоза.
– Ара ҳаҟоуп, Мимоза, – иҳәеит Бзаза.
– Ҳаҟоуп, Мариам, – иҳәеит Грышьа. Лара лгәы иа­
хәан дааччеит.
Дара аӡмах аҟны инеирц акы рыгымкәа, Грышьа
ихы анҩышьҭих, уи лыҵкы ҟаԥшьшьӡа, абираҟ аиԥш
иахадырсызшәа, ахәы иахьазеиҟараз дықәгылан.
– Данбагьыцеи! – иааџьеишьеит Грышьа.
– Уи алашьамхы лырҵысуеит, – иҳәеит Бзаза дуҵас. –
Ԥианцагьы Хьымцагьы драԥысуеит.
15
Бзаза иӡытҟәа дзадҵуамызт. Маҷк днадҵыргьы, иаразнак дхынҳәуан. «Аԥсы анҭало ибаргьы ҟалоит...
Аџьашьатә. Бзаза, Бзаза, Бзаза...»

135

– Бзаза, уареи сареи ҳшеишьцәоу удыруоу? Ҳаишь­
цәоуп!
Бзаза ирҭрысны, даахьаҳәны днаихәаԥшит, нас
ақәҿымҭкәа, дақәшаҳаҭны ихы ааирҵысын, иҩнапык
рыла ишьапқәа ааигәыдиҳәҳәалт. Грышьа ихы анылаирҟә,
уи ишьапы ҵаркьакьан аҵәахаҵәахҳәа дааигәӡит.
Иқьышәқәа ԥхаӡа, итатаӡа, ибааӡаӡа иҟан.
– Сара снықәла-аақәлоит, уара ара уҟаз, аҽаџьара умцан.
– Уара иуҭахӡами... аԥсы шҭало убарц, аԥсы шааиуа,
ишныҟәо, насгьы иаԥшшәу?
– Уи аҟара ачҳара сымам.
– Ачҳара избан, уи уара еиҳа имаҷны изумоузеи?
Аныҟәгара уацәаашьома?
– Сыздырам, – иҳәеит дыччо Грышьа, – сыздырам...
– Бзиоуп, уца... – Бзазагьы дааччан, дхьаҳәны
дырҩегьых аӡытҟәа аӡааԥшылара дналагеит зегьы
ихашҭ­ны.
Грышьа быжьқәак иаҳан, уахь иҿынеихеит. Уи Ԥианцеи
Хьымцеи ракәын. Урҭ рзы убасҟак иаҳахьан, даара рбара
иҭахын.
Хьымца ус адәы дықәжьын. Ԥианца, зҿы ҭыфааӡа
иҟаз, амсахәы зхаз ҳәызбак инапы иқәҵан иршәуан,
жәабаҟа шьаҿа инахараны, згәаҩарақәа џьараҩыџьара аҭырас ҭиаан иҟаз абнахәырма наа ажәпара
иақәкны. Иара днеины ашыцламҭә зқәышьшьы иҟаз
ахаҳә днықәтәеит. Макьана дгәарҭаӡомызт. Уи аҳәызба
аниршә, иманшәалан иақәиршәан, иахьналакьакьаз
«жыв-вв» хәа абжьгьы ааргеит.
– Ианақәшәалак уара иааугоит, угыл! – иҳәеит
Ԥианца. Уи ибжьы хьырвырӡа, иҭахәаҽшәа, уаҩы игәы
иаагәамԥхартә игон.
– Аат, уара напыла иҟарҵаз, – иҳәеит егьи дахькажьыз.
– Убри иуҳәо уаҟәыҵ акәымзар, иузызуа удыруоу? Ублақәа аарҳәны ушьҭахь иасҭоит. Усҟан ухи иареи
еиԥшхоит, алақәа камкамуа иҟалоит.

136

Аҩыџьагьы рыбжьқәа аҵәы иахаҵаны иааҽхырччеит.
Хьымца, аҳәызба ахьалаз иалхны данаахьаҳә, Грышьа дибан, иаразнак даагылт. Илакҭа ырхәашьны ԥыҭрак
днаихәаԥшын, ихы Ԥианца инаиқәикит:
– Иахьа ԥхыӡ цәгьа умбаӡеи уара? – иҳәеит уи ибжьы
аҵәы иахаҵаны. – Ҩынтә амышьҭацәгьа дуԥылааит ҳәа.
– Схьаԥшра иаԥсоума?
– Мап, иаԥсам, аха ус аланарԥшыраз.
Ԥианца ихыиҿы хәыҷы ихылԥа абз ду иҵыҳәҳәо,
ахьажьршәагеиԥш арахь даахьаҳәит. Ҿымҭ иблақәа
еихмырсыӷьӡакәа днаихәаԥшит. Урҭ ирҭахын, дара ртәа­
ла даушла дахәыртәырц. Нас ргәы иҭаз издырамызт. Аха
ибон, зыршәара иашьцылахьоу дахьреиԥшымыз акыр
ишҿанаҳәаз. Грышьа дзакәыз, илшоз, гәыс имаз акгьы
ахьырзымдыруаз еиланархон. Иҵҟьан аҩра рықәшәозу,
ари иџьынсқәа (уи рылаԥш адхалон рҩыџьагьы) рыла
аҳәынҵәа дылшьны, ргәырԥса ҟарҵарызу рыздырамызт.
Иџьынсқәа аниҳәа, ашыцламҭә цәаакызаарын, илсны
дҩагылт. Ԥианцагьы Хьымцагьы ирҩны инеихәаԥшит.
– Иааги арахь, – иҳәеит Грышьа имырхьаакәа, –
аҳәызба.
Хьымца Ԥианцагьы днаихәаԥшит, аха ус иҭынчны,
инықәрыҩршәа иахьиҳәаз акәу акы дааилнаршшан, дышиашаз ахаҳә дахьықәгылаз днеины аҳәызба иара иахь
инаирххеит.
Аҳәызбаршәра иаргьы акыр иҽанишәахьан, уажәы­ҵә­
ҟьа даҿымызт, аха иҵегьы данмаҷыз, аҳәызбаршәрақәа
злаз киносахьак инахәаԥшыцыԥхьаӡа, рнаҩс игылаз еснагь иаркыз аҿхышә ду ашьҭахь еизибаган
аҳәызбақәа шагәыдырҵоз, ирыӷӷаны иқәырҵахьан. Убри
аниба иаб дипҟеит акраамҭа ихамышҭыртә. Аха иахьагьы
уи азы игәы изынхаӡом. Избанзар, убасҟак гәыкалаҵәҟьа
игәы еибакыҵәҟьан дипҟеит. Абжьааԥны иидыруа аҽы­
ҟаҵарақәа, аҽыргәаарақәа, адауш уҳәа рахьтә уи акы
аларшәымызт.

137

Аҳәызба ааникылан, ахәырма ашәпара иҩахыкны
аҿанынаирха, итартаруа иналашьшьит.
Ԥианцагьы Хьымцагьы неихәаԥшы-ааихәаԥшит.
Хьым­ца дыҩны дцан иааганы еиҭаииҭеит. Грышьа даанаԥшы-ааԥшит: убри ахәырма анаҩс игылаз
аҳаша, ацәқәахь агәыцә ахьытартаруазҵәҟьа иарба­
ны иандәықәиҵа, зынӡагьы дшақәымгәыӷӡоз иахьаир­
базҵәҟьа иналашьшьит.
Ԥианцеи Хьымцеи инеихәаԥшы-ааихәаԥшит. Ԥиан­
ца иԥшшәы ааихҟьан, иблақәа ҭаӡинӡааӡа иааҟалеит,
иқьышә зны азганк ахь ихалеит, аҽазных – егьи азганк
ахь.
– Абыржәыҵәҟьа уқәлан саҳәызба лбааугоит, – иҳәеит
уи дгәаан, аха рацәак игәы азҭамкәа. – Саҳәызба мышгагоуп ҳәа уаҳазма?!
– Иабауҭаху ани аҩыза аҳәызбажә, насгьы џьара
машәырк умпыҵҟьар аҵкыс, макьана уа иҟазааит. Иӡыр
ҳәа ушәауоу.
– Амашәыр ҟасҵар уи сара избап, уара уус алам, –
еиҳа иҽааирӷәӷәеит уи.
Грышьа дзықәгылаз ахаҳә даалбаан уахь днарыдгылт.
– Уааи, хаиқәԥап! – иҳәеит Ԥианца.
– Уааи! – иҳәеит Грышьа, бӷарҵахьы ақәԥара рацәак
дшаманшәаламызгьы.
– Сгәы ишԥалоу – рацәа иџьынсқәан, – игәаӷьуа
изымгәаӷьуа дынцәыҵаччеит Хьымца.
Ԥианца даалакҩакит.
– Уааи, уааи, – иҳәеит Грышьа имырхьааӡакәа.
– Шәара агауаа ақәԥашьа шәыздырӡом, – иҳәеит уи. –
Иудыруаз, аиқәакра алам, аблузкра алам...
– Бзиоуп.
Акраамҭа дихыкәшон Ԥианца, иҩнапыкгьы иаԥхьа
идәықәҵан, иаԥхьа егьи иманшәалан дикыр ҳәа дшәа­
ны. Уи еиҳа даун, дҵаӷан, џьара мчык илоуп уҳәартә
дыҟамызт. Иблақәа зынӡа ихәыҷхеит, иқьышә еицаԥеит.

138

«Ари згәыжәла цәгьоу аӡәы иакәзаап... Ианааидысла
ибеит: уи абни амаҵә еиԥш иҟаз инапқәа, ишьапқәа –
зегьы, аиашаз, абаҩҷыда шрылаз. Иаргьы дшәон, дыццакуан, иоуразоуроу игәиҽанын аҟнытә, дыкны маҷк
иааиқәкра ҟаломызт. Аха уи дхәыцны, дмыццакыкәа,
иидыруа амаана ихы изархәомызт. Дырҩегьых ианааидысла, егьи еиҳа даумзи, иӡара нҭарсны икит.
Насгьы даухьанҭаз, данаашьҭиԥаа, шаҟа игәаҟуаз,
аҽарххоз ицәеижьы зегьы, иоуразоуроу, дшеибакәу.
Даарыцҳаишьеит. Ҵаҟа днаиргылт. Уи инапқәа аумзи,
ибӷаӡара иакәыршан, бӷаҭаԥҵәа ҟаиҵарц далагеит, аха
имаҟҿаҳәара иақәшәомызт.
«Ҳаиқәԥозар, ҳаиқәԥоит, иабатәи рыцҳашьароу...».
Иарма гәчама дықәҵан иҿанылаирха, егьи ииулак
иӡыцәа шьапы шьҭарсны иҽааникылеит зныказ. Аха Грышьагьы идыруан, абыржәы аҽа аԥсык иҽааизырӷәӷәар,
дшылаишьҭуаз. Ус егьыҟаиҵеит, ишьапы дықәиҟьеит. Аха
уаҳа ақәԥара даламгеит.
– Шәара агауаа аҳәажьы шәаршхьеит, уиазоуп
шәзыӷәӷәоу, аха уи зныказ ауп, – иҳәеит иара дҳақь­
ԥсықьуа, – акраамҭа ишәызгаӡом, шәеихәлачны аԥсра
шәалагоит.
Уи ақәԥарагьы иҭахымызт, аха уаҩ иимбац мчык
дазыԥ­шызу, рацәакгьы дазеиқәымкит дказыжьыз имч.
– Уара уӷәӷәоуп, – иҳәеит Грышьа, – уццакуеит
акәымзар.
– Уаргьы уӷәӷәоуп... – ибжьы аҵәы иахаҵаны дааччеит уи, аха зынӡакгьы игәы азҭамкәа. – Уабаӷәӷәам,
аҳәаҵыхәа уфоитеи...
Хьымцагьы дынцәыҵаччеит.
– Уажәшьҭа ҳаибаргәаарым, ус еиӷьхап, – иҳәеит Грышьа дааилашәан. – Иуҿашәалак умҳәалан.
– Саҳәызба сыҭ... – ирблаҟьеит уи. – Ус иахумгаӡан,
исыҭ саҳәызба!

139

– Уара макьана угәра ганы аҳәызба уаҩы иуиркыртә
уҟам, ухы аҭыԥ ианықәлалак, нас иныҟәгала, –
дааҽхырччеит Грышьа.
– Хьымца ари ииҳәаз уаҳаит, улымҳа бзиахә аҳааит…
– иҳәеит Ԥианца, – уажәшьҭа иҟало аказыҳәа сара аҭак
ҟасҵом.
– Акыргьы ҳачҳахьеит, – иҳәеит Хьымца, аха уаҩы
ибон уи иахьакәым ахы архар даарак ишиҭахым.
– Иазхоуп, иазхоуп... – иҳәеит Грышьа. – Иазхоуп!
– Акәымзар, сыцәқәа ҭоукып... – Уи дхьаҵуамызт, аха
ԥхьаҟа ашьаҿаҟаҵарагьы иҭахымызт.
– Иазхоуп... – ашәа ахкы цәыригошәа ибжьы хыриаалан инаиргахт Грышьа. Уажәраанӡеиԥш акәымкәа,
ихи имчи еиқәымхо. Ага агәарабжьарақәа рҟны знызынла иҟало аидысларақәа раан еиԥш аисра игәы аҳәо
дааҟалеит. Уи идыруеит, ара ақыҭаҿтәи ахәыҷқәа, ахаангьы ус даушла аибаршәарақәа ирхыҳәҳәан, иахьынӡауа
напышьашәала аҟынӡа инаргом. Уанӡа ианнеи, ара еиҳа
ишәарҭоуп. Ара аисра закәан амаӡам, алаба зыдхалазгьы
дыԥсаанӡа дуаӷоуп.
Грышьа шьаҿак иаԥхьаҟа днаскьеит. Ибон – егьи
дымшәеит, ихы-иҿы аԥхныгеиԥш ихаҳәхеит, аха уанӡа
анагара иҭахымызт.
– Грышьа! Грышьа!!! – ишилшоз ибжьы иргеит усҟан
Бзаза. – Грышьаа! Грышьаа!
Грышьа акы дакӡамшәа дҩаҵҟьан, али-ԥси рыбжьара
хыхь дыҩхашлеит.
– Грышьа! Аԥсы ҭалт, аԥсы ҭалт!
Грышьа деиҭаҩны аӡытҟәа дынхықәыххит. Днаԥшы­
зар, аиашаз, алахы аагәылшәан, аҵыхәа хәыҷы ҟьо,
аӡытҟәа ихын. Аԥсы ҭалт.
– Уажәшьҭа издырт, издырт! – Бзаза иблақәа ҭыҵны
ицон, иӡыӷқәа кылҵәраа, митәын ихҭысуаз.
– Уҽырҭынч, уҽырҭынч! – ахәыҷы дааигәыдикылт
Грышьа. Уи ицәеижь хәыҷы акәараҳәа еисуан.

140

– Издырт, издырт...
«Дџьашьатәуп ари ахәыҷы, издыруада мца дук акәиц
иӷраршәзар... Уи акәзар абас ицәеижь хәыҷы зеисуа?»
– Аԥсы аҽаџьарантә иааӡом. Иара иаӷратәазаап, –
иԥси-иԥси еихьымӡо даҿын Бзаза. – Абни еиқәаҵәаӡа
егьырҭ ирыӷроугьы аԥсы ауп. Иандухалак ашьапы
иқәгылоит, нас арахь иҭыҵуеит.
– Зынӡа уиашоуп, – иҳәеит дмыччакәа Грышьа. – Уи
сазымхәыццызт сара. Ишубоҵәҟьаз аԥсы ҭалама?
– Ишызбоз. Аҽаарҵысит – ҩынтә. Нас аҵыхәа аҟьеит...
Грышьа Бзаза дааигәӡын, инапы аанкылан даалеиҩеит.
– Уи ҳаршәарым, иӡсалааит, – иҳәеит ахәыҷы
дирҭынчырц.
Ус даныԥшы, Ԥианцеи Хьымцеи еишьҭагыла иаахеи­
баҳәалт, Аџыни Кәаџыни реиԥш.
– Арҭ уажәы ани аԥсы ршьуеит! – дааӷьаҵәыӷьаҵәит
Бзаза, Грышьа инапгьы ааирӷәӷәеит.
– Умшәан, урҭ ус иҟаӡам, ибжьысқәоуп ҳәа аӡәы
ирыхьӡиҵан, ирыхьӡхалт акәымзар, иаабац шьоукы
ирҩызцәоуп.
Ахәыҷы диман уахь иҿынеихан, ианааиԥыла иаагылт.
Убри аамҭаз нахьхьи раԥхьатәи агәашә дыҭҟьаны дыццакы-ццакуа арахь лҿаалхеит Мимоза – Мариам.
– Иахьа акамбашь дзашәыршьуаз закәызеи, уара, ари
аӡӷаб? – имырхьааӡакәа дҵааит Грышьа Ԥианцеи Хьымцеи ихы нарықәкны.
– Уи хаҵа данцо, аҽы дшақәтәоз ҳлырбон, надаада
дзақәтәоз џьылшьон... – Џьара жәахьанҭак ациҵарц
шиҭахыз ҩашьомызт, аха Ԥианца дихәаԥшны иҽаани­
кылт Хьымца.
– Аҽы ҽы ццышәын, – ччараха исит Грышьа. Хьымцагьы иҽизнымкылакәа аччара дналагеит. Ԥианца ԥыҭрак
иҽникылон, аха нас убрыгь изымычҳакәа «ԥыф» иҳәан,
икьатеиах ԥҵәо аччара дналагеит. Грышьа иблақәа

141

ҭыблаауа ицаҳәцаҳәуа алаӷырӡ ҩырхашылт, убасҟак
иҽеиҵыжьны дыччеит.
– Шәзырччозеи шәыҿқәа раҳан, – днарыдыххылт,
лара, – Ладикәа акамбашь дашьҭалан дахьцаз дмааит,
дыԥшаатәуп. Уаала, уаала, – Грышьа инапы даахан, лара
лҿыналхеит дыҭҟьа.
– Бзаза, уара аҩныҟа уца, бзиоума?
– Бзиоуп.
– Шәаала аха шәымазар, – аҷкәынцәа днарыхәаԥшит
уи.
– Ҳусқәа рхы еилахоит... – иҳәеит Хьымца ибжьы
аҵәы иахаҵаны.
– Уара уами уаала ҳәа зарҳәаз, умцои... – Ԥианца
иџьыбақәа инапқәа рҭарӷәӷәа даагьежьы-гьежьит.
– Сара ара издыруаз зегьы схашҭхьеит, схы ахьсырхо
сыздырӡом, – иҳәеит Грышьа.
– Лара илдыруеит зегьы... – иҳәеит Ԥианца, иблақәа­
гьы зынӡа гәырҭыԥк иааҟарахеит.
– Лара улгоит унапқәа аанкылан... – ибжьы аҵәы
иахеиҵон Хьымца.
– Бзаза, уара уца ушиашоу, – уаҳа егьырҭ
дрызхьамԥшӡакәа, наҟ алаӷьа иҭалахьаз Мимоза
длышьҭалан, иаарӷәӷәаны иҿынеихеит Грышьа.
Акыр дцахьан лара уи данлыхьӡа.
– Уажәы анҭ ааиуеит ара. Гызмал Икәара дҭалан
дцеит, Абгатәара ала ахаииаҭрахь лхы лырхеит ҳәа
раҳәа. Уажәшьҭа уҽаанкыл. Дшәон, дышӡыӡоз дцеит ҳәа
раҳәа. Сара слышьҭалар лымуит, дгәаауа далагеит, нас
акы лгәы иаанагар ҳәа сшәан, саагылт ҳәа.
Аиашаз, ԥыҭрак ашьҭахь еишьҭагыла иаакылст
рҩыџьагьы.
– Ари ҳҽыбӷаҟаза дабаҟоу? – дҵааит Хьымца.
Грышьа иҟаз реиҳәеит.
Ишибоз Ԥианца иԥштәы ааиԥсахт.

142

– Ушәеит, уи азоуп лхала дыздәықәуҵаз.
– Умшәозар уара уца, сара дсызнымкылт.
– Сара иахьала акгьы сшәыхәом, – иҳәеит Хьымца
дыхсаҟәӡа.
– Ушәаны уԥсуеит аҽнышьыбжьон! – иҳәеит иԥсахы
еиҟәыҷҷо Ԥианца. – Амгәацәаҭабаа!
– Убз ааҭакы, џьым, хәыҷык, убз! – Хьымца даах­
шәааит. – Афида аӡы ақәҭәатәуп, иумдыруеи?!
– Уажәы уаха сымам, уԥынҵа аӡы кылҵәраауа уҟас­
ҵап, уаагылала! – дыҭҟьаны Гызмал Икәара шыҟаз
иҿынеихеит.
– Ушәоит ҳәа сара исеиҳәахуеит, иара Абгатәара аӡ­
бахә иаҳар, длеиқәшәаҟьа дцоит.
– Ас ишаацәгьахалак дкаужьуазар, шәызлеиҩыз­цәа­
хазеи нас?
– Аӡәгьы дкасыжьӡом сара, аха Ԥианца ианду дзыҩ­
ӡом, сара саб уҩны узицәцаӡом, ашәиҭышәи унеиаанӡа
улышьҭагәа уникылоит. Иахьа афида аӡы ақәысҭәахьоу
џьыршьоит…
Уи уаҳа диламцәажәакәа, иаргьы Гызмал Икәара
шыҟаз иҿынеихеит.
Аӡыжь еиқәаҵәақәа, ацәыҵлашьцарақәа, атыша
цәгьа­­қәа, – зегьы хар имамкәа дырхыст. Иаԥхьа ицаз
рышьҭа ибон, уимоу, зны-зынла акамбашьшьҭагьы ибон.
Аха дзыршәоз аӡәгьы димбакәа абнаҿы иқәхәлар хәа
акәын. Зегьы ихашҭит Абгатәара ҳәа иахьашьҭаз даннеи.
Уи данхәыҷыз аахыс игәалашәон. Ладикәа дицны аҽҵыс
зҵаз аҽан ԥшаара ицеит. Такәы иааимдахьан, Абгатәара
инавакны, аҽан аԥагьы иаргьы рыбаҩқәа инархагылт.
Ауха алашәага ирфазаап. Аҩбагьы рҵыхәақәа хаҳаҳан
ишьқьыры-шьқьырӡа ишьҭан.
Нас Ладикәа диман дцан, ажа дуқәа рыҵаҟа тышак
аҿы, ацаҟьақәа анышә иахьыҵыҳәҳәоз иҭиқәаҵәааӡа
иааԥшуаз аҳаԥы инахагылт. Аҳаԥы алафҩы еиԥшны,

143

аха аҵкыс акыр иааӷәӷәаны, абгафҩы ҭҟьон, ацаҟьагьы
абгахәы ахатата иҟан.
– Абра аҳаԥы ҵаула амоуп, абгақәагьы пуеит,
рласбақәа абра ирааӡоит.
Ашьҭахь, уи ашықәсан иара Ладикәа уахынла дахаҩо
иҿааихан, абгақәа ҩба лаишьҭит.
Убасҟан Ладикәа иаԥхьаҟа џьара дшыҟаз ааигәа­
лашәан, игәы ааӷәӷәахеит.
Аха димбар, дҟьалар?
Макьана ииашан даауеит, игәалашәоит. Ахаииаҭрагьы
ааигәоуп.
Аха уи усҟакгьы иааигәамԥхеит, даара игәы цаны,
игәы ҭҟьаны дшыҟаз абжьқәа иаҳаит. Дааҭгылан
дӡырҩит: Ладикәа ибжьы ккаӡа иааҩт. Дгәырӷьан,
дҩаҵ­ҟьан дыҩит. Аккара дахьааҵшәаз адәҳәыԥш аҿы
игылан урҭ зегьы – Ладикәа, Мимоза, Ԥианца. Ахаҳә ду
иавагылан акамбашь еишьклашьшьы, абат ахы ҟәазӡа
аԥхьа итәан.
Грышьа игәы ааҭгәырӷьааит.
– Ари умбои, аҽнышьыбжьон игәаӷьны иақәлеит. –
Ладикәа инапы нақәикит ахаҳә анаҩс аҳәынҵәа ҭҟьаны,
ишьаҟьаны иахьыҟаз.
Грышьа акамбашь хаҭыр ақәҵан илаԥш нахигеит.
– Ахаҳәқәа зегьы абга рхәыжә рхатата иҟоуп, даарагьы икыднамҟьакәа иҟам, – Ладикәа ашьшьыҳәа
днеины абат аашьҭихит. Уи зныказ иааԥаҭхалеит, аха
нас аҽеиқәнакит. – Урҭ ус иацрыҵуамызт, аха ма акы
иаршәеит, ма, аиашаз, рыԥсгатәы рзымго иҟанаҵеит.
Акамбашь азныказ иааҭрысын, аха нас аҽырҭынчны
Ладикәа инаишьҭалт. Зегьы рҿынархеит.
– Дымшәаӡакәа дааит ихала! – лҳәеит даахәыҭхәыҭын
Мимоза, Ԥианца иахь лхы налырхан. Иара ихы
нхьаирҳәит, аха дышԥышәарччоз изымҵәахит.
– Иаргьы деиҭымуп, саргьы – еиҭымк сиҩызоуп. Зегьы рзы дшәаԥырҳаԥуа, ихатәы иара изымдыруа дҟалар,

144

ибла шааԥшуа саргьы сицәыргоит. Ииура изымдыруа,
иара ихатәы изымыӡбо дызбар, уахыкгьы сизыԥш­уам...
– дынцәыҵаччеит уи.
Грышьа иааџьеишьеит, иагьигәаԥхеит уи акы мӡаӡа­
кәа иахьылҳәоз.
Убысҟан, иҟәышӡа, иԥшӡаӡа иаԥхьа иааит уи лсахьа...
Капа лсахьа.
Акраамҭа абат нартәаны аԥсы аарго дцон Ладикәа. Уи
уажәы-уажәы илымҳа кыдҵан дааӡырҩуан. Имыхәлацкәа
архахь, ахтырахь икылсит.
Грышьа иныбжьырҟьашәа Ԥианца днаидгылан, ичақы
ԥшӡа иџьыба иааҭыхын инаимҵеикит.
– Ига, сара аҩызагьы сымоуп, – иҳәеит уи.
– Ҭабуп, – ихыиҿы ааихалашан, ибла хәыҷқәагьы
ааҭбаахеит Ԥианца. – Ахаан аӡәы ҳамҭа симҭац.
– Амц умҳәан! – лҳәеит Мимоза, – сара иусҭаз ачабра
алаӡами?
– Уи мҵарсны изгеит, – аԥыш-ԥыш дааччеит Ԥианца.
– Имҵаумырскәа, исҭаххар исызумхрымызт.
– Уажәшьҭа, Ԥианцеи Грышьеи иааимдо, шәмыцца­
кыкәа шәнеила. Аҷкәынцәа шәыԥсыжьлоит, – иҳәеит
Ладикәа.
Абат наиртәан, дыҿҟьа-ҿҟьо иҿынеихеит. Ажәҩангьы
ақәа аҿыҵышәшәо мацара, ақәшырпҟҟара иналагеит.
Абат хәыҷы ақьышә хьышьашӡа, ахы ҟәазӡа иҟан,
ицәын. Аингьы надгылан, абз ала ашырқьшырқьҳәа иарбзон. Ақәагьы еиҳа ирлас-ырласны иаҿыҵышәшәон...
16
Аҭаҳмада акраамҭа ихы изымдыруа дыҟан. Нас,
аҵыхәтәан агәылацәа иааизыҩҩыз рыбжьқәа, быжьрабыжьҵәантә иҵыҩуашәа илымҳа аҟынӡа инаҩуа иалагеит.
Ладикәа дааҩналан, ибжьы шааиргаз аиԥш, иаразнак
еилиргеит, мчыла иаашьҭихыз инапгьы аиарҭа илаҳаан­
ӡа днамҵасны иааникылт уи.

145

– Сы-қәыр-тәа... – иҳәеит аиргьҳәа иаб. Инапқәа ашь­
шьыҳәа иҩаиҵаҵан даниҩаха, днықәтәеит. Акраамҭа
иқәлашьцан иҟан, макьана аиргьҳәа ихәакәоз игәы
алымшара атсарҭәеиԥш идақәа зегьы ирҭашәуан.
Ишԥахьааз, ишԥацәгьаз уи.
«Ԥсра бзиа ыҟаӡам, ҳәарада... ԥсра бзиа...»
– Сыԥхьарца сышәҭ!..
Аԥхьарца анизаарга, Ладикәа инапы ӷәӷәақәа
дрыниалашәа, аиргьҳәа, иара иитәӡамыз имахәҿақәа
ҩышьҭихит. Имҩашьахуа иккаӡа илымҳаҟынӡа инаӡеит
«Ахәрашәа» ашьҭыбжь. Иааџьеишьеит «Ахаҵарашәа»
аирҳәарц акәын ииҭахыз.
«Уи анааиҵәҟьа уаҩы ихы изымжьозаап...»
Нас, ани атсарҭәа, идақәа ирҭаҳаз еиҳа-еиҳа ихьан­
ҭахо, ицәа-ижьы ӡаанарҟәрыло иалагеит, иԥсыԥгьы имнахуа мацара, ихәламшәа ааилыршьызшәа, иныҿнар­
ҳәыцааит... Арҵәааҳәа Кама лыҳәҳәабжь илымҳа
ин­ҭа­сын, нас иааимаҷыҩт.
Кама аҳәҳәарагьы дналагеит, лымгәарҭа иҭаз, ани
аӡаагамҩан ишылзиуз аиԥш, атыгәтыгәҳәа ишьапқәа иҟьо
далагеит. Иԥсы шҭоу, дшыҟоу, аԥсҭазаара дшаҵанакуа
ала адырра ҟаиҵон.
17
– Дыԥсит... – Игәи илаӷырӡи еилаҵәо абарҵа ашә дадгылан Бзаза. Уи атәы иҳәон, аха егьа иундазгьы хырхарҭа
изаҭомызт. «Иԥсы ҭалт... аԥсы ҭалт...» – Уи идыруан, иахьа
иблала ибахьан. «Дыԥсит...» – уи издырамызт. «Иаагылар
ҟалоит, аха аԥсы ԥсӡом...» – ус игәы иаанагон иара. «Бабаду иԥсы аҭра ажәызар акәхап, бабаду рыцҳа, аха иԥсы
абацои шьҭа ... аҽа ҭыԥк аиур ҟамлаӡои?..»
Дышнеи-шнеиуаз изҵаарақәа дрылаԥаҭан, абасҟак
иидыруаз, бзиа иибоз, дзышьцылахьаз бабаду иԥсы аҭ­ра
игәы иҵалан, еиужьны аҵәыуара дналагеит.
Абриаҟара иԥшыз аԥсабарагьы, раԥхьа ишаҿышә­
шәоз, нас аҽааиужьны ахаҽаҳәа аҿынанахеит ааԥынқәа.

АПУБЛИЦИСТИКА

АҲАРҨА – АМҨА УЗЫРБО, АХРА УАҾЫЗГО АХАҲӘ
1. Ҳазхысхьоу аиҭаԥхьара
Ашьха, ишдыру аиԥш, дгьыл мчуп: зыҵа умбаӡо
аиҩыцәқәа, ахра гагачқәа, ҵаҟантәи уанрыҵаԥшлак ухла­
хаҵ зыргьежьуа акаҵәарақәа, анаҟәоуқәа зқәу аҩаӡа­
ра дуқәа, асыԥсацарҭақәа… Ас иахьыҟоу зегьынџьара
ишәар­ҭоуп. Маҷк иадамзаргьы уақәымшәакәа иҟоуҵаз
ашьаҿа хнырҳәышьа змаӡам акәхар ҟалоит…
Аха дацәымшәартә ишьапы ахьакуаз аҳәырҭақәа,
аԥсшьарҭақәа рҿы мацара даагыломызт ауаҩы. Еиҳа
иахьыцәгьоу, иахьшәарҭаӡоу, ус аламала зыҽизымҭоз,
дназмышьҭуаз дахыкәшан, даҵысны, ус баша давсны дцомызт. Ашьха зегьынџьара инапаҿы иааигарц дашьҭалон,
анцәахша леиԥш иԥсы алахон, дагьеисон.
Ицаз ашәышықәса 70-тәи ашықәсқәа рзы, ԥхынрак,
Аӡӷара сцеит. Избарц. Уи Ерцахә-хаҭа аҵаҟаӡа, Чҳалҭа
аԥшаҳәаҿы иҟоуп. Аӡӷара Кавказ зда ыҟам анарзан-ӡы
ыҵыҵуеит. Арыжәтәгьы аҽыкәабагагьы. Уахь есԥхынра
ауаа ԥсшьара инеиуан. Аԥсабара, ашьхақәа убас иҟоуп,
ҿык-бзык иузарҳәом. Ус иубароуп.
Убра зыԥсы зшьоз, зҽызхәышәтәуаз аԥсуа уаҩ
бырг бзиак дсықәшәеит. Уи арҭ ашьхақәа бзиан идыруан, еиҳарак Ерцахә. Убри азы иџьашьахәу ажәабжьк
сеиҳәеит: «Хара узланаԥшуа ауаҩы иоуижьҭеи (абинокль,

147

ашьха ицоз имазар енагь ишьҭихуан), Ерцахә ихаларц
абасынтәи жәааҩык дәықәлахьеит, ҳара ҳазхаану, –
иҳәеит уи. – Хыхьӡа, анаҟәоу ахьықәжьу ахь инаӡаанӡа,
уантәи адыргақәа ҟарҵон. Асынтәи абинокль ӷәӷәақәа
змаз ирбон. Аҵыхәтәан, 1941–1945 шықәсқәа рызтәи
аибашьра иалҵны иааз аԥсуа хаҵак дхалт, уантәи
адимаҟаԥшь дҩахан, арахь идирбеит. Убарҭ рахьтә
аӡәызаҵәыкгьы дзыхнымҳәӡеит».
Иахьа уажәраанӡагьы убри сазхәыцуеит, аха аҭак
сзымԥшааит. Ҭакс исҳәартә исымоу акоуп, абрыгь аԥсуа
иҟазшьа иацуп, иара ацәгьареи абзиареи ртәы сҳәоит
ҳәа салагом.
Абас, ауаҩы инапаҟны, игәаҟны, ихаҟны раагара
иҽазишәоижьҭеи иҟалеит ашьха атәы иагымкәа издыруа,
иазҟазоу, наџьнатәтәи урҭ рԥышәа. Иахӡыӡаауа, даара
амаршәа куа, еихаҳауа, абиԥарак аҟынтәи аҽа абиԥа­рак
ахь иааргоит уи аԥышәа иахьа уажәраанӡа.
Аԥсуа изы акәзар, ашьха хазын. Анаԥшцәа, еиҳарак
акаршәрақәа, ашәадәқәа ирааӡаз, аԥсуа ашьхауаҩ ҳәа
ишьҭоуп. Аха уи ишьхауаҩра аҽакын. Ашьха цқьаҭыԥын
иара изы. Иаргьы, еснагь уахь изихоз, ирахә ирҳәырц,
дшәарыцарц, иԥсы ишьарц мацараз акәмызт, ныхак
изаҩызан, ихы-иԥсы зрыцқьоз, игәнаҳақәа ихызхуаз.
Иазгәаҭатәуп, аԥсуаа, дара иахьынӡарыҵанакуазгьы,
уинахыс, рыкәша-мыкәша иҟаз ашьхақәагьы (иаҳҳәап,
Аршәаҳәымҩа (Ельбрус) ахьӡ ссирқәа рырҭеит. Дара
иахьрыҵанакуа, ашәҭқәа реиԥш ижәпаны, нацәаҭыԥнацәаҭыԥ ирықәԥсоуп ахьӡқәа. Ма изакәы ашәақәоузеи
ашьхақәа ирызку: аԥсуа жәлар ажәытәӡатәи рашәатә шедевр «Ахрашәа», ахра иагаз ашәарыцаҩ, ашьхауаҩ иԥсы
ахра аҿгара иазкыз, убас «Аиргьашәа», «Ажәеиԥшьаа
рашәа», «Аԥылагашәа» уҳәа. (Урҭ рахьтә ирхашҭуа иалагахьоу, ирхашҭхьоу, иӡхьоу, аха зышьҭақәа макьана инхаз ыҟоуп. Рыцҳарас иҟалаз, егьа иагхан акәзаргьы, ажәа

148

иаҵанакуа афольклор еизыргоит, ашәеи акәашарақәеи
шамахамзар аӡәгьы дрышьҭам. Уи ианакәызаалакгьы
иармарион аӡәы иааиԥыҳәҳәаз амҵарсра иашьцылахьоу рус. Уара утәы ишахәҭоу уанзахамҵгыла усоуп.)
Ажәакала, аԥсуа изы ашьхақәа ишьҭыху аԥсҭазаара,
ахрақәа рҳауеиԥш ицқьоу, иԥшьоу ирсимволуп.
Аиашаз, наџьнатә ус ишьақәгылахьан, уахь ихалоз
зегьы – зыԥсы зшьарц, зырахә зырҳәырц, ишәарыцарц,
ус аказказра инықәԥшырц, – иаԥсахуан, уатәи
рыхныҟәгашьа, реизыҟазаашьақәа, реихаҵгылашьа,
ргәеизыблшьа уҳәа хазхон. Уа, ауаа рҿы даныҟазгьы,
ихала данынхозгьы, ауаҩԥсы иаҭәам, иакәыму, игәнаҳау
акы иламсырц, ихы мыцхәы дацклаԥшуан. Дҳаракны
дызкыз ашьха ажәҩан дазааигәанатәуан, Анцәа еиҳа
дибарҭахо. Уаҩытәыҩсак иаҳасабала, Анцәа иҿаԥхьа,
ауаҩы иҿаԥхьа, абри аԥсабара ду аҿаԥхьа иуалызгьы
еиҳа ибарҭахон, иккаӡа изаатуан.
Ахра цыӷь-цыӷьқәа еиҳа иахьшәарҭаз, уақәымшәакәа
еихугаз ашьаҿа уахьҭанархоз, уаҩы ишьапы акыртә
иахьыҟаз ԥшааны ахаҳә шьҭаҵо дцон урҭ раԥхьаӡа
ирҿысуаз. Ишьҭахь абрахь иаҿанагало изы, уи ахра
дамгарц. Аҳарҩа – абас ахьӡуп уи, амҩа урбаны ахра
уаҿызго ахаҳә ҷыда. Ҷыдарас иамоугьы, иаразнак излардыруагьы хаҳәк иара еиҵоу аҽа хаҳәк хыхь иақәырҵоит.
Уи дыр­гоуп, ахра иаҿоу ауаҩы игәы иҽаннаҵоит, амҩа
инарбоит.
Уи хымԥада рхы иахьадырхәо, наџьнатә издыруа
еснагь ашьха ицо, ашьха иеисо, еиҳарак ашьха дуқәа
рҿы ишәарыцо роуп. Аҳарҩа апринцип наџьнатә
аԥсҭазаараҿгьы уаҩы ихы иаирхәон. Ауаҩи ауаҩи,
ажәлари ажәлари реихаҵгылара, аԥсҭазаара, ауаҩреи
аламыси хыԥара зқәымыз рнормақәа ртәы зҳәо,
иагьныҟәызго дырган.
Убас акакала еицыло ишьақәгылт ажәлар рҷыдара­
қәа, рзеиԥш ҟазшьа ду – рыԥсҭазаара ашьхацамҩа.

149

Аԥсҭазаара ахра дуқәа ирыҿго иахьа уажәраанӡа иаазго, егьырҭ ажәларқәа зегьы излареиԥшымгьы изла­
реиԥшугьы ныҟәызго, мчысгьы, нҵырасгьы измоу.
Аҳарҩаҵәҟьа ахьаҭахымыз, уааи рахәи ашьха излацоз ашьхацамҩақәагьы аԥсуаа рҿы мыцхәы ирыцк­
лаԥшуан. Уи ахра дуқәа рҿы ишәарыцоз, ус иреисоз
ракәымкәа, ашьхаҟа зхы зырхоз зегьы ирусын. Шьхацан, зырахә-зышәахә зманы, ма аидара зқәыз зыҽқәа,
зҽадақәа, згәыжьқәа рҿы кны раԥхьа ишьхыло, дахьцо зегьы амҩа рыцқьан, ишьҭахь иааиуа уаҳа ҟаҵатәы
имамкәа ианнимыжь, даара ихьмыӡӷын, ианарыжьуамызт. Ус ҟазҵоз, зышьҭахь иааиуаз атәазымбоз, ҳаҭыр
рықәзымҵоз ҳәа, акраамҭа рыла ихырбалон.
Амҩа ишақәнагоз арыцқьарагьы ус имариамызт.
Алӡынрак асымҟәыл зықәнауа ашә ҟьантазқәа ыҵҩрны
ирнаҳалон, ма – рымахәқәа кыдҩрны, иӡыҭуаз асы
ахаҳә-мҿыхә дәықәнагалон, амҩақәа ашәаҳауан, асы
ихнархәаз амахәқәа узрыҵымсуа илаҟәны инхон,
иҵегьы иҩаҳаракны асыԥсацырақәа ахьынӡалеиуаз, зегьы еиларҽны иахьырхысуаз ашьхацамҩақәагьы анаҵа­
накуаз ыҟан.
Иара ашьха ишәарыцозгьы ихатәы ԥҟаррақәа иман,
иаҳҳәап, ашәарах раԥхьагыла, аԥача, деихсуамызт,
иара убас – ашәарах анеишьҭаз. Насгьы, ирацәаны избеит ҳәа, изышьҭыхша ада, егьырҭ дрылакьысуамызт,
ишьҭуан. Ашьха ҳаракқәа, ахра дуқәа рҿы ишәарыцоз
ааигәа-сигәа дшәарыцомызт, асса-мысса дрышьҭамызт.
Ашьха дуқәа рҿы абӷабқәа ирашәарыцоз еиҳауп, ажьы
рацәаны иақәуп ҳәа акәмызт, уи ишәарыцаратә цәаҩа,
ашьха, аҳаракыра, аиааира амзызқәа ракәын раԥхьа
иргылан уахь ихоз. Уи, аиашаз, ҽԥышәара дуун. Ахра
деисон дазхонаҵы, иаргьы дазханаҵарц, дыҩнанадарц,
еигәыцхәцәахарц азы. Иаргьы убас иҽыҳареикырц,
уаанӡа дызҿымхәацыз аҳауа даҿыхәарц. Убарҭ аҭыԥқәа

150

рҿы акәын аҳарҩқәа ахьынижьуаз, иара ишьҭахь абри
аиԥш ахрақәа згәаӷьуаз изы.
Ажәакала, адгьыл ауаҩы еиҳа дахьԥнашәо, дахьа­
рыцқьо ашьха хаҩаӡарақәа рҿы ииуан аԥсҭазаара зегьы
азы здаҟамыз ауаҩра аԥҟарра дуқәа. Ашьхақәа ныхак
аиԥш изшьоз аԥсуаа рыԥсҭазаара зегьы азы урҭ шәагазагахон, имҩахон.
Урҭ атрадициа дуқәа рахьтә иҟоуп зыхьӡқәа рхашҭ­
хьоу, зыхьӡқәа нханы зҵакы атәы рхашҭхьоу, ус
иргәалашәо, аха усҟак иацԥыҳәан иныҟәрымго. Зегьы
дара роуп, урҭқәа зегьы ҳшьа, ҳгенқәа рҿы инха­хьеит,
рымч ыҟоуп, ҳажәлар иахьа егьырҭ изларылыркаауа
рҟазшьа, рҷыдарақәа, рменталитет шьаҭас иамоуп.
***
Убас шакәугьы, жәларас иҟоу зегьы аамҭеи аҭоурыхи
рӡыблара акырӡа рцәалаӡуеит. Ҳара аԥсуаа ҳакәзар,
иаҳхаагахьоу агәаҟрақәа, ҳзиааихьоу, ҳаԥсы зцәаагаз
шырацәаӡогьы, урҭ ирыхҟьаны, амаӡашыӡ еиԥш иҳалаҽны иҟоу, зныкымкәа аԥсреи абзареи ҳрыбжьазыргылахьоу аԥсыҽрақәа, амилаҭ чмазарақәагьы ҳцәа иалоуп.
Зны-зынла ҳшьамхы ҳҽаҳаргарц мацараз, зда ҳамамыз,
ҳаԥсеиԥш иаабоз акыр каԥсо ҳанцоз ыҟан, ауаҩшьра
ҟазҵаз иҟәых каԥсо дышцо еиԥш. Иахьа, убри аиԥш
аҭагылазаашьа ҳамоуп, убарҭ рахьтә даара иаҳҭахны
ҳхы иаҳмырхәоз акыр ҳархынҳәыр, рыԥсы еиҭаҭаҳҵар,
ҳшьамхы иацырҵоит, еиҳа иаабо, еиҳа иҳаҳауа ҳҟар­
ҵоит, урҭ аҿыц азы имаахоит.
Ҳажәлари ҳареи иахьа ҳааины ҳахьыҟоу, ҳазҿу, ҳгәы
иҭоу аҿы абарҭ азҵаарақәа зегьы аҵакы ҿыц аархәоит.
Аиааира иаагаз, иҳауз азхаҵара аҭакԥхықәра шаҟароу,
аҟаҵатәгьы рацәаны ишацу, иаҳзыԥшу ауадаҩрақәагьы
шымариам ззеилымкаауа иан лымгәа дҭоуп. Иаагахьоу
аиааира лагамҭоуп, уи ашьҭыҵреи акульминациеи – зе­

151

гьы ҳаԥхьаҟа ауп иахьыҟоу. Анаҩстәи аиааирақәа ргаразы ҳмилаҭ арсеналқәа зегьы ҳрылаԥшыроуп, ҳалԥшаа­
роуп, ирҿыцтәу ҳарҿыцроуп, амч рызҳархынҳәроуп.
Аҳәынҭқарра аргылараҿ, аԥсуара арыӷәӷәараҿы,
иҳаланхо егьырҭ амилаҭқәеи ҳареи ҳаизыҟазаашьаҿы,
ҳара ҳаҩныҵҟа ҳаизыҟазаашьаҿгьы, адәныҟатәи
ҳаизы­ҟазаашьақәа рыҿгьы ҳамч иацызҵаша, зыжәҩахыр
ҳазҭаша.
Ирацәоуп ажәларқәа аҽа цхыраагӡақәак змоу:
иаҳҳәап, ахыԥхьаӡара, уи иацу амч, амҽхакы, адоушгьы налаҵан. Ҳәарада, урҭ иреиԥшу, аҽакала зкультура
ҳараку, иахьынӡаҳалшо реихьӡарақәа ҳдыруазароуп,
еиҳа иаҳзааигәоу ҳхы иаҳархәароуп. Аха ҳара наџьнатә
ҳазлааӡоу, иахьа уажәраанӡа ҳаиқәырханы ҳаазго зегьы
– убарҭ раршьын нақәҵан, инарықәԥҟан ҳаԥсҭазаара
еиҿаҳкаауеит ҳәа ҳаналага (уахьоуп ҳхы ахьхоу), дук
мырҵыкәа, иара апроцесс аанкылара ҳамч ақәымхо,
ажьа шкәакәа зкыз ҳиеиԥшны ҳақәхар алшоит. Иахьа
уажәраанӡа, зыбжеиҳара мцала икылблаау аҭоурых
змоу, зхатәы бызшәа, зхатәы культура змоу, зегьы рыԥсы
злахо агаҿа тәыла ԥсадгьылс измоу – жәларны ҳҟазҵо
зегьы, зыҵа кылжәаз аԥҳал аиԥш, инаҵыкәкәа ицоит,
ҳаргьы баша хыԥхьаӡаран аԥслымӡ ҳаалахоит. Убасҟан
ауп ҳазлаҟаз зыԥсаз анаадырша, аха уанӡа ианнеи,
ҳаӷеимшхара, хнырҳәышьа аиуӡом.
Ус акәымкәа, аҽакала иӷәӷәоу, аҽакала еиҿартәу
ажәларқәа, аҳәынҭқаррақәа рԥышәа, ауаатәыҩса зегьы
рԥышәа, иахьатәи атехнологиа ишахәҭоу, иахьынӡахәҭоу
ҳақәшәан ҳхы иаҳархәеит ҳәа, ҳара ҳазлеибарку,
мчыс иҳамоу, ҳҷыдарақәа изырԥырхагахаӡом, еиҳагьы
иарӷәӷәоит. Убрагь иҳалаӡаша, иҳазхаша адоза еиҳамтә­
кәа. Ианҳармыцхә, Анцәа иумҳәан, ҳмилаҭтә қьамса
ԥыжәжәа иқәнаҵоит.
Иахьа ҳара, ҳҭоурых аҿы, егьа имариамкәа имҩа­
ԥысуазаргьы, узықәгәыӷыртә иҟоу, зперспектива цәгьам

152

аҭагылазаашьа ҳамоуп. Убри еимгеимцарак иаҟарам­
харц, анарха аиурц, зыԥшра ҟамҵакәа, тәамҩахә
ҟамҵакәа, еихсыӷьра амҭакәа аус азулатәуп, ишыжәлару
зегьы алархәны.
Ииашоуп, иахьатәигьы уазхәыцроуп, иахьа иҟоумҵаз
уаҵәгьы иузыҟамҵар ҟалоит, аха еснагь, иацтәигьы
иахьатәигьы, уаҵәтәигьы – зегьы ҳперспектива, ҳхықәкы
хада аус азыруртә иҟазароуп. Ииасхьоу, ҳҭоурых,
аамҭа аӡыблара шаҟа ҳкыднаҟьахьоу, иаҳзаанагахьоу,
ҳара иаҳхарамкәа, ҳамч зқәымхаз, иаҳхаран, агәнаҳа
ҳахьаҵалахьоу – зегьы еилыԥшааны, ҳҭоурых аҿы еиҳа
иҳахәаз, еиҳа иаҳԥырхагахаз, уажәраанӡа ҳаԥсы ҭакны
изку, гәаӷьсҵәҟьа иаҳзыҟалаз, ҳаԥхьаҟагьы зда ҳҳәарҭам
алҳаԥшаароуп.
Ажәлар ирхыргахьоу, рҭоурых, рдоуҳа саркьоуп, еснагь изныԥшылалатәу. Иара ухыуҿы ибзиан ианубааларц
азы агәы цқьазароуп. Уажәшьҭа ҳнапыршьышьуа ԥхьаҟа
ҳазцом. Шьаҿацыԥхьаӡа ишәаны-изаны, ашьапеихгара
аҭахуп. Ишаҳҳәахьоу аиԥш, аԥсҭазаарамҩа ашьхацамҩа
еиԥшуп, еснагь иҩадароуп. Егьа ибзиан иудыруазаргьы,
уаԥхьа ииасхьоу, инрыжьхьоу, ма лаԥшҿаба иубозароуп,
ма угәынкылара иныҟәнагозароуп. Насгьы, убарҭ реиԥш
уаргьы ишьҭоуҵароуп аҳарҩа. Иҟалоит, ԥаса ишьҭазҵаз
итәы цқьа иангәоуҭа, уара ма унахар, ма уаахар, еиҳа
ирманшәалан, еиӷьны ишьҭоуҵар.
Дарбанзаалак, анхаҩы инаиркны аҳәынҭқарра
амаҵураҿы иҟоу иҟынӡа, досу инапы злаку аусаҿ шаҟа
дақәшәан, ииашан аҳарҩа шьҭеиҵо аҟара, ишьҭанеиуа
рус маншәалахоит, рымҩа аркьаҿуеит, даргьы иҵегьы
иманшәалан инрыжьыртә иҟанаҵоит.
Абриаҟара аӷацәа рнапы иадыргахьаз, ирхәынгахьаз
ҳԥеиԥш, уажәы ҳнапаҿы ианыҟала, зҩырақәа зныҵ­
хьоу ақьаад иахьеиԥшхаз ҟалеит. Адунеи дуӡӡаҿы
хкырацәала еилышьу, еилаԥсоу, еиҿкаау, еизыҟоу, еизы­

153

ҟам аҳәынҭқаррақәа, аҳәынҭқарра аҟынӡа инаӡам,
аимбрионқәа иреиԥшу анклавқәа уҳәа, зегьы ирзеиԥшу
апринципқәа, аԥҟаррақәа шыҟоу аиԥш, досу, хәыҷгьы
дугьы, рхатәы гьама, рхатәы ԥышәа, рхатәы ҷыдарақәа
рымоуп. Убри аганахь ала, адунеи хкы-рацәала еилоу,
еибыҭоу амозаика иеиԥшуп. Убра рыцкны иадамзаргьы
уаҭахны уалԥшуазароуп.
Абарҭ зегьы ҿыц ҳарзымхәыцыр, еимаҳамкыр,
еимҵаҳамкыр ԥсыхәа анамам, ҳаззыԥшымыз акыр
ҳзааԥшит. Иҳакәыршан иҟоу – ҳазҭахугьы ҳазҭахымгьы
– рԥышәа ыҟазаргьы, аӡәы уиҿыԥшны мацарагьы хара
узцаӡом. Ахыҵхырҭа амч ҟазҵо, уԥашә змоу дгьылк
уқәгылазароуп. Зны-зынла ахәшәыҵәҟьа ҳааҵраҿ
ишыҟоу, мҵәахы ԥшаа ҳәа, иахьыҟаӡам ҳанашьҭоу
еиҳауп.
***
Ҳәарада, зегьы ирыцкуп аибашьраҿтәи ҳаиааира.
Уи ҳара ҳзы хәы амаӡам. Иаразнакгьы, ԥшра ҟамҵа­
кәа иаҳнарбеит аиааира иацны иааз аҭакԥхықәра
ахьын­ӡаҟоу. Ҳара иаҳхаагаз аибашьра зырццакыз
аҭагылазаашьа бааԥсыҵәҟьан: ашәышықәса нҵәон,
азқьышықәса ҿыц аира цәгьахеит, еилыҩрыз Асовет Еидгыла иаҿыҵыз ареспубликақәа аҳәынҭқарра
хазқәа реиҿкаара иалагеит, аха макьана иалҵуамызт;
ана-ара аконфликтқәа хәыҵҟьон. Уаанӡа жәашықәсала
аҽакалаӡа ҳзааӡоз ауаажәларратә шьақәгылашьа карыжьын, зынӡа акгьы иаԥсам рҳәан, аҽакы иахьынҳалт.
Уахгьы-ҽынгьы ашәаҟьа рҿачы уи иалацәажәон, аусаҿ
раԥхьа зхы ркышаз иақәшәомызт. Аҵеџь ҿыц мыжӡакәа,
иҟаз еимазыԥсаз иреиԥшын.
Ҳара, аибашьра шьаарҵәыра зхызгазгьы, уиала
ҳуадаҩрақәа нҵәомызт. Ирҳәоит, аибашьра аиԥш иҟоу
аԥышәара ауаҩы даӡрыжәуеит, дарыцқьоит ҳәа. Аха

154

уи зегьы рзыҵәҟьа ус изыҟаломызт. Уеизгьы аибашьра,
ҳәарада, зегьы аԥсахит, еибашьуазгьы имеибашьуазгьы.
Абасҟак идыргәаҟхьаз, икҿацалан ирымаз, еснагь
зыларҟәра иашьҭаз, зҭоурых рхәынгахьаз, еицаркхьаз
ажәлар иреиӷьыз рхаҭарнакцәа, рхы ақәырҵаҵәҟьарц
абџьар шьҭырхит. Урҭ шаҟаҩ ыҟаз, шаҟа рымчыз
шыр­дыр­уазгьы. Убас анырӡба нахыс, урҭ аҽа уаан,
фырхацәан. Аха изылшоны, изыхәҭаны урҭ ирыдымгылаз рхыԥхьаӡара хараӡа еиҳауп. Урҭгьы ажәлар,
ауаажәларра ирыхәҭакуп. Зегьы дара роуп, уи шпроблемоу инхоит, аԥсҭазаара адраматизмгьы иацнаҵоит.
Аибашьра ашьҭахь ихбыл-ҿбылны инхаз ҳқыҭақәеи
ҳақалақьқәеи, ихыбгаз аекономика, џьара цхырааҩык
дызмаӡамкәа амацәаз иҭаркыз, зшьа абжа зыцәцаз
атәыла аҭагылазаашьа даара иуадаҩын. Насгьы, иаз­
гәаҭатәу, усҟан амчраҿ иҟаз, амилаҭ хақәиҭратә қәԥара
аԥышәа абзоурала, аибашьра аԥышәа иадымхалацәакәа
изырҳаз, аибашьрадатәи аԥсҭазаара, анхамҩа, аекономика, аҳәынҭқарратә ԥышәа рыцәмаҷын. Аибашьра аан
аиԥш, амчрахь инашьҭымызт Асовет мчра ахаан уи иаҿыз.
Аӡәы-ҩыџьа аларԥсазаргьы, урҭ рнапы акгьы акымызт.
Иара амчра ахаҭагьы автократиа иахьазааигәаз ыҟан.
Абри аҩыза аамҭа, абри аиԥш аҭагылазаашьа
иақәшәеит ҳара ҳҭоурыхтә иааира.
***
Аиааира аагеижьҭеи уажәи рыбжьара аамҭа бжьалеит. Уиаахыс, ауадаҩрақәа рнаҩсгьы, аҵакы ду змоу
ахҭысқәа ҟалахьеит. Иара убас – ажәлар зегьы ргәы
дзырхьқәазгьы. Раԥхьа иргылан, уара иушьуа Анцәа дишьуам ҳәа, азхаҵара ҳауит. Ҳазханаҵеит Урыстәыла ду
афедерациа, ҭоурыхлагьы, доуҳатә ԥсҭазаашьалагьы,
200 шықәса рыҩнуҵҟа ҳазлахәыз, ҳаԥхьаҟагьы ҳгәыӷ­
рақәа зызхоу атәыла.

155

Уи ҭоурых хҭыс духеит ҳара ҳзы.
Егьирахь, еихык-еиҵыкны иҳагхеит ҩыџьа раԥхьатәи
ҳпрезидентцәа. Раԥхьатәи ҳпрезидент, амилаҭ хақәиҭ­
ратә қәԥара аԥхьа игылаз рбираҟ рымыздаз, ишьҭыз­
хыз, иҳаразкыз – Арӡынба В.Г., аҩбатәи ҳпрезидент,
азхаҵара аус ишахәҭоу, иҳаракны имҩаԥызгаз, ареспублика асоциалтә-економикатә ус аҿиара акыр аус азызуз Багаԥшь С.У.
Аиашаз, ҳҳәынҭқарра ашьапкра, аиҿкаара, аҿиара
амҩақәа азыԥшаара, адәныҟатәи аусқәа, аҩныҵҟатәи
аусқәа реиҿкаара, рышьақәыргылара, аекономикеи
анхамҩеи рызҵаарақәа рҿы уҳәа арҭ ашықәсқәа рыла
акыр аҽышәарақәа ҟаҵоуп, ҳаҳҭнықалақь, ҳреспублика
зегьы рхаҿы ахьынӡарыԥсахыз убартә иҟалеит. Ҳәарада,
ҳара ҳазҭагылаз, иахьагьы ҳазҭагылоу ала, ҳазхьымӡац
рацәоуп. Аиҵахарақәа шыҟац инханы иахьыҟоугьы, иара
убас – зыриашашьа иақәымшәаӡаз агхақәагьы. Урҭ рзы
аппозициа ииашан иазгәарҭақәо, изықәдыршәақәо, зтәы
мӡакәа ирҳәаз ыҟоуп. Иара убас – апресса, амассатә
хархәагақәа ҳәа изышьҭоугьы. Урҭ рыҩнуҵҟа, ҳәарада,
иҟоуп адырра, абаҩхатәра змоу, ҳтәыла, ҳажәлар
рҿы иҟоу апроблемақәа згәы иҵхо. Аха, рыцҳарас
иҟалаз, уахь зҽадызкылаз рахь, уаҳа хыдкыларҭа змам,
аполитикаҿ аусура иалагаанӡатәи ззанааҭ хадақәа рахь
изыхнымҳәуа инхаз рацәацәахеит.
Егьырҭ, еиҳа еилызцо апозициаагьы, агхақәа шыҟоу
атәы рҳәоит, ирҩуеит, аха уи ус изыҟоу, риашашьас иамоу
атәы рызҳәом. Ирдыруазаргьы ирҳәом ҳәа сгәы иаанагоит. Избанзар, урҭ ирзыҵәахӡом, аиҳабыреи дареи аконсенсус ахь иназгаша адиалог акәымкәа, амчрахь анеира
шырҭаху. Аха шьоукы ирҳәо-ируа зегьы аҵәылхра мацарахь ианиаслак, иагаӡоит. Уаҳа аҽакы аҟаҵаха роуӡом.
Ркритикагьы ҵоура анамоу, иҟарҵаз ҳәа акгьы аанхаӡом.

156

Акы ҟазҵо, иҟасҵандаз ҳәагьы иашьҭоу иоуп аҽаӡәы
игха атәы аҳәара азин змоу, изҳәогьы амч амоу.
Сара сгәы иҭаӡам иалкаан амчраҿ иҟоу, раԥхьа
иҟазгьы, ашьҭахь иҟазгьы, уажәы иҟоугьы априоритет рысҭоит ҳәа, даргьы уеизгьы-уеизгьы аӡәы ус
дҳазныҟәандаз ҳәа иԥшым. Ажәлар ианалырхуаз априоритет рырҭахьан, убри ауп дара зырҵабыргра рыхәҭоу.
Зегьы рыгәҭаны иҟоуп аиаша. Убри еиҳа иашьҭоу,
убри еиҳа иазааигәоу сидгылаҩуп.
***
Абас иахьа уажәраанӡа, ажәларгьы, аиҳабырагьы,
аппозициагьы, аинтеллигенциагьы – аӡәгьы иҿи инапи
еиқәҵаны дыштәамызгьы, иҟаҵоу зынӡа ишмаҷымгьы,
зегьы еицаадыруа ауп, иҟаҵам, иҟаҵамкәа еиқәылахьоу,
кьыс змаӡам, зыӡбара ахьуадаҩӡо аҟынтә, иназхыкәшааазхыкәшо апроблемақәагьы зынӡа имаҷым.
Аамҭа ԥшуам, аусқәагьы. Изҟәаҵтәу иаҟәыҵтәуп,
ирҿыцтәу рҿыцтәуп, ҳазхыҩрны ҳцо, иаҳцәеиқәылаз
апроблемақәа уажәшьҭа ус иузныжьуам. Ус акәымкәа,
ицаз цеит, инхаз нхеит ҳәа дырҩагьых ҳнархыҩрны
ҳҿынаҳхеит ҳәа иара ус инхаӡом, иҳашьҭалоит. Ишнеишнеиуа ичмазараны иҳахьӡар алшоит, иҳашьклаҳәуа,
ҳашьаҳауа.
Абриаҟараамҭа ихьыԥшыз ажәлар, изхьыԥшыз
рзакәанқәеи рыԥҟарақәеи ирықәныҟәозаргьы, ирзыра­
зымызт, иахьынӡалшоз урҭ рзы аҭакԥхықәрагьы иад­
гылацәомызт. Уажәы урҭ зегьы аҽакала ирыхәаԥштә­
хеит, аҭакԥхықәрагьы шеибгоу ҳхахьы иаагароуп. Ԥаса
ҳара ҳаҩнуҵҟа Аԥсуара аԥҟаррақәа рыла ҳаиҩысуан
еиҳарак. Уи бзиоуп џьара иавамлакәа ламысла ианазнеиуа. Аха, Аԥсуарагьы, еиҳа амч анамазгьы, ада ԥсыхәа
жәла аныҟамызгьы, иагдырхон. Иахьа еиҳагьы иагдырхоит. Уламыс кәадазар, уи аԥҟаррақәа рхыҵхырҭақәа

157

марианы иуԥшаауеит. Уламыс ӷәӷәазар ауп ус акы ухьыр
ухы уанақәыӡбо, ухы анахьурхәуа.
Уажәы, аҳәынҭқарра, ахатәы мчра, урҭ реиҿкаара,
аҭакԥхықәра ду – ажәлар рҿаԥхьа, адунеи аҿаԥхьа,
ҳԥеиԥш аҿаԥхьа – иаҭаххаз иҵегь ирҭбаауп. Убарҭ зегьы,
зхыҵра, зеилагара ҟамлаӡо азакәан аҳәаақәа, арамкақәа
ирҭагӡахароуп. Ари аамҭа иақәшәо, дара рышьаҭақәа
зырӷәӷәо жәлары ртрадициақәа, рԥышәа ду арҭбаара,
арҵаулара ауп иаанаго.
2. Иҿыцны изхыстәу
Иарбан милаҭзаалакгьы, иарбан уаажәларразаалак­
гьы иааихмырсыӷьӡакәа рхы ҭырҵаауеит, рыцәгьарыбзиа еилдыргоит. Уи рмилаҭтә хдырра иацхраауеит,
иарӷәӷәоит. Ҳара аԥсуаагьы, иаҳԥырхагоу шырацәоугьы,
ҳахдырра дырхәашьырц ишашьҭаӡазгьы, уеизгьы-уеиз­
гьы зегьы ныҭкааҵәҟьан иҵаны ишҳамамгьы, иахьа
уажәраанӡагьы ҳамч ахьақәымхаз шыҟоугьы, уеизгьы
иҳагу-иҳабзоу цәгьамкәа иаадыруеит. Аҳәынҭқарра
анаҳцәыӡлак, ҳанхьыԥшхалак, аԥсуара ҳацырхыраан,
ажәлар рыхдырра аԥсы ҭакны иаагон.
Амҳаџьырра ҟалаанӡа, Аԥсны моноетникатә тәылан
ҳәа иуԥхьаӡартә иҟан. Ауаажәларрагьы дара аԥсуаа
руаажәларра акәын. Иахьатәи ҳуаажәларра (общественность) аҽакала иҟоуп. Урҭ, ус хаз-хазы еилыхны,
рыхьӡ уҳәаргьы ҟалоит: иаҳҳәап, аԥсуа уаажәларра,
егьырҭ амилаҭқәа рхаҭарнакцәа руаажәларрақәа. Аха
иҟоуп ареспублика зегьы еидызкыло убарҭ реиԥш
азҵаарақәа, ауаажәларра акны ианахәаԥштәу. Ҳтәылаҿ
иҟоу амилаҭеилаԥса рпроблемагьы, ҳмилаҭ хақәиҭратә
қәԥара, ҳхыԥхьаӡара амаҷра, аибашьра – зегьы еилалан рҷыдарақәа иҵегьгьы иаадырԥшит. Ҳреспублика­
ҿы амилаҭқәа реизыҟазаашьа, урҭи атитултә милаҭи

158

реизыҟазаашьа цәгьоуп узҳәом. Хылатәи ҳмилаҭтә
проблемақәеи, ҳтәыла иқәынхо егьырҭ амилаҭқәеи
ҳаизыҟазаашьақәа комплекск иаҵанакуеит, ҳәарада,
еиҿыбаалатәуп. Аха, ҳара аӡәгьы иҿы иааӡаӡом, ҳақәԥара
зегьы ҵакыс, хықәкыс иамаз, иамоу, хылатәи ҳмилаҭтә
проблемақәа алҳамкаалар, ҳаԥсҭазаараҿ зегь раԥхьа
игыламзар ҟалаӡом. Ҳәарада, егьырҭ ирԥырхагамхо,
ирыдмыӷәӷәало. Ҳара ҳаицынхара, ҳаицыҿиара, ҳаиба­
бара еилшәара ақәымкәа еснагь иҟазаарц азы, еснагь
ауадаҩрақәа зцу ҳусаҿы зегьы рыдгылара, рыжәҩахыр
ҳҭахуп.
Зегьы ҳазҵазкуа ауаажәларра еидызкыло раԥхьа игылоуп аурыс бызшәа. Иара усгьы, аурыс бызшәа, хыла ҳара
аԥсуаа ҳзы, ҳҳәынҭқарраз, ҳашкол азы, ҳкультура зегьы
азы акыр шаҵанакуа ҳәара зҭахым ауп. Уи зегьы зыдгыло, иззыразу усуп. Ари аҵыхәала ҳара ианакәзаалакгьы
аӡәы иҿаԥхьа ҳхы ҳарқьио ҳаҟам.
Иаҳҳәап, ҳара ҳбызшәа аҭагылазаашьа хьаас иҟа­
ҵаны, уи иахьақәнагонӡа ишьҭыхым, ахархәара
аиуртә иҟаҵам ҳәа ҳахьашшуа, урҭ аҭыԥқәа рҿы аурыс бызшәа рхы иадырхәоит ҳәа азы акәӡам зынӡа.
Егьирахь, ҳәара аҭахым, ҳбызшәа ԥсабаралагьы,
закәанлагьы иара иахьатәу, уаҳа ԥсыхәа ахьамаӡам
ыҟоуп. Ҳмилаҭ интересқәа рҿы, амилаҭтә ҳәынҭқарра
ашьақәыргылараҿ, ҳхьыԥшымраҿ, аҳәынҭқарра аусқәа
зегьы рҿы ахархәара аман аҟаҵараз.
Ҳҳәынҭқарраҿ закәанла ҳбызшәа иазыԥҵәоу аҭыԥ
аҟынтәи анахарагьы аӡәгьы азин имам, ажәларгьы
ирҭом. Абриаҟара ԥсҭазаара зыхҭнырҵахьоу, шьа зыз­
кар­­ҭәахьоу, уажәтәи ҳаибашьраҿы мацарагьы акәымкәа,
ҳара аҭоурых ҳарбоижьҭеи, ахадарақәа, раԥ­хьаӡа
игылақәоу иреиуоуп ҳбызшәа иара иатәу, иахәҭоу
аҭыԥаҿ анагара. Убас, аԥсуа бызшәагьы аҭыԥаҿ ианаанха, аурыс бызшәагьы аҭыԥаҿ ианыҟала, дара-дара

159

еицхыраартә, еибарыӷәӷәартә аҭагылазаашьа роуеит. Уи
ауаажәларрагьы иҵегьы еилаҵәо иҟанаҵоит, еснагь проблемас, хьаас иҳамоу ҳбызшәа аԥеиԥшгьы ҳацәымшәо
аҟынӡа.
Ауаажәларра атәы акәзар, еснагь ирҿыҵакуп, аха
иааҭгылан, цқьа иагәылаԥшны, иазхәыцны рацәак
иахымцәажәац. Уи, иааидкылан, акны аӡбахә рҳәоит, аха
иара маҿа-маҿа еилоуп, милаҭла мацарагьы акәымкәа.
Убарҭ зегьы акакала ргәаҭара, макьанагьы зҽыр­
ҿыцра иаҿу ҳуаажәларра аиӷьтәра аганахь ала даара
ихәарҭахар алшоит.
Иаҳҳәап, иахьатәи ауаажәларра иналԥшуа иҟоуп
Аҟәа ииз, Аҟәа иааӡаз, урҭ зыҽрыдызкыло, аҽаџьарантә
нхара арахь иааз, наԥшыхақә акәымзар, аҳҭнықалақь
аҩныҵҟа иҟало анаҩс, ареспублика зегьы, ажәлар зегьы рыԥсҭазаара рацәак зҽалазымгало, иполитиказ,
исоциалтә зҵаараз, акультура иатәу зҵаараз – Аҟәа
иҭагӡаны, аҟәатәык илаԥш ала мацара иахәаԥшуа.
Иџьоушьаша, ауаажәларра убри ахәҭаҿы иҟоуп
акрыз­­хыҵуа ҷыдарақәак. Уи, дара, егьырҭ зегьы рыҽш­
рылыркаауагьы, ус шакәу рыхгьы иҭамшәацзар ҟалап,
аха ианакәзаалак егьырҭ рыҽрыладырҩашьом, дара-дара гәынхәҵысҭалагьы еибадыруеит.
Акрызхыҵуа ҭагылазаашьак иннажьыз аҷыдарақәа
ҳәа ҳазҿу, ииашаҵәҟьан акрырхыҵуеит. Ишдыру аиԥш,
Аԥсны Урыстәыла ианадла, агаҿа ахи-аҵыхәеи, еиҳарак
Аҟәа хәыҷы-хәыҷла еизнагеит, ара курорт ҭыԥны, дача
ҭыԥны иалзхыз маҷҩымкәа. Урҭ рахь иҟан тәанчара ицахьаз аинралцәа, ачиновникцәа, аҵарауаа уҳәа. Агаҿа
иахьыгӡаны, еиҳарак Аҟәа адачақәа рыргылара иалагеит. Аҳәынҭқар иеиҳабыра иреиуаз ракәзар, апланқәа
рыман Аҟәа Монако еиԥшшәа иҟарҵарц. Урыстәылантәи
ԥсшьара ҳәа аҳәаа ихыҵны имцакәа, рԥарақәа ртәыла
иахьаҵанакуа инырхларц.

160

Урҭқәа зегьы ирхьымӡеит, аха Аҟәа акурорт-дачатә
атмосфера ҟаҵан. Уи Урыстәылантә арахь иаанагон еиуеиԥшым адачаргылаҩцәа, адачанкылаҩцәа,
аԥсшьаҩцәа, иара убас аныҟәаҩцәа, арҿиаратә-ҟазаратә
усзуҩцәа. Зыҿиара аагылахьаз ажәытәӡатәи абаӷәазатә
қалақь аԥсҭазаара хәыҷы-хәыҷла аҽа хырхарҭа ҿыцк
шьҭнахуан.
Ганкахьала, агаҿа, амшын, аҳауа иашьҭалан иааз адачауаа, урҭ рахьтә ари, дара рзы иҿыцыз, аргонавтцәа
ахьыӡхыҵхьаз ажәытәӡатәи атәыла, аҭоурых ашьапы ианаргахьаз аетнос ржәытә-рҿатә интересс изкыз ҟалеит.
Аҽаганкахьала – Кавказ агаҿа зыԥсадгьылыз
анықәырца, урҭ зҭажьны иргаз аӷбақәа рыла арахь
иӡхыргаз, зхы ахьхаз ацара еснагь иазхиаз, нас иара
Аҟәа инхаз, иаԥсыуаамыз, изламкьысуаз амилаҭқәа
рхаҭарнакцәа, Урыстәылатәи амчра амаҵ зуаз ачи­
новникцәа уҳәа ирҭыԥхеит.
Зегьы дара роуп, Аҟәа акурорти атуризми рырҿиара
ахь акәын иахьырхаз. Аԥсни аԥсуааи рҭоурых, Аԥсны
аԥсабара рзы акрызҵазкуа, ихәарҭоу аматериал еизызгоз, изыҩуазгьы еиҳарак уахь акәын иахьдырхоз.
Шамахаӡак акәымзар, дара аҭоурых зыӷрысны ицаз
аԥсуа жәлар рыцхраара, ршьапы рықәгылара иазкымызт.
Дук мырҵыкәа Аҟәа ахаҭагьы, амчра иатәыз ачинов­
никцәеи апровинциақәеи реимадарақәак ракәымзар,
зыԥсҭазаара ҩныҵҟала еизибархо қалақьхеит. Аҟәа
аиԥш иманшәалоу абаӷәаза змаз ақалақь акрырҳареи
ахәаахәҭреи рыда аҽакы хьаас измамыз аҟәаа ирласны еинылт. Абырзен, аҭырқәа, аџьам ҭуџьарцәа, аерман
ҭаҭын аарыхцәа рахьтә амал маҷымкәа изырҳаз ҟалеит.
Дара ишаарҭахызгьы иҟан. Аԥсуа аҳцәа џьара-ҩыџьара
ҩынқәак, хыҵакырҭақәак рыман, азинқәа рахьгьы адачауаа иреиҳамызт. Аҵыхәтәантәи аҳ иԥа Гьаргь, аҵара
змаз, аҭоурыхгьы, акультурагьы ртәы иагымкәа издыр­уаз,

161

идача-ҩны алахь аҿы латын анбанла ианиҵеит «Вилла
чемиа» ҳәа…
Егьырҭ, Аҟәа зкыҵәҟьаз, аҵара змаз рылҵит, нҭыҵынтә
ԥсшьара иаауаз, ус аратәи апублика зыхәмаррақәа
дзырбарц иаауази дареи еилысит. Ақалақь аҿы иҟалеит
аҟазара, алитература аинтерес змаз, аинтеллектуалтә
бзазараз аамҭа хашәала иақәиҭны измаз. Урҭқәа хәыҷыхәыҷла итрадициахеит.
Ари атрадициа Асовет мчрагьы иахаанхеит. Ареволициа зҭыԥқәа ирыхнацаз аурыс интеллигенциа
рҟынтә аӡәырҩы Аҟәа иаанагеит Урыстәылагьы ибзиан
ирдыруаз ашәҟәыҩҩцәа, апоетцәа, аҭоурыхдырҩцәа,
еиуеиԥшым ахырхарҭақәа иреиуаз. Урҭ рахьтә иҟан аромантика иныҟәнацоз, ареволиуциа ашьаарҵәыра зхы
ацәызгарц зҭахыз, зхы ԥхьазкуаз, ус ари аилаҩынтра
ду зхы иархәан, анкьатәи адачауаа рҭыԥқәа нкылан ара
иаанхаӡар зҭахыз.
Ажәакала, убарҭ зегьы еилалан абра иҟарҵаз
атрадициақәа, убри ҟазҵаз атмосфера, акыр аҽаԥсах­
қәазаргьы, рхаҭақәагьы, шьҭрала иаазгьы, ҿыц зҽадыз­
кылақәазгьы рыман иахьа уажәраанӡа иааит.
Зыӡбахә ҳамоу ацәырҵра аханатә аполитика
аҽаланажьцәомызт, аха иара шырхылаԥшуаз аиԥш,
даргьы ахылаԥшуан. Дара еиҳа ишырзыманшәалоу
иалҵыр, аҽалархәра иазхиан. Иаҳҳәап, Асовет мчра
алагамҭаз, абри агаҿа имаҷҩымкәа еизнагаз рахь
уи зҽалазырхәыр, уиала абра заанхара, зыҟазаара
алазырҵабыргырц зҭахыз маҷҩымызт. Аха хәыҷыхәыҷла дара шазыԥшымыз иааҳәит зегьы. Аҵыхәтәан,
џьарантә иааз ракәым, аратәиқәагьы, еиҳарак аԥсуаа,
инарыха-аарыхан, зегьынџьара иахаԥеит қарҭаа рымчра
аныҟәгаҩцәа.
Убасҟан,
убарҭ
адачатә-курорттә
атмосфера
иатәыз атрадициақәа ршьаҭакҩцәа ирҭынхаз хыхь-

162

хыхьла рҽыршеит: рыбжаҩык Аҟәа иахаԥаз рполитика рҽаламгалакәа, апрактикаҿ занааҭла аус рыцура
рҽазыркит. Егьырҭгьы ус иҟоу рҭахын, ззанааҭ бзиан
издыруаз, аҵара змаз, аусмҩаԥгаратә, аканцелиартә,
аҳасабрбатә усқәа рҿы амаҵуцәа, ақьаранџьцәа,
ахныҟәгара ада аҽа кариератә претензиак змамыз.
(Урҭ знапаҵаҟа иҟаз иагьдырсаҳәҭыруан, аха хар
амаӡамкәагьы акрырҿарҵон. Убри аҟынтә, дара рахь
иаҵанакуа, ирхылҵызгьы иахьа уажәраанӡагьы, уажәтәи
амчреи уи арационқәеи рзы ргәы намӡо, иҟәындҟәындуа иавоуп.)
Егьырҭ рыбжаҩык, менталитетла урҭ ирхыҳәҳәоз, ус
иахьыҟаз, еиҳа анеитралитет ахьроушаз рҽааныркылт.
Ашьҭахь, қарҭаа рымчра, аҭыԥантәиқәа, раԥхьа ирылан
аԥсуаа кҿацалан, иаахтны ршовинист политика, ртеррор мҩаԥырго ианалага, дырҩагьых уи иаҿагылоз, ихтны изызхымгоз, иқәԥоз рыҽрыламыжькәа, ус ҩныҵҟала
ирыцҳазшьоз рылаԥсан.
Зегьы дара роуп, урҭ аҩ-ҟәшакгьы еиҿархасырҭан,
ақалақь аԥсҭазаара рҽалаӡашәа еигәныҩуан, ус наԥ­
шыхақә иузгәамҭоз, ирацәамзаргьы, ақалақь аҿы рнырра ыҟан.
Сталин иԥсра ашьҭахь иҟалаз аԥсцарҭақәа ирыбзоураны, убарҭ еиҳа рыҽцәырыргеит, рынхашьарынҵышьа рмыԥсахит, аха дара еиҳа рҽеидыркылеит,
рыҽдырҭбааит, рыкәша-мыкәша аҿар рахьгьы ԥыҭҩык
уаҩы ибарҭахеит. Еиҳарак аҟазара зхы азцоз, уахь
зхы кыдыз, знапы алакыз рахьтә. Насгьы, иахьеибабоз,
иахьеиқәшәоз аҭыԥқәа алырхит. Уи еиҳараӡак аресторан «Амра», ихтыз аҩбатәи аиарус акәхеит.
Убра еиқәшәоз ирылан, аханатәгьы урҭ зыҽры­дыз­
кылоз Аҟәа зыԥсы злашәа иҟаз, амчра амаҵ зуаз, аинтеллигенциа иреиуаз аԥсуаа ирыхшазгьы, еиҳарак
збызшәеи зкультуреи анҭыҵ игылаз. Аҵыхәтәан урҭ

163

рахь уарла-шәарла инанаго иалагеит Аҟәа иҿыцны аира
иаҿыз, ақыҭақәа рҟынтәи иааны аҵара зҵоз, аԥсуа ҿар
ргәыԥқәа рахьтәгьы ԥыҭҩык.
Сталин иԥсра ашьҭахь иҟалаз аԥсцарҭақәа абарҭ,
анкьатәи адачатә-курорттә традициақәа ныҟәызгоз
рыҩныҵҟа, изеиԥшроу ҳәа еилымхкәа амчра амаҵ
зуаз, зхы аланыҟәызгоз азыбжа уаанӡатәи рполитикатә
неитралитет еиларгақәеит. Аԥсцарҭақәа рышьҭахь,
амчраҿ, иара ус аҳәынҭқарратә-нхамҩатә системақәа
рҿы ԥыҭҩык аԥсуаа рыдрымкылар ада ԥсыхәа ҟамлеит.
Уи аполитика арҭгьы аҵанакит, иааидымыӷәӷәалар,
рҽааиҵарымкыр, рҭыԥқәакгьы ззинқәа дырхынҳәуаз
рзы иҭадмырцәыр амуит. Ари аҭагылазаашьа, егьырҭ
менталитетла ирхыҳәҳәоз рызыбжаҩык, адемократиа
аилагара ауп иаанаго ҳәа ахәшьара арҭеит.
Ажәакала, ирҭахы-ирҭахым, уажәазы, аполитика
зынӡа ишзавымсуаз, ишзавымсуаз акәым, ахаангьы
зынӡа ишырзышьҭамҵаӡаз ала рҿы рықәшаҳаҭхеит.
Ашьҭахь, ҳмилаҭ-хақәиҭратә қәԥара аҽанарӷәӷәа,
ареспублика зегьы анамҽханакгьы, ари агәыԥ агәыцә­
ҵәҟьа иаиуаз рыҽдырҵысуамызт. Аха абжьааԥны урҭ
рахь еиҳа зхы кыдыз, ирҭаауаз аԥсуаа, имҩаԥысуаз
ақәԥара уаанӡа зҽалазымгалозгьы, уажәы аӡәырҩы уи
ақәԥара рҽаладырхәит, ақәԥара анапхгарахьгьы инеит.
Насгьы, иазгәаҭатәуп, убри ақәԥара ахыҵхырҭақәа
рҿы игылазгьы, уахгьы-ҽынгьы уи иалагылазгьы арҭ
ҳаҭыр рықәырҵон. Ҳаҭыр рықәырҵон урҭ рахьтә аҵара­
дырра згымыз, акреилызцоз, урҭ рпотенциал. Ирдыр­
уан, урҭ рывагылазар иара ақәԥаразы шаҟа иахәарҭаз,
агәыӷрагьы рыман мышкымзар-мышкы ус егьыҟалоит
ҳәа.
Аибашьраҵәҟьа ианалага, егьырҭ зегьы реиԥш,
урҭ рахьтәгьы ирацәаҩны Аԥсны, Аҟәа нрыжьит. Аҟәа
нзыжьызгьы уа иаанхазгьы зегьы ақәылаҩ иқәыӡбоз

164

рахь иҟан, шамахаӡак акәымзар. Аибашьра цонаҵы
имаҷҩымкәа Гәдоуҭа иҟан, апресса, апресс-центр уҳәа
рыкәша-мыкәша. Аибашьра ашьҭахь иеиҳабыратәым
ахеидкылақәа, ахәыҷқәеи ахбыџқәеи реилазаарақәа,
апресса уҳәа рыкәша-мыкәша рҽеидыркылт.
Ҳәара аҭахым, рыҽзыдкылан иҟоу асферақәа рҿы
зегьынџьара рхы аадырԥшхьеит, ргәаанагарақәа
рҳәахьеит, еиҳарак аполитика, аҳәынҭқарра асистема
аусурақәа ирызкны. Уа рпозициақәа еилукаартә иҟоуп.
Ианакәзаалакгьы иахьаҟара урҭ активра аадырԥшуа
иҟамлацызт. Аха уи зыхҟьо, ҳажәлар, ҳҳәынҭқарра, иахьа,
уаҵәы, уинахыс иаҭахуп, ҳхы иагырхан, ҳаԥсы иагырхан,
уи аус азааупҳәаҵәҟьа иашьҭан акәым, апозициақәа
ирымаз рмышьҭырц, макьана ирымам рнапаҿы иааргарц
ауп. Уажәы еиӷьны уи азы аамҭа ҳауам ҳәа ирыԥхьаӡоит.
Уа абџьарс ирымоу иахьатәи адунеизегьтәи адемократиа ҳәа ирԥхьаӡо апринципқәа роуп.
Аха егьа рҳәаргьы, аусаҿ адунеизегьтәи адемократиа
ҳәа акгьы ыҟаӡам. Уи атәы ақьаад аҿы инхоит, иҟаҵәҟьоу,
аус зуа акорпоративтә демократиа ауп.
Арҭ, ҳуаажәларра ари ахәҭа, ус ицәырымгацәакәа
рхахә шылырхуагьы, ихәарҭоу, иԥырхагам акыр ныҟәыр­
гоит. Аха рхы иагацәоит. Урҭ реилазаарагьы, иахьыԥшу­
гьы, ирзааигәартәуагьы – зегьы Аҟәа ауп ҭыԥс ирымоу.
Аҟәагьы, дара ринтересқәа ахьынӡаҟоу, рареал арбоуп.
Уи шамаха иахысӡом, Аҟәантә рымҩақәа, рмаршрутқәа,
ус машәыршақә акәымзар, Аԥсны аҩныҵҟа, шамахамзар,
џьаргьы инагаӡам. Дара рымаҵ зуа апрессагьы убарҭқәа
рзы ирышьҭаԥало ицоит.
Ҳәарада, наҟ аҳәаанхыҵ џьара ианцо, европатәи,
адунеижәларбжьаратә еиҿкаарақәа рыҩныҵҟа, ҳаӡ­
бахә наргоит, ҳтәыла аинтересқәа рыхьчоит. Зны-зынла,
аҵәгьы мбылуа, акәацгьы ӡуа аппозициа иананарыжьцәо
ҟалозаргьы. Уи атәы маҷӡан иаадыруеит, аха знык-ҩынтә
ателехәаԥшрала иаҳдырбахьоу ала…

165

Убри аусгьы, уажәраанӡа аҳәынҭқарра аганахь ала
иахәҭоу ахылаԥшра амамызт. Ус еиԥш иҟоу аиԥыларақәа
ахьааҟало ицац роуп ицо, ҳауаажәларра егьырҭ ахәҭақәа
рахьтә, шамахамзаргьы, аӡәгьы далашәаӡом. Ус акәым­кәа,
уахь ицо, еиуеиԥшым ауаажәларра рыхәҭақәа рҟынтә
иаладырхәуазҭгьы, еиҳарак аҿар, рмиссиагьы иацхраауан, убра ҳтәыла апроблемақәагьы еиҳа инарҭ­бааны
ирбартә, ираҳартә иҟалон. Аиаша ҳҳәап, убасеиԥш
еиуеиԥшым аиԥыларақәа, аиқәшәарақәа раантәи ацәа­
жәарақәа рҿы аума, ара аума, ҳмилаҭра азы даара
акрызҵазкуа апроблемақәа, амилаҭтә культура, абызшәа,
ҳменталитет рызҵаарақәа ирывгоуп, ибжьажьуп.
Ажәакала, ауаажәларра ахәҭақәа зегьы рхаҭарнак­цәа
еиҭныԥсахло, убарҭ иреиԥшу аиԥыларақәа рылархәра,
ауаажәларра зегьы реизааигәара, еилысны рыҟазаара
акыр иацхраауан.
Абри аиԥш аибашьра зхызгаз, аибашьра аламҭалазы
акыр еилаҵәан иҟаз ажәлар, аиааира ашьҭахь зынӡа
иаӡәыкхап ҳәа ҳаԥшын. Аха ус изыҟамлеит атитул
жәлар рыҩныҵҟагьы, атәыла ауаажәларра зегьы аҩ­
ныҵ­ҟагьы,заҵа еиламҵәарыз, еиҳа инаскьа-ааскьеит,
рҽыршеит, аицәыхарарақәа ҟалеит.
Сталин даныԥсы нахыс иҟалаз аԥсцарҭақәа, ақалақь
аҿы инхоз, аԥсуа школқәа рхыԥхьаӡара иахьацлаз, убарҭ
ашколқәа рҿы змилаҭ культура, збызшәа, атмосфераҿ
ирааӡоз, змилаҭтә хдырра иашан ишьақәдыргылаз,
ақалақь аҿы ауаажәларратә, адоуҳатәы атмосфера
ҿыц ианыԥшуа иааҟалахьан. Урҭ, акурортә-дачатә «идеологиа» анырра шьҭрала иаазгози, рыкәша-мыкәша
зҽеизызгози, апровинциақәа рҟынтәи, ақыҭақәа рҟын­
тәи мчыла-хаала иааны, аҳҭнықалақь аҿы инықәкьа­кьаз,
амилаҭ-хақәиҭратә қәԥара зырҿыцызи ирыбжьиааз,
ирыбжьагылаз ракәхеит.
Даара агәыӷра ыҟан, убарҭ рыбзоурала, ҳуаажәларра
абарҭ аҩ-махәҭак дук мырҵыкәа еидиаауеит, ахааназ иа­
кны иҟалоит ҳәа. Аха, рыцҳарас иҟалаз, убри абжьиаа бзиа

166

аӷьырак аибашьраҿ иҭахеит. Иара, амилаҭ-ха­қәиҭ­ратә
қәԥара зцәеи-зыбаҩи адӡылахьаз, аибашьра аламҭалаз
ажәлар рыкәша-мыкәша зегьы еизызгоз иаӡәыкны,
еицҿакны рыҟаҵра зылшаз, аибашьра ашьҭахь
рҽеиҩыршеит. Шьоукы арӷьарахь иахеит, шьоукы – армарахь, аамҭа иақәшәашаз, ажәлар, атәыла зҭагылаз
аныԥшыртә ахырхарҭагьы, ахықәкгьы еилыкка иарбаны
программакгьы рымаӡамкәа.
Зегь реиҳа улахь еиқәызҵо, иара амилаҭ-хақәиҭ­
ратә қәԥара апрограмма агәыцәқәа ируакыз ҳкуль­
тура, ҳбызшәа, ҳдоуҳатә ԥсҭазаара атәы уажәтәи
апрограммақәа рҿы уаҩҵас иарбаӡам, иарбазаргьы уа
инхеит, уинахыстәи рцәажәарагьы русгьы иалаӡам.
Иара аппозициагьы дара ирыдызцәыло апрессагьы –
иахьа уажәраанӡагьы убасоуп ишыҟоу.
Егьырҭ, иҳәынҭқарратәым, урҭ рыкәша-мыкәша иҟоу
аидкылақәа рҿы иҟоу аинтеллигенциа, ҳуаажәларра ахә­
ҭак, ани наџьнатәтәи акурортә-дачатә «идеологиа» аԥсы
зхоу агәыԥгьы уахь иналаҵан, зхы иақәиҭу ажәа ны­
ҟәызго ҳәа изышьҭоу ажурналистцәагьы налаҵан, аамҭа
аҽыԥсахрақәа рызқәа рҽықәкны, аханатә ишааиц иааиуеит, аиҳабыреи аппозициеи ирыбжьагылан. Иахьыб­
жьагылонтә анахьгьы арахьгьы анеирҭақәа амоуп.
Аакьыскьанӡа ус иҟан, мызкахь знык иадамзаргьы,
аиҳабыра, аҳәынҭқарра иахагылоу урҭ инарылатәан,
зҵатәхәы даара аџьабаа адбалан изҵаз иеиԥш, џьара
иаҿахар ҳәа ишәошәа, зны-зынла ихыжәжәаны, аҵәы
алаҵан дара ажурналистцәа ирҭиуа азҵаарақәа аҷҷаҳәа
рҭакқәа ҟарҵон. Зегьы дара роуп, урҭ, «зхы иақәиҭу
ажәаҳәацәа», иарбан материалзаалакгьы дара еиҳа
ишырзеиӷьу, ргазеҭқәа еиҳа излаархәаша иазхәыцны
акәын ишырнырҵоз.
Ажәакала, ҿыӷәӷәала ицәажәоз, ауаажәларра ирушаирҳәаша, аҳәынҭқарра иагу-иабзоу – зегьы ртәы аҳәара,
рымҩақәҵара мацара дара рнапы ианырҵазшәа.

167

Уажәшьҭарнахыс ишыҟало атәы макьана аҳәара
уадаҩуп, аха, ари аҩызаҵәҟьа апрактика аҭыԥантәи
ахыҭҳәаақәа, ахатәгәаԥхарақәа иреиуазар ҟалап.
Убарҭқәа зегьы ааицылан, ҳинтеллигенциа, ажәлар
рҟынтәи иҩеизи, ара, хыхь, аинтеллигенциа, ақалақьуааа
ирылҵызи, реилалара, реилаҵәара, реицхыраара, ракзааразы наџьнатә иҟаз аҽыхара абыржәы еиҳа иалҵып
ҳәа агәыӷра шҳамаз, ишаҳҳәахьоу аиԥш, еиҳа иԥсыҽхеит.
Абри аиԥш аус аҿы изхароу, изхараму ҳәа иаахҵәаны арбара уадаҩуп. Ари апроцесс аҿы аинерциа, акрызхыҵуа
аинерциа амчгьы ыҟоуп. Уи ус шакәу еилкааны ухы
иаурхәаргьы ҟалоит. Убри еиҳа еилызкаауа, еиҳарак,
ани иахьагьы адачатә-курорттәи «идеологиа» аиуа
ныҟәызго роуп. Урҭ акритика раҿакрагьы мариам. Акритика ҟаҵараҿгьы, аамҭала еиҳа изықәнагогьы гәазҭо,
аԥҟьаԥцагьы шьҭызхуа дара роуп. Насгьы, урҭ еснагь
амчреи аппозициеи ирыбжьоуп, зыбз хаау асыс еиԥш.
Аха «ранҵәҟьа» ааигәа иҟоуп еснагь. Егьа иуадаҩхаргьы,
ираным ҵыгьуа иалагаргьы, «ран» иамҵуа рыздырхоит.
Насгьы, иҳәатәуп, урҭ рҿы имаҷымкәа ишыҟоу аполитиказгьы, аҵараҭҵааразгьы, адоуҳатә культуразгьы адырреи абаҩхатәреи згым, зҵаарақәак, ҭагылазаашьақәак
рҿы зда ԥсыхәа ыҟам.
Аха уа ҳгәы еихьызшьуа, ҳмилаҭтә хақәиҭратә қәԥара
аидеа, ахықәкы, аԥеиԥши зны-зынла, астол иқәҭәоз аӡ
еиԥш, зхы ахьыҟоу зҵыхәа ахьыҟоу ҳцәеилагахьоу, урҭ
иузранажьуам, даргьы ирыдыркылом. Ирыдыркылом,
избанзар уи аиԥш азҵаара урҭ раԥхьа иқәгылаӡам. Урҭ
дара еиҳа ирышьашәалоу, ирнаало ҳәа ирԥхьаӡо аҿы
аҳәынҭқарра амаҵ рур рылшоит. Уинахыс дара акгьы рус
алам.
Ажәлар рыжәпараҵәҟьа иалҵыз, зегьы ирыхьӡар
акәын, ашколқәа рҿы инаӡамкәа ироуаз рҵарадырра
ашьҭыхра, рыжәлар рзинқәа рыхьчараз, дара азин­қәа

168

ртәы аҵара, амилаҭ хақәиҭратә қәԥаразы ахеидкы­
лақәа реиҿкаара, аибашьра аангьы аԥхьа анеира.
Убра зегьынџьара иахьӡеит. Уажәтәи ауаажәларра
рҭагы­ла­заашьаҿ абасҟак еиҩызышшаз, абриаҟара
еиқәымшәара, абриаҟара еиҿыхара иҟалаз дара ирхароуп ҳәа изыԥхьаӡогьы ыҟоуп. Ус акәзаргьы ҟалап, избанзар зегьы ршьапы зкыз, рҭакԥхықәрагьы еиҳауп,
атәыла, амилаҭ ахьӡгьы ахьмыӡӷгьы зду раԥхьа игылоуп.
Уеизгьы, ҳәара аҭахума, ҩажәа шықәса рыла иҟала­
хьоу шырацәоу аиԥш, ҳҳәынҭқаррагьы, ҳуаажәларрагьы,
акыр рҽырԥсаххьеит, аизыҟазаашьақәагьы. Зегьы дара
роуп, ҳауаажәларра реилазаашьаҿ иҟаз шыҟац инхоит.
Еиҳа зҽызмыԥсахуа иреиуоуп, анкьаӡатәи акурорттәдачатә «идеологиа» аиуа злоу рпозициа, дара зхы
иқәырҵо рҭагылазаашьа.
***
Ҳара, абриаҟара зҭоурых еиларгахьоу, еицаркхьоу,
зхатәы ҳәынҭқарра ҿыц аира акатаклизм иадукылаша ауаажәларратә шьақәгылашьақәа шьаҭанкыла
рыԥсахрақәа ирхаанхаз ҳзы, иҟам зҵаарак лымкаала изхаҵгылатәым, иҿыцны изхәаԥштәым, иҿыцны
ахәшьара зҭатәым.
Убарҭ азҵаарақәа ркомплекс аҿы иалкаан азҿлымҳа­
ра зҭахқәоу иреиуоуп аҭоурых. Уи ухыуҿы анубаалаҵәҟьо
агәы цқьазар, ахра цәгьақәа рҿы рышьҭахь иааиуа изынрыжьуа, ашәарҭа уаҩзго, амҩаҵәҟьа узырбо аҳарҩа
иеиԥшхоит. Иаҳҳәозар, идырхәашьхьоу, зышьҭақәа акыр
еиларгахьоу, ажәытәӡатәи ҳҭоурых акәым, иҵегьы арахь
иааскьаган иҟоу, азежәтәи аҩажәатәи ашәышықәсқәа
рҭоурых, иара ҳара ҳазхаануҵәҟьа аҿгьы, аиаша иахьавсуа, иаахтны иахьавагыло, анаҟә ахьаларчу, ма алегенда иахьеиԥшыртәыз даара имаҷым. Еснагь ҳҭоурых
еилазгоз рхалагьы ракәымкәа, аԥхьаҩ зыгәра иго

169

ҳҭоурыхҭҵааҩцәагьы ус анрыхьуа ыҟоуп. Ма зны аҽакала
иумҳәар, иумҩыр, аныҟамлоз ирҩыз иаламкьыскәа ус
иахьынрыжьыз маҷӡам. Ишыҟазаалак, урҭ реиԥш ииашам алкаақәа рахь инхаз ыҟоуп. Аҭоурых аҿы ихәыҷу,
ҵакы змам акгьы ыҟаӡам. Амц мцуп, ауаҩы дажьоит,
дымҩахнаҟьоит, идунеихәаԥшышьа бжанатәуеит.
Убри аҟынтә, урҭ еиҭарыхәаԥшны, егьа иашазаргьы аиаша ахаҭа ҳәатәуп. Ахәшәгьы ашоуп, аха ауаҩы
дахәшәтәуеит.
Иаагап, иагымкәа иаадыруеит, ииашангьы ахәшьара
амоуп ҳәа иҳаԥхьаӡоит, аҭоурыхҭҵааҩцәа, иуҳәар алшоит, анапы иадыргахьоу, ажәеинраалақәа рпатетика иадыргахьоу 1866 шықәсазтәи Лыхнытәи жәлар
реилаҩынтра.
Раԥхьа иҳәатәу, усҟантәи аҭагылазаашьа шыуадаҩыз­
гьы, ҳара ҳԥеиԥш аӡбара иалахәыз рахь ҳара ҳахь, маҷк
иадамзаргьы, згәы кыдыз аӡәгьы дшыҟамызгьы, ажәлар
раԥхьа инагылоз, ашәарҭа бааԥсы ишҭагылаз еилызкаауаз ҭауади-аамсҭеи, ма дара ажәлар ирылҵыз аӡәы,
ма гәыԥҩык ҟалазҭгьы, ҳәарада, ахҭысқәа рҿиашьагьы
аҽакала иҟалон, атрагедиагьы усҟак иқәхгахомызт.
Аԥсны аҵыхәтәантәи аҳ иԥа, дшыҷкәынӡазгьы, аҵара
бзиа иман, ижәлар зҭагылазгьы еиликаауан, аха уи
атәы ижәлар израмҳәеит. Баша идырԥшӡоит акәымзар,
иҭахханы дыҟазаргьы, ижәлар драцәажәартә абызшәа
издырамызт. Лыхны дшааӡазгьы, қарҭтәи аҳкәажәцәа
рыхьӡала амадригалқәа қырҭшәа цқьала иҩуан.
Иҟалаша аныҟала, аҳәынҭқар ичиновникгьы, дзыхьчоз
аказакцәагьы реиҳараҩык анындырҵәа, анхацәа рахь
акыр еилызкаауаз абираҟ идыргалт. Ишьҭыхны ҳаԥхьа
угыл ҳәа. Уи иаанагоз еибашьра ҳга ҳәа акәмызт. Иара
абираҟ нимкылт, аха иреиҳәар ҟамлози, ма уажәшьҭа
шәаагыл, зынӡа ҳақәрымхырц шәҭахызар, абра сышьны
снышьҭаҵан шәымцакәа џьаргьы шәсышьҭуам ҳәа. Аха

170

иара хаҭала даҵанакыр ҳәа акәын дзыцәшәоз. (Убарҭ,
аашә шықәса ҳаҳцәа ҳәа ҳазхәаԥшуаз ртәы, ҭоурыхла,
обиективла иахьауажәраанӡа иҵам.) Аԥсуа ҳәынҭқарра
амчра аҟынтәи ахы ианақәиҭха, Аԥсынгьы иара ишалаз
ианынха, дырҩагьых ахы азышьҭымхырц, Қырҭтәыла
иахагылаз ирыԥшааит урҭ. Дара Шерван-шахаа ҳәа
ирышьҭан. Аԥсуаа урҭ Чачба ҳәа ирыԥхьон, аха дара,
еиҳа иаԥсыуа патриотуп ҳәа ззуҳәашазгьы, знымзар-зны
рыжәла ус иагьырымҳәеит, иагьырымҩит.
Ажәакала, урҭ шьҭрала атиуркцәа агәзаа ҳәа изышьҭаз
иреиуан. Ажәытәӡа Абжьаратә Азиантә, арахь, уажәы
Азербаиџьантәыла ахьыҟоу ахь ирт. Ара сельџьукаа
ҳәа ирышьҭан. Урҭ аамҭала (ажәабатәи ажәеизатәи
ашәышықәсақәа рзы) Азербаиџьан, Ермантәыла,
Қырҭтәыла абжак рнапаҿы иааган ирыман. Шаҟа шьаҟьала рылазгьы Анцәа иоуп издыруа (ҳара уи ҳақәуп,
раԥхьатәи ҳҳәынҭқаргьы ахазарқәа (атиуркцәа) рцәа
далҵит). Аԥсны аҳцәас ианыҟала инаркны нахыс, ҳәсас
иааргоз Агыртәылантәи аҳцәа Адианаа (Дадиани)
рыԥҳацәа ракәын. (Убрагь Қьелышь заҵәык еилеигеит.
Уи аԥсуа ҳәсақәагьы иман.)
Иара усгьы, урҭ рахьтә, уаҩы ибартә, иаҳартә зыжәлари
зҳәынҭқарреи рзы акы ҟазҵаз иара иакәын. Зегьы дара
роуп, Аԥсны хатәгәаԥхарала Урыстәыла ишадло атәы
зҳәоз ашәҟәы знапы аҵазҩыз Қьелышь иԥа Адианаа
рымаҳә иоуп. Аҭагылазаашьақәа убас еиқәдыршәеит.
Иара Қьелышь неихыркәа имамкәа дажәхьан. Убри аиԥш
иҟаз, Аԥсны азы аҵакы ҷыда змаз аус аҿы, итәылазы
ииҭаххаз рацәаршьазар акәхап, иаргьы дахыршьааит.
Ажәакала, ус акә, егьыс акә, Аԥсны аашә-шықәса
аҳра зуаз рахьтә аӡәгьы цәыкәбарк аԥсуа шьа иламызт.
Ауаҩытәыҩса ишьа акраҵанакуазар, абасоуп ишыҟаз.
Аԥсуа ҳәынҭқарра акыр изырҭбааз аԥсҳацәа рахьтә,
Мықәтәи ауахәама еиԥшу архитектуратә шедевр аага­

171

ны Аԥсны, зҭоурыхтә ԥсадгьыл агәҭаны изыргылаз,
зызқәаҭыԥгьы убра иҟазҵаз Леон III ишьа ауп абра
раԥхьа иргылан аус зуз.
Абас, ашьа аус ауан, ашьҭақәа ма ԥсра зқәым, жәлары
ирзеиԥшу баҟаны иннажьуан, ма ихырҵәагахон.
***
Ҳаиҭаиасып 1866 шықәса ашҟа. Ҳҭоурыхҩҩцәеи
ҳпоетцәеи рриторика агәра угозар, уи епопеиак
еиԥшыртәит, жәлар рфырхаҵара атәы зҳәо. Хәыҷгьыдугьы иахьа уи ишахәаԥшуа ус ауп. Избанзар, рлымҳа
ҭыршьаахьеит, уи усоуп ҳәа.
Афырхаҵара атәы сыздырам, аха уи ҳажәлар ртрагедиа хьанҭақәа иреиуан.
Уажәы аҭоурых ҳзалалацәом, уи атәы уеизгьы инарҭ­
баан ирдыруеит, аха хыла уи зыхҟьаз, еимактәыз аз­
ҵаара аимпериа аршьын ала мацара иахьыршәаз ауп,
ҳажәлар ртәык, убри азҵаараҿы рҷыдарақәа зынӡак
иазхьамԥшыкәа. Иахьа уажәраанӡагьы зегьы даушла
изыӡ­­барц иашьҭоу аимпериақәеи аҳәынҭқаррақәеи, дара
рнапаҵаҟа иҟоу ажәларқәеи еиҿазыжьуа, ишьаарҵәы­
роу аконфликтқәеи аидысларақәеи ҵыхәаԥҵәа зрымам
абас иахьныҟәо азоуп.
Аԥсуаа, иаагылазар зхақәиҭраз иқәԥоз, зхаҵара еицырдыруаз жәларын. Ианакәзаалакгьы, шамахаӡак
акәымзар, иӷәӷәаз, адунеи зырхыџхыџуаз атәылақәа
рыр рҿы аус рыман. Ианакәзаалакгьы акырынтә мчыла,
хыԥхьаӡарала иреиҳаз ирҿагылан. Ирхыргаз аибашь­
рақәа зегьы раан, хаҳәырҵәиа инеины ахра рхы
анырҟьомызт. Ахыхьчашьагьы рдыруан, ахьаҵшьагьы,
ажәылашьагьы. Еснагь ртәыла зынӡа ирызрымымхыргьы,
аӷа иаԥхьа ишьамхышгыломызт. Уи азхара рхақәиҭра
рыхьчон, егьа рцәақәӡыргьы. Аха 1866 шықәса аԥсуа
жәлар рхамҭа-рыԥсымҭа шырҳәо аиԥш ианыҟаз иақә­

172

шәеит. Қьелышь дызлагаз ижәлар рышьҭыхра, рыҭгара,
рырӷәӷәара, уи ирнаҭаз агәыӷрагьы ииасхьан. Аҳцәа
рышьҭра ахьтәгьы, ҭауади-аамсҭеи рахьтәгьы, дара
ажәлар рыҩныҵҟагьы, ԥсыхәа аныҟамла, зыжәлар рзы
аҭакԥхықәра згартә иҟаз аӡәгьы дзымгылт.
Аҳ иԥа Гьаргь дыҷкәынӡан, 21 шықәса ракәӡан
ихыҵуаз. Уеизгьы, ииҵашаз иҵахьан, Аԥсны акәшамыкә­ша иҟаз аҭагылазаашьа, ажәлар ишакәым шьаҿак
аны­ҟарҵа, ирԥеиԥшыз зегьы реиҳа еиликаартә дыҟан.
Ажәлар, егьа игәамҵны иҟазаргьы, раҳра рымырххьазаргьы, аҵыхәтәантәи раҳ иԥа дара рзы даҳан, ииҳәозгьы
иахаҵгылон. Аха, ҳара иахьынӡаадыруа, уи аҽны, харан­
тәи ажәлар иҭаҷкәым дирбон, сара исзеицәоу ауп шәызҿу
ҳәа. Ишьҭра ахьӡала Урыстәыла изыԥҟаз ауалафахәы
ицәыӡыр ҳәа дшәозар акәхарын. Насгьы, ажәлар рахь
дааиргьы, дҩықәгылан далацәажәартә аԥсшәа изымҳәо­
зар акәхарын. (Арахь, иара убасҟанҵәҟьагьы қарҭтәи
аҳәсахәыҷқәа қырҭшәала амадригалқәа рзикуан.)
Ашьҭахь, иҟалаша аныҟала, изҭашәаз закәы рыцҳараз
еилызкаауаз, уеизгьы дрыԥшааит аҳ иԥа. Абираҟ идыркит, ҳаԥхьа угыл, акы ахы ҳақәҵа ҳәа. Аха идимкылт.
Ижәлар рзы игәы блыҵәҟьозҭгьы, убраҵәҟьа дшьамхышгылар акәын, ижәлар дрыҳәар, драшьапкыр, ма
уажәшьҭа иаагыларц, рыхгьы ҭадмырхарц, ажәларгьы
рықәымӡырц. Усҟак злеиҳәоз абызшәа изымхозар
акәхарын, аха раԥхьа ишьамхы аирсыр, уи зегьы аҳәон.
Џьаргьы иҽимырҵысит. Ишьа акгьы иҵанамҳәеит, мацара ихы злеихьчашаз ала дныҟәеит.
Ҳәарада, ажәлар зегьы уаа еиҟарамызт, ҭаӷьӡаа
иреиԥшмызт, аха урҭ иреиӷь-реиӷьқәаз рҳәатәы аус
ауртә иҟамлеит. Ас еиԥш аан еицәоу рыбжьы зегьы
аҵанарӡуеит. Убарҭ иреицәаз роуп, зцәазна ыжәны,
раԥхьа ихысыз, зегьы еилазҵаз, иӷыӷкны иҟаз ажәлар
амца зкыз акәасҭха рылазыжьыз.

173

Наџьнатә ажәлар еидкылан изкыз аԥсуареи уи
бџьарс иамаз аламыси ас еиԥш аан иахьынӡахәҭаз аус
азымуит. Ажәлар рыхдырра уахгьы-ҽынгьы аус ауазҭгьы,
уи ахы иқәызҵо дамазҭгьы, уажәраанӡа ламысла зус
рыӡбоз, уажәшьҭа иус ашьауӷахь инагатәын. Уи иҵегь
заа иҟаҵатәын (иҟалап, иара иахьагьы, ҳҭагылазаашьа
шыцәгьамгьы, Аԥсуара ашәҟәахьы ииаган, убас еиԥш
арыӷәӷәара аҭахызар, иара идырмариарц изҿу аламыс
ацхраараз, амч аҭараз).
Аҽны имҩаԥысуазгьы аламыс амч ақәхомызт,
иҭаӡомызт. Ажәлар, инызкыло, еидызкыло, раԥхьа игыло
аӡәы, ма ԥыҭҩык рымамкәа, иара усгьы рҭагылазаашьа
цәгьаны, ргәыӷрақәа кабаны ианыҟоу, иаагылазар еснагь инызкылоз, ахы иқәызҵоз, еиқәзырхоз аламыс
уажәраанӡа иахьеиларгахьоу зегьы еицылан, аӡы­хәашь
еиԥш ирыҵалоит, даргьы ҳхы знаҳҟьарыда ҳәа, ирҳаз ауаса реиԥш, абахә ахь иԥоит.
Аҳцәа рышьҭра аамышьҭахь, дырҩагьых ажәлар
хьазырҳәыртә иҟаз ҭауади-аамсҭеи ракәын. Аха урҭ рыд­
гьылқәа рыцәцар, анхацәа ирылҵны ироуаз иагхаӡар
ҳәа ишәон, аха, зегьы иреицәаз, зыжәлар ираӷаҵәҟьаз,
абасынтәи иқәган Ҭырқәтәылаҟа изгар зҭахыз ракәын.
Аҽа шьоукы аҽыргәаԥра инахыҳәҳәан, ҭакԥхықәрак
рхахьы иргар рҭахымызт. Иҟало зегьы зхароу аҽа шьоукы ракәзар, аҭакԥхықәрагь урҭ иргааит ҳәа иҟан.
Иҟалап, Кониар ишьраан раԥхьа ихысыз аҭырқәцәа
рахь иадызцәылоз, зхы наҟ изырхахьаз шьоукы даахәан,
дазыҟаҵан дрымазҭгьы. (Убри аганахьала арҭ ахҭысқәа
цқьа иҵам.) Урыстәылантәи ашьклаԥшцәа ракәзар,
уҩахан иузышьҭымхуа ашәҟәы ду ҭрыжьит, Лыхнашҭа­
тәи ахҭыс ашьҭахь изакә чарҳәароу иҟалаз атәы, дара
ачарҳәаҩцәа шаҟа ирацәаз, хаҭа-хаҭала рыжәлақәа арбаны. Уи еиҳараҩык ҭауади-аамсҭеи ракәхеит.
Ажәлар ҩ-ҳәынҭқаррак, ҩ-агерессорцәак ианрыбжьаха, еимырхха ианырку усоуп. Аха ҳара ҳаиӷьхар

174

аҭахымзи. Урҭқәа раан рҽааныркылар, зычҳара даара
ицәгьаз рычҳар – убри акәхон аиааира.
Аха ус иҟамлеит. Уи аилаҩынтра бааԥсы иалахәыз
арык анхацәа Аҟәа агаҿаҿ икыдҵан иршьит. Иаанхаз
рахь, рыбжаҩык, ҭауади-аамсҭеи аараԥызан, ԥсра-ӡра
амшын ихылт. Аԥсуа жәлар зегьы ахара зду ажәлар ҳәа
ирыԥхьаӡеит, зинқәак ирымазгьы аарымхны.
Ииашоуп, ҳажәлар усҟантәи рҭагылазаашьа уажәы
ҳхаҿы аагара ҳзымариам. Уеизгьы, Аԥсны, аҳратәра
атәы адгьыл азҵаара шыҳасабыз, анхаҩи ҭауади-аамс­
ҭеи реизыҟазаашьақәа зеиԥшраз атәы, аҳратәра аԥых­
разы урыстәылатәи ареформа зынӡа ишԥырхагамыз
ахь­ҳәатәыз изҳәоз ҟалар, ас жәларык зегьы рԥеиԥш
агәаҵаӷаранӡа иҭаԥҟаны инзыжьыз атрагедиагьы ҟамлар
алшон.
Ус зҳәоз ҟамлеит, ажәлар наҟ ирыгәҭасны амца
иалазырԥалоз рыда. Ани, ԥшь-сааҭк дцәажәон ҳәа
изхыҽхәо ешыратәи анхаҩы, ицәажәара ҵакыс иамаз
ҳаздырам (иџьоушьаша, ииҳәоз закәыз акәым, убри
ԥшь-сааҭк ахьагаз ауп иџьаршьо). Ус еиԥш аан алакәқәа
рҿеиԥш, ажәала аӡы сыршуеит ҳәа далагазар, баша
ӡҭахысран.
Урҭқәа, ахаҵарахь егьа иурхаргьы, ианакәзаалак
зхәы ҭазмыжьуаз ажәлар рзы ихаҵарамхеит. Убас
иагьҳәатәуп, иагьҩтәуп, ибзиан иҭҵааны, инарҵаулан
анализ азуны. Ажәакала, ииашан ахәшьара аҭара иахьазы акраҵанакуеит. Ҳара заԥхьаҟа ишьҭоу амҩа
еснагь иуадаҩу ҳзы. Амҩа иаша узырбо аҳарҩақәа
иахьырҭыԥу ишьҭаҵахоит, абри аиԥш иҟоу ахҭысқәа
ртәы зҳәо, изыҩуа, ибзиан иҵаны, зызҩагьы зымҵәахыз
рышьҭахь. Ус акәымкәа, уа ԥыҭк, егьирахь аҽа ԥыҭк
ныжьны, аиашаҵәҟьа мҳәакәа ианавслак, ианеицылалак,
иааидкылан ауаҩы, ажәлар рдунеихәаԥшышьа еицанакуеит, иҭоурых асаркьагәы ихыиҿы анибало, дызхысыз

175

амҩагьы рҵагак, хсаалак аиԥш иаԥхьаҟа иҟоу амҩа ииашан инарбо изыҟалом.
***
Ҳаӷацәа еснагь ҳҭоурых иачычан. Иачычан, избанзар иара ҳаман. Дара иҳамамзар рҭахын. Усҟан акыр
ирзымариахон рнапахьы ҳаагара. Иахьа, абри аиԥш
аҭагылазаашьа анҳау, ҳҭоурых нагӡаагӡан иҩхароуп,
иҩу ахьыриашатәу ириашахароуп. Иахьаҭыԥым ишьҭоу
аҳарҩақәа ииаган, иахьырҭыԥу, амҩа иаша иадыргахартә
иҟаҵатәуп. Уи ҳҳәынҭқарра аргылара иахәҭакуп.
Уи, ҳәарада, унадыххылан иузыҟаҵом, иҳамоу аҭоу­
рых­дырҩцәа даара рҽыршәароуп, иҳамам ажәытәӡатәи
аматериалқәа зыԥшаартә, еиҭазгартә иҟоу азыҟаҵатәуп.
Ԥаса ҳҭоурых азы аиаша аҩра уадаҩын. Иҟан
зҵаарақәак, зынӡа зылацәажәара ҟамлоз. Аха ибзиан ирдыруаз, рымч зықәхартә иҟаз атәы аиаша ҩны ирҵәахыр,
уажәы иаацәырҳамгози, аха усгьы аӡәгьы изыҟамҵеит.
Уажәы иҟоу, иҳамоу аҭоурыхҭҵааҩцәа адыррагьы
змоу, абаҩхатәрагьы злоу, убри аганахь ала аус руеит. Аха абра угәы еихьызшьуагьы ацәырҵрақәа ҟалеит:
аҭоурых «абзиабаҩцәа» рацәаҩхеит, ашәҟәы ҟьантазқәа,
аброшиурақәа ҭрыжьуеит. Аиаша ҳҳәап, изылшогьы излымшогьы анаҿу ыҟоуп. Итәаны ианырымбо, ргалстукқәа
ҟьаҟьаӡа уахгьы-ҽынгьы ателевизор иҭатәоуп, ани шыҟаз,
ари шыҟалаз, усҟан иҟаҳҵаз, иҳалшаз ҳәа, иҩагылан рхы
дырбо. Уажәраанӡа иаҳҭаху ҳдырҩуам ҳәа ҳгәамҵуан,
уажәы иаҳҭаху ҳҩыртә ҳаҟоуп, убрыгь ԥышәара дууп.
Аҭоурых иныҟәнаго аиаша ахәшә еиԥш ишәазароуп,
изазароуп. Усҟан ауп агәрагьы анырго, аҳаҭыргьы анамоу, амчгьы. Егьирахь, аҟаҵатә ҳара ҳҭоурых аҿы аҟара
иабаҟоу.
Ишдыру аиԥш, ҳажәлар рҭоурых аҿы ҳнапы ахьын­
ӡанаӡозгьы, хыхь-хыхь мацара иҭҵаау, ма зынӡа

176

изхыҩрны ицаз ыҟоуп. Уи ус изыҟалаз ахыҵхырҭақәа
ахьмаҷу, ма иахьыԥшаам мацаразгьы акәым. Ус изыҟалаз
ҳәагьы аӡәгьы дашьҭаҵааӡом.
Иаҳҳәап, ҳара ҳҭоурыхҩҩцәа русумҭақәа рҿы, ҳажә­
лар рыхәҭа хадақәа иреиуоу асаӡқәа, аԥсилаа ртәы
иубартә еиԥш иагуп. Ажәытәӡатәи ҳаҟәыҵып, иара
ааскьатәи ашәышықәсақәа иахьынӡарыҵаркуагьы. Ииашоуп, Аԥсны зегьы аҭоурых аҭҵаара иагуп, ҳахьахьымӡаз,
ҳахьахьырмыгӡаз ыҟоуп, аха арҭ арегионқәа рахь аинтерес игәоуҭартә имаҷуп иара абазгаа рытәгьы, Аԥсны
агәҭаҵәҟьа ахьаҵанакуаз, амшын иӡхыҵуазгьы, ашьха
ихыҵуазгьы еиҳа иахьырҿархасҭаз, акыр шәышықәсақәа
ртәы зҳәо ахыҵхырҭақәа, аматериал маҷымкәа иахьы­
ҟоугьы, макьана зегьы ҭҵаам. Аԥсилаа рареал акәзар,
уа абаарыԥхрақәа, абаҟақәа шырацәогьы, иара Аԥсуа
бааҭӡамц дугьы уахь ишаҵанакуагьы, рыҭҵаара еиҳагьы
иагуп.
Зынӡа акгьы иаламкьысыц узҳәом, аха ҳархео­
логцәагьы ари арегион аҿы иҟарҵахьоу даарак ира­цәам.
Иаҳҳәап, еицырдыруа археолог Воронов Ҵабал­тәи
иархеологиатә ԥшаарақәа еиҳарак изызкыз абыр­зен­
цәеи аримлианааи рышьҭақәа рыԥшаара акәын. Иара
убри Дали Ҵабали ррегион аҿы мацара шаҟа ыҟоузеи
ухшыҩ ззушьҭыша аԥсуа жәлар рҭоурыхтә-материалтә,
доуҳатә культура мацара атәы зҳәо абаҟақәа. Урҭ иахьа уажәраанӡа ибжьаханы иҟоуп уҳәар алшоит. Зынӡа
иҵаӡамкәа инхеит ақалақь ароль назыгӡоз аԥсуа
еиланхарҭа ҭыԥқәа: Дал, Ҵабал, Гәылрыԥшь, Мықә, Тамшь,
Бедиа. (Идыру усуп, ажәлар рхаҭа рышьақәгылараҿ,
еиҳаракгьы аҳәынҭқарра аҟалараҿы, иара ацивилизациа аҟалараҿгьы ақалақьқәа рҵакы ду атәы.
Иахьа, ҿыц ирыӡбо атопонимикаҿ аума, сасааирҭа
ҿыцк аума, дәқьан дук, спорттә хеидкылак иатәу аума –
«аԥсилаа» ҳәа ма иара ажәа иахылҵыз «аԥсуа», «аԥсуаа»

177

ҳәа џьара акы иахьӡны, убас иҟоу аказы рхы иадырхәо
убаӡом. Атәымуаа, аҭырқәцәеи арабцәеи шҳаԥхьо «Абаза» ҳәа зыхьӡырымҵац иарбан.
Иара атопонимикатә хьыӡ ҿыцқәа рыӡбашьа, реи­
хырԥсашьа убас еиладырҩынтит, уацәыԥхашьап. Иаҳ­
ҳәап, Аҟәа, аҳҭнықалақь азы иаарыӡбаз ахьӡқәа, ра­
ионтә центрс иҳамоу зегьы рыҿтәи аҭыԥқәа, амҩақәа,
обиектқәа ирыхьӡырҵеит, еишьҭрықәлан. Уи, раԥхьа
иргылан иаҳәо убри ауп, аҭыԥантәи аиҳабыра, «сахьасуа уас» апринцип инахыҳәҳәан, дара ринициативак
шрымаӡам. Уи ҳарӷаруеит.
Аҭыԥқәа ахьӡ рыҭара ҳбызшәа иаҷыдоуп. Уи ҭоурых
усуп, культура усуп, аилагара ҟалаӡом. Ахьӡқәа адгьыл,
ҳаԥсадгьыл иабызшәа ҷыдоуп, иабызшәа ссируп.
(Иара убас, абра иацысҵар сҭахуп амзақәа рыхьӡ
аԥсахра. Уи аӡәи ҩыџьеи ирыӡбаз усуп. Ас еиԥш
азҵаарақәа рыӡбараан инарҭбааны ауаа ргәаанагара
иазҵаатәын. Ари, ирццакны, даарак иазымхәыцкәа
иҟаҵоу усуп. Адунеиаҿ зегьы ирзеиԥшу григориантәи
акалендар амза хьыӡқәа, еиӷьны иацныҟәартә, маҷк
ҳара ҳҳәашьа инақәыршәан ишьҭыхыз, ҳбызшәа иаднакылахьан. Егьирахь, ажәытәтәи амза хьыӡқәа (урҭ
авариантқәа рацәоуп) зегьы, хазы ҭоурых реликвиак
аиԥш ркалендарқәа ҭыжьлазар ӡәыр даҳԥырхагазма. Ари
иааинырслашәа ирыӡбаз акы акәхеит, ажәлар рыҿгьы
ирыдрымкылаӡеит. Аглобализациа ҳҽацәаҳахьчароуп,
аха ахьаԥарч еиԥш ҳцәа ҳҭалан акәымкәа. Иаабац
ахьыӡқәа хымԥада ирхынҳәтәуп.)
Аҟәа араиони, Гәылрыԥшь араиони ара иахьааигәоу
аҟынтәгьы, археологцәагьы, аҭоурыхдырҩцәагьы Ешыра, Ҵабал, Дранда, Уарча еиҳа ирыҿцаауеит. Зегьы дара
роуп, абарҭ адгьылқәа, абри аганаҿ инхоз Аԥсны аҭоурых
азы ирыҵаркыз цқьа иаарԥшым. Амраҭашәарахь ала
амшын иӡхыҵуаз Пицунда ишачычаз аиԥш, абра, Аԥсны

178

агәҭаҵәҟьагьы убас иачычан. Ажәытәӡатәи аҭоурых
иаҳәоит, Нхыҵҟа ахыҵырҭақәа знапаҿы иаазгарц иалагаз, аӡәгьы дыззымиааиӡоз римтәи ар раԥхьагылаҩ
Помпеи ир Кәаначхьыр иахырмыжьит ҳәа. Абахә рбганы
рымҩа ркит. Абра, Кәыдри Гәымсҭеи рыбжьара, Аԥсны
агәы иқәынхоз, иҟалап, иааидкылан уахәаԥшуазар,
Аԥсны егьырҭ арегионқәа раасҭа еиҳа иҿиаз ҭыԥызҭгьы.
Ажәанба ииҩыз аетнографиатә етиудқәа рҿы уаҩы ибоит, аратәи ақьабзқәа егьырҭ арегионқәа рҿы иаадыруа
ишреиԥшым, еиҳа ишаартыз, еиҳа ахақәиҭра шрыцыз.
Убри зегьы ықәыӡәӡәаан, наҟ иахьцоз иргеит, иахьа иҟоу ҳажәлар рқьабзқәа рҿы инымхаӡеит. Насгьы,
иазгәаҭатәуп ҳәа сгәы иаанагоит, Гәымсҭеи Кәыдри рыбжьара амсылманра мчы амоуит, убасҟак ақьырсианра
ашьаҭақәа ӷәӷәан ҳәа. Абри арегион иатәыз материалк
аҿы иаҳәоит, раԥхьатәи амҳаџьыррақәа рышьҭахьгьы,
Дранда ауахәамахь Анцәа иҳәара инеиуаз аԥсуаа
рхыԥхьаӡара 30 нызқьҩык иреиҵамызт ҳәа.
Гәымсҭеи Кәыдри рыбжьара ибзазоз шеибакыз
иқәырцеит, ԥсра-ӡра амшын ихымлар ада ԥсыхәа
рмоуит. Избанзар урҭ, абри арегион аҿы зыԥсадгьыл
зхы ақәызҵоз, ақәԥара иаҟәымҵуаз, еснагь ашәарҭа
иҭаргылан ирыман аҳәынҭқар имчра ныҟәызгоз. Насгьы,
ари Аԥсны агәҭылса, зхахьы астратегиатә ҵак ду змаз
ахыҵырҭақәа ыҟаз, аимпериа мчрақәа рхазы ирҭахын,
даҽаӡәы дзырԥырхагамхо. Иара убас, аԥсуа субетнос
асаӡқәагьы, Бзыԥ инаркны Мзымҭанӡа иқәырцаӡеит. 1866
шықәсазы Аԥсны аҳ итәарҭа Лыхны иҟалаз аилаҩынтра
Гәдоуҭа араион Кәыдры инаркны Аалӡганӡа еихьыԥшны
амҳаџьырра идәықәлеит.
***
Кәыдры нырцәтәи арегион аҭоурых аҭҵаара, аба­
ҟақәа, археологиатә ԥшаарақәа, ареволиуциаантәи

179

урҭ рҭагылазаашьа ҷыда, иара ареволиуциа ишазыҟаз,
арево­­лиуциа ашьҭахь, асовет мчы актәи аҩбатәи
ажәашықәсақәа раантәи аҭагылазаашьа, арегион
иалҵыз ареволиуциа алидерцәа уҳәа ртәы иҭырҵаахьоу
аиҭахәаԥшра рыгуп.
Ажәытәӡатәи аҭоурых ахьтә, егьырҭ ҳарҟәаҵып,
Мықә ауахәама атәы, уи ҭоурыхла архитектуратә шедеврк аҳасабала иаҵанакуа уҳәа акыр инарҭбаан,
инарҵаулан
иҭҵаам, иахцәажәам. Абри
аиԥш
адинхаҵаратә хьыҵәцара зыргылаз аԥсуа ҳәынҭқар
ду Леон III инышәынҭра аӡәгьы дҭамԥшыц. Иара усгьы,
зқьы шықәса инархыҳәҳәо изхыҵуа ауахәама акәшамыкәша археологиатә ԥшаарақәак ҟарҵахьеит ҳәа
смаҳац. Ауахәама ҩ-ӡиаск рыбжьара наҟ-ааҟ ацаҟьа
бахәқәа змоу адгьылбжьаха иқәгылоуп. Убарҭ ацаҟьақәа
џьара ҿышәҭак рыман, рыҩныҵҟа акы ҵәахызар ҳәагьы
аӡәгьы иҭимҵаац. (Ус еиԥш агәаанагара змаз ауахәаматә
ҟазараҭҵааҩцәа ыҟан. Иаҳҳәап, академик Афанасиев.)
Аҭырқәцәа Аԥсны ианахаԥа, зуахәамақәа зегьы ҭарцәны, иаарыҩназ зегьы Гелаҭҟа изгоз реиԥш
акәымкәа, хара ихәыцуаз аӡәы убра џьара акры нижьзаргьы ҟалоит. Ишдыру аиԥш, Гелаҭҟа иргаз акгьы арахь
идмырхынҳәит, иара ус уаҩы иахьибашазгьы инырмыжьит, анышә иҵаҵан шырҳәо ирҵәахит, ирӡеит. Избанзар Аԥсуа ҳәынҭқарра ыҟанаҵ дара рхашҭхьан, уажәы
аҭоурых аадырҳәыр рҭахын, зыжәҩа ҭҟьаз имаҭәа
аарҳәны ианишәырҵо еиԥш. Урҭ акрыҟан, зқьы шықәса
инареиҳаны изхыҵуаз аԥсуа қьырсиантә культура иамаз, иахӡыз, иарҳаз зегьы. Урҭ абриаҟараамҭатәи, еиҳа
акрызҵазкуаз аамҭазтәи ҳкультура нкылахәаша идырӡит.
Ҳқьырсианра аҭоурыхгьы, ахәламшәы ҭырблаазшәа,
иҿаҳаӡа инрыжьит.
(Мықәтәи ауахәама 1000 шықәса ахыҵра аиубилеи
ахь дааит еицырдыруаз ауахәамаргылара аҟазараҭҵааҩ,

180

академик Афанасиев. Аиубилеи ашьҭахь уи иҭаххеит
Ԥсырӡха (Афон Ҿыц) дцарц. Уи уахь диццон аԥсуа
уахәамаҭҵааҩ Ан. Кациа.
Анатоли Константин-иԥа Кациа анаукақәа дыркандидатын, акрыздыруаз ҟазараҭҵааҩын. (Угәы унархьратә
иҟоуп уи идыррақәа, иҟазараҭҵаара, ихаҭара иахәҭоу
ахәшьара ахьамам, иԥсҭазаара даналҵ, иара аус ахьиу­
қәаз, Аԥсуа институти ауниверситети рҟынтә адыш­
шылараҵәҟьа ахьыҟарымҵаз.) Ан. Кациеи сареи
сан­с­ту­дентыз аахыс ҳаибадыруан, сара сзы уи даара аинтерес зҵаз, здыррақәа, зкультура ҳаракыз, згәалашәара
ухамышҭуа уаҩын. Уи иҭаххеит Афанасиеви иареи ахьцоз сигарц. Саргьы сеигәырӷьан срыццеит. (Ашьҭахь,
ҳаныхынҳәы, даҽазнык ҳаиқәшәеит ҳахҩыкгьы.)
Афанасиев, идырра, иҵаулара анаҩсгьы, даара дуаҩԥсы бзиан, жәытәтәи урыс интеллигентын. Уи
иҳаиҳәеит Мықә ауахәамеи иареи рҭоурых. Иара, зынӡа
иҷкәыназ анаукақәа ркандидат, иҭаххеит идоктортә
диссертациа Мықәтәи ауахәама аматериал ала ирхиарц. Уи ауахәама хәыц-хәыц иҭиҵааит, ишәеит, изеит, адиссертациагьы иҩит. Ахьчараз ианцәырига, иаразнак иныркылт. Қарҭтәи аԥшыхәцәа зегьынџьара
итәан уеизгьы. Афанасиев днеиԥхьеит ақырҭуа академик Ҟаухчишвили. (Қарҭаа ршовинистра еицырдыруан,
аха уи аҿы Ҟаухчишвили аҽаӡәы диеиԥшыҵәҟьамызт.)
Аԥсны автономиатә республика аминистрцәа рсовет
ахантәаҩы Архип Мирон-иԥа Лабахәуеи акоммунисттә
партиа аобком амаӡаныҟәгаҩ Иван Константин-иԥа
Ҭарбеи Асовет Еидгыла аиҳабыреи, акоммунисттә партиа ацентр комитети рахь ирҩыз ашәҟәаҿы, аԥсуа жәлар
рҭоурых еицазкуа раԥхьа игылоу «Фашиствующий Каухчишвили» ҳәа дадырбеит. Ҳмилаҭтә хақәиҭратә қәԥара
аҭоурых аҿы, убарҭ аҩыџьа, убри ашәҟәаҿы раԥхьаӡа
акәны ареспублика аиҳабыратә напхгара рҿала их-

181

тны иқәдыргылеит Аԥсны Қырҭтәыла алҵра азҵаара.
(Уажәтәи политик ԥаршеицәақәак усҟак зҵазымкуа
афактқәа, ажәалагалақәа ртәы иааҟәымҵӡакәа ишырҳәо
ауаа рлымҳақәа ҵырххьеит, ари аиԥш акрызҵазкуаз
ажәалагала атәы мҳәаӡакәа.)
Ҟаухчишвили иаахтны, иаахжәаны Афанасиев иеи­
ҳәеит, уԥсы ҭаны унхарц уҭахызар, абри удиссертациа
амца иақәҵан иблы, аӡбахәгьы уҿы иҭыхны уаҩԥсы
иаумҳәан ҳәа.
Ажәакала, Мықәтәи ауахәама иазкыз идиссертациа
ахьчара азин имырхит. Афанасиев дҟаза дуун, уи идыруан ирацәаны ауахәамақәа рҭоурых, ҟазаратә школс
изҵазкуаз. Убасала, уи Мықә ауахәама аҭҵаара даналагазгьы идыруан, Киевтәи Софиатә ҳәа изышьҭоу
ауахәама иалагаанӡа, аҟазацәа Мықә иааны, зыргылара
иаҿыз ауахәама атәы инарҵаулан ишҭырҵааз, нас убри
аҩызаҵәҟьа Киев агәаҿы ишдыргылаз.
Афанасиевгьы Киев дцан, Мықә ауахәамаз имаз
аматериал, џьара-ҩыџьара хәыҷ-мыҷқәак рҿы иахьеи­
қәымшәоз иааириашан, идиссертациа, Киевтәи ауахәа­
ма ҳәа инаниҵан, ихьчеит. Ашьҭахь дакадемикхеит, уи
аҭҵаарадырра адунеиаҿ деицырдыруа дҟалеит.
«Шәаргьы ишәхыбаауеит, шәҭоурыхгьы иахыбаауеит,
– иҳәеит уи, зны ҳахьааиқәшәаз. – Аиаша цәырҵыр ҳәа
ишәоит. Уи мааԥшырц азы иҟарҵо ала, иааԥшыр, рҭоурых
азы иааиқәдырҽаҽахьоу зегьы арбгозар акәхап. Аха
убри аиаша нагӡаҵәҟьан шәаргьы ишәыздырам, ҳаргьы.
Уажәыҵәҟьа Урыстәылантәи ҵарауаҩык уи далакьысуам, избанзар иҭҵаарадырратә кариера акәым, иаргьы
дақәдырӡуеит. Сгәы иаанагоит, убарҭқәа цәырҵаанӡа
шәара шәқырҭуартәыр рҭахуп ҳәа. Нас ҽԥныҳәа ҳауам
ҳәа ихәыцуеит. Аха сара агәра згоит, мышкымзар-мышкы дара рымчгьы шцо, шәара шәҿгьы ишыҟало ауаа уи
аазырԥшыша, аҵарадырра иақәнаго мацара акәымкәа,
ахаҵагәы зызҭоугьы…»

182

Уажәы ҿыцбарах ибаны исгәаласыршәоит уи аҵа­
рауаҩ ду, академик ииҳәаз. (Шаҟа шьҭнахуазыз усҟан
академикра! Шаҟа иладырҟәызеи, акгьы аанамгаӡо
иҟарҵазеи уажәы. Зегьынџьара сыздырам, аха апост­
советтә тәылақәа рҿы. Убасоуп акырџьара ироуз
ахақәиҭрагьы рхы ишадырхәаз. Уи улахь еиқәнамҵарц
зыҟалом.)
Уажәы аҭагылазаашьа даара аҽаԥсахт. Изҳәо, изыҩ­
уа, изыԥшаауа дҟалар, ицхраауа, зегьрыла деиқәзыршәо
ҳәынҭқаррахар ҳҳәынҭқарра, уи амҩа ҳақәлартә иҟоуп.
Ҳәарада, уи уажәыгь имариаӡам, иара шьҭызхыртә,
изылшартә иҟоу ауаа ҳауаанӡа. Дара рымц зыхьчаша рымоуп, насгьы, уи адунеи иахьыргӡахьеит, изхадырҵахьоу
рацәаҩуп. Ари адунеи аҿы, аиаша рхарҵара аасҭа, амц
рхарҵара мариоуп.
Аха, уи атәы иара ус иуҳәар аныҟамлоз ҳаҩхны, иахьа
ҳахьыҟоу ҳааизар, убарҭқәагьы, хымԥада, ҳрыхьӡоит.
***
Мықәтәи ауахәама, шаҟа иазхәыцны, иақәыршәан
аҭыԥ ылху, аракурсқәеи аперспективақәеи шаҟа еизаашо мацара иаҳәоит, уи аргылаҩцәа аҭыԥ шаҟа ирдыруа.
Мықә уанӡатәи жәытәӡатәи ныха ҭыԥын, иныҳәарҭан,
ԥшьа ҭыԥын, аха уи мацаразгьы иалхымызт ари аиԥш
аҵакы ҷыда зырҭаз Анцәаиҳәарҭа ду ахьдыргылоз. Иаакәыршан, амрагыларахьтә, амраҭашәарахьтә,
аладантә, аҩадантә – еиҳа ауаа ахьыжәпаз аиланхарҭа­
қәа рыбжьара, зегьынџьара харантә иубарҭан. Дгьылижәҩани ирыбжьакнаҳаушәа, икеи-кеиуа ицқьаз Мықәи
Дәаби рнапы иқәыргылан иркыз, иазхаша аҟьаҟьара
змаз ахәызқәаҿ.
Адгьыл, аҭыԥ адырра, егьа дҟазазаргьы, алаԥш хиа
имазаргьы, иаразнак иахьаҭаху инацәа изақәкуам. Убри
азы абри адгьыл аҿы дины, дааӡахьан дыҟазароуп,

183

амгәарҭа иҭигахьазароуп. Абри ауахәама аҭыԥгьы убас
иҟаз аӡәы иалихит. Иара ахаҭа зыргылозгьы дреиуан.
Убарҭқәа ртәы зҳәогьы џьара ицәыҵаҵәахны иҟамзар
залшом.
Мықәтәи ауахәама андыргылоз Аԥсуа ҳәынҭқарра
иагьасакьаҳәымҭан, аха уи аҩаӡара аҟынтәи хара иԥшуаз,
иҟәышыз ибартә иҟан аперспективахь анаҟә ықәчуа
ишалагахьаз. Аизҳареи, аҿиареи, асакьаҳәымҭеи уи
аиԥш адыргақәагьы рыцуп. Убас хара избоз, агәҩарақәа
зоухьаз ҳәынҭқарын
Леон III. Абри ауахәама уи ԥсра зқәымкәа ишьҭеиҵаз
ҳарҩан.
Ажәакала, Леон III Аԥсуа ҳәынҭқарра ашьҭыҵра хыхь­
ӡа иҩанагаз, зышьҭахь аҳәынҭқаррагьы, адинастиагьы
каҳаз ҳәынҭқарын. Иара изқәаҭыԥ иԥсадгьылаҿ иргылаз ауахәамаҿ ианыҟаиҵа, Аԥсны ԥасатәи ақьырсианра
ацентрқәа, Пицунда, Лыхны, Ԥсырӡха, Дранда уҳәа зегьы рҟынтәи Мықәҟа ииасит. Аԥсны аҳцәа ҿыцқәагьы
рызқәаҭыԥ арахь ииаргеит.
Уи машәырны иҟаларымызт, аха ус ари зҵаарангьы
ҳара ҳҭоурыхҭҵаараҿы аӡәгьы иқәимыргылац. (Уи
еиӷьын, еицәан ҳәа акәым, ус изыхҟьаз.)
Иара убас, Аԥсны агәаҿы иалаго, амрагыларатәи
аҳәаа аҟынӡа ицо Аԥсуа баа-ҭӡамц ду ианыҟаҵази
иззыҟаҵази уҳәа, рхы иҭашәаны ирҳәо аамышьҭахь,
инагӡа-аагӡан иҭҵааны, алкаа иаша аӡәгьы иҟаимҵац.
Ари аҭагылазаашьа, ҳәарада, Аԥсны зегьы аҭоурых аҵара
бжанатәуеит, амҩақәа, ахырхарҭақәа еиланаԥсоит.
***
Асовет мчра алагамҭаз, аԥхьатәи ашықәсқәа рыла,
иахьӡартә иҟан, Аԥсны арегионқәа зегьы рҿы реко­
номика-нхамҩатә, рҵарадырратә, ркультуратә ус­қәа
рышьҭыхраз, еиҳа еигәныҩны, еицхырааны, аусура

184

ашьақәыргылара. Аха, ишыҟалазаалакгьы, абри арегион
ду, аханатә ашәшьыра иҵахан иҟан.
Аҭагылазаашьа еиҳа ианеицәазгьы, ԥсцарҭақәак аны­
ҟалагьы, иубартә ианеиӷьхагьы, шамахақәак ракәым­зар,
хыла иалкаан, иацхраан ҳәа иҟамлеит. Ҳәарада, дара
убра иахагылаз ирхаразгьы даара ирацәан.
Ашьҭахь, Гәымсҭеи Кәыдри рыбжьара иҟаз, еиҳа
аҿиара змаз аԥсуаа иреиуаз анықәырца, аӡәгьы даан­
мыжькәа, инықәрыӡәӡәаа, Кәыдры нырцә инхаз аԥсилааи
амраҭашәаратәи аԥсуа регионқәеи еицәы­харартәит. Уи,
ҳәарада, иӡбаны иҟаҵан. Ажәлар еихышша-еиҩышшан
ианыҟоу риааира, реиқәгәара, рхы изымҩахо рыҟаҵара
еиҳа имариахоит.
Аԥсны еиҳарак бзыԥааи (абазгааи) аԥсилааи зегь
реиҳа еиҿцаауаз, атәыла аԥеиԥшгьы еицызыӡбоз реги­
он­қәан аханатәгьы. Иҵегьы мраҭашәарахь иҟаз, Бзыԥ
инаркны Мзымҭанӡа, асаӡқәа зегьрыла еиҳа исубетносын. Асаӡқәа рдиалекти егьырҭ аԥсшәа адиалектқәеи
реиԥшымра еиҳазар, абазгаа-абзыԥқәеи аԥсилааабжьыуааи рҿы даара имаҷуп. Ҳлитературатә бызшәа,
иахьатәи ҳбызшәа анормаҿы, урҭ еиҟараны иарбоуп.
Асаӡқәа рдиалект аԥсуа литературатә бызшәа иахьӡар,
ҳәарада, акыр иарбеион. Аха, рыцҳарас иҟалаз, ҳҩыра
дара рҿы инаӡаанӡа иқәырцахьан.
Иара ус, арегионқәа зегьы рхатәы ҷыдарақәа рыман,
иагьрымоуп. Урҭ иреиӷь-реиӷьу хәыҷы-хәыҷла амилаҭ зегьы иазеиԥшны иҟалоит.
Аҭоурых иамоуп урҭ хазы-хазы иҭызҵаауа аҟәша, аетнографиа. Ажәлар рыԥсҭазаара убас иҟоуп, арегионқәа
ракәым, ақыҭақәа рхатәы ҷыдарақәа рымоуп. Иаҳҳәап,
абжьыуаа рҿы Аӡҩыбжьеи, Тамшьи, Кәтоли рҷыдарақәа
маҷк ихазуп, Џьгьардеи, Ҷлоуи, Гәыԥи, Арасаӡыхьи
раасҭа, Бедиааи Рекааи – иҵегьгьы. Уи абзазараҿы мацара акәым, абызшәа аҿгьы, ацәажәашьа аҿгьы. Аҿаҩа­

185

уааи, агаҿа-архауааи – убас. Урҭ зегьы беиароуп, нас,
инормоу, иаку аԥҟаррақәа – Аԥсуареи абызшәеи реиԥш
иҟоу злыҵуа.
***
Ареволиуциа аидеиақәа Аԥсны зназы даара рҽаан­
кылан иазыҟан. Ибылхьоу ацагьы даҭәҳәоит, ахь­
шәашәагьы ҳәа. Азеижәтәи ашәышықәса аҽеиҩшамҭа
инаркны ирхыргаз амҳаџьырра, 1866 шықәса иднарҵаз
акрыҟан. Дырҩагьых, иҟоу цқьа еилымкаакәа, акы
рҽаларыжьыр, ахәыц иакыз рҭагылазаашьа аҽа тышак,
уажәшьҭа ҭыҵшьа рмоуӡо иҭанажьыр ҳәа ишәон. Убас
ирзыҟан 1905 шықәсазтәи ареволиуциа ахҭысқәа. Аха
уи ашьҭахьтәи ареволиуциа аан, зынӡа аҽакала рхы
ныҟәыргеит. Иазҿлымҳахаз, иадгылаз, зҽалазырхәырц
зҭахыз рацәаҩхеит. Ҳәарада, урҭ раԥхьа идыргылоз
иреиуан ареволиуциа иацуп ҳәа изеигәыӷуаз амилаҭтә
хақәиҭра. Абжьарауаа рхалагьы ракәымкәа, аԥсуа жәлар
ирылҵыз раԥхьатәи ареволиуциатә аԥхьагылаҩцәа
Е. Ешба, Н. Лакоба, Н. Ақырҭаа, С. Картозиа, С. Қапба
рыцнагаҩцәагьы даргьы ракәын. Ҳәарада, абас еиԥш иҟаз
аԥсуа револиуционерцәа ркогорта ацәырҵра раԥхьатәи
адгылаҩцәагьы аиуит ажәлар рҿы. Иаҳҳәап, Е. Ешбеи Н.
Лакобеи реиԥш иҟаз рцәырҵра ихыннарҳәит ирымырххьаз ргәыӷрақәа, еиҩша-еихша иҟаз ажәлар еидызкылоз. Абас еиԥш аан ажәлар раԥхьа агылара ахаҵарагьы
аҭахуп. Уи, ҳәарада, дагьфырхаҵоуп. Иаҿгәыҳәны иҟоу
ажәларгьы иаразнак дышьҭырхуеит. Ус раԥхьагыла иахьидгыло, рнапы дықәыргылан дахьырку, ганкахьала ибзиоуп. Аха, ишнеи-шнеиуа, иааҟаиҵалакгьы, агха иоургьы, ихы иааҭашәаз ада аҽаӡәы дизымӡырҩуа дҟаларгьы
– зегьы ус ауп ишаҭаху ҳәа ирыԥхьаӡо иалагоит. Икульт
ҟарҵоит. Ус изызуа иара ихаҭарагьы, дыргас дызмоу
жәлар русгьы иаԥырхагоу ҟарҵоит. Зегьы дара роуп, мыш-

186

кы зны уи имаз агхақәа, ибзиеи ицәгьеи еиҟаразтәуаз
цәырымҵыр ҟалаӡом. Аҿиара аус убас иҟоуп.
Сталин икульт ҿаԥҽын, аха иара Урыстәыла иалоу ареспубликақәа рҿы, апостсоветтә тәылақәа рҿы
аҭыԥантәи жәлар рԥызаҩцәа «Сталин хәыҷқәа» ркульт
кьыс амаӡамкәа иахьынхақәаз ыҟоуп.Уидызлыҵыз ажәлар
рыҩныҵҟатәи рқьабзқәа, рыԥҟаррақәа, уала-ҭахылатәи
руаажәларратә система иахҟьаны, изалакьысӡом. Убри
аҿырԥшы иахьагьы ҳгәаҳҽаннаҵароуп, иаҳмырҿыцырц.
Ус иҟоу аԥхьагыла иҵоураны иҟаиҵоз зегьы, иџьабаа
еснагь ҳаҭыр ақәҵатәуп, иҿырԥшыгоу ҿырԥшыган
иныжьтәуп, аха иара ихаангьы иԥырхагаз ӡатәым.
Ус анакәха, акульт убас иҿкуп, аанкылашьа амаӡам,
амаӡашыӡ аиԥш инхоит.
***
Ареволиуциа аламҭалазгьы Кәыдры нырцәтәи арегион аҭагылазаашьа еиҳа иуадаҩзар ҟаларын. Раԥхьа
иргылан, амҳаџьырра ашьҭахь иҭацәыз адгьылқәа
еиҳа ирласны иганы ирықәынхахьан, ара ааҵраҿ иҟаз
агырқәа. Уаанӡагьы рашәара, жьҭаара ессезон арахь иаалон, ирацәаҩны, аҭыԥқәа рдыруан. Иара Очамчыра ахаҭа
зынӡа идырҭәхьан. Насгьы, зынӡа зыдгьылқәа ҭацәыз
ҭауади-аамсҭеи рахьтә аӡәырҩы дара ирыдрыԥхьалон.
Акызаҵәык, адгьыл хатәыс ирырҭомызт, арендала
ақәынхара акәын зинс ирырҭоз.
Уи аҭагылазаашьа дара рхы иадырхәон, акоммунист­
цәа рахьгьы еиҳаны инеиуан, ҭауади-аамсҭеи аҳратәра
иҭацалан ишрымоу, адгьыл ишақәиҭырымтәуа ҳәа иртутууа. Дара аменшевикцәа рызгьы ицхыраагӡан, дара
ртәқәа ракәын. Абарҭқәа, аԥсуаа, акоммунистцәа рахь
зхы кыдызгьы, агәыҩбара рнаҭон. Зегьы ирылҵны
инаскьоз ыҟан. Егьа идеиа бзиак аӡбахә рҳәаргьы,
амилаҭзҵааразы урҭи дареи еинышәашьа рымамызт.

187

Дара, рмилаҭзҵаара Аԥсны иӡбоуп, знапы иакугьы ҳара
ҳтәқәа роуп ҳәа ирыԥхьаӡон.
Иара акоммунист идеиақәа иахьрызҿлымҳазгьы,
ирылаҳаз, ақыҭақәа зырҳәуаз, анхарақәа амца роужьны
избылуаз аменшевикцәа идыргыломызт.
Убарҭқәа ирыхҟьазгьы рацәоуп, Маршьан Таташь
аменшевикцәа рықәцараз иҟаиҵаз аҽышәараҿ иахьидымгылаз аҿгьы, Ҭырқәтәыла аррамаҵура иахысхьаз
амҳаџьырцәа ӡыхганы ианааига. Урҭ дара иркыз адагьы,
аратәқәа рызгьы абџьар ӡхыргеит. Абџьар ззыӡхыргаз
ирган, ицаны рыҩны итәеит. Уи хьмыӡӷхеит. Даргьы Мықә
ауахәама зықәгылаз, адгьылбжьахаҿы аменшевикцәа
ирымаз ахырӷәӷәарҭа рыцҟьан, иаанхаз, ирулак мшынла Баҭымҟа ицеит. Мықәтәи аоперациа аангьы раԥхьа
дгылан Таташь, мшынла рышьҭрагьы иара еиҿикааит.
Дагьырхәит. Аха акоммунистцәа аменшевикцәагьы еиҳа
ирылаӡон ҭауади-аамсҭеи раасҭа. Уинахысгьы, асовет
мчра ахаан, ҳҭоурыхҩҩцәа Маршьан Таташь ицәа ихырхуан. Иахьа уажәраанӡагьы, узкьысыр ҟамлаӡо акульт
ссақәа рхаҿсахьақәа аԥызҵаз аҭоурыхҩҩцәа ирҳәац
рҳәоит уи изы. Сгәы иаанагоит уи Амаршьан – ареабилитациа ззутәу патриотын ҳәа.
Усҟантәи акоммунистцәа аҭыԥантәи амчқәа рыла
аменшевикцәа рықәцара азҵаара рзықәгыламызт. Ииашоуп, «Кьараз» еиҿкаан. Урҭ, даргьы рацәаҩымызт иара
усгьы, еснагь ажәылара иазхианы, еизганы џьара иҟа­
мызт, еиҳараҩык ус рыҩнқәа рҿы иԥшын. Ианаҭахха­
ӡалак иааизыҩҩуан ауп. Акоммунистцәа рыхьӡала иара
ахьеиҿыркааз аполитикатә ҵакы иамаз еиҳан, дара
реибашьратә мчқәа раасҭа. Аԥсны Асовет мчра аагара,
аменшевикцәа рахцара, «Кьараз», С. Қапба заԥхьа дгылаз хышәҩык инархыҳәҳәоз апартизанцәа Сенакьынӡа
еибашьуа ажәбатәи адивизиа ирыццаз алахәын, аха урҭ
рылагьы асовет мчы рзаагаӡомызт, иара убри ажәбатәи
ар ҟаԥшь рдивизиа акәмызҭгьы.

188

Аҭоурыхҩҩцәагьы
аҭоурыхеиқәырҽаҽаҩцәагьы
игәа­ҭан иахымцәажәац, аха абжьыуаа рҟынтәи ҭауадиаамс­­ҭеи акоммунисттә идеиақәа еиҳа ираӷаны рхы
аадырԥ­шит. Уи еиҳа уаҩы ибартә иҟалеит Асовет мчы
анышьақә­гыла ашьҭахьгьы. Абри иҳәатәуп, ари арегион аҿы ҭауади-аамсҭеи рахьтә амҳаџьырра ицаз еиҳа
ишеиҵаз. Асовет мчра ашьақәгылара аламҭалаз, урҭ ара
еиҳаны иҟан егьырҭ Аԥсны арегионқәа рҿы аасҭа. Насгьы, ара ҭауади-аамсҭеи ирылҵыз ракәын еиҳараӡак
аҵара змаз. Урҭ рахьтә ирацәаҩын арҵаҩцәа, анхацәа
рхәыҷқәа аҵара дзырҵоз, ашколқәа аазыртуаз. Ҳәарада,
ажәлар рҿгьы ҳаҭыр зқәыз, хыла изхаҵгылоз маҷҩымызт.
Убри азы ауп, урҭ рахьтә ихтны асовет мчра
иаҿамгылозгьы, зегьы еибадыргар, ирԥырыргар, иқәыр­
гар зырҭахыз.
Иаҳҳәап, 1925 шықәсазы Аҟәа иааганы иҭаркит
абжьыуаа ирылҵыз мацара 25-ҩык ҭауади-аамсҭеи
рыҷкәынцәа. «Красный террор» ҳәа изышьҭаз уеизгьы инҵәомызт, ацентрқәа рахь адыррақәа ҟаҵатәын
абриаҟараҩык аконтрреволиуционерцәа аԥыраҳхит ҳәа.
Аплан рыдын. Арҭ ишҩажәихәҩыкызгьы рыҿҳәаразы
абахҭа ианҭырга, ишыршьуаз рдырт. Аҽа фҩык ирыц­
ҭакыз анхацәагьы рыцҭыҵит. Ирыман рҿанынарха,
агәақьҳәа ашәа аацәырыргеит. Уажәы аестакада ахьыҟоу
аҵаҟа, усҟан бнаран рҳәеит, инеидыргылан, анҭ афҩык
анхацәагьы нарыдыргылан, инаргәыдҵан иршьын, убра
иржит. Ацентр ахьгьы ашәҟәы рышьҭит абриаҟараҩык
аконтрреволиуционерцәа аԥырхуп ҳәа. Уи даара
ихьанҭан арегион зегьы азы.
Убарҭ реиԥш иҟоу аамҭақәа раан еиларгоит ажәлар,
ауаа шәышықәсала, зқьышықәсала зышьақәыргылара
иаҿыз амҩақәҵагақәа, ааӡагақәа, ауаҩи ауаҩи ирыбжьоу, ирыхәҭоу аҭакԥхықәрақәа, аҳарҩа апринцип
еиԥшу. Насгьы, урҭ арежимқәа аниаслакгьы, акры
ақәырӡ­тәхоит урҭқәа рхьышьҭрахь рыргьежьраз.

189

***
Уи мацара акәым, аамҭа иаӡбахьаз, ҳҭоурых
аҿы зҭыԥ ылызххьаз, даара акрызҵазкуа фактқәак
еиҭарыхәаԥшымзар,
ауаажәларра
азхьарԥшымзар
ԥсыхәа амамкәа иҟоуп.
Еицырдыруа усуп, ареволиуциа иалиааз, ареволиуциа иадгылаз аԥсуа жәлар рҵеицәа, раԥхьагылаҩцәа,
рлидерцәа, ҳажәлар аҳәынҭқарра рзырхынҳәраз, аҿиара
ҭоурыхла еиҭалахәхартә рыҟаҵараз ирылшаз атәы. Иахьа иҳамоу аҳәынҭқарра, уи ахьыԥшымра ашьапы зкхьаз
рзин зыргьежьхьаз дара шракәу. Уи рхы шақәырҵазгьы.
Ианеиҿыркаа инаркны Ефрем Ешба хантәаҩра азиуан, Нестор Лакобеи Николаи Ақырҭааи злахәыз аревком.
Абарҭ ахҩыкгьы, ииашаҵәҟьан, Аԥсны ареволиуциа аус
азызуаз инарылыҳәҳәоз, абаҩхатәра змаз, зыжәлар рус
иаҭаххар зхы ақәызҵоз ракәын. Еихсыӷьра зықәӡамыз
Асовет мчы аҩныҵҟатәи ақәԥара, еиҳаракгьы амилаҭтә
зҵаараҿы, аилашыраҵәҟьа иалагылан. Аҳәаахьчацәа
ртәыла аҳәаақәа шырыхьчо аиԥш, урҭ ртәыла, рыжәлар
ринтересқәа рыхьчон. Убри ақәԥара иалагылаӡан. Аиашаз, Ефрем Ешбеи Нестор Лакобеи реиԥш иҟаз аҵеицәа
азымгылар, иара убасҟангьы Аԥсны иаԥеиԥшхоз здыруадаз.
Е. Ешба аҵара бзиа иман, Кавказ иалҵыз акомму­
нистцәа рахьтә уи изаԥигоз рацәаҩын. Иара изы иҟоу
аматериалқәа изларҳәо ала, уаҩышьалагьы еиқәшәаз,
зыламыс цқьаз, аполитикаҿгьы аиаша ҳәа ииԥхьаӡоз
хыԥара ззақәмыз, хара избартә иҟаз ԥхьагылаҩын.
Ефрем Ешба СССР Аидгылазегьтәи аҵакы змаз ҳәынҭ­
қарратә усзуҩын, еиуеиԥшым аҭагылазаашьақәа рҿы
Аԥсны азҵаара, уи аҭыԥ, уи иақәнаго астатус азы
хацәнамырха дықәԥон. Уи дашьҭан Аԥсны азы усҟан
зҽеидызкылоз ажәларқәа иалырхуаз иреиҳаз асо­
веттә республика астатус. Аԥсны хазы республикан

190

аҟаҵара иара иԥсҭазаара кредос иаман уҳәар алшоит.
Ашьҭахьгьы, ЗСФСР ҳәа хыҭҳәаала иҟарҵаз аидгыла,
Аԥсны Қырҭтәыла иадкылан акәымкәа, ихьыԥшым республикак аҳасабала иалаҵахарц, шаҟа дазықәԥаз еицырдыруеит.
Асовет мчы Аԥсны ишышьақәгылаҵәҟьаз, аревком
ахантәаҩы Ешба раԥхьаӡа инапы зҵаиҩыз ақәҵарақәа
ирылан аԥсуа бызшәа ҳәынҭқарратә бызшәоуп ҳәа изныз. Ари, ҳара зқьышықәсалатәи ҳҭоурых ахьынӡаадыруа,
раԥхьатәи официалтә қәҵаран ас еиԥш зҳәоз. Иара
иинициатива ала иҟаҵан, аԥсуа бызшәа аҳәынҭқарра
аларҵәараз, дырҵаразы раԥхьатәи апрограмма, иаԥҵан
раԥхьатәи уи иазкыз, Д. И. Гәлиа хантәаҩыс дзырҭаз,
акомиссиа. Убри акомиссиа иаразнак иалагеит аԥсшәа
аҵарази, уи ала аҳәынҭқарра усмҩаԥгара алагаларази аиачеикақәа усҳәарҭацыԥхьаӡа, қыҭсоветцыԥхьаӡа
рыҟаҵара. (Ашьҭахьӡа, ҳара ҳбызшәа ашьҭыхра еиҳа
ҳанақәиҭха инаркны иахьа уажәраанӡа убри аметод
иқәныҟәозҭгьы, иахьа уа усҟак апроблема ҟалаӡомызт.)
Уажәгьы издыруа рацәаҩуп, ирҳәом, ирҩуам акәымзар,
аԥсуа бызшәа ҳәынҭқарра бызшәаны иҟаҵоуп ҳәа
ақәҵара анҭыҵ, аԥсуа интеллигенциа ҳәа иҟаз, аполитика аганахь алагьы, агуманитариа аганахьалагьы,
иреиӷь-реиӷьқәаз еизаны Ешба иҿы ишнеиз (ишиқәлаз
уҳәаргьы ауеит), ас шԥаҟауҵеи излымҵуа апроблема
зцәыругазеи ҳәа. Убасҟан убарҭ иреиҳәаз ала иубоит уи
урҭ шаҟа дырхыҳәҳәоз.
(Рыцҳарас иҟалаз, ихтны ирызҳәом акәымзар, иахьа уажәраанӡагьы убри азҵаара убас иазыҟоу даарак имаҷҩым. Егьирахь агәыҩбарақәа зегьы ахьыҟоу
еилыскаар сылшоит, аха абриҵәҟьа сзеилкаауам. Уи,
ҳаагылазар ҳмилаҭтә-хақәиҭратә қәԥара ҵакыс иамоу,
раԥхьа игылоу азҵаара, ус азыҟазаара, егьа иурԥшӡар­
гьы, наԥхароуп. Анаԥхара ажәҩан иалҩрны икаҳаӡом,
абра ҵаҟа ауп аҳәира бааԥс еиԥш иахьиуа.)

191

Аха 1922 шықәсазы иҟалаз, еиқәышаҳаҭрыла ҳәа
Қырҭтәыла ҳалаҵара, ҳажәларгьы, ҳҳәынҭқаррагьы
ршьапы ҭарффаны, иҭаԥҟаӡаны инзыжьыз, ашьҭахь, Е.
Ешба, иара дшаԥырыргаз аиԥш, зшьапы икыз, дызлагаз,
(абызшәа аполитикагьы налаҵан) акыр ус инхеит. Астатус ҿыц ишаҵанакуаз иԥсаххеит.
Асовет мчра алагамҭаз амилаҭ зҵаара аӡбара
шықәгылаз ала, убасҟан еиӷьны аҭагылазаашьа ҳмоуцызт
Қырҭтәыла наӡаӡа аҽалгара. Ажәытәӡа зны аԥсуа
ҳәынҭқарцәа рнапала иҟаҵаны рҽызҭаркыз абахҭа
аҭыҵра.
Убри актгьы, Аԥсны аразҟы иаахжәаны абас аиҭакра
атәгьы, ҳәарада, уаҩҵас иҵам. Ишыҟалаз, ианыҟалаз
афакт адырбоит, нас аҭоурыхҩҩцәа, ма аиқәырҽаҽаҩцәа
уинахыс зегьы рыҽшеиҭаркыз ҳәа, досу игәаанагара
иҳәоит ауп. Наҟ-ааҟгьы еиқәышаҳаҭны Аԥсны Қырҭтәыла
алалара атәы, Аԥсны азҵаара амгәахь аиԥш изыхьны иҟазгьы аӡәы ажәаны иалеимгалеит, хыхьынтәгьы
уеизгьы-уеизгьы ҳәа зҳәо акгьы ларышьҭны иҟамызт.
Нас изыӡбада, абриаҟара иазыҟазҵада уи азҵаара?
Иџьоушьаша, аҳасабраз азҵаара ахьықәгылаз иалахәыз,
ус еицырдыруаз ажәытә коммунистцәагьы, ма аинтеллигенциа рҟынтәи аӡәы усгьы акы ахиҳәааит, ма
даҿагылт ҳәа ҟамлаӡеит, Е. Ешба ида. Егьырҭ зегьы
уаанӡа иазыҟаҵан ҳәа уаҩы игәы иаанамгар залшом.
Усҟан угәаанагара уҳәартә иҟан, ашьҭахь еиԥш аҿаԥа
аӡәгьы иҿарымҵаӡацызт. Еиҳа хара иԥшуаз, еиҳа инаскьаган избарҭаз Е. Ешба изы ари даара идрама хьанҭан.
Усҟантәи ианҵамҭақәа рыла уаҩы имбарц залшом уи,
даара атакт змаз аӡәы шиакәызгьы, абас ахьырыӡбаз
аҵыхәала шаҟа игәы иҵаххны, ирыӷәӷәаны дцәажәо.
Ажәлар раԥхьагылаҩцәа, рҿахәҳәаҩцәа ҳәа иԥхьаӡаз
ртәыла аԥеиԥш абас иахьазныҟәаз изыхгомызт.
Усҟаназ убри азҵаара аҟара аҭакԥхықәра ныҟәызгоз
ыҟамызт ҳажәларгьы ҳтәылагьы рзы. Жәларык, тәылак

192

рымҩа иахьакәым ахы андырха, иахьакәӡам ианымҩа­
хырга, ахьырхәра, ариашара адмырур шыҟалоз идыр­
уан уи.
Убас иагьыҟалеит асовет мчра аилышшара ианалагазгьы, ҳазқәырфахьаз, ибжамҽамыртәхьаз автономиагьы аԥырырхӡарц ианақәырк, ҳазхьынҳалаз, аргументк
раԥхьа иҳаргылоз уаанӡа иҳамаз, аԥсуа жәлар рҵеи ду
Ефрем Ешба ибзоурала иҳауз аидгылатә республика
астатус ауп.
Зегьы еицырдыруа усуп, Ефрем Ешбеи Нестор Лакобеи, амилаҭ-хақәиҭратә қәԥара злаҵәахны ареволиуциа
аидеиақәа Аԥсны ишьҭызхыз, иахагылаз, иаԥхьагылаз
ирылҳәҳәон.
Нестор Лакоба ажәлар ирылиааны, урҭ рыжәпара
аҟынтәи ихалаз дреиуан, рацәажәашьагьы иагымкәангьы
идыруан. Ареволиуциа ауси, ажәлар рыцәгьеи рыбзиеи, ржәытәи рҿатәи еилымхкәа дрыхәаԥшуан. Ақәԥара
иаҭахыз, аиҿкааратә баҩхатәра илаз ареволиуциа
аҽеизгара ашықәсқәа раан иааирԥшит. Уи атәы аҳәоит,
хыла иара ибзоурала еиҿыркааз «Кьараз». «Кьараз»
абџьаршьҭыхла ақәԥара аидеиа иадырга бзиан. Убарҭ
зегьы еидкылан урыхәаԥшыр, уи Ефрем Ешбеи иареи
русураҿы, аполитикаҿ акыр ихеибарҭәаауан.
Аԥснытәи асоветтә еиҳабыра рнапхгараҿгьы Н. Лако­
ба ихы ааирԥшит абаҩхатәра змоу ҳәынҭқарратә усзуҩ­
ны. Аекономика, анхамҩа, аргылара, енагь имариамыз
амилаҭтә еизыҟазаашьақәа рызҵаараҿы – зегьынџьа­
ра уаҩы ибартә иҟан, уи усҟантәи аҭагылазаашьа
иақәыршәан, зреспублика иӷьацоу ҳәынҭқарран аҟаҵара
иашьҭаз, акреилызцо ҳәынҭқарратә усзуҩны дшыҟаз.
Политикк иаҳасабала, Нестор Лакоба ареволиуциа аус
практикала имҩаԥызгоз еиҳа дырзааигәан, атеориакабинеттә усзуҩцәа раасҭа.
Аԥсуа жәлар рзы 1937 шықәса заа иалагеит. 1936
шықәсазы иԥсҭазаара далырхит аԥсуа жәлар рҵеицәа
дуқәа руаӡәк Нестор Лакоба.

193

Ари, ԥҳәыс лыӷра зеиԥш дҭымиаацыз, шҳамла мацара
иҭәыз, ауаҩытәыҩса имораль анҭыҵ мацара иҟаз Бериа
ишьаарҵәыратә шьҭақәа ракәын.
1922 шықәсазы ҳаиҳабыра иреиуазгьы, ҳполитик­
цәагьы, уи иаладырхәыз ҳинтеллигенциа реиҳараҩӡак
рҿы аӡы ҭаҭәаны изықәшаҳаҭхаз, иӡбаны ишьҭырхыз
аиқәышаҳаҭра бааԥсы раԥхьатәи аҵыхәтәа бааԥсқәа
иреиуан ари.
***
Иахьа иҳамоу ахақәиҭра, забацәа рабацәа ртәы зшьа
иалаз аҵеицәа иааргаз, иҳамоу ахьыԥшымра – абарҭ
зегьы рҿы иалоуп Қьелышь Чачба, Ефрем Ешба, Нестор
Лакоба иреиԥшыз жәлар раԥхьагылаҩцәа рышьҭахь
иааиуаз рзы, аҭоурых аԥсҭазаара ахра кнаҳақәа
ирылымҟьарц ишьҭаҵо ицоз амҩарбагақәа, аҳарҩақәа
рмарҭхә ду.
Ҳәарада, аҳарҩа шьҭазҵо, ашьха атәы иагымкәа
идыруазаргьы, егьа дацклаԥшызаргьы џьара-ҩыџьара
иахьаҭыԥым ишьҭеиҵазар ҟалоит, иҟалоит ишьҭалан иааиуаз аӡәы-ҩыџьа ҭанархахьазаргьы. Уи иара ихарамызт,
аха игхаз, иахьимбаз, иҟалап дахьыццакцәаз акәзаргьы
изыхҟьаз. Аха, аамҭа акры анцалак, аԥышәа анеиҳахалак,
урҭ зегьы уаҩы ибарҭахоит, изыхҟьо еилукаартә иҟалоит.
Убри азы ауп аҭоурых аиаша еснагь изыԥшаалатәу.
Уи иулнаршоит ус еиԥш иҟоу аҭыԥқәа рҿы аҳарҩа иашан, амҩа уахнамырҟьартә аиҭашьҭаҵара. Ус акәымкәа,
уи зыгхаз, аҭагылазаашьа изнамырбаз, ихьӡ-иԥша
шьақәгылахьеит, ажәлар рҿы дшырдыруа иҟаз ҳәа,
имҳәаӡакәа, иахьаҭыԥмыз ишьҭеиҵаз аҳарҩа иахьыҟоу
иныжьны иавсыз, днаԥхеит ҳәа ауп иаанаго, ажәлар
рҿаԥхьагьы, урҭ рзааԥсаҩ ихаҭа иҿаԥхьагьы.
Ажәлар рыгәра ганы, иҟоу шыҟоу раҳәазар, зегьы еилыркаауеит. Рзааԥсаҩ дугьы уи азы дладырҟәуа иҟам.

194

Ажәакала, еснагь имариамзаргьы, уҿы еиманаҳәахуа
иашазаргьы, аиаша аҳәара ҳҽаҳаршьцылароуп. Ахәыҷы
аҿгьы аду аҿгьы. Егьырҭ зегьы еижьагоуп.
Иахьа, абас, иаахтны ҳцәажәартә, иаҳҳәарц ҳҭахызар
аиаша ҳҳәартә ҳаныҟоу, зегьы напыцқьала рхы ҳкыртә,
убри иреиҳау, изхықәаау мычны иҟаҳҵартә ҳаныҟоу,
зыҵкы арахәыц ацәызӡо леиԥш, аҭоурых еиқәырҽаҽаҩ­
цәа ирҳәахьоу амцқәа, аҭоурыхтә хыҭҳәаақәа зегьы
шыҟоу инхарц аҽышәарақәа ҟарҵоит. Насгьы, иҟоуп
зхаҳәатәала, зинк џьара уи азы измаӡамкәа, даара
акрызҵазкуа аҭоурыхтә хҭысқәа, ҳажәлар рҭоурых
ҟазҵоз ахаҭарақәа рыхә ҿыцны, дара ишырҭаху,
ринтересқәа ишрыҵаркуа изыԥсахуа. Ахақәиҭра, ажәа
ақәиҭра абас зхы иазырхәо. Абри ҭагылазаашьаан
иҟазҵахьоу уи аиԥш акциақәа ишырҿыц ирҿуп,
аҭоурыхҭҵааҩцәа ҳәа ҳзықәгәыӷуа рҿы аӡы ҭаҭәаны
иԥшуп, зхатәы усқәа зыблақәа хыркыз ауаажәларрагьы
– убас, аҭоурыхеиқәырҽаҽаҩцәа даргьы зҿу уи ауп,
рԥаҵа иалаччо иахәаԥшуеит.
Ус еиԥш иҟоу афактқәа рзы хара ацара аҭахӡам. Абри
астатиа ахы инаркны ҳазлацәажәо ҳҭоурых атәи, уи
ҟазҵо ажәлар, ажәлар раԥхьагылаҩцәеи рызҵаара, убри
зхы ақәызҵаҵәҟьази ртәы ауп. Нас, иҟалома, иаҳҳәап,
Қьелышьбеи Чачба, Ефрем Ешба, Нестор Лакоба, Владислав Арӡынба, Сергеи Багаԥшь реиԥш иҟоу рахьтә аӡәиҩыџьеи инарыхан, инаскьаган, ма иналхӡан, аҭоурых ииашан ашьақәыргылара, аҩра, ацәыргара?
Аҵыхәтәантәи ашықәсқәа рзы Аԥсны ареволиуциа
аҭоурыхҭҵаараҿ Ефрем Ешба ихьӡ инавс-аавсуа иалагеит. Аԥснытәи аревком иахагылаз рыӡбахә анырҳәоз еснагь хантәаҩыс иамаз ихьӡ рымҳәар ауамызт, аха уинахыс, аԥхьаҩ убас игәы иаанагарын, уи атәы зыҩуаз ихьӡ
зынӡа ибжьажьзар еиӷьаршьошәа.
Ишдыру аиԥш, Сталин икульт анҿаԥырҽ ашьҭахь,
ишьаарҵәыраз уи итеррор аан иҭадырхаз ареабили­

195

та­циа анырзыруазгьы, Ефрем Ешба акраамҭа инагӡа­
ны изыруамызт. Иахьынӡаздыруа, абрантәи ашәҟәы
ашьҭаҵан ианырышьҭ ашьҭахь ауп ареабилитациа
шизуз уҳәартә ианыҟала. Усҟан иҭадырхаз аԥсуа
револиуционерцәа аӡәы итәы изаԥырхагамхеит, аха
Ешба итәы рҽақәырԥсны иркит Қарҭтәи ашовинистцәа.
Уи ус закәу бзиан еиликаауеит Ефрем Ешба итәы здыруа.
Реабилитациа анизыру ашьҭахьгьы, иара ара
Аԥсынгьы даарак иахыццакуамызт уи ихьӡ, иқәԥара,
ҳҭоурых аҿы иҭыԥ уҳәа ртәы цәырган аҳәара, аҩра. Аха,
ҳәарада, уи усӡа инырмыжьит. Инагӡаны акәымзаргьы,
уи итәы ҭырҵааит, ирҩит. Ашьҭахь ибаҟагьы Аҟәа
агәҭаныҵәҟьа идыргылеит. Урҭқәа, ҳәарада, ирыцхрааит Ефрем Ешба иԥҳа Марина абрахь лаара, аԥсуа
сахьаҭыхҩцәа Реидгыла лахагылара. (Марина Ешба, ишдыру аиԥш, дыскульпторын, лаб ибаҟагьы авторс иамоу
лара лоуп.) Убасҟан, Сталин икульт анҿаԥырҽ ашьҭахь
иҟалаз аԥсцарҭақәа ирымҭан, ибжамҽамны акәзаргьы,
ҳажәлар рзинқәакгьы дмырхынҳәыр амуит, аха Аҟәа
дырҩагьых дара аԥсуаа рзы дгьыл ҿаҵак аиура даара
иуадаҩын. Убасҟан, Марина дызхагылаз Аидгыла иалаз
асахьаҭыхҩцәа рзы, Аҟәа иреиӷьыз аҭыԥқәа руакаҿы
адгьылқәа роуртә иҟарҵеит, рҟазарҭақәа рҭыԥаз.
Имаҷымкәа Аԥснытәи асахьаҭыхратә ҟазара знапы
алакыз уа аҟазарҭақәагьы дыргылт, аҩнқәагьы. Иара уи
адагьы Аԥснытәи асахьаҭыхратә ҟазара аҿиараҿ акыр
ыҟоуп уи ллагала. Лара даара апринцип змаз, аиашаз
шьҭахьҟа ианакәызаалак ихьамҵуаз лакәын. (Сара уи
лыӡбахә салҳәахьан, аурыс скульптор, зҟазараз аамҭала
адунеи зегьы еицырдыруаз А. Пологова. (Маринеи лареи асахьаҭыхратә академиа еицҭазаарын.) «Марина, – лҳәеит уи, – убас дыԥшӡан, убас деиҿкаан, раԥхьа
лбаҩхатәра акәмызт, лҭеиҭыԥш акәын иаабарц иаҳҭахыз.
Ашьҭахь еилыскааит уи абаҩхатәра бзиа шлымазгьы.
Ахи аҵыхәеи лхатәы стиль лыман. Уи иаразнак иубон».)

196

Марина Ешба джуп апантеон аҿы, аха лнышәынҭра
ҟаҵам. Аԥсуа сахьаҭыхҩцәа убри рхамышҭыроуп,
иргәаладыршәароуп. Ишақәнаго лыхьӡ убра, лызқәаҭыԥ
ахьалылхыз арбара лықәнагоит. Раԥхьаӡа убри азхәыц­
ра рықәнагоуп асахьаҭыхҩцәа.
Иахьа Ефрем Ешба ихьӡ, иџьабаа зны-зынла ишаз­
ныҟәо угәы унамырхьыр залшом. Иџьоушьаша, раԥхьа
иргылан, дзыхьчарц зыхәҭоу рҟынтәи ахы акит абри
еиԥшу азыҟазаашьа. Урҭ Аԥснытәи акоммунистцәа
роуп. Дара зегьы ажәларраҿ ирдыруа, абарҭ зегьы
ҳаҭыр зқәаҳҵо уаауп. Аха, аиаша ҳҳәап, урҭ Аԥсны
имҩаԥысуа аполитикаҿ рпозициа атәы ҳәа аӡәгьы акгьы издырам. Рҳарҭа-сырҭа ыҟам. Акоммунистцәа рзы
акрызҵазкуа мышқәак рыҽны абаҟақәа рҿы инеины
ашәҭқәа ахьышьҭарҵо атәы умҳәозар. Арахь, Аԥснытәи
акоммунистцәа рҭоурых рхаҳәатәала аиҭакрақәа аналаргало ыҟоуп. Уажәы иҟоу ахақәиҭра иааҟоуҵалак азин
унаҭоит ҳәа рыԥхьаӡазар акәхап. Анкьа, амчра зегьы
дара ианыркызгьы, КПСС аҭоурых удыруазар, аҭыԥантәи
акоммунистцәа рҭоурых ахы ахьцо узымдыруазаргьы
аӡәгьы усыс икымызт. КПСС аҭоурых аҿы, ҳкоммунистцәа
ирызку цәаҳәақәак машәыршәа иалашәазаргьы, иаҳәоз
аниашамыз еиҳан.
Зегьы реиҳа ирҿыҵакыз, Аԥсны аревком иахагылаз
рҭыԥқәа, рыхьӡқәа, раԥхьа ахантәаҩы Ефрем Ешба ихьӡ
арбан, нас – Нестор Лакоба, Николаи Ақырҭаа. Лакоба
ихаангьы, иара Аԥсны данахагылоз, амчра зегьы инапа­ҿы
ианыҟазгьы, ус акәын. Уажәтәи акоммунистцәа еиҭаркит
уи аишьҭагылашьа, Лакоба, Ешба ҳәа. Уаҳа аӡәгьы акгьы
ахимҳәаар, Ешба ихьӡ аҵыхәанӡа инаргозар акәхап.
Абарҭ реиԥш иҟоу «аҿыцаԥшьгарақәа» роуп, аԥхӡы
ныԥхьаҳәо изыҿӡоу иахьатәи Аԥснытәи акоммунистцәа.
Иаҳҳәап, дара ртәала ус заҭаху ҳәа ргәы иаанаго
крыҟазар, (ус ҟалашьа амам, аха), апленум ҟарҵароуп,

197

ихтны иалацәажәароуп. Уи аиԥш азин рымазар, ақәҵара
шьҭырхроуп. Усгьы егьыҟам. Уи, ҳәарада, машәырны
иҟамлеит, аӡәы иҿашәаны иҳәеит ҳәагьы акәӡам. Акоммунист партиа асахьаз ианынрыжь, аҳәынҭқаррахьгьы,
ажәлар рахьгьы рацәак акгьы ахьаанамго, шьоукы рхы
иадырхәеит: еснагьтәи рхәышҭааратә гәыҵха нарыг­
ӡеит. Нас рлымҳацә рықәыжьны иԥшуеит, уаҳа акгьы
ахырымҳәаар ус инрыжьӡарц. Ҳара ҳҿы ахаангьы ишыҟоу
аиԥш, садызцалазеи, схы залазгаларызеи, егьырҭ зегьы
реиҳа сара исҭахума ҳәа алаҿырҭуам. Абас инеиқәҵаааиқәҵо мацара, ишырдыруа аиаша иахьавагылақәо,
инарывсуа-аарывсуа ишнеиуа иҭоурыххоит, изаҳауагьы
ихарҵо иалагоит.
Ҳтелехәаԥшцәа ибзиан ирдыруеит Аԥсуа бираҟ
аҭоурых иазкны иҟаз адырраҭара. (Аакьыскьа иҟаз
аԥсуа бираҟ амш аҽынгьы иаҳдырбон.) Атема, ҳәарада,
ибзиоуп, ҳахәаԥшцәагьы ирҭахуп. Убрыгь иахьа уажә­
раанӡа инагӡаны иаҳзымдыруа, акрызҵазкуа аҭоу­
рых ахәҭақәа иреиуоуп. Уи асценари, изыԥхьаз атекст,
аретроматериалқәа, урҭ зегьы шеиҿкаази рыла иубоит, авторцәа атема здыруа, ацәыргашьагьы иақәшәо
шьоукы шракәу. Ҳара ҳахь иадырцәылоит ҳәа мацара,
аԥсуа бираҟ аҿы ус змаӡам шьоукы ахьаладырхәыз,
џьара-џьара хаҿқәак рсахьақәа, рроль акульт аҟынӡа
иахьнагоу, апатетика ахьымыцхәқәоу ртәы умҳәозар.
(Убас иҟоу амыцхәрақәа, егьа ушьапы ҵыркьакьан,
уаҵаҳәҳәан иуҳәаргьы, игәаҩахоит.) Сара хыла
иџьасшьеит, сыгәгьы иалсит, машәыршақәгьы, џьарак
иадамзаргьы, Ефрем Ешба ихьӡ ахьырҿадмыршәыз.
Абрыгь машәырла иҟамлеит. (Ус машәырла аӡәы
ицәыбжьахеит ҳәа ргәы иаанагозҭгьы, уажәы иҵегьгьы
ирҳауҳауны иандәықәырҵоз идмыриашози.) Убасгьы
иацклаԥшны, зегьы дрылыршәшәан, ишьҭақәагьы ырӡны
ауп ишыҟаҵоу. Аргамаду уаҩы ибартә иҟоуп, аԥсуа

198

жәлар рҭоурых ҿыц ашьапы зкыз раԥхьа игылоу зынӡа
уа данызхырц зҭаху, иашьҭоу шыҟоу. Ус исҵәахцәоит ҳәа
уаналагалак, еиҳагьы иуцәыраргамахоит.
Иара Ешба, иуаҩраз аума, ииашараз аума, имҩаԥи­
гоз иполитиказ аума, ус игәаӷ злоукыша акгьы дала­
ҟамызт. Ихааназгьы ирҳәоз уи акәын, иҵара-идырра
анаҩсгьы, уи дуаҩыцқьан, аиаша ҳәа иалихыз ихыиԥсы ақәиҵон ҳәа.
Ус анакәха, ари – наџьнатәтәи абаҩхатәра лашеи
ацәгьамыцәгьеи ирыбжьоу, нышәара зқәым аиӷара
атәгьы алоуп, илаҟәу, ихәышҭааратәу, ахыбаара иатәу
авариант инадкылан.
Абираҟ иазку ахҳәаа, ателеочерк аҟны аҟара Ешба
ихьӡ ахьаҭаху аҽаџьара ирзыԥшаауам: хаҭала уи ибзоурала иҟаҵаз, егьа ирласны ахәцә ҵыркаазаргьы,
ҳҭоурых аҿы ианхалаз, иахьаҵәҟьа иҳамоу аҳәынҭқарра
аҟара аҵакы змаз Асовет Еидгылатә Республика Аԥсны
абираҟ заҵәык акәын усҟан қырҭшәала аҩыра знымкәа
инхаз. Убри мацара азымхаӡози абираҟ иазыркыз
«аепопеиаҿ» Ешба ихьӡ мҩашьо иарбазарц?!
Убри инаԥшьшәа иаԥҵоуп плакат-мулиажк (уажәы
уахьнеилак икыдуп уи). Уи агәҭаны иануп Владислав
Арӡынбеи Нестор Лакобеи. Аплакат-мулиаж аҿы ихадоугьы урҭ роуп. Урҭ рыбжьара быргк исилует-игага
ануп, егьирахь, армарахьтәи аганахь инасҭхашәа иубоит аҽаӡәы ифигурагьы, ақырҭуа ҳәынҭқар Ҭамара лсахьа
анҭырхуа лышәҵатәы иеиԥшны акы зшәу, лкоронагьы
еиԥшу коронак зхоу, игылоу, зԥаҵа паџьҳақәа аазҿухыр
аԥҳәыс еиҳа илеиԥшу хәымаажьымаак. Уи дара ртәала,
аԥсҳа Леон иакәхап.
Ефрем Ешба, ҳәарада, ипатреҭгьы ыҟам, игагагьы.
Аҭоурых аиаша ҳәа акыр ныҟәнагозар, иара ус аиаша
ҳәа акрыҟазар, Леони Қьелышьи рааҩс уи аԥхьа дгылазароуп Ари егьырҭ ҳаԥхьагылаҩцәа аӡәы дланарҟәуа
иҟам, досу иҭыԥ иара имоуп.

199

Абираҟ иазку ателеочерк, даара убла инхыслартә,
изыхцәажәогьы, иаладырхәызгьы, ҳареи шәареи ҳәа
ишоуп. Ҳара абарҭ ҳауп, абираҟ мацара акәым, зегьы
ҟазҵаз ҳәа аанаго. Зегьы-зегьы иҟарҵароуп. Абираҟгьы
зегьы иртәуп, урҭ ирҭахы-ирҭахым. Уи мацарагьы акәым,
иааҭрыжьуа зегьы убри абираҟ атәы иахьалацәажәо
издыркыло ртәы мацара ауп иадырбо, шамахаӡак
акәымзар. Ус еиԥш аан, ауа, аҭахы, ҭаацәашәалатә,
хәышҭаарала аизыҟазаарақәа ртәы аӡыхәашь еиԥш
ирыҵалан иҟоуп. Угәы иаанагап, иҟазҵаз ҳара ҳауп,
ҳџьабааԥса ҳазшәырхынҳә рҳәарц рҭахушәа. Ари даарак иҵоуроу тенденциам, насгьы зегьы еиҩызшо
рхыҵхырҭақәа раԥхьа игылоуп.
Дзыхдырҟьозеи нас иара Ешба? Иеилкаара ахьдуз,
реиҳа аҵара ахьимаз, дахьнагаз, еиҳа ахьибарҭаз аума?
Урҭ зегьы ижәлари иԥсадгьыли рзы иҭахын. Уи акәӡами
ихадоу?
***
Ари аплакат-мулиаж исгәаланаршәеит иаазқәылаз
икәаптеи-кәаптеины иаҳдырбо амонетақәа, амедалқәа.
Иаҳҳәап, В. Арӡынба исахьа анҵаны иҭрыжьыз ахьтәы
монета бзиоуп. Уи ихьӡала иахьыҟоугьы, ахьы иахьалхугьы. Зегьы ргәы иахәеит. Аха, нас, уи знапы алакыз ирамхабзиахан, аҳәынҭқарратә усзуҩцәа рыдагьы, адоуҳатә
культура аусзуҩцәа рыхьӡалагьы амедалқәа рыҟаҵара
напы аларкит ҳәа ажәа дәықәырҵеит. Уи аҳәынҭқарраҿ
ирыӡбоу, хаҳәатәыла иҟарҵоу аӡәгьы издырам. Уеизгьы
ирҳәеит, шьоукы ртәы ахьы иалырхуеит, даҽашьоукы –
араӡны, егьырҭ рзы, усҟак зыхә ыҟам металк ҳәа. Иаҳҳәап,
абҩа, алатун, аџьаз.
Аха избан уи аиԥш аус, ус аӡәы-ҩыџьа изырӡбо?
Иҟазар акәӡами, дара, адоуҳатә культура ахаҭарнакцәа
злахәу акомиссиа, ахьтәы зықәнаго, араӡынтә зықәнаго,
абҩатәы зықәнаго уҳәа зыӡбаша?

200

Адоуҳатә культура аганахь ала акыр ргәы иҭазар,
раԥхьаӡа ахьы ззыҟаҵатәу Д. И. Гәлиа иоуп. Нас
ишырҭаху – ахьы инаркны – аихатәы, абҩатәы, аџьазтә –
изырҭаху рзы иҟарҵааит. Уажәы аакьыскьа, Урыстәылеи
Аԥсни ркультуратә еиҿкаарақәа рфорум аҿы иқәгылан
ажәа рҳәеит наҟынтәи иааз асасцәа рахьтәгьы,
аратәиқәагьы. Наҟынтәи иааз рахьтә, Урыстәыла акультура аминистр ихаҭыԥуаҩ заҵәык, иқәгылара бзиа,
иқәгылара еиҿкааҿы иҳәеит ҳкультура ахыҵхырҭақәа
ртәы, Д. И. Гәлиа итәы, даԥхьеит 1907 шықәсазы апоет
ииҩыз ажәеинраала «Москва». Аиҭагагьы даара ибзиан. Аиԥылара иалахәыз, зкультура здыруа, уи азы згәы
былуа аӡәырҩы уи даара ргәы иахәеит. Абас Д.И. Гәлиа
иӡбахә зҳәаз, еиликааит, зыжәлар рхамҭаз, рыԥсымҭаз
ражәа аԥсҭазаара ҿыц аиуртә, аиҭеира алшартә иҟазҵаз
нцәахәык еиԥш ишихәаԥштәу.
Убри аиԥылараҿы екранлагьы дадырбеит, дагь­дыр­­
цәа­жәеит Ф. Искандер. (Аҳәара, ацәажәара ахьицәыуа­
даҩыз аҟынтә, ииҳәаз ус иаԥхьар еиҳагьы еиӷьзар
ҟаларын.) Фазиль дшышәҟәыҩҩы дуу, инахаран дшырдыруа, ҳара иара, ииҩызгьы, хаҭалагьы бзиа дшаабо еицырдыруеит. Уи, иҩымҭақәа рзы здаҟам аматериал изҭаз,
ажәлар рыбзиабара шимоу дара ирҳәоит.
Аха иҟоуп уи ихьӡ-иԥша, иавторитет иаахжәацәаны
политикатә цхыраагӡас ианышьҭырхуа. Иара абыржәыгь
уи ииҳәаз ала, ҳхы иҭеигаларц ииҭахыз уамашәа иҟан.
Аурыс бызшәа наҟ инышьҭаҵан, англыз бызшәахьы
шәмиасын ҳәа акәзар, уи еиԥш ашәарҭа Аԥсны иҟам,
ҟалашьагь амам. Мамзаргьы, сара шәысҿыԥшы, аурыс
бызшәа алышәх ҳәа акәзар ииҳәарц ииҭахыз, Аԥсны
аурыс бызшәа аҭыԥ шәарҭан иҟаӡам, иагьыҟалом, уеизгьы иаргьы ддууп, аурыс бызшәагьы дуӡӡоуп, аха ҳаргьы
ахатәы бызшәа ҳамоуп. Иаргьы бзиа даабоит, аурыс
бызшәагьы, аха ҳхатәы бызшәа еиӷьаҳшьоит. Уи нормо-

201

уп. Иаргьы раԥхьаӡа иҳәар акәын, шәбызшәа шәеиҷаҳа,
нас – егьырҭ зегьы еиҳа ишәықәҿиоит ҳәа. Иҳәар акәын,
аԥсуа культура ԥсыс иахоу убри ауп, убри ыҟанаҵ
ауп ажәлар ҿҳәарас ирымоу ҳәа. Убра шәыӷәӷәаны
шәаныҟала, сара сусумҭақәа ԥсыс ирхоу аматериалгьы
анеиқәха ауп сара иҟасҵахьоугьы, сыхьӡгьы анарха анроуа ҳәа.
***
... Ефрем Ешба, Кавказ зегьы азы иҟаиҵаз акрыҟоуп.
Уи зеиҳа идыруаз, зеиҳа политикалагьы, ламыслагьы
дыцқьаз, рыграқәа, рыгхақәа иаразнак иахьибоз аҟынтә,
акариератә мотивқәагьы нарыдкылан, иара Аԥсынгьы,
Кавказ ахьынӡанаӡааӡоз ареволиуциа азҵаарақәа
зыӡбоз аӡәырҩгьы, рыла даԥырган, ус иахьеи-уахеи
иахьеиҿамҳауа џьара дыҟазар рҭахын. Чечентәыла
дахьдәықәырҵаз, убра аус изур иаҳҟәикып, изымур, џьа­
ракыр дҭадырхарц иҟазар убра дышԥаҭадмырхари ҳәа
згәы иаанагозгьы ыҟан.
Уатәи иусура, дара ачеченцәа дшырбоз атәы еицырдыруа усуп. Убра еиқәшәеит ачечен револиуционер еиҿамс А. Шерипови иареи. (Уи, аҳ-иԥа Гьаргь,
1866 шықәсазы зыжәлар раԥхьагылара мап ацәкны
зҽыԥхьазкыз диқәлан.) Е. Ешба, убри дицырхыраан,
еиҵихит Кавказ ашьхаруа жәларқәа рреспублика, рконфедерациа аидеиа. Иагьынеигӡеит.
Абас, Кавказтәи ашьхаруа жәларқәа ҳәынҭқарракны
реидкылара аидеиа раԥхьаӡатәын. Ииашоуп, Кавказ
30 шықәса иқәԥон, еибашьуан рхақәиҭраз, аха убри
аҩажәижәаба шықәса рылагьы изеидымгылт. Шамиль
Даӷьсҭан мацара акәын дызхагылаз. Насгьы уи, зымҩа­
кала иеибашьр адин ахьӡалатәи еибашьран, газаватын.
Ачеченцәа анидгылақәоз ыҟан, аха ачерқьесқәа хазы
еибашьуан. Урҭ рымчқәа реидкылараз ҽыхарақәак
ҟаҵан, аха, изыхҟьазаалак, алҵшәа амоуит.

202

Ешбеи Шерипови рыбзоурала иаԥҵаз Кавказтәи ашь­
ха­руаа рреспублика, рконфедерациа, уаанӡа аҳәынҭ­
қарра змоуцыз Кавказтәи ажәларқәа еидызкылоз
раԥхьаӡатәи ҳәынҭқарран. Аха, рыцҳарас иҟалаз, хазы
иҟаз Аԥснытәи Асовет республика аиҳа нҵра арымҭеит
убригь. Аха ахаҭа аԥҵан, апрецидент ҟаҵан. Кавказ
аҭоурых аҿы уи аҩыза уаҳа иҟамлацызт.
Ҳмилаҭ-хақәиҭратә қәԥара асакьаҳәымҭаз, убасҟан­
тәи Кавказ Ашьхаруаа рреспублика аҿырԥшы ала,
ҳуаажәларратә-политикатә хеидкыла «Аидгылара» абзоурала, иӡбаны ишьҭыхын Кавказтәи ажәларқәа рконфедерациа аԥҵара. Даара акраҵанакуеит аԥсуа жәлар
рџьынџьтәылатә еибашьраан аконфедерациа, раԥхьа
Ассамблеиа ҳәа захьӡыз, иалнаршаз. Уи абзоурала,
Нхыҵ Кавказаа еилыркаауан, ҳара ҳҿы иаԥшьыргаз
аибашьра-геноцид Кавказ ашьхаруа жәларқәа зегьы
шаҵанакуаз. Нас, анаҟәоу зқәыжьыз ашьхақәа ирызнымкыло, ирхыҵны иааны, ҳаибашьцәа ирыдгылан еибашьуан. Абас, ҩыџьа Кавказ аԥацәа иашақәа ишьҭырхыз аидеиеи, ишьҭарҵаз аҳарҩеи абриаҟара шықәса рышьҭахь
аус руит.
Убарҭ иреиԥшу ҳҵеицәа дуқәа, зыжәлари зыԥсадгьы­
ли реиқәырхараз аҭоурых ҵакы змаз аҳарҩақәа ишь­
ҭарҵаз еснагь имҩақәҵагақәоуп.
Егьырҭ зегьы ҳарҟәаҵып, зхамҭа, зыԥсымҭа иҭагы­лаз
ҳажәлар рыԥсы иаԥшәмахаз, аҩажәатәи ашәышықәса
агыламҭа иацгылаз раԥхьатәи ҳинтеллигенциеи, ҳажә­
лар рхы ҭызгоз ҩыџьа рҵеицәа дуқәа Ефрем Ешбеи
Нестор Лакобеи ракәымзар, ҳазҵаара шыӡбахашаз
здыруадаз. Ихьыԥшым аидгылатә республика акәым,
автономиахьгьы ҳадмырбар ҟалон.
Урҭ хьаҳәа-ԥаҳәада иахьеиқәшәоз, иахьеидгылаз, иа­
хьеиқәшаҳаҭыз еснагь еиҳан, зҭакԥхықәра ргаз жәлар
рус аҿы. Ҳәарада, иахьеиҩнагозгьы ҟалон, иара убас –

203

иахьеихыбаауазгьы. (Ауаҩытәыҩса иԥсыҽрақәа зегьы
иаразнак изкажьуам.) Аха рыԥсадгьыл абзиабараҿ урҭ
аӡәын. Даргьы, ари аиԥш, ажәлар зегьы рԥеиԥш зҵазк­
уаз аусаҿ, зегьы еснагь аӡы кылымкәо ирзымӡбар, дара
ирҭаху ахырхарҭа рзамҭар, ирадмырҭар ҟалон. Насгьы,
излахәыз апартиагьы аԥҟаррақәа аарыкәыршан иҟан,
уара иуҭаххеит, ужәлар ус еиҳа ирзеиӷьуп ҳәа мацара
иахьаауҭаххаз иузырхомызт.
Иахьа ҳара ҳҭоурыхҭҵааҩцәа ирымоуп иаҭаху
аҭагылазаашьа, обиективла, ламысла иазнеир, убарҭ
аҩыџьагьы иалырхуаз амҩақәа цқьа иҭҵааны, еилырганы, урҭ рахьтә уажәы еиҳа иҳахәаша хазы рарбара
рылшоит. Дара, аамҭа, аҭоурых иахьаргылаз рҭыԥқәа
рызныжьны. Уи ус иахьыламысу, иахьыуаҩроу анаҩсгьы,
усҟантәи риаша аҭыԥаҿ ианыҟала, уажәтәи ҳиашагьы
ахы иқәнаҵоит, ишьҭарҵахьаз аҳарҩагьы иахьаҭыԥу инхоит.
Нас, ҳаҵкы арахәыц зацәааӡозеи, аҭоурых абри аетап ҭызҵаауа, аҭоурыхҭҵааҩцәаҵәҟьа, аҭоурых дзырҵо
абри зырымбозеи, залаҿырымҭуазеи? Арахь уажәаҟара
аҭоурых знапы алаку ианакәызаалак иҟамлаӡац.
***
Дырҩагьых ажәақәак абра ибжьазгалар сҭахуп,
ҳҭоурых ҳанақәиҭха аҭҵаара, аҭҵаашьа, ажәытәи аҿатәи
реиԥшьра, реиҿбаашьа атәқәак. Еицырдыруа акоуп,
атәыла аҳҭнықалақь аҭоурых атәыла зегьы аҭоурых азы
иаҵанакуа. Уи еидызкыло, иакны иҟазҵо, ҳҭоурых зегьы
аҵакы еиқәызҳәало акы акәны ишыҟоу.
Хыла сара, ҳәарада, ҭоурыхҭҵааҩык иаҳасабала
акәымкәа, ессеистк иаҳасабала, Аҟәа атәы салацәа­
жәахьеит («Аҟәа–Сухум, Сухум–Аҟәа»). Убра сыззааҭ­
гылаз азҵаарақәа ирылан Аҟәа аҳҭнықалақьра нагӡа­ны
иныҟәнагауоу, иныҟәнамгауоу азҵаара. Иаҳҳәап, ҳдоу­

204

ҳатә культуразы (Аԥсны аҽа центрк ыҟаӡам ҳдоуҳатә
культура аҽахьеизнаго Аҟәа ада, аха абрагь макьана
ҳкультура иахьԥаԥсоу, иахьԥҳаԥсоу рацәоуп.)
Иџьоушьаша, иара Аҟәа ақалақь атәы ҭызҵаауа, иҭыз­
хуа, иахцәажәо, иара заҳҭнықалақьу атәыла, зыхьӡ аху
ажәларгьы хазы иҟоушәа, ҭоурыхлагьы зыӡбахә уҳәаша
акгьы рзеиламшәа ауп ишазныҟәо. Анкьа ус иҟазарц
зҭахыз шырацәаз, иагьшрылшоз, аха убри ацәынхақәа
абасҟак амч зрымоузеи ҳәа ргәы иаалырсынгьы акы
рҿыҵшәом. Убас иахәҭаны иҟоушәаҵәҟьа. Уи иаҳәо убри
ауп, убас иахцәажәо даргьы, иааизакны, дала-шьала
ртәыла иаларсӡам, Аҟәа аҳәаақәа инархыҳәҳәан. Иара
Аҟәагьы, аамҭеи аҭоурыхи ршәагақәа рыла акәымкәа,
рыҩны иҩнагылоу уаџьаҟк еиԥш ауп ишазыҟоу.
Убарҭ рҟынтәи, аӡәы идамзаргьы, Аҟәа атәылеи иареи ахьынӡеиларсу, уи аҭагылазаашьа узырбо ашьҭақәа
азгәеиҭар ҟамлаӡо? Ажәытәӡатәи ҳаҟәыҵып, еиҳа арахь
иааскьоу аамҭаз, иаҳҳәап, Қьелышь иаҳҭынра ахьыҟаз,
нас – инышәынҭра, иара Баграт ибаа ҳәа изышьҭоу, 1866
шықәсазтәи аилаҩынтра иахырҟьаны иааганы жәларык
Аҟәа иахьыршьыз аҭыԥ; Аҟәа дача ҭыԥс иҟазҵаз
Урыстәылантә, аҽаџьарантә иаанагаз акыр иреиԥшыз
аҳцәа рынхарҭақәа, акык-ҩбак инханы иҟоу рхыбрақәа,
аҵыхәтәантәи аҳ иԥа Гьаргь ивилла, “Villa hemia” ҳәа
зылахь иану; аԥсуа ҭуџьарцәа Ануаа ирҭынхаз, иара
убас, ҳдоуҳатә культура аратәи раԥхьаӡатәи ашьҭақәа,
уи ашьаҭакҩцәа, арҿиаҩцәа зыҩназ, Д. И. Гәлиа раԥхьа
днаргылан; Е. Ешба, Н. Лакоба, дара рыцнагаҩцәа русурҭа
ҭыԥқәа, иахьҩназ, изыҩназ – имаҷӡам абас иԥшаатәу,
иарбатәу, ҳақалақьи ҳареи ҳаибаркыра атәы зҳәо.
Ҳәарада, хыла аԥсуаа рус злам, рышьҭа зным, рымҭа
зным, аҭоурыхтә-архитектуратә ҭынхас иуԥхьаӡартә
иҟоу, џьара-џьара Аҟәа иахаҿсахьан инхақәаз хьчатәуп,
анапы рыдкылатәуп. Уи ҳәара аҭахым.

205

Аха Аҟәа игылоу, зызварак џьара хышәк змаӡамкәа,
абахҭа еиԥшу, инеибанеиԥшу абырзен, аҭырқәа,
аџьам, ақырҭуа-гыруа ҭуџьар ҩнқәа зегьы ҭоурыхтә
архитектуратә баҟақәоуп ҳәа рҭагалара иахырҟьароуп
ҳәа сгәы иаанагоит. Ииашоуп, аҿыц ргыларақәа
реиҳаракгьы архитектуратә хаҿык рымаӡамкәа, планк,
программак иаҵанамкуа иҟалеит, аха уи аанкылатәуп,
ириашатәуп. Егьирахь, ахәа злыппуа, аԥакәи иагахьоу
аҩныжәқәа ирмузеины иҟаҵатәым Аҟәа. Иара ахьыҟоу,
ишеиҿкаау ала, Аҟәа аҭоурыхтә хәҭеи аҿыци ҳәа хазхазы иузеилыхӡом.
Насгьы, убарҭ ажәытә хыбрақәа рахь иҟоуп ҳара
ҳҭоурых зыдҳәалоугьы, иаҳҳәап, иааҟәымҵӡакәа
зыӡбахә рқьышә иқәку, еимакны альбомқәа рдаҟьақәа ирнырҵо Алоизи иҩны ҳәа изышьҭоу. Иара,
архитектуратә баҟа ҳәа иахьырԥхьаӡо анаҩсгьы,
убра аамҭала уада ҭшәақәак ирыҩнаҟҟы ирыҩнан,
аԥсуатә доуҳатә культура, ауаажәларратә-политикатә
усаҿы зџьабаа рацәоу: зны – ашәҟәыҩҩы-адраматург,
аҳәынҭқарратә усзуҩ Самсон Ҷанба, нас – Аԥсны жәлар
рпоет Баграт Шьынқәба. Аҩны аӡбахә инамыцхәны
изҿыҵаку рахь абри атәы џьара аӡәы иҳәо, иҩуа,
шамахаӡак иҟамлац. Ҳара, мацара баҟак аҳасабала
ауп ишаҳҵо рҳәар алшоит, аха ргәы былуазҭгьы, убарҭ,
убра аамҭала иҩназ ирылшаз рдырырц, рыхә ршьар
рҭахызҭгьы, рыӡбахәҳәарҭагьы роуан.
Ус акәымкәа, дара, дааракгьы изакәу рзымдыруа, аха имодоу адача-туристтә, аснобтә стиль иаҵа­
накуа шьоукы ракәзар, рыӡбахә ахьҳәатәызгьы, иахь­
ҳәатәымызгьы иадырбон. Избан, изыхҟьозеи абри?
Ҳара иаҳтәу, акультура аума, аҽакы аума, изылшоз
алазгалаз, уи зхы ақәызҵахьоу аӡәы иӡбахә аҳәаразы
џьара ҳаҵаҳаҵрак зырнымԥшуа, шаҟа ихараны изавсуа иавсырц изашьҭоу? Ииашоуп, ара зыӡбахә ҳҳәаз

206

ҳара ҳзы акыр зҵазкуа жәлақәоуп, ирҭынхазгьы –
убас, аха, ҳәарада, анҭыҵ ауаатәыҩса ркультура азы
иҵегь зҵазкуа ҵҩа рымам. Аха еиӷьу еицәоу нҵәаӡом,
ҳара ҳзы аҵакы змоу ауаатәыҩса ркультура зегьы рҿы
ҵакык амамкәа иҟалаӡом. Ауаатәыҩса ркультура шеибарку, излеибарку уи ала ауп, арҩашк аҟара алазҭәогьы,
цәыкәбар бзиак алазҭәогьы иара азы аҵакы ду рымоуп.
Аԥсны аҳҭнықалақь аҿы ажәлар ркультура аҷыдара­
қәа ирзеизгаган, ирхаҿсахьан, иагьаман иҟазар ахәҭоуп,
убарҭ ртәы зныԥшуа архитектура, убарҭ рмотивқәа
рыла еиҿкаау апаркқәа, аскверқәа, адекоративтә
скульптурақәа, имырмыцхәкәа, гьамала.
Убри аҩыза ахырхарҭа бзиа иалагамҭан, иаҳҳәап,
агенерал Дбар иулицеи Воронов иулицеи рыбжьара
анкьатәи акинотеатр «Сухум» ашьҭахь иҟаҵаз «Аҵан­
гәара» ҳәа зыхьӡырҵаз асквер (автор асахьаҭыхҩы И.
Ҷкадуа). Убри асквер аҿы иҭагылаз акафе аҭӡамцқәа
руакы ахышәара-ҵышәара зегьы амҽханакуа иҟаҵан
алакә-ажәабжьқәа рсиужет ссирқәа рыла аҵанаа
ирыхҳәааз аҭӡамц сахьаҩыра ссир. (Асахьаҭыхҩцәа
Шьанаа А., Ӡиӡариа А., Ҷкадуа И.) Иара асквергьы,
иакәыршан аҵангәара (ахаҳәгәара) астиль ала иҟаҵаз
ахаҳәгәара лаҟәы. Аҩныҵҟа иҟан убри астиль иақәнаго
иҟаҵаз афонтанқәа. Ажәакала, ари аиԥш асквер, аҭӡамц
сахьанҵа, ахьӡ – зегьы оригиналра злаз, ҳажәлар ркультура, рмифқәа рҷыдарақәа зныԥшуа, баҩхатәра бзиала
иҟаҵаз, ҷыдала напы зыдкылатәыз, иӡыргатәыз, зыстиль
иҵегьгьы иаларҵәатәыз усумҭан.
Аха, рыцҳарас иҟалаз, асквери акафе ахаҭеи шьоукы иааимаркын, аҭӡамц ианыз асахьаҩыра ду ршьыхит, иара акафе ахаҭа «Старый Сухум» ҳәа ахьӡырҵеит.
(Анкьатәи Аҟәа ари араион аҿы иабаҟаз, ара иӡмахран,
ишәарыцарҭан, уи иахаану ыҟоуп иахьагьы.) Иахьа
уажәраанӡагьы, ақалақь уаа, иара ҳпатриотцәоуп ҳәа

207

еснагь згәы иҭасуагьы налаҵан, ирбо, ираҳауа, асквер
ахаҭагьы аҳәира иаганы, афонтан хәыҷқәа рмозаика
ԥшӡақәа маҿак асаба рықәчаԥан, иниас-ааиасуа, ауараш
ыжәны иҟоу ирыӡкаҭәарҭахан инхеит.
Ари аиԥш ахамаԥышәара, авандалра дара ақалақь
аиҳабырагьы, иара ус ақалақь администрациа аусзуҩ­
цәа рахьгьы, аӡәы илаԥш иныҵеимыршәеит. Аҵанаа
ирхҳәаау алакә-жәабжьтә сиужетқәа, дара аҵанаа,
аԥсуа мифологиа агномқәа, рҟазшьа, рҷыдарақәа, урҭ
иныҟәырго аҟәышра, алаф ссир – ажәлар инарҭбаан
ирдыруа, наџьнатә ркультура иалаҵәахьоу мифқәоуп.
Жәлар ркультура аҟазшьарбагақәа зныԥшуа асахьақәа,
аскульптуратә усумҭақәа ақалақь аладырԥшӡарц
анырҭахха, убарҭ иреиԥшу асиужетқәа иреиӷьу
зыҟалом. Убас акыр ҟарҵахьазаргьы, убарҭ рыла акәын
излалагатәыз. (Уи ала уалагарц азы ужәлар ркультура бзиан иудыруазароуп, иудыруазароуп урҭ ажәлар
рыларҵәара раԥхьа ишыргылатәу, бзиа иубозароуп. Аха
ҳақалақь, уи аҿы амаҵ зуа рзы арҭқәа аҩсҭаамусхәк
еиԥшхеит, ус аҟазара атәы здыруа ижәлар ркультура
дацәтәымуп, зыжәлар ркультура здыруа азыҟаҵара игуп.)
Уажәы ус еиԥш ақалақь аҿы изҿқәоу, урҭ ртематика,
ақалақь аҿы ҭыԥс иазалырхуа уҳәа – еиқәымшәозар
ҟалап. Иаагап, Ф. Искандер иажәабжьқәа рперсонаж
ала иҟаҵоу ахәыҷы искульптура, акәтарцына шаҟәӡа
икны игылоу. Аусумҭа ахаҭа цәгьам. Аха уи ргылатәызар
ҟаларын, автор дахьиз аҩны ааигәара, ма дызҭаз ашкол
ашҭаҿ. Усҟан, уи дызусҭаз, акәты зику – зегьы иаразнак изгәалашәо ҟалон. Ақалақь аҿы, усҟак еилымхкәа,
иахьургылалакгьы ҟалоит, иаҳҳәап, Сандро Чегьемтәи
искульптуратә сахьа акәзар. Сандро Чегьемтәи ихаҿ­
сахьа ажәлар рҟынтәи иааит, даргьы дырдыруеит, Ф. Искандер иҩымҭақәа зегьы ирдыргоуп, ажәлар ркультура
ацәа ахоуп.

208

Акәты згәыҵарӷәӷәа изку ахәыҷы (Чик) итәы еиҳа
иззааигәоу, Аҟәа анаҩс, атәыла зегьы, ажәлар ркультуразы иҟазшьарбагоу ринтерес змам, изгәыцхәым роуп.
Урҭгьы егьырҭгьы еилзырго, ажәлар ркультура зегьы
азы иҟазшьарбагои, еиҳа икамертәу, ақалақьтә колорит
иатәуи еизаашан рыҟаҵара ауп.
Убарҭқәа акгьы иазымхәыцкәа, рхы иааҭашәо, ишаа­
ҭашәо икәаптеи-кәаптеины иҟарҵо рҿынархар, имӡыз
жәабран мгьалк аиԥш, ҭәырӷәыла ықәгатәыс иҟалар алшоит. Убарҭқәа рзами изыҟоу ақалақь асахьаркыратә
ҟәша, иара аусзуҩцәа.
Ҳәара аҭахым, ақалақь ахадарагьы рҭагылазаашьа
иаарҭаху зегьы рылнаршом, ирымоу еиҟәырҷҷаны иаздырхалароуп. Иаарццакны зегьы рҭыԥ рықәҵараз макьана алшарақәа ыҟам. Аха ара зыӡбахә ҳәақәоу зегьы
рымч зықәхаша гхақәоуп. Убри иазхәыцырц ауп иаҳҭаху.
Ақалақь ааскьатәи аҭоурых аҿгьы иҟоуп, даара иҵоу­
роу, узҿыԥшыша, узызхәыцша аҿырԥштәқәа. Иаҳҳәап,
Н. Лакоба ихаан, хыла иара инициативала, ақалақь
усҟантәи аҭагылазаашьа, аперспектива иазхәыцны
иҟаҵаз аргыларақәа: изылгамкәа инхаз аиҳабыра
рыҩны, Аҟәа визиттә бӷьыцс иамаз асасааирҭа «Абхазия». Шаҟа ииашан, иаҭыԥны ишьҭаҵааз ақалақь ҿыц аргылара аҳарҩақәа. Раԥхьа иазгәаҭатәу, Аҟәа ҿыц аргылара дадԥхьалан усҟан Асовет Еидгыла ахьынӡанаӡааӡоз
иреиӷьӡаз, еицырдыруаз архитекторцәа иреиуаз Шьчуко
Вл. А. Насгьы, урҭ реиԥш иҟаз ахыбрақәа рыргылараз,
рҭыԥ уҳәа ртәы иҿазҵоз ргәаанагарақәагьы, ҳәарада,
ианырԥшхон.
Ажәакала, хыхьтәи ацәажәарақәа рыҿгьы акырынтә
исҳәахьазаргьы, иахьатәи амш амаҵ азуразы, уаҵәы
ҳазлалаго иахьа иаадыруазарц, еиҳа иаҭахны иҟақәо
иреиуоуп ҳазхысхьоу, уи амаҵ азызуаз – анхаҩы инаиркны аҳәынҭқарра иахагылаз иҟынӡа – рԥышәа,

209

рҳарҩа ахьышьҭарҵоз, ишышьҭарҵоз аадыруазароуп,
ҳақәныҟәозароуп. Реликвиак аиԥш мацара акәымкәа,
ихәарҭоу дырны иаалхны, егьи наҟ инышьҭаҵо. (Ахаҭара
культ ауп ихәарҭоугьы ихәарҭамгьы ареликвиа рылзхуа,
амҵахырхәара анаҩс узаламкьысуа.)
Анаԥшҩы, иахьатәи аглобализациа, атехнологиа зхы
ҭнаҟьаны иҟоу, ас еиԥш ацәажәарақәа раамҭа цахьеит иҳәар алшоит. Аха уи ииҳәо шбашоу унарбоит, еиҳа
ишԥеиӷьу ҳәа уиазҵаар аҭак ахьизымдыруа. Иара убас
иҟоуп, ҳәарада, изҳәо ас еиԥш иҟоу аҭагылазаашьа
змам аҳәынҭқаррагьы ыҟам, жәларгьы ҳәа. Аха досу
иҭагылазаашьа ҭыршәшәааны иара идыруазароуп, еиҳа
ихы дахьӡо дахьыҟоу, еиҳа иахьигу, зынӡа дахьымчымхо. Иҟоуп ажәларқәа, атәылақәа, акомпенсациақәа
рзы аҽакала зхы иахәартә иҟоу, амчқәа зыԥшаауа,
уи ала иацәцо. Ҳәарада, урҭ рԥышәагьы иахьынӡауа
ҳхы иаҳархәароуп, аха аӡәы иԥышәа мацаралагьы аҽаӡәы дзыбзазом. Иарбан жәларызаалак дара
рԥышәа, дара рҟаз­шьа, дара рхаҭара рымоуп, урҭ зегьы шьҭаҵаны аҽаӡәы итәы мацарахь изиасӡом. Ус
иауӡозаргьы, ирҭаххом, дара ртәы карыжьуам. Уи дара
рзы изынасыԥхом. Аматериалтә мазара анаҩсгьы,
ауаҩы зқьышықәсала ишьа-ида иалан иааиго,
ицәаҩахахьоу иара изы хәы амаӡам. Уи ус иаармариан,
ихазы амаҭәеиԥш инышьҭаҵан уцо иҟазар, ауаатәыҩса
рыԥсҭазаара аҵакы ҳәа изышьҭоу иаразнак икаҳауан.
Ахақәиҭра захьӡугьы, убри уақәиҭны, уара ишуҭаху
уалабзазартә ианумо ауп.
Абасала, раԥхьа иргылан, ҳара иҳамоу аԥышәа, уи амч,
ҳара ҳзы зыхьӡ ҳараку зегьы еснагь еиҿҳарцаалароуп,
ҳаԥсҭазаара еснагь шьаҭас иамазарц. Убас иҟаҳамҵозҭ­
гьы, иахьа ҳазлаҟоу акы ҳалабзазан ҳзыҟалаӡомызт.
Абас, азҵаарақәа зегьы агәылакны иҟоуп иахьатәи
ҳҭагылазаашьа, ҳажәлар, ҳҳәынҭқарра, ҳаграждантә

210

уаажә­ларра. Аамҭа цоит, ҳәарада, зегьы рҽырыԥсахуеит.
Еиҳа­ракгьы, ҳажәлар, ҳуаажәларра реиԥш, иаҳхысыз
ашәышықәса анҵәамҭа инаркны мацара, адыд-мацәыс
еиԥш, зда-зшьа абриаҟара ҭысны ицахьоу. Уи иаблыз,
иаӡрыжәыз, иаркараз, иарҿыхаз.
Ҳәара аҭахым, ҩажәа шықәса рыла акыр ҟаҵоуп,
аҳәынҭқарра аргылараҿгьы, иара ус аргылараҵәҟьа,
анхамҩа зегьы аҿгьы. Ақыҭа азҵаара иахьа уажәраанӡа­
гьы аӡбара шагугьы, иара убас – ақалақь аҿы ҳамч
зықәхо ааглыхрагьы, еиҳагьы – акультуреи абызшәеи
рызҵаарақәа рҿы. (Аҳәаанхыҵынтә иаауа ашәаҳәацәа,
ансамбльқәа – ицәгьоугьы ицәгьамгьы неилаҵаны –
иҳазҳмырхозар.) Иара убас – аполитикаҿгьы. Урыстәыла
ҳахьазханаҵаз, нас – ирацәамзаргьы, аҽа тәылақәакгьы
ҳахьазхарҵаз, ҳәарада, ҳҭоурыхаз, ҳажәлар рмилаҭтә,
рыграждантә хдырра арыӷәӷәаразы, иахьа изҭагылоу,
раԥхьатәи рԥеиԥш еиҳа ргәы азҭаны рыҟазаара маца­
раз иаҵанакуа рацәоуп.
Акраҵанакуеит иара ҳҳәынҭқарра қәыԥш, иаразнак ицәырҵыз ауадаҩрақәа, аԥынгылақәа ирылго,
маҷ-маҷ ашьақәыргылара амҩала иааишьоу, иахьын­
ӡааргахьоу, уи атәыла, ажәлар рыԥсҭазаара аиҿ­каашьа
ишаныԥшызгьы.
Абас, абриаҟараамҭа ареспубликаҿы имҩаԥысуа,
ҳәынҭқаррак аҿы ишыҟалахьоу аиԥш, зегьы рыҵаркуеит:
Амчра, уи иахагылоу, ажәлар, ауаажәларра, аппозициа. Убарҭ зегьы аихьӡарақәагьы аихьымӡарақәагьы
ирылахәуп.
Ареспублика аҩныҵҟа иҟоу амчқәа ахьынӡеиқәшәо,
иахьынӡеиқәымшәо, иахьынӡеизааигәоу, иахьынӡеи­
зааибам­­го уҳәа реизыҟазаашьақәа ааидкылан, макьана
атәыла, аҳәынҭқарра ԥхьаҟа аҿиара алдыршоит.
Аха аҿиара аҟазшьа, ахырхарҭа, амчқәа шаҟа еизшоу,
уаҵәы ҳахьнанагаша, еиҳа иахьыӷәӷәоу, еиҳа иахьԥсы­

211

ҽу, ихырнаан, ажәҩахыр иқәнажьыр ахьалшо – зегьы
иаархмырԥаӡакәа алаԥш рхызароуп.
Уи барометрс иамоу раԥхьа игылоуп ауаажәларра
аҭагылазаашьа, аҩныҵҟатәи атмосфера.
Ҳуаажәларра ахаҭа уахәаԥшуазар, ус хыхь-хыхьла
аилазаараҿ усҟак еиҭакра ҟамлазшәа убоит. Ԥаса
иазгәаҭаз ахәҭақәа зегьы нхеит. Аха, ҳәарада, рҵаки,
рымҽхаки реизыҟазаашьеи акырџьара ирыԥсахит.
Гәыԥқәак, ианыцәгьараз, ашьа анкаҭәатәыз, уаҩы илаԥш
иахьыҵамшәо иҟазарц иашьҭаз, уажәы уаҩы ибла ихысло иҟалеит. Убас, иҟоуп зҽыԥсаҟьан, гәыԥс иҟоу зегьы
ирылаԥсоу; зегьынџьара иҟоушәа иубо, аха џьаргьы
зҭыԥ ззылымхыз.
Ауаажәларраҿ зҭыԥқәа, зегьы рзыҟазаашьагьы ра­
цәак изымԥсахуа ани адачатә-курорттә шьаҭақәа рҟын­
тәи иаауа роуп. Урҭ еснагь аҭагылазаашьа ахы ахьхоу раԥхьа игәарҭоит. Ианаҭаху ишаҭаху ахар­хәараз.
Ианакәызаалак иԥҟаны, ишәаны, изаны ишьҭырх­
хьоу адемократиеи ауаҩи рзинқәа, рабстракттә
ԥҟаррақәа рыҽрыдкылан иҟоуп. Ҷыдарақәак змоу
аналогк иазхьаԥшырцгьы иҟаӡам. Иҳәынҭқарратәым
аидкылақәа рыҿгьы убарҭ апринципқәа ирықәныҟәан
ауп аграждантә уаажәларра шырхьчо. Уи ахьчара
еиҳаракгьы дара ирусны ирыԥхьаӡоит. Раԥхьа иргылан, аусутә рнаҭоит. Уи, дара ишьақәдыргыло ажәлар,
ареспублика азы иҳаракны иқәтәоу алаҳәа иаҿыҵаку
ашәса ишеиԥшугьы. Аиҳабыреи дареи реиҿцаара,
рус еицушьагьы убри амҩала ауп ишеиҿкаау. Урҭ
ргәыцәҵәҟьагьы, иахьыԥшугьы хазы партиак рыман
иҟаӡам, ус гәынхәҵысҭала еибаркуп, еихьыԥшуп. Уажәы,
егьырҭ ауаажәларратә гәыԥқәа еиҩышша-еихышша,
иԥсаҟьаны ианыҟоу, ирымыздо даныҟам, дара ирҳәо
наӡоит, агазеҭқәагьы, ажурналистцәагьы еиҳарак дара
рбызшәала ицәажәоит.

212

Иахьагьы, ҳауаажәларра цқьа уагәылаԥшны иубар,
аакьыскьатәи уи аҭоурых атәы ԥыҭк здыруа, иаразнак игәеимҭар залшом, зегь реиҳа иԥсаҟьоу, еиҩшаеихша инхаз, аибашьра аламҭалазгьы, аибашьраангьы ҳауаажәларра гәыцәс иамаз, амилаҭтә-хақәиҭратә
қәԥара аидеиа ныҟәызгоз, иҭоурыхтәхаз ауаажәларратәполитикатә хеидкыла «Аидгылара» еиҿызкааз, зџьа­
баагьы, зҭакԥхықәрагьы еиҳа ирацәаз ракәхеит.
Урҭқәа зегьы зыхҟьаз ара ҳзалагом. Уи, ари аамҭа
аԥхьатәи аҭоурыхҩҩцәа ирусуп. (Ахыҵхырҭақәа
рыхҩылаара мацара акәымкәа, ахҭысқәа ирылԥшны,
рыҵанӡа иҭаԥшны, инҭкааны, инҭыркәкәааны алкаақәа
ҟазҵо.) Аха ара иҳәатәуп, убарҭ, убриаҟара шьҭызхыз
абиԥара иатәыз арена аҟынтәи хәыҷы-хәыҷла рынаскьара заацәан ишалагаз. Уи дырццакит, са стәала,
«Аидгылара» усҟан иахагылаз, шамахамзар рышьҭахь
аӡәгьы даанмыжьӡакәа иандепутатцәаха. Ииашоуп,
депутатцәақәак раҳасабала, урҭ руал нарыгӡон уҳәар,
аха ари ауаажәларратә-политикатә хеидкыла ҭадырцәит,
позициа амаӡамкәа иаанрыжьит.
Иахьагьы, иаҳҳәоит, ахеидкыла «Аидгылара» абзоурала, аибашьра аламҭалаз усҟантәи аиҳабыреи, ажә­
лари, дара аидгыларааи еидкылахеит, еизааигәа­хеит,
еицҿакхеит ҳәа. Уи ус акәын, еидгылеит, ахадарақәа
рҿы ражәа акхеит. Аха иҟоуп хыԥара зқәым обиек­тивтә
ҭагылазаашьагьы, амчра зку, аҳәынҭқарра иахагылои, ажәлари, егьырҭ ауаажәларратә гәыԥқәеи, ахеид­
кылақәеи адистанциа рыбжьамкәа ҟалаӡом. Аҳәынҭ­
қарра ыҟанаҵ ус акәхоит, иагьаҭахуп. Адистанициа,
реиҿцаара, рдиалог иаҭыԥуп. Усҟан ицаз, аҳәынҭқарра
аусурахьҵәҟьахь ииасыз, ахеидкылаҿ изыԥсахшаз аӡә­
гьы днырмыжьт. Ҳәарада, ажәлар рҿы абриаҟара аус
зухьаз, завторитетгьы ыҟаз ԥасатәи аинициаторцәа, ус
иалахәыз рахь абџьар зкыртә иҟаз зегьы ишьҭырхит.
Аибашьра ианналага, иаахжәаны ахеидкыла адыркит.

213

Аибашьра ашьҭахь – уи атәы хаҭала зныкымкәа
исҳәахьеит, изыҩхьеит – «Аидгылара» зегьрыла
изырҿыцшаз ашьаҟьар хианы иҟазҭгьы, усҟак џьа
адымбалакәа еиҭеиҿыркаауан. Убри иара аусура аетап ҿыц акәхон, зидеиақәеи зџьабааи мыӡкәа ажәлар
аиааира рылзыршаз, иаԥхьагылаз амчқәа иреиуаз.
Уи уинахыстәи аусурагьы ҳәара аҭахымкәа, ауаажә­
ларразгьы, аҳәынҭқарразгьы даара ихәарҭахон. Аха
аибашьра ашьҭахь уи еиҭеизаагоит ҳәа иалагаз, ма
аҳәынҭқарра амаҵураҿы иҟан, ма уахь рхы хан, ԥасатәи
рсоциалтә шәхымс ихыҵхьан. Урҭ рзы уи аиԥш иҟаз ахеидкыла, аҿыц ҭагылазаашьақәа рҿы акәзаргьы, изхысхьаз, ирымҵәахьаз усын. Ус цхыраагӡан, ҽхьынҳәалак
аиԥш усҟак амҽхак змаз ахеидкыла аҽунаҭомызт. Ус
еиԥш иҟоу ахеидкыла аҿыц ҭагылазаашьақәа рҿы
аиҭарҿыцра алшон, ҿыц иаҵагыло, иара аидеиақәа ҿыц
ирыцгыло, иазхиаз аҿар ыҟазҭгьы. Уи аамҭа аҭахын.
Ара аус злоу, уеизгьы-уеизгьы ахеидкыла аҟаҵара
акәым, убри иаҭаху аидеиақәа змоу, ажәлар зда ихәарҭам
азҵаарақәа еилызкаартә, ишьҭызхыртә, изыхьчартә,
изырҿиартә иҟоу реиҵагылара ауп.
Сгәы иаанагоит, иахьа убас еиԥш иҟоу ажәлар рҿахәы
зҳәартә иҟоу аинтеллигенциа ҿыц рҭыԥ ҭацәны инханы
изыҟоу, дара реиҵагылара убриаҟара аамҭа аҭаххеит
азы ауп ҳәа. Иаҳхаҳаршҭрым, аибашьра аламҭалаз
абасҟак, иазыҟаҵан, еицҿакны иҟаз шьҭахьҟа ацара
ззымдырӡоз ажәлар рҵеицәа рааира, рышьақәыргылара,
шаҟа аамҭагьы, ачҳарагьы, азыҟаҵарагьы аҭаххаз.
Ус еиҵагылаз аҿар ыҟоуп. Аҵара бзиа змоу, иахьа­
тәи атехнологиа иалааӡоу, абызшәа рацәа здыруа, дара
ҳара ҳанрықәлаз аасҭа адунеи збахьоу. Аха абра, зегьы неилымхрыда аҭакԥхықәра ахьҳаду, ҳгәы еихьызшьуагьы ыҟоуп. Иааидкылан уахәаԥшуазар, убарҭ даара иахьаҭаху акырџьара анапы рыгзар ҟалап. «Аҿари

214

аспорти» – абас ахьӡуп ареспубликаҿ аҿар рызҵаарақәа
зегьы зыӡбо ахеилак.
Аҿар дара ринтересқәагьы ирылан иаабом, официалла издырԥхьалогьы, еснагь дара аҿаргьы ихадароуп ҳәа
ирыԥхьаӡо ртәы анырҳәогьы, урҭқәа еснагь ибжьахоит.
Иаҳҳәап, ҳажәлар злажәлару акомплекс зегьы иҿыцны,
инарҵаулан аҵара, убри аҿы ахьчара зҭаху ахьчара,
арҿиара, аамҭеи иареи ааибуа аҟаҵара рызҵаарақәа,
ажәлар рдоуҳатә культуреи, рбызшәеи, шеи-шықәсеитәи
ус рыхцәажәарақәа рҟынтәи аусахь риагара уҳәа.
Уи ҳазҭагылоу аамҭаз изҵаара дууп, збызшәагьы
миллионрацәала ирҳәо, зкультура амаҵ азызуагьы убас
ирацәаҩу ажәларқәагьы, атәылақәагьы рзы. Адоуҳатә
культуреи абызшәеи рызҵаара иахьаҭыԥым, ахааҵа,
ацаргәашә иаҩызан аҟазаара ахьрыхәҭам аҳәынҭқарра
асистемаҿгьы, анхамҩаҿгьы, аполитикаҿгьы сферак
ыҟаӡам.
Аполитика акаҳара, аҭшәахара зыхҟьо раԥхьа игылоуп адоуҳатә культура акҿажьра ҳәа иҩуан ҳаамҭазтәи
поетк, хәыцҩык.
Убарҭқәа зегьы ҳҿар иҵегь ирызҿлымҳазар акәын
иахьа.
Ҳара ҳхаан, ашкол ҳҭанаҵгьы иаабартә иҟан еиҳа
иахьуашәшәырақәаз, еиҳа иахьҳадыӷәӷәалоз, изых­ҟьоз­
гьы, ус иҟазҵозгьы. Ҳашқәыԥшӡазнатә убарҭ рыхьчара,
реиқәырхара зегь раԥхьа иҳаргылон.
Уажәтәи аҿар, изхаанхаз ҳажәлар риааира ду, уи абзоурала ироуз ахақәиҭра, хырхарҭақәак, уаажәларратә
ҵакык аҭан ирымамзар ҟалап макьана. Уи, ҳәарада,
дара рхала ирхараӡам, ирыгҳархазар акәхап, ҳаргьы,
аҳәынҭқаррагьы, аамҭагьы. Аиашаз, уажәыҵәҟьа изхьыԥ­
шышазгьы ҟамлеит. Ԥаса урҭқәа зегьы шьҭызхуаз, ахьӡ
зҳәоз, аус азыруаз уажәы зынӡа аҽа ҽыхарақәак ирҿуп.
Насгьы, уажәы аамҭа ҿыц, аҭагылазаашьа ҿыц иаҭаху,

215

зда ихәарҭам, уа ауаажәларра иалкаан ишьҭырхшагьы ус
аихшьалара, алкаара мариам.
Иахьатәи ҳҿар уаажәларра ргәыԥк ахь рҽадкылангьы
иҟаӡам. Абжьааԥны ақалақь аҿы зызҳаз аҿар еиҳа рхы
хан акурорттә-дачатә шьҭра атәы злоу ҳәа ҳзышьҭоу
ргәыԥахь. Аха иахьатәиқәа уахь иагьхьамԥшит. Дара
рыгьежьыра рыҽҭагӡаны иҟоуп. Насгьы, акыр иахнагоит иахьа адунеиаҿ иҟоу аигәныҩра ду, ателехәаԥшра,
амобилтә еимадарақәа, еиҳарак акомпиутер, аинтернет.
Урҭи дареи еизеибархоит ҳәа изыԥхьаӡо маҷҩым, аха
ҳара агәыӷра ҳамоуп, аҭагылазаашьақәа цқьа ианрылслак, убарҭ зегьы ажәлар, аинтеллигенциа, аҿар реидкылара, реидгылара, рыжәлари ртәылеи зда ихәарҭам
аусқәа рахь идырхап ҳәа.
Изагхо, абриаҟараамҭа уаҩы ибартә, иаҳартә, агәыӷра
бзиақәа ҳазҭо мычны изыҟамлақәо иреиуазар акәхап,
ԥаса уи ныҟәызгоз уажәы аамҭа аҽа етапкахь иианагахьоу рԥышәа ахьышьҭырымхыз. Изышьҭырымхызгьы,
аиашаз, уажәтәи аҭагылазаашьа уи аметодқәагьы,
ахықәкгьы ахьаԥсахыз ауп. Насгьы, аиаша ҳҳәап, убарҭ
рполитологиа уажәшьҭа адемогогра, аиҭаҳәарақәа
иахьуадаҩыртәыз ыҟоуп, еснагьтәи реицәажәарақәа
рҿгьы.
Убрантәи иргартә иҟоу, убасҟан убри иазықәԥоз рахь,
изылшоз аҿы зхы иамеигӡоз рыхныҟәгашьа, рыцқьашьа,
рычҳара ауп.
Зегьы дара роуп, убарҭ, аҽа етапкахь ииасит ҳәа ҳаз­
ҿу, уаанӡатәи аԥышәа змоу зегьы ирыхәҭоу игәыгәҭажь­
ны инхаз апроблемақәа, азҵаарақәа рахь, рабацәа,
урҭ рабацәа рԥышәахь, аҿар рхьарԥшра ауп, уи ҳаҭыр
рзақәзарц, ахаҭа еилыркаарц, ахархәашьа рдыруазарц.
Ҳауаажәлар ҩныҵҟала еиҳа еидызкылаша, зышьаҭа
ишиашоу ажәлар ирыларсу, зыграждантә позициа зегьы
ринтересқәа аҵанакуа гәыцә ҿыцны иҟаларц.

216

Убас, абиԥарақәа ажәлар рыхдырраҿ ишьҭарҵахьоу
аҳарҩақәа рыцхраауеит дара зхаану, аамҭа ҿыц
иашьашәало аҳарҩа ҿыцқәа рышьҭаҵараҿы, ишәаныизаны, ирыцклаԥшны. Абас ииуеит, абас ахы акуеит,
иӷәӷәахоит ажәлар, аҳәынҭқарра шьаҭас, бӷас ирымоу
абиԥарақәа реигәныҩра, реибадырра, реибаркра.
Иахьатәи ауаажәларрагьы иахьеиқәшәақәо, иахьеи­
қәымшәақәо, иахьеиқәшаҳаҭқәоу, иахьеиқәшаҳаҭ­қәам,
иахьеиҿыхо, иахьеизааибагақәо, иахьеицҿаку – зегьы
ҩныҵҟала иныҟәызго мчны, абиԥарақәа реигәныҩра,
реибадырра, реибаркыра амҩала ҳнанагоит макьана.
Уи амҩа шьхацамҩоуп. Аԥсҭазаара мҩа еснагь
иҩадараҵәҟьоуп. Аԥсуаа баша иахьӡрымҵеит Ашьха­
цамҩа ҳәа, ажәҩан иалҳәан инагоу аеҵәарыԥхра ду.
Убри иалԥхо аеҵәақәагьы ҳарҩақәоуп, еишьҭагылан иааиуа абиԥарақәа амҩа дзырбо.
Апрель–август, 2012

АХҚӘА
АЖӘАБЖЬҚӘА
Аҳәҳәабжь......................................................................3
Ашәалҟьамра................................................................34
Аӡыжь............................................................................60
Ахәмарра......................................................................71
Астол иахатәаз.............................................................74
Аԥсра амш. Аира амш...................................................77
АПУБЛИЦИСТИКА
Аҳарҩа – амҩа узырбо, ахра уаҿызго ахаҳә................147

Алықьса Ноча-иԥа Гогәуа

АӠЫЖЬ
Ажәабжьқәа
Апублицистика

Алексей Ночевич Гогуа

ЗАВОДЬ
Рассказы
Публицистика
На абхазском языке

Аредактор Света Ладариа
Акорректор Мзиа Акаба
Асахьаҭыхҩы Руслан Габлиа
Компиутерла еиқәлыршәеит Асҭанда Аџьынџьал

Аформат 84х108/32. Атираж 500.
Иҟаҵә. акь. бӷь. 7. Инықә. акь. бӷь. 11,8.
Аҿаҵаԥҟа №


