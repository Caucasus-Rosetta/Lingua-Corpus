Адрама «Қьалашьбеи» аҭоурыхтә хҭысқәа шьаҭас измоу сахьаркыратә ԥҵамҭоуп. Азеижәтәи ашәышықәса алагамҭазы, аԥсуа еимышьҭрақәа зегьы еидкыланы, ихьыԥшыму аҳәынҭқарра ашьақәыргылара иҽанишәеит Аԥсны аҳра иахагылаз Қьалашьбеи Ачачба, иагьилиршеит Османтәи аимпериа алҵра, итәыла ахьыԥшымра азаагара. Аха, ахақәиҭра анагӡара дахьырыгӡарц рҭахымызт, уи иаҿагылаз адәахьтәи амчрақәа реиԥш, аԥсуа феодалцәа иреиуазгьы. Аҩымҭаҟны иаарԥшуп урҭ реиҿагыларақәа, аамҭа џьбара ахаҿра, рыԥсы рхаҵаны сахьаркырала иаԥҵоуп аҭоурых аҟны еицырдыруа ауаа рхаҿсахьақәа. Аҩымҭаҟны автор имоуп аҭоурых аҟны аҭыԥ змаз ахҭысқәа рзы ихатәы знеишьақәа. Афырхаҵа хада – Қьалашьбеи даарԥшуп ижәлар рԥеиԥш азы дыззықәԥоз ахақәиҭра иақәдырӡыз, аамҭа џьбара аӡеибафара иалаӡыз трагедиатә хаҭарак иакәны.
Аҭоурыхтә драма «Қьалашьбеи» – аҭоурых ахь ҳхьа-нарԥшуеит, ҳазҭагылоу аамҭа ҳазнархәыцуеит, ҳаԥхьаҟазы агәҽанызаара ҳанаҭоит.
Иалоуп:
Қьалашьбеи Чачба – Аԥсны аҳ (Аԥсҳа)
Рабиа Маршьанԥҳа – аҳкәажә
Баҭал – урҭ рԥа
Аслан – Қьалашьбеи иԥеиҳаб
Сафар – Қьалашьбеи ахԥатәи иԥа
Дадын – аҳҭынра ахылаԥшҩы
Ҭаиар – Трабзон уаанӡатәи аԥашьа
Мариам– Қьалашьбеи раԥхьатәи иԥҳәыс
Шьрынбеи Ӡаԥшь-иԥа – уи лашьа
Енвер-ага – Османтәи аимпериа ацҳаражәҳәаҩ
Манучар Чачба – Самырзаҟанаа раҳ
Мураҭбеи Чачба – Қьалашьбеи иаб иашьа иԥа
Мсаусҭ Маршьан – Ҵабалтәи аамсҭа ду
Нина Дадиани – Гыртәыла аҳкәажә
Аинрал – аурыс еинрал, Гыртәыла ахылаԥшҩы
Мада – аҳҭнырԥыс
Аҳҭнырԥарцәа
Амаҵуҩы
Ахҭысқәа мҩаԥысуеит XIX ашәышықәса алагамҭазы, Аԥсни Гыртәылеи.
Аҟәа абааҟны иҟоу Қьалашьбеи иаҳҭынра. Уаҩы ибар-ҭоуп амшын ахықә ала инашьҭу абаа аҭӡи, уи иахыҳәҳәо игылоу абааш ахәҭаки. Игоит, амшын шҭынчым ҳзырдыруа, аҭӡы инааханы ихәашхәаша ицо ацәқәырԥақәа рыбжьқәа. Урҭ ирылаӡыҩуа ааҩра иалагоит иаҳа-иаҳа аизҳара иаҿу аҷнышқәа рыбжьқәа. Зхаԥақәа ԥыртлоу акаба наужьны изшәу Қьалашьбеи даацәырҵны, ажәҩан ахь дыԥшуа даагылоит. Даацәырҵуеит, уажәы-уашьҭан мҩак днықәларашәа еиҿкааны еилаҳәоу, аҳкәажә Рабиа. Қьалашьбеи даагәаҭаны иара иахь лҿыналхоит, аха иара макьана уи дгәеиҭаӡом, дгылоуп ажәҩан аҟны аилаԥырра иаҿу аҷнышқәа дрылаԥшуа. Рабиа, Қьалашьбеи днизааигәаханы, иармарахь ала, иварахьшәа даагылоит. Иара уи димбаӡазшәа, лажәақәагьы имаҳаӡазшәа дышгылац дгылоуп.
Рабиа. Ахьҭа улоумҵан, саҳ, уххьазгеит. Аԥша аҷыхь ацуп, ацәаакырагьы рацәоуп. Кабазаҵәы аӡәы уибаргьы…
Қьалашьбеи (дахлафуа). Еицәоу ала срымбааит… (Ажәҩан ахь дыԥшуа.) Иҟоу ббоит!..
Рабиа (ажәҩан ахь дыԥшуа). Уажәадагьы исымбацт, абриаҟара аҷнышқәа рҽеизганы. (Ҳамҭак ҿымҭуа аҷнышқәа рахь дыԥшуа дгылоуп). Анцәа ҳрыцҳашьа!
Рышьҭахь шыҟоу ала дыццакы-ццакуа даацәырҵуеит Баҭал. Иани иаби аагәаҭаны иахьгылоу ахь иҿынеихоит, аха уажәы-уажәы ажәҩан аҟны аҷнышқәа реилауаҭырра далаԥшуа.
Баҭал (дааҭгыланы, амрагыларахь дыԥшуа). Шәыԥшы, шәыԥшы, амрагыларахь шәыԥшы! Арахь иаауеит…
Рабиа (амрагыларахь дыԥшуа). Избо закәызеи, Анцәа абзиа ҳаҭәашьа! Амаҵа еиԥшха ҵҩа рымаӡам!
Амшын агәеисыбжь акыр иԥсыҽхоит, уажәы иаҳа-иаҳа иӷәӷәахоит аҷнышқәа рыбжьқәа.
Баҭал. Шәыԥшы, шәыԥшы! Ҳара ҳтәқәагьы рҽеизыргеит, ирзаауа ирабашьырц рҭахуп сгәахәуеит…
Иаҳа-иаҳа аизҳара иаҿуп аҷнышқәа рыбжьқәа. Қьалашьбеи дышгылац дгылоуп.
Рабиа. Рҽеизыргеит, аха ирылшарызеи? Ирзаауа рацәаӡоуп, ажәҩан рхыбит…
Баҭал. Быԥшы, сан! Ихиааланы иаауеит, амшын зегьы хырҩеит! (Игәы хыҭхыҭуа, ихы шьҭыхны дрылаԥшуа.) Ируазеи, мшәан, ҳара ҳаҷнышқәа ахьаҵра иалагеит…
Рабиа. Аиеи, мшәан, ацара иаҿуп! Амраҭашәарахь еиханы ацара иаҿуп. (Аматанеира дналагоит.) Анцәа ҳрыцҳашьа, измааноузеи ҳазлаԥшуа?
Баҭал (инапқәа уажәы-уажәы иҩышьҭыхуа). Шәымцан, шәхынҳәы, аҷнышқәа!
Рабиа. Иаа, ҳшамкәан ҳазшаз! Урыцхраа… Урыцхраа…
Аҷнышқәа рыбжьқәа зынӡа имаҷхоит, уажәы иаҳа иааҩуеит ацәқәырԥақәа рыбжьқәа.
Қьалашьбеи. Быматанеира рыхәап бгәахәуама, саҳкәажә?
Рабиа. Издыруазеи… Ишәаны ицеит, рыгаҿа ныжьны…
Қьалашьбеи. Рыгаҿа ада ԥсҭазаашьак рымаӡам…
Баҭал. Ихынҳәыроуп, Анцәа имчала, ирҿагылароуп агәы рымазар…
Қьалашьбеи. Агәы иазрыцҳаӡам, аха ирыгу даҽакуп… Угәы ишԥаанаго, Баҭал, ирыгузеи?
Баҭал (даамаханы). Аҽеидкылашьа изақәымшәеит.
Қьалашьбеи. Мзызс иамоузеи зугәахәуа?
Баҭал. Аԥхьагылаҩ дрымам…
Қьалашьбеи (ихы-игәы аалаҟаханы). Ажәларгьы убас ауп, рзеиԥш хадак даныҟам…
Еиҭа агара иалагоит аҷнышқәа рыбжьы.
Баҭал. Шәыԥшы! Шәыԥшы! Ахеиқәаҵәақәа роуп иаауа, аҷныш хеиқәаҵәақәа!
Рабиа. Анцәа ҳрыцҳашьа, ари закәызеи? Агаҿа зегьы хыбны рҽықәрыԥсеит, ҳбаагәара ртәыртәит, ҳаҳҭынра иахаԥеит… Дгьыли жәҩани зегьы рымпыҵаркит. (Дматанеиуа ажәҩан ахь дыԥшуа.) Иа, Анцәа ҳазшаз, цәгьарак ҳзааумган!..
Қьалашьбеи. Баамыццакын, Маршьанԥҳа, ҳа-ра ҳаҷнышқәа ахьмыӡӷ иаҵалаӡом.
Рабиа. Ихынҳәуеит угәахәуама?
Қьалашьбеи. Аԥсҭазаара рҭахуп, рыгаҿа рыхьчароуп, нас ишԥа!
Баҭал. Шәыԥшы! Шәыԥшы амраҭашәарахь, рҽеидкыланы иаауеит!
Рабиа (амраҭашәарахь дыԥшуа). Ассир збоит, ассир! Ицаз раасҭа акырӡа ирацәоуп. Раҟара рыцланы, рҽеибыҭаны иаауеит!
Баҭал. Ҳара ҳтәқәа роуп! Иргәаӷьит! Иргәаӷьит!.. Анибарҵәара иалагеит… Ахеиқәаҵәақәа хланҵы рылашьҭра иаҿуп.
Иаҳа-иаҳа агара иаҿуп аҷнышқәа рнибарҵәара иа-хылҿиаауа абыжьқәа.
Қьышәла еицҳауеит! Рыблақәа ҭибахуеит! Гәышԥыла еижәылоит!
Рабиа. Избо закәызеи!.. Ҳазлаԥшуа закәызеи!..
Қьалашьбеи (дрылаԥшуа, игәалаҟаны). Ишәыххьандаз!..
Баҭал. Ахеиқәаҵәақәа рацәаӡоуп, ҳара ҳтәқәа раасҭа жәантә еиҳауп.
Қьалашьбеи. Рхыԥхьаӡара рыхәаӡом…
Баҭал. Шәыԥшы, ахеиқәаҵәақәа ахьаҵра иалагеит, нана!..
Рабиа. Избоит, избоит, рыԥсы рыманы еихеит.
Қьалашьбеи (дыԥшуа). Ишәыххьандаз! Аферым!
Аҷнышқәа рыбжьы иаҳа-иаҳа имаҷхоит, уажәы иааҩуеит амшын ацәқәырԥақәа рыбжьы.
Баҭал. Зегьы нықәхәаша ицеит, макьана ишырацәазгьы!
Қьалашьбеи. Измааноузеи зугәахәуа?
Баҭал. Ишамуаз рбеит.
Қьалашьбеи. Ацарҭагьы рымоуп.
Рабиа. Акы иазҳәоуп… Анцәа дыррак ҳаиҭоит.
Қьалашьбеи. Шәара зегьы аӡәк иеиԥш шәангыла, шәызҭахым шәыриааиуеит, иагьа ирацәазаргьы, – абас адырра ҳаиҭеит. Ҳара ҳганахь дыҟоуп Анцәа!
Рабиа. Ҳзиҭаххарызеи, ҳара-ҳара ҳаибаҭахымзар…
Қьалашьбеи. Ибмырџьаџьацәан, аҳкәажә, аԥс-ҭазаара – ԥсҭазаароуп… Ашәарҭара ҳанҭагыла – зегьы еидгылоит, ҳаҷнышқәа иреиԥшха. (Баҭал иахь.) Абас ауп, Баҭал! (Рабиа ихы налықәкны.) Аԥсҭазаара қәԥароуп, ахыхьчашьа зҽақәзыршәаз ихалиргоит, изақәымшәаз…
Баҭал (хара амшын ахь дыԥшуа). Саб! Амшын аҟны шхәак хуп, арахь иаауеит сгәахәуеит. Уԥшы, нахьхьи анаӡара!
Қьалашьбеи (изнапык илахь инадкыланы дыԥшуа). Уҩашьазар?
Баҭал. Мап, саб, аԥра шкәакәа збоит. (Инапы нарххо.) Зны ацәқәырԥа иаҵәахуеит, зны иханагалоит.
Қьалашьбеи (дыԥшуа). Избоит. Абас еиԥш амшын аныбааԥсу ахылара зегьы ирзыгәаӷьуам…
Баҭал. Иаҳа-иаҳа ааскьара иаҿуп, арахь иаҳзаауеит.
Қьалашьбеи. Рыцҳарак ианиаз џьоук ракәымзар.. .
Баҭал. Изыниазаалакгьы ихацәоуп!
Қьалашьбеи. Ахылаԥшҩы игәиҽанҵа, ашхәауаа рҽынеибырҭааит, цхыраарак рҭаххар…
Рабиа. Изакә уааугьы ҳаздыруам…
Қьалашьбеи. Ҳагаҿа ишыҟоу акы анрыхь, иҳахьымӡӷуп, аҳкәажә, изакә уаазаалакгьы…
Баҭал (иаҳаз игәы иахәаны). Ирԥылатәуп, саб, саргьы…
Рабиа. Уара иуусхәузеи, ицаша ыҟоуп…
Баҭал дласны дцоит.
Ак иоуҳәандаз…
Қьалашьбеи. Иҽԥишәар иҭахызар, иҽԥишәааит…
Рабиа. Иа, Анцәа, ҳрыцҳашьа!.. (Дматанеиуеит.)
Қьалашьбеи амшын дышхыԥшылац дхыԥшыло дгылоуп.
Алашара ҿыцәаауеит
Аҳҭынра асасдкыларҭа. Агәҭа иахьазеиԥшу, маҷк иҩышьҭыхны иқәгылоуп Аҳ итрон. Аҭыӡқәа рҟны
ирыдкнаҳалоуп еиуеиԥшым абџьарқәа. Қьалашьбеи даацәырҵуеит, егьи аганахьала Дадын дааиуеит.
Қьалашьбеи (уи даагәаҭаны). Ашхәа еиханы ацара иаҿуп, асқьала изадымгылаӡеи?
Дадын. Иадгыларцгьы иаламгаӡеит. Баҭал нышьла дрызцеит. Аџьабаа рбеит, аха даргьы ӡхыргеит, – реидарақәагьы. Гәыԥҩык еицуп.
Қьалашьбеи. Изусҭахарыда?
Дадын. Имариоу џьоукы ракәым сгәахәуеит. Реиҳабы уара уахь даҳәоит, саҳ ухаҵкы!
Қьалашьбеи. Даашьҭы!
Дадын. Иабџьар…
Қьалашьбеи. Ихышәымхын.
Дадын. Саҳ ухаҵкы…
Қьалашьбеи. Асас амӡырха дықәумырхан, ахылаԥшҩы.
Дадын. Уара ишуҭаху… (Днахырхәаны дцоит.)
Қьалашьбеи. Гәаҟрак ианиаз џьоукы ракәымзар…
Қьалашьбеи иҭыԥ аҟны днатәоит. Иааиуеит Дадыни ҭырқәа маҭәала еилаҳәоу, аҳәачаԥа зыҟәну, зхы-зҿы ҭаҳәҳәоу ауаҩи. Дадын уи ԥхьаҟа дноужьны, иаҳәа амҳасҭа аанкыланы, игәиҽанны даагылоит. Асас, зны Қьалашьбеи иахь днахырхәаны, нас иаҳәачаԥа ааихыхны иҿаԥхьа инышьҭаҵаны, Дадын иахь дынхьаҳәуеит дцарц шиҭаху ирдыруа.
Дадын. Саҳ ухаҵкы!..
Қьалашьбеи. Уусқәа рахь унеи.
Дадын днахырхәаны дцоит, асас дласны ихы-иҿы ааиртуеит.
Ҭаиар. Аллаҳ дузыразхааит, Қьалашь Аҳмед-бек, Аҟәатәи аԥашьа!
Қьалашьбеи (иҭыԥ днахыҵны). Ҭаиар-ԥашьа! Бзиала уаабеит! (Днеиԥыланы.) Ԥхыӡ избаргьы ихасҵарымызт, абас иаалырҟьаны усасра ҳауҭоит ҳәа!..
Ҭаиар. Исаашьахаз удыруазҭгьы…
Қьалашьбеи. Иуаашьазаалакгьы, саҳҭынра уаназааи, усасуп.
Ҭаиар. Иҭабуп, Қьалашь Аҳмед-бек!
Қьалашьбеи. Уаатәа, уаатәа…
Инеибартәоит.
Абасеиԥш амшын агәы анеилашуа ахылара!..
Ҭаиар. Амшын ҭынчхаанӡа ҳәа сааԥшызҭгьы, уара уҟынӡагьы сзаарымызт.
Қьалашьбеи. Аллаҳ уихьчеит…
Ҭаиар. Аллаҳ симыхьчаӡеит, Қьалашь Аҳмед-бек, ицхыраара иаҳа ианысҭахыз акы дысзаԥсамхеит… Уаҳа дыҟаӡам, иудыруаз, Ҭаиар-ԥашьа: аӡыхәашь дарҭеит, акы даԥсамкәа дҟарҵеит.
Қьалашьбеи. Узыԥсоу уагымхааит, Ҭаиар, агәамҵра уҽоумҭан…
Ҭаиар (акыр иҽеиқәкны). Мышқәак уажәаԥхьа ар насыжәҵан, саб ихаан аахыс иҳарҳаз зегьы ҳамырхит: сқыҭақәа амца рыхрыжьит, еимырҵәеит, смаҵура сахырҳәеит, саргьы саанкыларазы исышьҭалеит.
Қьалашьбеи. Баша уизгәамҵуеит, аԥсра уацәихьчеит.
Ҭаиар. Сыԥсажә сыманы сузааит, абри ак…
Қьалашьбеи. Аллаҳ дуқәныҳәазшәа уҟан: Аҳҭынра Ду уалахәын, Ерзерум уахылаԥшҩын, Трабзон ԥашьас уахагылан, хьӡи-ԥшеи угмызт, ҵҩа змамыз амал уалатәан!
Ҭаиар. Аллаҳ … Еснагь ԥсыцқьала имаҵ зуан, аха…
Қьалашьбеи. Зымаҵ ууаз Аллаҳ иакәӡамызт, Ҭаиар, аимпериа асулҭанцәа ракәын! Аԥашьацәа рыԥсыцқьара алакә аҟны ауп иахьыҟоу…
Ҭаиар. Уаргьы уԥашьоуп, Қьалашь Аҳмед-бек, – Аҟәатәи аԥашьа!
Қьалашьбеи. Усеиԥш исышьҭоу шәара османаа шәоуп! Аԥсны аҳ, Аԥсҳа, – абас сырдыруеит саҳраҟны.
Ҭаиар. Османаа римпериа амаҵ зуаз уреиуаӡамшәа!..
Қьалашьбеи. Амаҵура – иагьакуп, иагьыҩбоуп. Сара стәы хазуп, – мчымхарала ианиаз аӡә соуп. Сабацәа Османтәи аимпериа иахамыҵгылаӡеит аханатәгьы. Аха ҳамч шәмырхеит, шьаӡагәаӡала шәнапаҟны ҳнажәгеит.
Ҭаиар. Хаҭала сара сҟынтәи бааԥсрак шәанымиацт…
Қьалашьбеи. Уи ҵабыргуп…
Ҭаиар. Шәара шәыда ҭынха дсымаӡам, арахь сара сымшала бааԥсрак шәаниар сҭахӡам…
Қьалашьбеи. Цәгьарак уалахәымзар, урҽеишьа ҳҽақәҳаршәап.
Ҭаиар. Иҵабыргыҵәҟьаны, исхароу ҳәа акгьы ыҟаӡам.
Қьалашьбеи. Нас, ухырҽеира уашьҭаландаз…
Ҭаиар. Ҳимпериа амаҵурауаа узымдыруа уҟам, зегьы рхи-рыԥси роуп изышьҭоу, знык ункаҳар, аӡәгьы ушьҭихӡом. Џьара уаҩыцқьак дҟаларгьы, изыгәаӷьуам, аимпериа авезир хада Дилавер-ԥашьа иҿагылара.
Қьалашьбеи. Авизир саргьы схы деиԥхыӡуеижьҭеи акрааҵуеит! (Хәыцрак иҽнаҭаны даалеиҩеиуа.) Сҭамԥылҟа неишьак сымаӡам, аха асулҭан Селим изааигәоу аԥханагьлацәа сымоуп. Џьоукы изнеиртә иҟасҵап, уеиҭазҳәаша, шәыбжьара абжьаҟазара еиҿызкааша.
Ҭаиар. Селим-сулҭан иубац иакәӡам: адабла исхьеит, аиарҭа дамоуп. Аимпериа зегь еиԥш, Аҳҭынра
Ду иахьа аԥшәымас иамоу иара – Дилавер-ԥашьа иоуп. Асулҭан иахь, иареи, иара ииҭаххаз рыда аӡәгьы дызнеиӡом, днаишьҭӡом.
Қьалашьбеи. Асулҭан иҳәсақәа реиҳабы, Уалиде Емине, ҳара дҳаиуоуп, даԥсыуа ҭыԥҳауп, ҳаизыҟазаашьа бзиоуп. Илылшап сгәахәуеит, избац лакәзар…
Ҭаиар. Валиде Емине агәырҩа хьанҭа лымоуп…
Қьалашьбеи. Агәырҩа?
Ҭаиар. Лԥа дыршьит.
Қьалашьбеи. Лԥа! Рыуа дарбан?
Ҭаиар. Решьаҭ. Хәынгарыла дыршьит.
Қьалашьбеи. Исоуҳәо закәызеи, Ҭаиар! Иа, Анцәа… Решьаҭ хазына… Дзыхдырҟьазеи?
Ҭаиар. Селим-сулҭан харак дышзымнеиуа Аҳҭынра Ду аҟны зегьы ирдыруеит. Иара ишьҭахь аимпериа ахагылара зыхәҭаз иԥеиҳаб Решьаҭ иакәын, иудыруеит. Решьаҭи Дилавер-ԥашьеи еизыуаамызт. Уи сулҭанс даныҟала: иара имаҵура шицәыӡуаз, акнаҳара шизыԥшыз идыруан Дилавер. Уи ҟамларц азы, имҩа даԥыригеит.
Қьалашьбеи (дышьҭрақәҟьаны). Ахәынга, Дилавер… Ишԥаҟалеи?
Ҭаиар. Решьаҭ ԥсаҭабзиа ашәарыцара бзиа ибон, иудыруеит. Акырынтә дсызнеихьан, ҳаицышәарыцахьан. Ҩымчыбжьҟа раԥхьа иҩызцәақәак ицны деиҭасызнеит. Кара-Даг ашьхахь ҳанхала, гәыԥ-гәыԥла ҳҽеиҩаҳшеит. Решьаҭгьы саргьы ҳаицын. Аиҩхаа ҳҭаланы ҳашнеиуаз, ҳамҩа кны итәахьаз ацәгьауҩы, саԥхьа игыланы инеиуаз Решьаҭ иқәкны дхысит. Ахысра ҟазҵаз сишьҭалеит, акырынтә сишьҭахысит, аха ахы дысзаҿамкит. Схынҳәны санааи, Решьаҭ рыцҳа иԥсы ихыҵхьан… Аллаҳ раҳмеҭ ииҭааит!..
Қьалашьбеи (дацраланы, ибжьгьы наимҟьаны). Ҭаиар! Аллаҳ уиҵаԥшуазар, аиаша саҳәа, Решьаҭ ишьра уус алоума?
Ҭаиар. Иуҳәашьоузеи, Қьалашь Аҳмед-бек, убриаҟара слахшаны усызхәыцма?! Решьаҭ изы гәнаҳарак саҵазҭгьы, ианшьцәа шәтәылахь аара сзыгәаӷьрызма, ҩ-хык схагылоума?!
Қьалашьбеи. Шаҳаҭс иҟада?
Ҭаиар. Аӡәызаҵәык. Дилавер иашьеиҵбы, Сервер-ага. Дҳашьҭашәарыцо ҳашьҭахьала дааиуан, ашаиҭан… Абри иоуп асулҭан иҟны иԥа сара схымҭала дҭахазшәа шаҳаҭра ҟазҵаз. Иаҳаз агәра игеит Селим-сулҭан. Сара дысшьит ҳәоуп ишылдыруа иан Валиде Еминегьы. Асулҭан сыкнаҳаразы адҵа ҟаиҵеит.. . Зегьы еиҿызкааз Дилавер иҭахын иашьа Сервер-ага Трабзон ԥашьас иахаргылара, уи азы…
Қьалашьбеи. Уаргьы рымҩа уаԥыргатәын. Хырҽеишьа умаӡам, Дилавер иԥсы ҭанаҵы… Ҳара ҳахь ушааз уаазгаз рыда аӡәыр идыруама?
Ҭаиар. Уаҳа аӡәгьы. Сҩызцәа сырҭиуам.
Қьалашьбеи. Ицәырымҵуа маӡак ыҟаӡам…
Ҭаиар. Қьалашь Аҳмед-бек! Сара сымшала аԥсуаа акы шәаниар сҭахӡам, иара усгьы цәымӷыс урымоуп. Исыцугьы саргьы Крымҟа ҳашьҭразы аус сзеиҿырцаа, иулшозар.
Қьалашьбеи. Крым иузыҟада?
Ҭаиар. Сабгьы саргьы аурысцәа ҳатҟәаны ҳанрымаз, аҳәынҭқарԥҳәыс Екатерина иҳалҭаз адгьылқәа срықәиҭуп, аҩнгьы ҳазгылоуп Левада.
Қьалашьбеи. Уажәыгьы шәара ишәтәуп!.. Сырҭахым ҳәа Порта Аҳҭынра Ду уазашшуеит, ари маҷума угәра рымгарц азы?
Ҭаиар. Акырынтә исаҽԥниҳәахьан авизир.
Қьалашьбеи. Гәыбӷан зиуҭозеи… Зны ара уҟаз, иаҭахханы иҟалар уахь уҳашьҭып, урыдыркылозар. Ара хаҭала уздыруа уаҩ дыҟаӡам, даҽа хьӡык ныҟәугар еиӷьхоит.
Ҭаиар. Уара ишуҳәо…
Қьалашьбеи. Иахьарнахыс уҭуџьаруп! (Аҳәачаԥа аақәхны инаидгало.) Иудкыл уаҳәачаԥа!
Ҭаиар. Аҭуџьар аҳәачаԥа ныҟәигаӡом.
Қьалашьбеи (ибжьы иргоит). Ахылаԥшҩы!
Дадын (дласны дааины). Сузыӡырҩуеит, саҳ ухаҵкы!
Қьалашьбеи. Асас ду даҳҭоуп, Сивастәи аҭуџьар, Саид-ага! (Аҳәачаԥа наиркуа.) Аамҭала иныԥхьак. (Ҭаиар иахь.) Амҩа хара уанысит, уԥсы шьа. (Дадын иахь.) Ихәы дырмазеиаанӡа, алазцәа рнапы данҵа: аҳамам ахь днаргааит, имаҵ уны дыркәабааит.
Дадын. Алазцәа рус рдыруеит, саҳ ухаҵкы!
Қьалашьбеи. Унымхакәа усзааи.
Дадыни Ҭаиари цоит.
(Дрышьклаԥшуа дгылоуп азныказы, аха нас авансценахь днаскьаны, ихы ҩышьҭыхны ажәҩан ахь дыԥшуа даагылоит.) Иа Анцәа Ду, ухьышьаргәыҵа сакәыхшоуп, улыԥха-угәыԥха ҳаҭа! Уара уаҳмыр-ԥхашьартә еиԥш ахымҩаԥгашьа ҳақәыршәа!
Дадын (дласны дааины). Сузыӡырҩуеит, саҳ ухаҵкы!
Қьалашьбеи. Ҳасас ихуҳәаауазеи?
Дадын. Аҭуџьарра иацәыхароу аӡә иакәушәа збоит…
Қьалашьбеи. Уара иуҳәанеиԥш – имариоу аӡә иакәым… Қәнамгарыла изныҟәеит. Ҳара иаҳуалу – ихьчароуп.
Дадын. Сыԥхыӡқәа ҽеим, саҳ ухаҵкы, аамҭа хьанҭак ҳзааирашәа…
Қьалашьбеи. Сара сыԥхыӡқәа шьахәуп, ахылаԥшҩы! Асас – шә-насыԥк ицуп, рҳәоит! Иудыруазеи, дымшны Анцәа даҳзааигазаргьы!.. (Дхәыцуа даалеиҩеиуа.) Уаалаганы Аслан дысзаартә иҟаҵа.
Дадын. Аслан?
Қьалашьбеи. Аслан Ачачба, сԥеиҳаб!
Дадын. Шәеигымхааит аби ԥеи!.. Иаргәырӷьаша рацәаҩхоит, саҳ ухаҵкы!
Қьалашьбеи. Лыхныҟагьы аӡә дышьҭы, Сафаргьы дысзааиааит.
Дадын. Уи мариоуп, саҳ ухаҵкы! (Днахырхәаны дцоит.)
Қьалашьбеи (инапқәа ҩышьҭыхны ажәҩан даҵаԥшуа). Иа Анцәа, хьмыӡӷык ҳаумырган!
Еилаӡҩауа игоит амузыкеи, иаҳа-иаҳа ихало амшын ацәқәырԥақәа рыбжьқәеи.
Алашара ҿыцәаауеит
Аҳҭынраҟны. Қьалашьбеи қьаадқәак илаԥш нархыго ақәыршә зқәыршәу астол дадтәалоуп.
Дадын (даацәырҵны, Қьалашьбеи днаиеихыр-хәаны). Саҳ ухаҵкы, Асланбеи даҳзааит.
Қьалашьбеи. Ицда?
Дадын. Гәыԥҩык ыҟоуп, асаӡ аамсҭацәа.
Қьалашьбеи. Еиҳаб дрылоума?
Дадын. Иқәлацәа роуп, шхәа бзиакгьы иаанагеит.
Қьалашьбеи. Дышиашаз даама?
Дадын. Уи азы иазҵаара…
Қьалашьбеи. Иузымгәаӷьит.
Дадын. Сахьымӡеит, саҳ ухаҵкы!
Қьалашьбеи. Ус акәхап… Даашьҭы!
Дадын (днахырхәаны). Уара ишуҳәо, саҳ ухаҵкы! (Дцоит.)
Қьалашьбеи (иҭыԥ дҩахыҵуа). Уаншьцәа бзиахәқәа урывсны узаазар – ахаҵара ҟауҵеит, Аслан, аха Иашыраҟа умҩахыҵзар…
Аслан даацәырҵуеит. Каба-кәымжәыла деилаҳәоуп, аҭырқәа сарықь шкәакәа ихоуп. Иаб даагәаҭаны днаиеихырхәаны, иҽаанкыланы даагылоит.
Бзиала уаабеит, Аслан!
Аслан (еиҭа днахырхәаны). Убара гәахәа алысхуеит!
Қьалашьбеи. Иагьа гәахәа убарын, лассы-лассы убара ҳаҭәоушьозҭгьы. Уеилахазар акәхарын…
Аслан. Ишсыгхаз здыруеит…
Қьалашьбеи (иҭыԥ днахыҵны Аслан иахь иҿынеихоит, иаргьы уи днеиԥыланы, днахырхәаны инапы днагәӡуеит). Шәанбадәықәлеи?
Аслан. Ашамҭазы ашхәа ҳҭалеит.
Қьалашьбеи. Ашхәа бзиак уалааит рҳәеит, иҿыцума?
Аслан. Иҿыцуп.
Қьалашьбеи. Иааухәазар акәхап.
Аслан. Сыԥханагьлак ҳамҭас исиҭеит.
Қьалашьбеи. Ахир убааит! Иаԥсам ауаҩы ашхәа ҳамҭас ирҭаӡом. Издыруа аӡә иакәхап…
Аслан. Иаб дудыруеит, Заниԥа Беслан, ашаԥсыӷцәа раамсҭа ду.
Қьалашьбеи. Заниԥа дыззымдыруа иҟада! Пату ду иқәуп уи ахаҵа, иԥагьы бзиак иакәхап…
Аслан. Амҩа дықәызҵо аб дихагылоуп.
Қьалашьбеи. Уиҵашьыцуеит сгәахәуеит… (Ҳамҭакы ашьҭахь.) Аби ԥеи ишрыхәҭоу еиԥш гәаартыла ҳнеицәажәап сгәахәын, убри азоуп узаасыԥхьаз, усқәак умазаргьы…
Аслан. Аԥсны аҳ иахь анеира еиҳау усс исоурызеи, снаԥхьара ансаҭәеишьа…
Қьалашьбеи. Ҳазлацәажәаша рацәоуп… Ажәа џьбарак уаҳаргьы, угәы унамырхьааит.
Аслан. Аб иажәа ачҳара шаҭаху сзымдыруа аҟынӡа слеишәадаӡам, абыда сшааӡоугьы.
Қьалашьбеи (игәамԥхакәа, аха иҽынкыланы). Иумырџьаџьацәан, Аслан, уажәа раӡала…
Аслан. Гәыбӷан сумҭан, маҷк асаӡ ҟазшьа сыласзар…
Қьалашьбеи. Ируазеи асаӡқәа?! Узааӡаз Самахьхәаа хазынақәа! Саншьцәа Арындаа – зда ыҟам ауаа нагақәа! Уабхәараа – Агьачбақәа ракәзар, ауаа хатәрақәа! Абарҭ роума унарыхӡасшәа узыхцәажәо, Аслан?! Асаӡқәа роума заԥсуара лаҟәны иуԥхьаӡо?
Аслан (ицәымӷханы). Мап, саб! Аԥснаа реиԥш инавала-аавамлакәа, ргәы иҭоу иааԥҵәаны аҳәара рҟазшьоуп, асаӡқәа… Ҷыдалагьы пату сызрықәуп, сзааӡаз дара роуп.
Қьалашьбеи. Рааӡара уааӡааит, Аслан! Ирцәагхаз акы ыҟазаргьы гәыбӷанс ирысҭозеи… Гьачаа дуқәа, пату зқәу сыхлацәа, изуцәызӡари, гәырҩас исымоуп, иахьанӡагьы иааԥхьаны патук ахьсызрықәымҵац. Даргьы гәынамӡарак рымамкәа иҟам уи азы.
Аслан. Иагьазхәыцуам сгәахәуеит.
Қьалашьбеи. Иазымхәыцуа иҟам, аха рхабзиараз ирҳәом, угәы уадыршьырц рҭахым. Уаргьы хьаас иумамкәа уҟам, аха…
Аслан. Аханатәгьы сазыԥшӡамызт, уи азы…
Қьалашьбеи. Аргама угәы ԥҽуп, сыҷкәын… Ҳаизыҟазаашьа Анцәагьы игәаԥхоит ҳәа сзазхәыцуам, рҽеишьак аҭатәуп.
Аслан. Уи ацаԥха зку сара сакәызҭгьы…
Қьалашьбеи. Угәы иалақәоу рацәоуп… Сара сҟынтәи иуҭаху уҳәар…
Аслан. Ирацәаӡам.
Қьалашьбеи. Уеизгьы?
Аслан. Исыхәҭоу анаҩс акы саҳәаӡом, Аллаҳ иныс! Уԥацәа зегьы рыхәҭаа руҭеит, сара дгьыл ҿаҵак саԥсамхеит. Ӡаԥшьаа сраҳәшьаԥаны аира лахьынҵас исоузар, – уи азы сара соума ахара зду?!
Қьалашьбеи. Уашьеиҵыб Маҳмеҭгьы Ӡаԥшьаа драҳәшьаԥоуп, аха Самырзаҟан аӷьырак иара итәуп, Анаклиа абаагьы налаҵаны.
Аслан. Абзыԥқәа аҳас друҭеит, анхаҩ ҭыԥҳа илыхшаз ахԥатәи уԥа.
Қьалашьбеи. Ԥсаҭашкәакәа Леиԥҳа Мараса дынхаҩ ҭыԥҳан… Ҳара зегьы аԥсҭазаара ҳазҭаз Анцәа иоуп уигьы дызшаз. Уара уҳәашьала, харас имоузеи Сафаранхаҩ ҭыԥҳа длыхшазар?.. Абзыԥқәа дырхагылазар дырхыбаатәым, – ианшьцәа роуп, акысгьы – дзааӡазгьы дара иреиуоуп.
Аслан. Аԥсны агәҭылса? Маршьанаа раҳәшьаԥацәа ируҭеит, изыхшаз ахԥатәи аҳкәажә шлакәугьы.
Қьалашьбеи. Ахԥатәи аҳкәажә ҳәа узҿу, лхаҟара пату уқәылҵоит, Аслан, ухаҵкы калыршәуам…
Аслан. Саргьы сылзыразуп Рабиа-Ҳаным, лыххьазгеит! Аха дызҭыԥҳау ҵабалаа…
Қьалашьбеи. Ҵабалаа акыр имараҳәуан, аха акаҟны ҳаицааит: ржәытә гәаанџьқәа рхадыршҭит, ахымҩаԥгашьа рҽақәдыршәеит. Маршьанаа раҳәшьаԥацәа дгьылк рзысшазар, уара уи узахыбаари? Урҭ Чачбақәоуп, Аԥсны аҳ иԥацәоуп! Уара уашьеиҵбацәа роуп, Аслан!
Аслан. Сашьеиҵбацәа роуп, сыгәгьы рыздууп, аха абрыла акәзаргьы, иашьеиҳабӡак дышрымоу рзымдыруа иҟалеит: аԥсабара санӡамшәа, аҳ иԥеиҳаб сакәӡамшәа!.. Сани уареи…
Қьалашьбеи. Уани сареи ҳаилыҵит, ус иҟалеит… Аха, абар шьҭа ҩажәихәба шықәса ҵуеит, Аслан!
Аслан. Сара уи санышәахьеит…
Қьалашьбеи. Аха уаншьцәа? Уажәыгь еилыркаарц рҭахӡам ииасыз аӡиас хнырҳәышьак шамам. Уан лакәзар…
Аслан. Сан лтәы хазуп, дыԥҳәысуп, деилкаатәуп.
Қьалашьбеи. Деилыскаарын, лашьцәа счырчара даҟәыҵызҭгьы, лыҷкәын иаб гәыхшәарҭас дилымҭазҭгьы. Иашыра узахысуам, уан дбаны унахынҳәны уцоит.
Аслан. Шықәсык знык-ҩынтә снеины сан дызбозар, уи азы гәыбӷан сыҭатәым, сзааӡаз даҽа анызаргьы, сан – сан лоуп, лыӷра сыҭшеит.
Қьалашьбеи. Уи аӡәгьы уахибааӡом, Аслан, аха абгьы дышумоу анухашҭуа… (Аслан ҿымҭуа дгылоуп.) Уаншьцәа ирымухаҭеит: џьоукы ирықәланы еимырҵәалап, сышхәақәа мҵадырслап, џьоукы сычдырчалап, атәыхәҳахәҭра уеизгьы изаҟәымҵит.
Аслан. Урҭгьы акы иамыргәамҵуа иҟам…
Қьалашьбеи. Ирҭаху еилукаандаз, уалацәажәандаз!..
Аслан. Аӡәгьы снапы ианимҵеит. Иара усгьы, аԥсыуала зинс исымоузеи: дара – аншьцәоуп, сара – сиаҳәшьаԥоуп.
Қьалашьбеи. Аиаҳәшьаԥа бжьаҟазарак ҟаиҵар изԥырхагоузеи? Ргәацәыхьак аҳәара узымгәаӷьуа, ажәытә гәаанџьқәа уҽрыҭаны уҽырхьшәашәаны зымҩа уахьгылоу еиӷьума? Иунаҭазеи, Аслан?!
Аслан ҿымҭуа дгылоуп.
Саргьы Анцәа иишаз уаҩытәыҩсоуп, гхак змам дарбану, зылԥха ҳаура ида. Уара узы исхәыцуаз рацәан, аханатә асаӡқәа рахь ааӡара ҳәа уанысышьҭуаз инаркны.
Аслан. Иухәыцуаз сара сазҵааӡом, аха сзыхшазаалак уара уԥеиҳаб сакәын, исхароу ҳәа акы ыҟазаргьы…
Қьалашьбеи. Аиҳа зхароу аиҵа зхароу ҳәа иҳаҩсхьоу ртытуа ҳагәылалар – акаҟны ҳзеицааиӡом: иахьагьы, уаҵәгьы. Иҟалаз арҽеира – абри ауп уаргьы саргьы ҳзызхәыцша. Убзиаӡбахәқәа саҳауеит. Изызӡарызеи, иабиԥара иаԥсоу аӡә иоуп ҳәа анузырҳәо, сара сзы уи еиҳау гәахәарак ыҟаӡам. Аха сгәы иамыхәо сазҳәогьы маҷыҩӡам уара узы.
Аслан. Ҳазҭаху џьоук ракәым.
Қьалашьбеи. Ус акәхап. Шықәсык аԥхьа Сҭампылҟа дуԥхьеит авезир Дилавер-ԥашьа.
Аслан. Ус иҟан.
Қьалашьбеи. Аӡәы инапала амаҭ икыр иҭахын авезир. Убри аҟны уара уалихит, избан Аслан?
Аслан. Амаҳагьара згәаӷьуа аӡә сакәны сахьиԥхьаӡаз саргьы иџьасшьоит.
Қьалашьбеи. Џьара акы дақәымгәыӷуа унеиԥхьарызма?
Аслан. Аллаҳ иныс, аҟәырҟан аныс, саб, уара узы исықәнагам схы ишаҭәасымшьо! Гәынамӡарак сымазаргьы, сгәы иҭажьуп, хаҭала сара исгәырҩоуп. Саб сзыхшаз – Аԥсны аҳ узы иснымаало мҩак санылар, схаҭа сарԥшӡома?! Сҭампылнтәи сшаахынҳәызҵәҟьа ауаҩ нага дузаасышьҭит, угәуҽанызарц узаасыцҳаит…
Қьалашьбеи. Ацҳаражәҳәаҩ дзаҭахыз аби-ԥеи ҳабжьара? Убри аҟара ҳаицәыхарахама, Аслан?
Аслан. Саргьы исҭахын исаҳаз зегьы сҿала иуасҳәарц, аха уара уанысмыԥхьа, ааира сзымгәаӷьит…
Қьалашьбеи. Иугәаӷьындаз…
Аслан ҿымҭуа дгылоуп.
Изуцәызӡари, агәахәа снаҭеит, авезир унеиҿагыланы, умшәа-умырҳа ажәаџьбарала ихәҭаз ахьиоуҳәаз: аԥсуаҵас, ҳабиԥара иеиуоу ишихәҭаз, иуххьандаз Аслан! Сыҷкәын унапала, Аԥсны аҳра хыда инижьырц иҭахын, ахәынга! Удмыршьыкәа уахьауижьыз ауп иџьасшьо…
Аслан. Аԥадишьаҳ иԥа Решьаҭ ибзоуроуп: маӡала ашхәа сҭартәаны, Трабзонынӡа саартәеиԥш еиҿикааит, уинахыс имариан…
Қьалашьбеи. Решьаҭ хазына… Сыхшара ушреиҳабу схамышҭӡеит, Аслан. Дгьыл ҿаҵак акәӡам уара иухәҭоу… Саргьы сықәра ааит, ишубо…
Аслан. Аллаҳ наӡаӡа уҳаҭәеишьааит!
Қьалашьбеи. Сара сыԥсра акәӡам гәырҩас исымоу. Акыр сылшақәеит, аха иҵегьы ҳаӷәӷәахар сҭахуп. Аԥхьан ишысҳәаз, уара узы исхәыцуаз акы ыҟан, аха аамҭак сазыԥшын… (Дааҭгыланы Аслан иблақәа дырхыԥшыло даагылоит.) Уаргьы саргьы ҳабжьара иҟазааит, макьана.
Аслан. Еилкаауп.
Қьалашьбеи. Саӡны злаузымдыруа ҳәа акгьы ыҟам. Даргьы ҳаргьы ҳазлеизуаам ҳәа гәаанџь дук ҳабжьаӡам: ҳацәгьа-ҳабзиа еилахәуп, аизыҟара ҳабжьоуп, зегь рыла жәларык ҳауп. Аха ишудыруа, саҳра иналҵны хазы иҟазар цәгьа ирбом, акы иназгәамҵыр, рҽырсакьаны «ҳара ҳсаӡқәоуп» ҳәа иаагылоит. Уи ҳара ҳакзаара, ҳамчхара ҵнашәаауеит. Аамҭала, ахадара рызҭаша аӡә дырхасыргылар сҭахын, аха ианыргәамԥха, изыԥшьазгаз аамҭала ҳәа саҟәыҵит, исырӷыӷкыр сҭахымхеит… Саӡны дахагылазароуп, раамсҭа дуқәа зегьы зхаҵгылаша, хра рызҭаша аӡәы.
Аслан. Асаӡқәа уи иашьцылаӡам жәытәнатә аахыс.
Қьалашьбеи. Иаршьцылатәуп.
Аслан. Имариахом.
Қьалашьбеи. Аԥсуаа ҳҟны имариоу ус ыҟаӡам, Аслан! Сыҷкәынаны, Аҟәа санахадыргылаз, аӡәгьы дысхаҵгыларц иҭахӡамызт. Аамсҭа дуцәа зегьы, Аԥсны ҳара ҳада аҳ дыҟаӡам ҳәа игылан, арахь дара-дара анибарҵәара иаҿын, ажәлар еибадыршьуан, ашьа рыбжьан, акаҟны изеицымааиуа маха-маха еиҩшан. Аха уиаахыс ҳахьынӡааихьоу убоит: аӡәы ҳаҟәнишьо, аӡәы ҳмарианы ҳаибо ҳаҟам. Ҳгәылацәа, агырцәа ԥыршеиқәа, рыгага иацәшәо иҟаҳҵеит, азахәқәеи ҳареи патула ҳаизыҟоуп. Анаԥа инаркны Баҭымынӡа, ҳашхәақәа леиҩеиуа амшын ихуп, ар ҳамоуп, бџьарла ҳаибыҭоуп… (Ҳамҭакы даалеиҩеиуа.) Саӡны дахагылазароуп Ачачбақәа ҳҭаацәара еиуоу, иныҟәызгаша хаҵа нагак.
Аслан. Усеиԥш ҟалашьак амоума, саб?!
Қьалашьбеи. Иамоуп! Абри уара уакәхароуп, Чачба Асланбеи, – Аԥсны аҳ иԥеиҳаб. Ҳжәытә гәаанџьқәа аӡы инаҭаны, абри аус ҳарҽеироуп уаргьы саргьы! Саӡны аныҟәгара зылшаз, Аԥсны аҳра аныҟәгарагьы илшоит. Иҳарҽеиуеит, ҳаилибакаар… Аха рҽеишьак аиоуӡом, уареи сареи ҳабжьара агәреибагара аныҟамла.
Аслан. Гәынамӡарак умоуп…
Қьалашьбеи. Агәынамӡара даҽакуп… Гәрамгарак ублақәа ирхызбаалоит, сыҷкәын, сыгәра умгошәа збоит. Аҟәырҟан аныс, иудызгалаз гәыкала ишудызгалаз, Аллаҳ иныс, Аслан!
Аслан. Саб! Уаргьы саргьы абасеиԥш гәаартыла ҳаицәажәартә еиԥш, зегьы зымчу Аллаҳ дуӡӡа алшара ахьҳаиҭаз азы, насыԥ сыманы схы сыԥхьаӡоит.
Қьалашьбеи. Аллаҳ илԥха ҳагимыжьааит уажәынахысгьы! Сгәы узҭынчуп, аха иаҳа иҭынчхоит, Аслан, уаргьы аҭоуба шьҭоуҵар.
Аслан ҿиҭуам.
Зегьакоуп сыгәра угом.
Аслан. Аллаҳи аҟәырҟани уанырнықә нахыс…
Қьалашьбеи (Аслан иажәа далгаанӡа ибжьы иргоит). Дадын!
Дадын (дласны дааҩналаны). Сузыӡырҩуеит, саҳ ухаҵкы!
Қьалашьбеи. Абраанӡа иаҳзаага, зылԥха ҳаура Аллаҳ ишәҟәы!
Дадын. Уажәыҵәҟьа, саҳ ухаҵкы! (Дласны дцоит.)
Қьалашьбеи (игәалаҟаны ихы ҩышьҭыхны). Иа, ҳшамкәаны ҳазшаз, шьарда зымчу, иахьа исуҭаз агәахәара инагӡаны исырба! Ацәгьара ҳацәыхьча, улыԥха-угәыԥха уаҳзамеигӡан, ҳара умаҵуҩцәа!
Ақьафын шкәакәа зкәыршоу аҟәырҟан иманы дласны дааҩналоит Дадын, амаршәа кны астол инықәҵаны маҷк аҟара днаскьаны днагылоит.
Дадын. Уаҳа суҭахума, саҳ ухаҵкы?
Қьалашьбеи. Маӡа ҳамаӡам. (Аҟәырҟан иакәыршоу аамхуа.) Уааскьа, Аслан, алԥха умазааит!
Аслан астол днадгыланы иарӷьа напы Аҟәырҟан ина-қәикуеит.
Иҳәатәу уара иудырп…
Аслан (ихы ҩышьҭыхны). Иа, зегьы зымчу: аԥсабарагьы, ауаатәыҩсагьы, аӡгьы, амцагьы, адунеи иқәу зегьы шамкәан изшаз Аллаҳ Дуӡӡа! Ажәҩан аҟынтәи уара иаҳзылаушьҭыз, ауаатәыҩса ҳааӡага Аҟәырҟан сарӷьа маҿа нақәкны, уҿаԥхьа ҭоуба шьҭасҵоит: саб сзыхшаз, Аԥсны аҳ, аб иахь аԥа ихәҭоу имаҵ аура ада даҽакала ахымҩаԥгашьа схы ишаҭәасымшьо, бзиарамзар цәгьарак шизысымхәыцуа, дызхагылоу аҳреи, ихаҵгыло аԥсуа жәлари рныҟәгаразы мҩас илихуа, сара мҩас сызниҵо сшацныҟәо, ԥырхагак шисымҭо, игәы дазыршьра акы аҟаҵара идырны схы ишаҭәасымшьо! Сажәа анысзынамыгӡа, сазыразны исыдыскылоит зегь
зымчу уара исықәнаурго! Исанаужьырц суҳәоит, Аллаҳ Дуӡӡа, сымдырра иахҟьаны, сзыхшаз саб иахь иахьанӡа гәынамӡарақәак ахьсымаз. Исанажь сыԥсыҽра! Алшара сыҭа: ԥыршәак сымамкәа уара умаҵ ауразы, саб сзыхшаз сарӷьажәҩаны сивагыларц азы!
Қьалашьбеи. Аллаҳ уихьчааит, сыҷкәын! (Дадын иахь.) Аҟәырҟан аҭыԥахь инага.
Дадын Аҟәырҟан ақьафын инылаҳәаны зны Қьалашьбеии Аслани дрыхәаԥшуа даагылоит.
Дадын. Ҳауаажәлар рхьаа ахәырбӷьыц ақәышәҵеит, шәеигымхааит аби ԥеи, шәыххьазгеит! (Днареихырхәаны ацара иҽазикуеит.)
Қьалашьбеи (Дадын иахь). Аԥснаа зегьы ира-ҳааит, раҳ игәаҵәахы иалаз аҵәымӷ жьакца наҟ ишалихыз! Ргәы аԥхарра ҭалааит ауаа қьиақәа!
Дадын деиҭанхырхәаны азныказ дцарц иҿынеихоит, аха дааҭгыланы дырзыԥшуеит, нас дцоит.
Аслан, уааскьа арахь!
Аслан иаб днизааигәаханы, инапы днагәӡуеит, Қьалашь уи дааигәыдыҳәҳәаланы дгәыдикылоит, абри аамҭазы Дадын ҿыц дааҩналаны дрыхәаԥшуа дгылоуп.
Уаргьы саргьы ҳҳәоу еибыҭаны ҳанааидгыла, иҳалымшара иҟоузеи, сыҷкәын!
Дадын. Саҳ ухаҵкы, асас дуҭоуп Сҭампылынтәи, Енвер-ага.
Аслан. Сҭампылынтәи?
Дадын. Авизир сааишьҭит иҳәеит.
Қьалашьбеи. Сафар даахьазар арахь дааиааит.
Дадын. Сафарбеи дмааиӡацт…
Қьалашьбеи. Саӡны аасҭа Лыхны харахама?!
Дадын. Иаха Ԥсырӡха иақәланы еимырҵәеит ҳәа ажәабжьк ҳзааит, убри дыннархеит сгәахәуеит.
Қьалашьбеи. Ԥсҭбара ыҟоума?
Дадын. Иҟоуп рҳәеит, цқьа иҳаздыруам, ауаа сышьҭит.
Қьалашьбеи. Иашыраа ирыхгаӡам, иубалап! Асас дааԥхьа!
Дадын дцоит.
Аслан. Сара сындәылҵып…
Қьалашьбеи. Ара уҟаз! Усывагылаз сарӷьажәҩа…
Дласны даацәырҵуеит аҭырқәа маҭәа беиала еилаҳәоу Енвер-ага, Қьалашьбеи днеизааигәаханы диҿаԥшуа даагылоит.
Бзиала уаабеит, Енвер-ага!
Енвер-ага. Адунеи иқәу амсылманцәа зегьы ирхылаԥшуа Аллаҳ дузыразхааит, Қьалашь Аҳмед-бек! (Днаиеихырхәоит.)
Қьалашьбеи (днахырхәаны). Деицаҳхылаԥшааит!
Енвер-ага. Уара уахь саазышьҭыз – Османлы авезир Хада Дилавер-ԥашьа, салам уиҭоит.
Қьалашьбеи. Исалам шьардахааит!
Енвер-ага (Аслан дихәаԥшуа, дцарц шиҭаху иныԥшуа). Маӡажәак сымоуп…
Қьалашьбеи (Аслан ихы наиқәкны). Асланбеи Чачба – сԥеиҳаб иоуп.
Енвер-ага. Дындәылҵааит, сара ус исҭахуп.
Қьалашьбеи. Уара уԥсы иаҭаху ахьудыруа уџьысшьоит, ага, аха сԥеиҳаб ицәызӡо маӡа сымаӡам. Ҩбагьы, сыԥшәмара сызуҭом…
Енвер-ага. Авизир хада ажәабжьны изнаргеит, Трабзон ԥасатәи аԥашьа – Ҭаиар уара уахь дыӡхыҵит, маӡала дҵәахны думоуп ҳәа.
Қьалашьбеи. Ҭаиар исасра шсаҭәеишьаз Аԥсны зегьы ирдыруеит…
Енвер-ага. Авизир дазыԥшын, деиқәԥах дҿаҳәаны дизноугоит ҳәа.
Қьалашьбеи. Усеиԥш еиқәшаҳаҭрак ҳабжьаны сыздыруам, уҩашьазар ага?
Енвер-ага. Убри дақәгәыӷуан, Аллаҳ иныс! Османлы аҭоурых иазымдыруаз ацәгьара бааԥсӡа ҟаиҵеит Ҭаиар. Ауаҩы хәынга дудукылеит, аԥашьа!
Қьалашьбеи. Уажәа раӡаны уцәажәала, уххьазгеит… Ахәынгара зхы иаҭәазшьаз Ҭаиар иоума, даҽа уааума, – зегьы Аллаҳ идыруеит.
Енвер-ага. Ҳаргьы иаадыруеит…
Қьалашьбеи. Иарбан ижәдыруа?
Енвер-ага. Апринц Решьаҭ дызшьыз Ҭаиар шиакәу.
Аслан. Апринц Решьаҭ?!
Қьалашьбеи (Аслан иахь). Уаҳәара сахьымӡацт… (Енвер-ага иахь.) Агәра ганы ижәдыруазар, дыкнашәҳандаз сара сахь ихы ирхаанӡа, уеизгьы ауаа рыкнаҳара шәзымариоуп.
Енвер-ага. Изхарам аӡәгьы дыкнаҳҳаӡом, аԥашьа!
Қьалашьбеи. Усеиԥш аиашара шәылазар, аус цқьа иҭышәҵаа, изхароуи изхарами еилшәырга.
Енвер-ага. Уа, Аллаҳ, Аллаҳ! Решьаҭ дызшьыз Ҭаиар иакәӡам уҳәарц уҭахума, аԥашьа?! Нас дарбану, уара утәала?
Қьалашьбеи. Арахь уаазышьҭыз ибзиаӡаны идыруеит: дызшьыз, дыззыршьыз, ишьра шеиҿкааз… Ҭаиар-ԥашьа иԥсҭазаара зегьы асулҭан Селим имаҵ аура иазкын.
Енвер-ага. Амца уалахәмаруеит, Қьалашь Аҳмед-бек! Аамҭа баша иаҳгарым, амшын ахьын-ӡаҭынчу амҩа ҳақәҵа. Османтәи аимпериа асулҭан Селим Ахԥатәи иԥа дызшьыз изнагара дазыԥшуп. Адҵа рыҭа, Ҭаиар аӷбахь днаргааит, дааидҿаҳәаланы.
Қьалашьбеи. Уеилкаара иҵегьы еиӷьзар акәын, Енвер-ага.
Енвер-ага. Избан иара?
Қьалашьбеи. Ҭаиар Аԥсны дасасуп, аԥсуаа зегьы дҳасасуп.
Енвер-ага. Аԥсны – ҳимпериа дуӡӡа иахәҭакуп, уи ахадара иудырҵо ажәак ахымҳәаакәа анагӡара ууалуп.
Қьалашьбеи. Ҳара аԥсуаа аӡәы иҿаԥхьа уалк ҳақәны ҳаздыруам. Пату ҳақәызҵаз ҳаиҩызоуп, иҳақәзымҵаз… Џьоукы рыԥсы иаҭаххаз ала ҳазныҟәом, ага. Ҭаиар мчыла дауаагах, ихала даҳзааит, ҳара иҳахәҭоу – пату иқәҵаны ибароуп. Дҳазуҭаӡом, насгьы, ишуҳәаз еиԥш, аҳаиуан еиԥш дааидҿаҳәаланы. Саҳҭынра уҩнагыланы, абри аҩыза ажәа хьанҭа аҳәара злоугәаӷьӡазеи, ишԥасықәнаургеи, ага?!.. Аллаҳ иныс…
Аслан (иаб мыцхәы дшацралаз аагәаҭаны). Саб!..
Қьалашьбеи (иҽааиқәкуа, Аслан иахь). Закә уаау убоит, Аслан, зыҟны аус ҳамоу! (Енвер-ага иахь.) Аҵыхәтәан иуасҳәо абри ауп: асулҭан ԥсыцқьала уизыҟаҵәҟьазар, уизнеи Сҭампыл ушнеилак. Ум-шәакәа изеиҭаҳәа Решьаҭ ишьра еиҿызкааз авизир Хада иашьеи иареи шракәу, Ҭаиар-ԥашьа иарбанзаалак харак шимам.
Енвер-ага. Сара хык ауп исхагылоу!
Қьалашьбеи. Саргьы хык ауп исхагылоу!..
Енвер-ага ҿиҭуам.
Аллаҳ иныс, асулҭан игәацәыхьак аҟаҵара шысҭахым, сара уи аҭаҳмада ииашаҵәҟьаны дрыцҳасшьоит…
Енвер-ага. Ацха уҿыҵыжжуеит, аԥашьа!.. Ианакәзаалак ҳимпериа гәыцқьала ушазыҟамыз ҳзымдыруа џьумшьалан…
Қьалашьбеи. Акыршықәса шәҩызара ныҟәаагеит…
Енвер-ага. Иа, Аллаҳ, Аллаҳ! Нас, иуԥырхагада уажәынахысгьы аныҟәгара?! Адунеи абжа зымпыҵаку ҳимпериа ду цәымӷс ухы зоуҭозеи, ужәларгьы уаргьы шәахькылнагаша ушԥазазымхәыц-уеи, аԥашьа?!
Қьалашьбеи. Ҳхәыцшьа ҳара иҳазныжь, ага. Ҳара, аԥсуаа, даҽакала еилаҳкаауеит ауаҩытәыҩса ихымҩаԥгашьа.
Енвер-ага. Авизир Дилавер-ԥашьа асулҭан Селим инапынҵала ажәа узааицҳаит. Ражәа уахымԥакәа, уара уахь сыззаарышьҭыз аус анеиҿурцаа: х-бунчукк змоу ачын науҭаны Аҳҭынра Дуӡӡа уаладырхәуеит, визирс уҟарҵоит. Ахацәа иреиуоу ухшара зегьы «бег» ҳәа ахьӡ ҳаракы рыхҵахоит. Урҭ зегьы есышықәса хәба-хәба қьес ахьы роуа иҟалоит. Уара уакәзар…
Қьалашьбеи (иажәа анагӡаха имҭакәа). Енвер-ага, сычҳара ԥумшәан, уххьазгеит! Ачыни, амаҵуреи, ахьи рзы саҳҭынра амӡырха иҭалаз асас дшысымҭиуа сызраҳәа уаазышьҭыз. Исызраҳәа мыцхәы сгәы сшадыршьыз, абри аҩыза амаҳагьара ахьсыдыргалаз азы.
Енвер-ага. Адунеи шамкәаны изшаз, Аллаҳ уигәаԥханы аԥсҭазаара зиҭаз аԥсуа ду Қьалашь Аҳмед-ԥашьа! Ауаҩытәыҩса иԥсҭазаара пату шақәҵатәу удыруан есқьынгьы, арыцҳашьара улан. Аԥадишьаҳи авизири рҿаԥхьа акгьы саԥсамшәа сҟаумҵан. Снапы ианырҵаз сзынамыгӡакәа Сҭампылҟа неишьак сымаӡам.
Қьалашьбеи. Неишьак умамзар, ара уҳамаз, иузымдыруа иагьа жәабжь уеиҳәап Ҭаиаргьы. Асас пату ҳазиқәуп аԥсуаа, иагьа игзаргьы.
Енвер-ага. Ҭаиар дызбар сҭахуп…
Қьалашьбеи. Саргьы исҭахын шәеибабар, иҿала зегь уеиҳәарын, аха шәарыцара дыргеит.
Енвер-ага. Уаҳа ак соуҳәарц угәы иҭаӡами, аԥашьа? (Қьалашьбеи аҭак аныҟаимҵа, иациҵоит.) Аллаҳ уиҵаԥшуазар мҩакы сықәҵа… Ҭаиар маџьана иԥсы шҭоу сыҭара улымшозар, ма ихы хҵәаны Сҭампылҟа изгартә еиԥш усыцхраа.
Қьалашьбеи (дааччаны, ибжьы наимҟьаны). Ихы хҵәаны уҳәама?! Ихы хҵәаны иануаҳҭах, ихәамц иазаауазеи, ага!.. Аллаҳ аԥсҭазаара зиҭаз ауаҩы ихы нықәкны ахҵәара ҳхы излаҭәаҳшьарызеи?.. Уца, Енвер-ага, умҩа уқәла амшын узыцәгьахаанӡа.
Енвер-ага (днышьамхнышгыланы). Қьалашь Аҳмед-ԥашьа! Суҳәоит сыԥхасҭоумтәын, џьара ԥсыхәак сзыҟаҵа…
Аслан (ибжьы наимҟьаны). Угыл арахь!
Енвер агылара дналагоит.
Ахымҩаԥгашьа уҽақәыршәа, аимпериа амаҵуҩы!.. Уанааиуаз ахырхәара уаҭәоумшьаӡеит, убӷа ҩазшәа ухы ркьакьаны угылан, уажәы?!..
Қьалашьбеи. Уца Енвер, унеи Сҭампылҟа, уара ухы аӡәгьы иҭахӡам…
Енвер-ага. Сара сцап, аха уиала инҵәаӡом ари аус. Сара схы рҭахымхаргьы, ирҭаххаша даҽаӡә ихы ҟалап…
Қьалашьбеи. Ҭаиари сареи ҳахқәа дышреиԥхыӡуа иара ихы ицәымӡааит авизир! Ҳилакьысыр иҭахымзар, дҳаламкьысааит, ҳаимыргәамҵааит.
Енвер-ага. Амҩа «бзиа» ылухит, иузыхирхааит, аԥашьа! (Дласны дцоит.)
Қьалашьбеи амшын дхыԥшыло ҳамҭакы дгылоуп, нас иаалырҟьаны, дымҵысӡо игылоу Аслан ихы наиқәкуа.
Қьалашьбеи. Иҳәашьа уаҳаит…
Аслан. Иҳәартәеиԥш далаҟоуп, иҳәашьазаалакгьы… Османаа римпериа алым иаҩызоуп.
Қьалашьбеи. Ахаԥыцқәа акыр ицагәхьеит.
Аслан. Ҳара ҳазымҟаҟо аҟынӡа ицагәӡам. Иаҳзимур акәын Ҭаиар…
Қьалашьбеи. Иақәшәашьа ихаҵашьоуп…
Аслан. Аԥсны далганы џьара дышьҭызар…
Қьалашьбеи. Акыр ҳнаҭозар…
Аслан. Џьара ак ҳаӡбароуп, аибашьра ҳҭахымзар.. .
Қьалашьбеи. Иаҳҭахӡам. Драҳҭар акәхоит.
Аслан. Исзеилымкааит…
Қьалашьбеи. Аибашьра хнарԥап угәахәуазар, Енвер-ага ишиҳәаз еиԥш, дааидҿаҳәаланы днаганы дрыҭа! Дыкнарҳааит, ихы хырсааит, ицәа дырҟацааит, – дара дыртәуп, ирҭаху изыруааит…
Аслан. Аԥсны аҳ абри аҩыза ахәынгара иԥа иаҭәеишьозар… Абри аҩыза сазыԥшымызт.
Қьалашьбеи. Угәы уасыршьит!..
Аслан. Сԥышәара заҭахыз?..
Қьалашьбеи. Ҳаԥсҭазаара зегьы ԥышәароуп, усзымгәамҵын, Аслан. Уара уиашоуп, ҳзыниалакгьы ҳашуаау ҳаанхароуп. Сҭампылтәи Аҳҭынра Дуаа, иара усгьы, рԥагьара ҳахьахӡасыз рзыхгомызт, уажәы Ҭаиаргьы данацла, зныкала ҩ-жьак ркырц рыӡбеит: Ҭаиар иҭархара, аԥсуаагьы ҳахьырхәра. Аус зыршо авизир хада иоуп, иалиго аабап…
Аслан. Џьара ԥсыхәак ҟаҵатәуп, саб…
Қьалашьбеи. Ирыӡбашаз рыӡбахьеит, аибашьра ҳзацәцаӡом.
Аслан. Ҳара ҳажәлар маҷуп…
Қьалашьбеи. Ужәлар ҟәнумшьан, Аслан! Саб ԥсаҭабзиа Аԥсны аҳра данахадыргылаз иҵегьы имаҷын ҳауаажәлар. Иаргьы дқәыԥшын, жәаа шықәса ракәӡан ихыҵуаз. Аԥсны иақәлаз имереҭаа раҳ Алықьсандри, ахалцыхьтәи аԥашьеи рырқәа ҟәыбаса иҭеиҵеит Кәыдры ахықәан, хынтә иара ир ишреиҳазгьы. Нас, ҳара акы ҳаԥсамкәа ҳаҟоума!
Аслан. Амч еснагь аӡы азаагома?..
Қьалашьбеи. Иаанагоит, амаа акышьа уаҩ дақәшәар!
Аслан. Иахьатәи османаа рымч ахьынӡаӷәӷәоу здыруеит…
Қьалашьбеи. Сара исыздыруам угәахәуама?!
Аҩыџьагьы ҳамҭак ҿырҭуам.
Аԥсны снахагылазар аахыс, хынтәны, ҳуаа хатәрақәа ааизганы, маӡала ацәажәара еиҿыскааит. Усҟан, Аҟәа абаа знапаҿы иҟаз османаа рыруаа ҳрабашьны рыҭцара рыдызгалеит. Аӡәырҩы сажәа иахаҵгылеит, аха изҭахымхаз еиҳахеит, ирзымгәаӷьит.
Аслан. Ирзымгәаӷьит?..
Қьалашьбеи. Ирзымгәаӷьит, абри уара уеиԥш ихәыцуан азы.
Аслан. Сара сеиԥш?!.
Қьалашьбеи. Османаа амч ду шрымаз агәра ргон, аха даргьы акы ишаԥсаз изазхәыцуамызт, ҿагыларак ҟарҵар уаҵәы иаҳзаанагозеи ҳәа ихәыцуан.
Аслан. Ишәаны-изаны ахымҩаԥгара ҟазшьа бааԥсума?..
Қьалашьбеи. Ганкахьала ибааԥсӡам, иагьаҭахуп! Аха, мыцхәы ихәыцыз ишьа изуӡом, Аслан! Ауаҩытәыҩса, илшара агәра изымго даныҟала лахьыцәгьароуп изыԥшу. Ажәларгьы убас ауп!
Аслан. Мзызк амамкәа иҟам…
Қьалашьбеи. Ҳхьыԥшны аҟазаара иҳаланааӡаз атәраҟазшьа ҳзаиааиуам, иҳазҳалцом, иҳалаҽны ҳахәаҽуеит, агәаӷьра ҳамнахуеит.
Аслан. Нас, иахьатәи ҳҭагылазаашьаҿы ҳашԥаҟалои?
Қьалашьбеи. Аибашьра иалаго ҳара ҳакәӡам. Азеиԥшшәарҭара ажәлар еиднакылоит. Уаанӡа ирзымгәаӷьуаз рымгәаӷьыр ада ԥсыхәак рымамкәа иҭанаргылоит. Ҳара, аԥсуаа, ишудыруа,
аԥсра аасҭа ахьымӡӷ аҵалара ҳацәшәоит, уи азы, иҳалымшашагьы ҳалҳаршоит, ашәарҭара абла ҳанҭаԥшлак. Ҳажәлар аӡәк иеиԥш ианеидгыла, ирылымшар акгьы ыҟам, ианеиҟәшахагьы, реидкылара ус мариам. Абас Анцәа ҳаишеит! Ҳара ҳус хада реидкылароуп. Уи анҳалымша, ҳаиҳа зымчу дара иахьырҭаху ҳазааргоит. Аурысқәеи османаа-аҭырқәцәеи еинааларашәа ак рыбжьазаргьы, шьарда нҵырак аиуӡом, харак имгакәа, аибашьра ҿыц иалагоит. Усҟан ҳаха роуӡом, ихадароу ҳара ҳакәӡам азы, рымчқәа зегьы арахь ирзаашьҭӡом. Абри аҭагылазаашьа ҳара ҳхы иаҳархәароуп, Аслан!
Аслан. Лассы-лассы суҿцаауазҭгьы иагьа хшыҩ сырҳарын…
Қьалашьбеи. Ихьшәаӡам!..
Аслан. Удҵақәа сырзыԥшуп, саҳ ухаҵкы!
Қьалашьбеи. Актәи сыдҵа, иухоу аҭырқәа сарықь наҟ иноухыхны, аԥсыуа хылԥарчк ухаҵа, иаҳа иунаалоит, Аҳ иԥа!
Аслан. Сазхәыцхьеит, исырҽеиуеит…
Қьалашьбеи. Аҩбатәи азы ҳахшыҩ неилаҳҵароуп… Адунеи абжа зымпыҵаку аимпериа аҟны аус ҳамоуп, иаҳзаауа риааира ҳзымариахаӡом. Ацхыраара ҳҭаххоит. Азахәқәа ажәа рнаҳҵар ушԥахәаԥшуеи, рацәас иаҳзырбарыма?
Аслан. Рацәас иаҳзырбаӡом, саб. Ҳазҭагылоу аҟны, ацхырааразы ажәа анырнаҳамҵа ргәы иаҳаршьуеит.
Қьалашьбеи. Аибашьра еибашьроуп, ашьакаҭәара ацгәышьоуп…
Аслан. Ҳара ҳтәы ҳҳәап, иҟарҵаша дара ирдыруеит. Османааи дареи акырынтә еидыслахьеит, ирҭахӡам. Аибашьраҟны аԥышәа рымоуп, ахаҵараҟны аӡә ишьҭахь игылаӡом…
Қьалашьбеи. Азахәқәа иахьа избама!
Аслан. Ҳаиашьара пату ақәырҵоит. Хаҭала уара ҷыдала пату уқәырҵоит, иагьуқәгәыӷуеит, Аԥсны Аҳ!
Қьалашьбеи. Абри аус аиҿкаара уара унапы ианысҵоит, Аҳ иԥа! Иуҭаху гәыԥҩык аашьҭыхны урызца.
Аслан (днахырхәаны). Еилыскааит, иҭабуп сыгәрагаразы!
Қьалашьбеи. Аслан! Аԥсны аԥеиԥш аԥсуаа зегьы иҳахьымӡӷуп, аха ҷыдала ҳара, Аԥсны аҳцәа ҳабиԥара иҳахьымӡӷуп. Ҳажәлар анаҳзымхьча ҳаԥсҭазаара акгьы иаԥсаӡам.
Аслан. Саргьы убасеиԥш схәыцуеит.
Алашара ҿыцәаауеит
Абааш ашьапаны. Дадын инапқәа ишьҭахьала инеиқәҵаны амшын дхыԥшыло дгылоуп. Рабиа аӡәы дышишьҭоу лныԥшуа даацәырҵны, Дадын даагәаҭаны зны дааҭгылоит, аха нас иара иахь лҿыналхоит, азныказ ларгьы амшын дхыԥшыло даагылоит.
Рабиа. Амшын агәы ҭынчуп.
Дадын (даагәаҭаны). Ма уи ак агәы ҭынчзааит.
Рабиа. Ублақәа гәамҵрак рхызбаалоит…
Дадын. Ҷыдала гәамҵрак сымаӡам, аҳкәажә быххьазгеит! Аамҭа хьанҭак ҳҭагылеит.
Рабиа. Ҳзалҵру?
Дадын. Аԥсҳа Ду дахьҳамоу…
Рабиа. Иԥеиҳаби иареи еинаалеит рҳәеит…
Дадын. Анцәа имчала!
Рабиа. Ирзынагӡару?
Дадын. Иаб иҿаԥхьа аҭоуба шьҭеиҵеит Аслан…
Рабиа. Аҩсҭаагьы Аллаҳ иҿаԥхьа аҭоуба шьҭеиҵахьан рҳәоит…
Дадын. Аҩсҭаа итәы хазуп…
Рабиа. Ауаатәыҩса иаҳа еиӷьуп угәахәуама?.. Џьоукы-џьоукы аҩсҭаагьы духадыршҭып…
Дадын. Убас иҟаз ракәын иахьанӡа аби ԥеи ирыбжьагылаз, аха Анцәа имҭаны еинышәеит. Ҳаи, шьыри, Аԥснаа зегьы ирбондаз сгәахәуан, игәыдеибаҳәҳәала иангылаз!..
Рабиа. Иагьгәыдеибакылама?!
Дадын. Еиҿыгәҳәааны! Игәзырҳагаха!
Рабиа. Иаалырҟьаны ргәаанџьқәа зегьы аӡы инаҭаны, еиҿыгәҳәаауа инеилаҵәеит… Алакә аҿеиԥш! Уара уоума даазыԥхьаз?
Дадын. Зыххь згаша Аԥсҳа иансыдиҵа ауаа изысышьҭит.
Рабиа. Иухәҭаз ҟауҵеит, аха уажәоума сара иансаҳәатәыз? Агәхашҭра умоушәа збоит, Дадын.
Дадын. Акгьы схамышҭӡеит, быххьазгеит… Бара былԥха смоузҭгьы Аҳҭынра ахылаԥшҩы имаҵура ԥхыӡлагьы избарымызт…
Рабиа. Сара устәуп ҳәа уаазгеит. Ахымҩаԥгашьа уҽузақәыршәар, уара иузеиӷьуп, саҳәшьаԥа! Сузгәамҭар…
Дадын. Бара бзы амцагьы салаԥалоит, Рабиа-Ҳаным бхаҵкы, иаҭахханы иҟалар…
Рабиа. Ҷыдала схазы акы сашьҭаӡам, Анцәа исаҭәеишьаз сахашшааргьы гәнаҳароуп… Ҳара зегьы иаҳуалу, жәларык рхы – Аԥсҳа Ду ихӡыӡаароуп. Ихы хәыцкгьы алымшәо дыхьчатәуп…
Дадын. Иҵабыргуп, дахьынӡаҟоу зегьы ҳаҟоуп, Анцәа шьарда анҵыра иаҭәеишьааит!
Рабиа. Анцәа иаҳзихәыцуа уаргьы саргьы дыршьак ҳамаӡам… Данҳзымыхьча, ҳазҭагылараны иҟоу азхәыцраҵәҟьагьы сҭахым.
Дадын. Ацәгьара иҟәыблазааит! Иа, Анцәа Ду, суҳәоит…
Рабиа (иажәа днаԥыҩланы). Анцәа иҳәара мацара азхаӡом. Аԥсҳа дзыԥсоу дырны ихаҵгыло рацәаҩызаргьы, дызҭахымгьы маҷыҩӡам. Иқәрагьы акыр инаскьеит, уи акәхап: даазқәылаз агәыԥшқара ҵигеит, ихшыҩгьы уаанӡеиԥш ицҳафыруам.
Дадын. Усеиԥш ак идсымбалацт…
Рабиа (иаарџьбараны). Ублақәа цқьа иаарты, Аҳҭынра ахылаԥшҩы! Инаганы икәа иҭаиртәаз амаҭаԥшь наҟ иҭцатәуп, ашҳам иланаҵаанӡа. Аслан аҩсҭаа диӷратәоуп, Ӡаԥшьаа рышҳам ишьа иалоуп. Ашәарҭара дышҭагылоу изгәаҭаӡом Аԥсҳа.
Дадын. Иаҳәара сзыМариам…
Рабиа. Иаҳәара аҭахӡам, ихахьгьы иааигаӡом. Аус иара изымдыруа еиҿкаатәуп.
Дадын. Иарбан усу? Исызмырҽеиуа ак сыдгалатәым, Рабиа-Ҳаным быххьазгеит…
Рабиа. Аԥсҳа иԥеиҳаби иареи ԥхаррак рыбжьамлароуп, ибжьалахьазаргьы, ирыбжьыԥсаартә еиԥш иҟаҵатәуп. Џьара акы дақәимыргәыӷкәа игәыдибакыларымызт… Ҳара даҳшьаанӡа Анцәа димшьааит, аха мышкы зны даныҟамла, итәарҭа Маршьанаа раҳәшьаԥак изынхароуп.
Дадын (аҳәара ицәыуадаҩны, аха игәаӷьны). Сафаргьы дыҟоуп…
Рабиа. Уи итәы мариоуп!
Дадын. Баҭал макьана дыҷкәынцәоуп, аиҵбацәагьы…
Рабиа. Ихәыҷымкәаны изызҳахьада, Дадын! Даҽа ҩба-хԥа шықәса роуп…
Дадын. Еилыскааит, сан лаҳәшьа…
Сафар даацәырҵуеит, ишеицәажәоз аагәаҭаны дааҭгылоит.
Рабиа. Уа узгылоузеи, арахь уааскьа, Сафарбеи!
Дадын рҩыџьагьы днареихырхәаны дцоит.
Сафар. Сышәԥырхагамхазааит…
Рабиа. Уара иуцәааӡо ҳәа иҳамоузеи, Сафарбеи!..
Сафар. «Беи» ҳәа саҳәатәым, быххьазгеит, иснааларым…
Рабиа. Иунаалоит… Асланбеи рҳәозар, уара Сафарбеи зунымааларызеи?!
Сафар. Аслан итәы хазуп…
Рабиа. Аслан аамсҭа дуқәа драҳәшьаԥоуп, уара анхаҩҭыԥҳа улыхшеит, уи азы убжатаны ухы уԥхьаӡоит…
Сафар. Сара саԥхьа Анцәа аԥсҭазаара ииҭеит…
Рабиа. Аԥсны аҳ иԥа уоуп, ухы шьҭыхны икыз, Сафарбеи! Уҽурмаҷыр, узҭаху угәрагара рцәыӡуеит, узҭахым иҵегьы удырмаҷырц иаԥшьыргоит. Уаб уара ҷыдала дузыҟан…
Сафар. Дысзыҟан? Исықәнамгоз акыр ҟасҵама?
Рабиа. Мап, мап, уара ахымҩаԥгашьа удыруеит. Иҟоузеи Лыхныҟа, уҭаацәа шԥаҟоу?
Сафар. Ааигәа исымбацт. Иаазгарц сҭахуп…
Рабиа. Аҳ, Жәыргьыҭынтәи иааумгаӡацт!.. Уахь иҟазааит макьана. Аслани уареи шәеиқәшәахьоума?
Сафар. Аслан?..
Рабиа. Уашьеиҳаб. Ара дыҟоуп.
Сафар. Абыржәоуп Лыхнынтәи санааз, саб иахь анеирагьы сахьымӡацт. Иаашьоузеи?
Рабиа. Уареи сареи иҳазҳәода… Хҭыск ҟалеит, Сафарбеи, угәы уазыршьыша.
Сафар. Сгәы сазыршьыша?
Рабиа. Уаб иҽиԥсахит… Иԥеиҳаб диԥхьаны дааганы динаалеит, иагьгәыдеибакылеит.
Сафар (иаҳаз деигәырӷьаны). Аби ԥеи акаҟны еицааизар, еиҳау агәырӷьара абаҟоу, аҳкәажә бхаҵкы!..
Рабиа. Иҵегьы уеилгазар акәын, Сафар!
Алашара ҿыцәаауеит.
Аҳҭынраҟны. Инеиқәцәажәа-ааиқәцәажәо игылоуп: Мураҭбеи, Манучар, Мсаусҭ. Атрон арӷьарахьала ҿымҭуа дгылоуп ахылԥарч зхоу Аслан, армарахьала – Сафар.
Дадын (даацәырҵны днареихырхәаны). Шәҭыԥқәа аанышәкыл, шәыххьазгеит…
Манучар (Дадын иахь иныҵакшәа). Игәалаҟазаара шԥаҟоу?
Дадын. Ишԥауасҳәари…
Рыхҩыкгьы инеивагыланы иаагылоит. Қьалашьбеи даацәырҵны, аҳцәа днареихырхәаны, иҭыԥахь днеины днарылаԥшуа даагылоит.
Қьалашьбеи. Бзиала шәаабеит, аҳцәа шәхаҵкы!
Зегьы наиеихырхәаны аҭак ирҭоит.
(Дадын иахь.) Зегьы адырра рыҭара уахьымӡеит сгәахәуеит, Ӡаԥшьиԥа Шьрынбеи дызбаӡом…
Дадын. Ишсыдуҵаз еиԥш, схаҭа сизцеит, уххьазгеит, патула даасыԥхьеит, аха… Аԥсҳа усызиеихырхәа, иааԥхьара сазыԥшымызт, сазыҟаҵам, сашьцәагьы снарызҵаап, иахәҭаны ианаҳаԥхьаӡо ҳизнеиуеит, абас узааицҳаит.
Қьалашьбеи. Анцәа ахьӡара риҭааит!.. Аҩныҟагьы унеимԥхьаӡеит…
Дадын. Саха имамызшәа збеит, сасцәақәак иҭан, иаҭырқәцәоуп сгәахәуеит.
Қьалашьбеи (дааҽхырччаны). Рыхир ибааит!..
Дадын днахырхәан дцоит.
Акыршықәса ичҳауа сааиуеит, аха саргьы ахаҳә салхӡам, Аслан! Урызнеины урацәажәа уаншьцәа. Сара сатәарымбозаргьы, сызхагылоу аԥсуа жәлар раҳаҭыр рбааит, аҳцәа ирыххәыцааит… Уаанӡа иранасыжьуаз, уажәшьҭарнахыс исызранажьӡом. Сҭампылтәи «асасцәа» рыдкылара иаҟәыҵааит… Сара, Аԥсны аҳ, сҟәыншьара ианаҟәымҵ, рмаҵуцәа иҟәныршьо аҟынӡа срызныҟәоит, абри рдырааит! Ԥсырӡхаа инарықәланы еимырҵәеит, уашьа Сафаргьы датәарымбаӡеит. Абригьы дырҽеиааит, мап рҳәозар, – иахьынӡахацәоу дсырбоит…
Аслан. Срызнеиуеит.
Қьалашьбеи. Рҽааныркылааит! (Аҳцәа рахь.) Аҳцәа шәхаҵкы! Еицырдыруа уаҩ нагак иҩызцәақәак иманы исасра сиҭеит, уажәааигәа. Иаара шмаӡаз инхозар сгәахәын, аха усеиԥш изыҟамлеит.
Манучар. Дабантәааи?
Қьалашьбеи. Трабзонынтәи. Сҭампыл Аҳҭынра Ду аҟны ираҳаит ари ауаҩ ҳара ҳахь дшымҩахыҵыз. Асулҭан ихьӡала, авезир Дилавер-ԥашьа иуаҩы марӷьаԥалк дысзааишьҭит. Ҳасас драҳҭар рҭахуп, шәыххьазгеит!..
Мсаусҭ. Асас даҳҭиуа анбарбахьаз?
Манучар. Дзакә уаҩу ҳаздыруам…
Мсаусҭ. Дзакәызаалакгьы, асас – дсасуп.
Қьалашьбеи. Ихаҭа дышәзымгәаӷьуазар, ма ихы хҵәаны иҳашәҭа ҳәа ҳәашьак ҟаиҵеит…
Мсаусҭ. Иара ихы хҵәаны даазышьҭыз ирзышьҭзар акәын ирыхәҭаз!
Қьалашьбеи. Уи аҩыза ҳхы иаҳзаҭәашьом…
Мураҭбеи. Иара дызусҭада, имаӡамзар?
Қьалашьбеи. Шьҭа маӡа ыҟаӡам: Карс ахылаԥшҩы, Трабзонтәи аԥашьа…
Манучар (иажәа днаԥыҩланы). Ҭаиар-ԥашьа!
Қьалашьбеи. Саид-Аҳмед Ҭаиар-ԥашьа.
Мсаусҭ. Адомбеиқәа дреиуазаап, Гыртәылаҟа дцазҭгьы иагьа ҟәрышь иладырҳарын!
Мураҭбеи. Алафҳәара иазууазеи..
Мсаусҭ. Цәгьарас иҟаиҵазеи?
Манучар (днаиԥыҩланы). Асулҭан Селим иԥа Решьаҭ дишьит, Гьачаа раҳәшьаԥа.
Қьалашьбеи. Уара ишуҳәо иҟаӡам, Манучар…
Манучар. Иара ихаҭа иоуп, Жәыргьыҭ аҳҭынраҟны иалацәажәон…
Мсаусҭ. Уабхәараа ирҳәазар иагьа ииашахап! Аԥсуаа ҳаҳәшьаԥа дишьыҵәҟьазар, ҳара ҳахь аара шԥеигәаӷьрыз, дхагамзар…
Қьалашьбеи. Дхагаӡам. Ацәгьара зуз Дилавер-ԥашьа иуаа роуп. Ашьра ҟазҵаз Ҭаиар иакәызшәа агәра идыргеит асулҭан Селим.
Мсаусҭ. Ари ус иҳазныжьӡом. Ҳаҳәшьаԥа ишьа ҳзымуазар, ҳуаауп ҳәа адунеи иқәҳхуазеи! Ҳара ҵабалаа ҳнапы ианышәҵа шәыххьазгеит, иҳарҽеиуеит, ҳаҷкәынцәа назаҳкыр, дахьыҟазаалак дрыԥшаауеит…
Қьалашьбеи. Асулҭанцәа ршьа аура дара ирусуп. Ҳара ҳзызхәыцша даҽакуп: ҳасас даҳҭиир, ҳазлоу ажәларқәа рҟны ҳпатудахоит, арахь, асулҭан иԥа дызшьыз ҳәа иидыруа аԥсуаа дҵәахны дҳамоуп. Абас ажьа зкыз дызҭагылаз аҩыза ҳҭагылоуп. Халыргашьас иҟаҳҵара абри ауп ҳазлацәажәаша.
Мсаусҭ. Иаргьы аф исааит, уаҳа царҭак имамызшәа…
Қьалашьбеи. Ауаҩы арыцҳара данақәшәа, дзықәгәыӷуа рахьоуп деиханы дахьцо. Акысгьы, иаб Баҭал-ԥашьа, ҳара Чачаа дҳаҳәшьаԥан, убригьы дазымхәыцкәа дыҟам, саншьцәа дуқәа срыхьчап иҳәеит.
Манучар. Иабгьы бзиарак ҳзыҟаимҵеит, иаргьы дмыжданы даҳзааит… Аамҭала, асқьар ӡхыганы Аҟәа иақәлаз, Жәраб ԥсаҭабзиа иаҳҭынра дахцаны,
аҭырқәцәа наганы иҭазыртәаз, иара иаб Баҭал-ԥашьа иакәӡамзи?
Мсаусҭ. Аҭоурых уагәыламлацәан, Манучар, иахьакәым укылнагоит.
Манучар (агәамҵра иныԥшуа). Иабыкәу сахькылнаго? Еснагь гәалак шәымоуп шәара ҵабалаа…
Мсаусҭ. Ҷыдала уара уахь гәалак ҳамаӡам ҳара, ҵабалаа ҳәа узҿу, уххьазгеит… Уагәыламлацәан ҳәа зхысҳәаауа узымдыруа уҟам. Аҟәатәи абаа, ҩажәи ԥшьба нызқь франк ҳәа изҭииз уашьаду Лауан Ачачба иоуп! Баҭал-ԥашьа имаҵура наигӡон, ибзиарақәагьы аадыруеит.
Манучар. Уи шьахәуп, аха Ҭаиар ибзиарас иаадыруазеи, зныкыр даабахьоума? Данкаҳа, иуацәа ҳаигәалашәеит, уаанӡа? Дныӡхыланы дахьынтәиааз дцааит: акгьы ихарамзар, ихы ирқьиааит, ихаразар, иқәнаго ала дымҩасааит, абри ауп сара издыруа!
Мсаусҭ. Уанаџьалбеит, иуҳәашьоузеи?!
Манучар. Цқьа уазхәыцыр еилукаауеит, аҵабал! Асулҭан иԥа дызшьыз аԥсуаа дҵәахны дышҳамоу анидыруа иҳанаижьуама?! Ихаҭыԥан уара уҟазар иҳанаужьрызу?!
Мсаусҭ. Исызуаҳәом!
Манучар. Иҳанаижьӡом. Аимпериа дуӡӡа ҳандаҭлап, аха… Аҭырқәак изы жәларык ҿаҵахәыс иаҳзыҟаҵом!
Қьалашьбеи. Уи ауаҩ даҳзааит, исасра ҳаиҭеит, ҳчеиџьыка далаҳарчеит. Нас, уажәы ҳаалаганы, уахьынтәиааз уца ҳәа злаиаҳҳәари, ҳхы излаҭәаҳшьари?! Ҳабацәа иныҟәыргоз ҳаԥсуа леишәа ҳацәхьаҵуама, рыԥсаҭа ҳарцәгьома?! Аԥсуара ианаалом, уххьазгеит!
Манучар. Аԥсуара уҳәаргьы… Аԥсуара ныҟәзымгаз акыр рыхьны удыруама?!
Мсаусҭ. Қьалашьбеи уххьазгеит, аказы суҳәоит, ажәа рацәа ҳаумҭалан. Иҵабыргны ар ҳзаарышьҭуеит ҳәа удыруазар, иҟаҳҵаша ҳаҳәа!
Қьалашьбеи. Манучар дахьиашоу ак ыҟоуп, аибашьра ҳадыргалоит, изҿыҵыргаша рымоуп…
Мураҭбеи. Ҩышықәса раԥхьа ҳшыҟаз еиԥш ҳаҟазҭгьы: Ҭаиаргьы даҳзааӡомызт, уажә ҳаазҭагылазгьы ҳҭагылаӡомызт…
Қьалашьбеи. Избо, агәалақәа умоуп, Мураҭбеи, инагӡаны иҳәа уаналага…
Мураҭбеи. Сара сгәала аҩыза згәалоу рацәаҩуп, иноуҿагыланы ирызҳәом акәымзар.
Қьалашьбеи. Изырзымҳәозеи?
Мураҭбеи. Ирзыгәаӷьуам… Аҭырқәцәеи ҳареи ҳаизыҟазаашьа ҳҽаҳаршьцылахьан. Уара уаалаган ҳрылухит, тәамбарыла урызныҟәеит: асулҭан дуӡӡа иуаҭәеишьаз ҩ-бунчукк змаз учынқәа нықәжәааны ирхынҳәны изушьҭит, есышықәса иурҭоз жәанызқь хьы мап ацәукит, ажәлар иршәоз абаџь ашәара иаҟәухит. Иааизганы ираҳҭалон…
Қьалашьбеи. Уаргьы унацәа налушьуан! Анхацәа урыхӡыӡаала, Мураҭбеи, иургәамҵыр умгәа ҭадырцәуеит. Османааи ҳареи аханатә ҳазхибарҟьаз узымдыруашәа уцәажәоит. Аурысқәа рабашьраҟны ҳрыцхраарц рҭахын.
Мураҭбеи. Аимпериа уаналахәха усоуп…
Қьалашьбеи. Иаҳҭахны ҳалахәызма?! Жәытә ҳабдуцәа, иаҳәаны ирылахәхама, рымч дмырхеит. Уцәажәоит! Дара уеизгьы еибашьрак иалахәзароуп, ргәы ԥнаҵәаӡом… Ҳара ҳаҷкәынцәа залаҳарӡрызеи, хымҳаџьымшьа! Иара усгьы, аурысқәа ҳазрабашьри, рыцәгьарас иаадыруазеи?!
Мураҭбеи. Урҭгьы мыцхәы ҳархьынҳаларым, уххьазгеит, изакә уааугьы ҳаздыруам.
Қьалашьбеи. Изакә уаазаалакгьы, аҭырқәцәа иреицәаӡам. Унеи Крымынӡа, шаҟа еиҿыркааз убап,
уахь инеижьҭеи рацәак шымҵуагьы! Рыҩнқәа, рхан дуқәа ӷьазӷьазуа, амҩа ҿыцқәа, ацҳақәа, ахәшәтәырҭақәа, ршәырбаҳчақәа… Алакә аҿеиԥш! Аҭырқәцәа Аԥсны иҟеижьҭеи амбатә ҵуеит, аха иаҳзымдыруаз ԥшӡарак ҳзааргахьоума? Баагәара заҵәык дыргылеит, иара уигьы дара рхыхьчаразы! Уеиҳа еиҿкаау урылахәызар бзиарак рҿуҵаауеит, арҭ ирҿаҳҵаараны иҟоузеи, атәашьа-агылашьаҵәҟьа ззымдыруа… Рчынқәа ҳәа узызхьаауа, рхы иаанырҟьааит, рԥарақәагьы дара ирымазааит, ҳара ҳхала иҳазмырҳауа ҳаҟоума!..
Мураҭбеи. Ҩышықәса раахыс иаҳԥырхагадаз?
Қьалашьбеи. Ҩышықәса аҭоурых азы агәыр аԥынҵоуп изаҟароу! Ус шакәугьы, ҳазҿу гәазымҭо иблақәа амса рхуп. Уаанӡа ашхәақәа рыргылара ҳзахымсызар, иахьа аӷбақәа ҳаргылоит. Абар, шьҭа иалгоит хынҩажәижәаба бзарбзан зықәҳаргылаша аибашьыга ӷба!
Мураҭбеи (дҵәылхуа). Абзарбзан зықәгылам аибашьыга ӷба!
Қьалашьбеи. Абзарбзанқәагьы ҳауеит. Инқыҭ аӷбацәырҭаҿы аурысқәа рзы аӷба аргылара ҳалагахьеит, ижәдыруеит. Ҳанзалга, аԥара бзиа ҳзыршәоит. Иҳарҳаз ала абзарбзанқәагьы ааҳхәоит, даҽа ӷба дукгьы аргылара ҳалагоит. Аидарамҩангагақәа анҳаргыла, ахәаахәҭра ду иалаҳаргоит, адунеи зехьынџьара ишыҟоу еиԥш… Абџьар, амаҭәа, аихаԥсыхә џьарантәи изааҳгари, аҟаҵарҭақәа абра иҳаргылап, аҟаҵашьа дҳарҵап…
Манучар. Уажәақәа слымҳа иҭахәмаруеит, аха уи уаҵәтәи усуп. Ар ду анаҳзаа ҳамч рықәхаӡом, ҳхы заҳжьари!.. Цхыраарак ҳазҭо даныҟамла…
Қьалашьбеи. Абри уара унапы ианысҵоит. Гыртәыла иахылаԥшуа аурыс еинрал уимардааит уабхәараа, уаҳа ирылҳаршозеи. Арнапхгаҩы Гудович иҟны ҳаиҭеиҳәааит, ацхыраара ҳарҭааит.
Манучар. Ари аҩыза аидара саҵоумҵан, уххьазгеит… Исызмырҽеиуа схахьы исызгом. Аибашьра иалагаҵәҟьар, изышәцәызӡари, саргьы сызшәывамгылар ҟалап…
Мсаусҭ. Иуҳәашьозеи, Манучар?!
Манучар. Изџьоушьозеи? Аурысқәа сырфицаруп, счынқәа дара роуп исызҭаз…
Мсаусҭ. Убри ада иуԥырхагоу даҽакы ыҟамзар, учынқәа аақәхны уџьыба инҭаҵа, иҟалаша аныҟалалак, иааҭганы еиҭа инықәуҵап урылаҽырбо!
Қьалашьбеи (днацраланы). Ачачба Манучар! Ҳазҭагылоу аамҭаҟны аҽхьакра – аԥсахра иаҩызоуп. Уаргьы уҳавагылар уҭахым, ууаагьы ҳауҭар уҭахым. Ужәла умырԥхашьан, ма ишанаало иныҟәугароуп, ма зынӡа наҟ иухухроуп! Абарҭ зегьы ишраҳауа ажәа усҭоит: ҳажәлар рзеиԥш ус ишухәҭоу ала уанахамҵгыла, ар сыманы сузнеихуеит, иузмырҽеиуа ахьымӡӷ уаҵасҵоит. Усԥыхьамшәакәа Егры нырцәҟа уԥсы узгар, унасыԥ иакит! Аха уаҳа Аԥсныҟа узыхынҳәӡом, ухынҳәӡаргьы, акы уаԥсахаӡом, удгьылқәа зегьы иаԥсоу ауаа ишаны ирысҭоит. Исҳәаз уаҳама?
Манучар. Исаҳаит.
Қьалашьбеи. Еилукаама?
Манучар. Еилыскааит.
Қьалашьбеи. Сажәа сшамеижьо удыруеит сгәахәуеит…
Манучар (днаиеихырхәаны). Издыруеит.
Қьалашьбеи. Мураҭбеи Ачачба!
Мураҭбеи. Сузыӡырҩуеит, саҳ ухаҵкы!
Қьалашьбеи. Аԥсныҟа уаанӡа уахьыҟаз угәалашәома?
Мураҭбеи. Баҭым сыҟан, уаб ԥсаҭашкәакәа иаҳҭынраҿы.
Қьалашьбеи. Унапы злакыз закә усыз аӡбахә сҳәарыма?
Мураҭбеи. Иаҭахым, саҳ ухаҵкы…
Қьалашьбеи. Усашьоуп ҳәа уабацәа ртәылахь уаазгеит, ҩ-қыҭак урхасыргылеит, ишырҭахымызгьы ухәы наргалартә иҟасҵеит, ус аума?
Мураҭбеи. Иҵабыргуп, уххьазгеит.
Қьалашьбеи. Самырзаҟантәи Ачаа урыласырхәит: рҭыԥҳа дузаазгеит, шәчара зуит, Анцәа иҳамҭаны ҩыџьа аԥацәа шәыԥсы иахылҵит. Уаб, Шьаруан ԥсаҭабзиа, ишьҭамҭа ахьеиқәхаз сгәы аздууп.
Мураҭбеи. Уааԥсара рацәа ҳадуп…
Қьалашьбеи. Уабхәараа улымҳа иҭахәыҭхәыҭуа усҿадыргыларц уаназыҟарҵо, абарҭқәа угәаларшәала. Гаӡарак умыхьааит, бзиарак узалгаӡом! Дара азыҟазҵо Егры нырцәаа роуп, абригьы удыруазааит. Ҩбагьы, уанцәажәо уажәақәа раӡаны уцәажәалар, уара уарԥшӡоит, саргьы ҽыԥныҳәас усоуӡом.
Мураҭбеи ихы ҵырҟәаланы дгылоуп.
Қьалашьбеи. Хьрыԥс-иԥа Мсаусҭ! Пату ду зқәысҵо ҵабалаа реиҳабацәа усызреихырхәа, уххьазгеит, сшәықәгәыӷуеит.. .
Мсаусҭ. Уҳарԥхашьом!..
Қьалашьбеи. Шәызҭахымхаз Ҵабалҟа дзымҩеирашәа хәыцшьак шәымоуп. Агауаа рхацәа ахьзымхало шьхатәылак ыҟаӡам…
Мсаусҭ. Абри аҩыза уҳәарҭамызт…
Қьалашьбеи. Амаҳәра – маҳәроуп, аԥсҳара даҽакуп. Амараҳәра зҟазшьоу ԥыҭҩык шәылоуп, шәнеилабжьақәа! (Асланбеи иахь.) Пату зқәысҵо асаӡқәа реиҳабацәа аасымԥхьаӡеит, уара уазсырхеит. Уеиҵыбгьы уаргьы ажәа шәаҳамҭаӡеит…
Аслан. Ҳара иҳахәҭоу аӡырҩроуп, саҳ ухаҵкы!
Қьалашьбеи. Ҳҭагылазаашьа иахуҳәаауа зегьы иаҳурҳар сҭахуп…
Аслан. Ҳҭагылазаашьа Мариам, аха ҳаиааиуеит, ҳара зегьы аӡәк иеиԥш ҳангыла. Наҟ-ааҟ аихара ҳнаалаӡом. Иҳавагылар зҭахым Аԥсны далҵааит, ҳихьҵәыуаӡом…
Қьалашьбеи (зегьы днарылаԥшны). Аԥсҳа иԥеиҳаб иҳәашьа шәаҳаит… Маҷк улеишәа џьбароуп, Асланбеи, аха иџьбаразааит, аамҭа џьбара, алеишәаџьбарара анаалоит. Уажәазы ухы уақәиҭуп, аамҭа умган, унеи Иашыраҟа!
Асланбеи днареихырхәаны дцоит.
(Сафар иахь.) Сафарбеи Ачачба, абзыԥқәа раҳ, ҳԥеиԥш ушԥазхәыцуеи?
Сафар. Аԥеиԥш бзиа Анцәа иҳаҭәеишьоит, ҳхы ҳаиааины ҳанзеидгыла.
Қьалашьбеи. Ҳаиааироуп, даҽа мҩак ҳамаӡам. Узхылаԥшуа ауаа, аиндаҭларақәа рыбжьоуп, акаҟны еицаагатәуп. Абжьааԥнытәи утатара мыцхәуп, иаарџьбара Сафарбеи!
Сафар (днаиеихырхәаны). Еилыскааит…
Қьалашьбеи. Аха уаанӡа… (Манучар иахь.) Аинрал уара уизца, Манучар! Аҳ иԥа Сафарбеи ицара, иаара, ихьчара унапы иануп.
Манучар. Сышхәа агаҿа иӡыхгылоуп, скьаразаагьы мазеиуп.
Қьалашьбеи (зегьы днарылаԥшны). Аҳцәа шәхаҵкы! Иаха ԥхыӡ ссирк Анцәа исирбеит!
Мсаусҭ. Абзиара иатәхааит!
Қьалашьбеи. Саб ԥсаҭашкәакәа сиеиԥхыӡуан…
Мураҭбеи. Дааиаанӡа умнеиааит!
Қьалашьбеи. Иоуразоуроу маҭәа шкәакәала деилаҳәаны, ҽыхәа ҭоуӷанк аӷәра ианкны Аҳҭынра ашҭа дааҭалахит. Саргьы снеиԥыланы саахырхәамҭазы, иҭацәыз инапала, исхаз аҭырқәа сарықь аасхыхны, «ари уаҳа иухоумҵан, иунаалаӡом» иҳәахын, ируааӡа инаршәны амшын ахь индәықәиҵахт. Уинахыс хылԥарч гьагьа дук насхеиҵахт, ихы-иҿгьы аалашан, «абри ауп уара иунаало, ԥшӡала иурхааит» иҳәахит. Уигьы азмырхакәа, ицаӷьцаӷьуа аҳәачаԥа дук, «иахьуҭаххо иухәааит» ҳәа инасиркыхит. Нас даахьаҳәын, аҽыхәа ҭоуӷан аӷәра нахаршәны, ашькылгьы аанкыланы сҽыжәиҵарц дналагахт. Сара изухуам, «сҽышькыл саб ишԥоусыркуа, исыхәҭам сумырҟаҵан» ҳәа аҽырххара салагахт. Аха иара иухуам: «Анцәа убас иҭахуп, саргьы исҭахуп» иҳәахит. Абасала сымаҵ уны сҽыжәимҵар имуит. Ԥагьа-ԥагьа ахы шьҭкәыцәаа, агәышԥы ргыланы иаасыҵакәашахит азныказы, иара, акәадыр злаҩычаз аҟәынақәагьы ахьыҵәҵәа иаҩызаха рыбжьқәа аагахит. Уинахыс, агаҿа ҵырцәажәаауа иаакьыркьырхын, саӷәра насымжәаауа, анаџьалбеит, ишьҭыԥраауама сгәахәуа, ашьхара шыҟаз саманы аҿынанахахит. Ус, ишызбоз, амҵәыжәҩақәа аацәырганы инеиҵыхны аԥырра иналагахит, саргьы саҳәа ааҭԥааны ирмацәысуа, сгәы ҭгәырӷьаауа акакаҩҳәа: «Аҳаҳаи, амарџьақәа!» ҳәа сыбжьы нҭысцахит… Ус, сыбжьы саанарԥшит.
Мураҭбеи. Аџьашьахәы убеит!
Манучар. Қьалашьбеи, абзиара збаша, абри аҩыза аԥхыӡ гәазырҳага убаны уажәраанӡагьы иаҳзеиҭамҳәакәа ушԥаҟаз!
Мсаусҭ. Адырра ҳаиҭеит, илԥха ҳамазааит!
Аҳцәа (еицҿакны). Илԥха ҳамазааит!
Қьалашьбеи. Аԥсны иқәынхо хаҵа зхылаҳәоу зегьы агәаҽанызаара рылашәҳәа! Ахақәиҭра аамҭа аргама ҳамӡырха иаалагылахьеит, амҩаԥгашьа ҳҽақәҳаршәап. Ҳхьыԥшны аҟазаара азакәӡам ҳшамкәан ҳазшаз аԥсҭазаара зҳаиҭаз, ихазы иалхны имаз атәыла ҳара изҳанеишьаз! Ҳхы агәра аагап, шәыххьазгеит! Ахааназ аԥыршьа азҵаӡом ҵәҩанҵәыҟа имеихаз аԥсаатә. Ажәҩан ҵаула
иацәымшәакәа амҵәыжәҩақәа еиҵнахроуп, иагьа ҷыхь бааԥсы ыҟазаргьы! Адунеи иаҳарбап Анцәа иҳаиҭаз аԥсҭазаара ҳшаԥсоу! Ҳазшаз илԥха ҳамазааит!
Аҳцәа (еицҿакны). Илԥха ҳамазааит!
Алашара ҿыцәаауеит
Шьрынбеи иҩны амӡырхаҿы игылоуп Шьрынбеии Аслани, уаанӡа излагахьаз реицәажәара иацҵо.
Шьрынбеи. Абжьааԥны Иашыра уавсуамызт, уажәы иҟалазеи, аԥша уавнагама саҳәшьаԥа?
Аслан. Сыццакуан… Аԥсҳа дысзыԥшын.
Шьрынбеи. Иԥа шуакәыз игәалашәеит!..
Аслан. Зегьы аамҭак аамҭак рымоуп.
Шьрынбеи. Узиҭахыз?
Аслан. Ҳаибабар иҭаххеит.
Шьрынбеи. Нас, ушԥаидикылеи?
Аслан. Абык ишихәҭаз.
Шьрынбеи. Шәеинаалеит!
Аслан. Ашьа ҳабжьамызт…
Шьрынбеи. Аҭоубагьы шьҭоуҵеит ҳәа саҳаит.
Аслан. Иуаҳаз ҵабыргуп.
Шьрынбеи. Иузынагӡару?
Аслан. Инасыгӡоит.
Шьрынбеи (днацраланы). Уахьаҳагӡаӡом!
Аслан. Ишәылшаӡом.
Шьрынбеи. Убас угәахәуама?
Аслан. Агәра згоит, саншьа…
Шьрынбеи. Змызгәыҭ хжәаз аԥрашхәа, харак изцаӡом… Ушхәа аԥша иаанахәеит, Аслан!
Аслан. Амызгәыҭ сыԥсахит, аԥра ҿыцгьы асҭеит!
Шьрынбеи. Избац Аслан уакәӡам!..
Аслан. Аиашеи ахәахәеи еилсырго салагеит.
Шьрынбеи. Акыр уақәиргәыӷма?
Аслан. Сара дақәсыргәыӷит.
Шьрынбеи. Аџьныш угәы дҭатәеит, Аслан!
Аслан. Дҭатәан, аха дҭысцеит, саншьа, сҽицәызгеит!
Шьрынбеи (иҭыԥ дамкуа длеиҩеиуа). Уҭоуба мап ацәукроуп.
Аслан. Уи хәшәамаӡам, Аллаҳ иҿаԥхьа ишьҭасҵеит, Аҟәырҟан санықәны, насгьы исҭахны.
Шьрынбеи. Аллаҳ игәы разуп, угаӡара уанаижьуеит, Аҟәырҟан уи азы иузгәамҵӡом.
Аслан. Урыхӡасны ацәажәара унаалаӡом…
Шьрынбеи уи ақәҿиҭуам.
Уажәшьҭа сара уаасзыӡырҩы, саншьа!
Шьрынбеи (дҵәылхуа). Слымҳа кыдҵаны сузыӡырҩуеит, Аҳ иԥа!.. Сшьамхнышгыларыма?
Аслан. Ԥсырцхаа шәнарықәланы еимышәҵәеит, ишәзырузеи цәгьарас?
Шьрынбеи. Иуазҳәада?
Аслан. Зегьы ирдыруеит… Изыхшәырҟьазеи?
Шьрынбеи. Уи ҳара иаҳусуп, уара узалацәажәари… ԥсырцхаажәқәа уара гәырҩас изуоурызеи?! (Акы ааигәалашәазшәа.) Ҳаи, аллаҳ, аллаҳ, абзыԥқәа раҳ хыбжа-ҿыбжа Сафар, уаб иԥацәа дышреиуаз ҳашԥазымхәыци, иара иқыҭақәа ишреиуаз зынӡаск ишԥаҳхашҭи!.. Џьара дуқәшәозар, абаа, уаҳа ҳрылакьысуам ҳәа ҳазиаҳәа, гхак ҳахьзаргьы ҳаҭанеимҵааит…
Аслан. Саншьа! Агха ҟазҵаз игха ирҽеироуп, насгьы ианаамҭоу. Ианизмырҽеи, изырҽеиуа даҽа мчык цәырҵуеит. Саншьцәа шәоуп, бааԥсрак шәаниар, сара сзыҳәангьы игәырҩахоит…
Шьрынбеи. Иарбан иҳарҽеиуа? Иарбан мчу ҳзыцәуршәо, саҳәшьаԥа?!
Аслан. Ԥсырцхаа ирцәыжәгаз наганы ирышәҭа, наҟ иоушәыжь ишәҳәынҷаз, иҭашәырхаз ршьаԥса рҭаацәа ирзышәшәа, аҭамзаарагьы рзышьҭашәҵа.
Шьрынбеи. Уабажә иоума убас еиԥш зыԥсы иаҭаххаз?..
Аслан. Аԥсны аҳ, Қьалашьбеи Ачачба. Даҽакгьы. Ауаҩы дузаашьҭны, патула аҳҭынрахьы унеиԥхьеит, уара уаалаган уихӡасны ажәақәа изынауцҳаит, аҳҭынрахьы анеирагьы уаҭәоумшьеит.
Шьрынбеи. Еибаҳҳәозеи иаргьы саргьы?!
Аслан. Дзықәгәыӷуаз ахатәрақәа шәнеиԥхьеит, шәыхшыҩ иҭахын, Аԥсны ашәарҭа иҭагылоуп, саншьа.
Шьрынбеи. Аԥсны акәӡам ашәарҭа иҭагылоу, иара ихаҭа иоуп! Аԥсны ҳәа узҿу, зынӡаскгьы хьаас имаӡам, ихы-иԥсы ада, уаҳа акгьы дазхәыцӡом. Иҟаиҵахьоу ацәгьарақәа шихьӡо ибоит азы амца икуеит, амаҭ даҩызаха дҵәиҵәиуа ишҳам ауижьҭуеит, иԥсымҭазы дыцхлымуа дахьыцҳара дашьҭоуп.
Аслан. Аԥсҳа Қьалашьбеи Аԥсны ашьапы иқәзыргылаз иакәны ажәлар дырдыруеит.
Шьрынбеи. Ажәлар!.. Ажәлар лашәуп Аслан, иҟаҵәҟьоу рбаӡом, ирыздырӡом!.. Аԥсны шиҭихьоу рызгәаҭаӡом! Аха ҳара иҳамдыруеи! Османлы дуӡӡеи ҳареи ҳаилихит, иаҳмабашьыр ҟамло иҭаиргылеит, абри адагьы иуҭахузеи Аԥсны дшаӷоу аилкааразы! Ҭаиар ҳәа маҳагьак днаидикылан, дыззиҭаху сыздыруам, қьаф уа дшәарыцо Ԥсҳәы дҭоуп, арахь иара имшала ар аарышьҭуеит. Нас, абри иоума Аԥсны зҭаху? Асулҭан дуӡӡа ӷас дышьҭызхуа дубахьоума, абри ахеилага иакәымзар! Ҳаԥхаӡа ижәҩахыр ҳаҵатәан, иара даалаган, шәара шәхазуп, ҳара ҳхазуп ҳәа ҳаарылихит: ҳазхьыԥшуа мчык ыҟаӡамкәа, иаҳԥеиԥшу ҳзымдыруа, адунеи ҳалахәӡамкәа… Трабзон, Самсун, Сҭампыл ҳцон, ҳаауан, ҳаилахәаахәҭуан, аҟәрышь
ҳарҳауан, уажәы?.. Уажәраанӡагьы дзаҳачҳазеи, дзаҳамшьызеи, ҳажәымҭа аӡахәа ахарҵааит!.. Ажәлар абаџь рымшәо иҟасҵеит ҳәа далаҽхәоит ҳәа саҳауеит. Иршәаландаз, иара хьаас изиоурызеи!
Аслан. Саншьа, ар аарышьҭыҵәҟьап угәахәуама?
Шьрынбеи. Уи аус ӡбоуп, даргьы ҳаргьы ҳаицәажәахьеит. Иахьагьы абра исҭан асулҭан иуаа. Закә уаау убандаз: еилаҳәоуп-еилацоуп, рџьыбақәа хьыла иҭәуп, акы еигӡаӡом, Аллаҳ иҭахны аԥсҭазаара зиҭаз ахазынақәа!
Аслан. Шәеицәажәаны шәеинаалазар…
Шьрынбеи. Ҳагьеицәажәеит, ҳагьеинаалеит. Аԥсны еиқәырхатәуп, Аслан! Асулҭан ижәҩахыр аҵаҟа ҳҟалароуп, уаанӡа ҳшыҟаз еиԥш. Уаб сызлаизгәамҵуа рацәаӡоуп. Аурысқәа рҩызара ҳәа ак иманы дықәуп. Изусҭада, иабаҳдыруа, иаҳзеилоузеи даргьы ҳаргьы?..
Аслан. Уи саргьы сыхшыҩ азцаӡом…
Шьрынбеи. Дахьаҳмыгӡароуп, Аслан, ҳаицхырааны акы анҳалымша, ҳара зегьы мцахәыцәароуп иаҳзыԥшу. Ажәа хаақәак уеимҳәакәа дыҟам, аха урҭ рыгәра умган, Аслан, уаб дыџьнышуп, дыкнаҳатәуп, ихы хҵәаны аҵәҩан иахаҵаны Аҳҭынра абааш иахаргылатәуп: аламҵқәа ахаабыцуа, алаҳәажәқәа ахаҟыруа, афҩы шҳамха, ааигәара уаҩы дзымнеиуа!
Аслан. Узыхцәажәо ауаҩы, зшьа салҵыз саб иоуп…
Шьрынбеи. Усеиԥш улахь иангәышьан… Аллаҳ ҳара ҳзы дишазшәа аҟара игәы ҳзыбылуеит рҳәеит, зхаҵкы ҳцаша асулҭан ивезир хада, Дилавер-ԥашьа. Дҳацхраарц иҭахуп, дагьҳацхраауеит. Аха уаанӡа ҳҽааибаркны абаа ҳажәлоит. Қьалашь днахҳәаны унаганы иҭыԥ аҟны уҳартәоит! Ажәылараан уаҳхагылароуп, уара уоуп изықәнаго!
Аслан. Абаа ҳажәлартә еиԥш мчыс иҳамоузеи? Аԥсҳа ир риааира…
Шьрынбеи. Ҳамацара ҳҟалаӡом: ҳара, иашыраа, Гәымсҭа ҳаруеит, гәмаа хыхьынтәи илбаауеит, далаа адырра шраҳҭаз иаҳзаауеит, ҵабалаа макьана икәанызануеит, аха раӷьырак иадамхаргьы иаҳзаап ҳәа ҳақәгәыӷуеит. Мураҭбеи иакәзар, ҳаицәажәахьеит, иуаа иманы Кәыдры дырны иҿааихоит.
Аслан. Мураҭбеигьы!.. Аус дуқәа шәырҽеихьазаап…
Шьрынбеи. Ҳаҳәшьаԥа изы иҟаҳамҵара иҟоузеи!.
Аслан. Сан дабаҟоу?
Шьрынбеи. Макьана думбар еиӷьуп.
Аслан. Лгәы бааԥсума?
Шьрынбеи. Дыбзиахәӡа дыҟан. Быҷкәын иаби иареи еинышәеит ҳәа аӡәы иналеиҳәан, убри инаркны лшьара дықәҟьеит: илфом-илжәуам, дыгәжәажәо аҩны дыҩноуп, алақмарҳәара даҿуп.
Аслан. Уи ҳарҽеиуеит…
Шьрынбеи. Уххьазгеит саҳәшьаԥа!
Аслан. Саншьа, саргьы сажәа ухшыҩ азышьҭны уазыӡырҩыр сҭахуп. Сыцәгьа сыбзиа шәаҳәшьаԥа соуп, – цәгьарак шәаниар сҭахӡам… (Ҳамҭакы ацәажәара даҟәыҵны дгылоуп.)
Шьрынбеи. Уажәа нагӡа…
Аслан. Саб дахҳәаны иҭыԥ аҟны снагара ҳәа узлацәажәаз, сара сус аҟны иааиӡом. Ццакыра сымаӡам, саншьа! Саамҭа анааилак, исыхәҭоу аҭыԥ ахь снеип: ҳаҭырла, ҳажәлар ирҭахны.
Шьрынбеи. Аамҭа ааины умӡырха иаалагылахьеит!..
Аслан. Сара смаҳагьаӡам, саб убас сизныҟәартә еиԥш. Шәхы шәмырԥхашьан, саргьы исаҭәам саҭәашәымшьан, саншьцәа шәыххьазгеит.
Шьрынбеи. Абриаҟара шықәса, ҳхы аџьабаа арбаны аҳҭынрахьы унагара ҳазықәԥон: ианаҭахыз – ҳдаӷьхеит, ҳмаҭхеит… Зегьы уара узы акәын ҳзаҿыз, ҳаҳәшьаԥа!
Аслан. Шәуааны шәынхар, зегьы иреиӷьуп… Ԥсырцхаа рус иаарласны ишәыӡба, Аԥсҳа иҟынӡа унеины уажәа хьанҭақәа рзы аҭамзаара шьҭаҵа.
Шьрынбеи. Инапгьы сагәыӡрыма?
Аслан. Аԥсны аҳ инапы агәыӡра зегьы ираҭәаӡам, иҳаҭыруп… Ухы уаиааи, саншьа!
Шьрынбеи. Сзымаиааир иҟалозеи?
Аслан. Аԥсҳа ир иманы Гәымсҭа дыруеит.
Шьрынбеи. Иагьараан даҳзымақархьеит…
Аслан. Иахьа даҽа ҭагылазаашьоуп…
Шьрынбеи. Нас уаргьы уицны уаауама?
Аслан. Аԥсҳа исыдиҵар…
Шьрынбеи (иҽыныхҵаны дыччо). Исоуҳәаз закәызеи, Аслан, уаншьцәа уҳабашьуеит уҳәама!.. Исаҳауазеи, асҭаафыр, Аллаҳ сикәырбануп!..
Мариам (даацәырҵны). Иууазеи, Шьрынбеи, уабацәа дуқәа рашҭа уҭаҟарҟаруа, узыниазеи?
Шьрынбеи. Асас дахь даҳҭоуп, саҳәшьа, бнеизыӡырҩи, сзыниаз еилыбкаап!..
Мариам (Аслан даагәаҭаны). Аслан?..
Аслан дласны иҭыԥ днахыҵны лнапы дагәӡырц иҽыназикуеит, аха лара лнапы наимжәааны имылхуеит.
Уҽынасҭха! Уара снапы уасыргәыӡыр аасҭа…
Аслан. Исыхьзеи, сан?..
Мариам. Абри азы акәызма узсыхшаз, Аслан? Сара, Ӡаԥшьаа дуқәа рҭыԥҳа, сатәамбакәа исыгәҭасыз, сыԥсҭазаара ашәеиқәаҵәа ашәызҵаз ауаҩ иоума узнаалаз, нан сыҷкәын?!.. Убри аџьныш иоума иугәыдыҳәҳәала игәыдукылаз, Аллаҳ уинықәны аҭоуба ззышьҭоуҵаз?..
Аслан. Аџьныш ҳәа бызҿу саб иоуп, даҽа абык дсымаӡам…
Мариам. Даҽа аныкгьы думаӡам… Мап ацәукроуп уҭоуба…
Аслан. Сан, уи сылшаӡом…
Мариам. Иулшароуп!
Аслан. Исылшаӡом, сан…
Мариам. Сҳақ узымгааит!.. Игәаӷьны уаншьцәа рашҭа уагьзлаҭалаӡазеи?!. Аԥхамшьа уара, ахьымӡӷыда… (Шьрынбеи иахь лыбжьы иаҳа инҭыганы.) Уаа, Шьрынбеи, иухьзеи абаақәа, амаҳагьа ҳамӡырхахьы иаашьҭра ухы ишԥаҭәоушьеи, уаҳәшьа рыцҳа!? Алақәа ишьҭаҵа, наҟ ашҭа дыҭца, уара!..
Аслан. Сан!..
Мариам (дныҩныҵәааны). Сан ҳәа соумҳәан! Уан уара узы уаҳа дыҟаӡам, – дыԥсит, ахьымӡӷ дахәаҽит… Сгәы аҵаа бааԥс аӷрашәит, ԥсасишьак амаӡам, исзызузгьы уара уоуп, сыӷраҭша! (Шьрынбеи иахь.) Иара иаԥхьа Аллаҳ симшьааит, аха сыԥсыр, дысхашәмыргылан! Сҿаҭахьа анеилажәга, шьардак мырҵыкәа шәынсышьҭаргалааит: уаргьы, Ҟазлаҭгьы, Учангьы… Ӡаԥшьаа зегьы!..
Шьрынбеи. Ихабмырҟьан, шьҭа бҽаанкыл, Мариам…
Мариам. Ҽынкылашьас исымоузеи, сашьа хазына!.. Узгылоузеи уҽеиқәырԥшьыхаа: уашьцәа уаарыԥхьа, ашәаџьҳәацәа рылашәҵа, шәхы шәаасуа, шәгәы шәааҭасуа дышәҵәыуа шәаҳәшьа!.. Лгәыӷрақәа зегьы башахеит, лыҷкәын дыԥсит: хьӡыда-цәада, хьымӡӷыла дымҩасит, уаҳа дыҟаӡам Аслан… (Дласны илхаз лкасы налхыхны зымҩа индәықәылҵоит, лыхцәы шлақәа налықәыԥсоит, нас ҩнуҵҟала лҽааизганы, арҵәаа-арҵәааҳәа аҳәҳәара дналагоит, лнацәақәа рыла лӡамҩақәа цәыԥԥуа.) Уаа, зажәымҭа зҿара аасҭа еицәахаз Ӡаԥшьԥҳа Мариам, лахьынҵацәгьа бара… Уаа, Чачаа рлақәа ирфаз, иагьырзымхаз аҵәыуатә бара… (Алақмар шылҳәо дцоит.)
Шьрынбеи. Абригьы уамырхәыцӡои, Аслан?
Аслан. Сархәыцуеит. Башаӡа саб сизгәамҵуан, дахьынӡаичҳазгьы џьашьатәуп!
Шьрынбеи. Асеиԥш еснагь дауҟахыз… Уаҳа илурҳәозеи игәамҵыз аԥҳәыс…
Аслан. Иуҳәанеиԥш, дыԥҳәысуп. Аха уара иухьзеи, еицырдыруа ахаҵа, узҭагылоу ахьанҭара ухаҟны ишԥоузаамго?
Шьрынбеи (ҩнуҵҟала иҽааизганы). Сзазымхәыцуа сыҟаӡам, Аслан, аха сымацара исзыӡбаӡом: ҳнеилатәароуп, ҳнеилаӡбароуп. Уаха аиҳабацәа зегьы аасыԥхьоит, ирҳәо саҳап…
Аслан (игәы иахәаны). Убас ҟаҵа, уххьазгеит! Ишысҳәазеиԥш ишәырҽеи, даҽа мҩак шәымаӡам.
Шьрынбеи. Ҳазхәыцып, Аслан, ҳазхәыцып…
Аслан. Суқәгәыӷуеит, саншьа!
Шьрынбеи. Исылшар…
Аслан. Иулшароуп, иагьулшоит. (Длаҟәны икәымжәы акалҭ аҿацә днагәӡуеит.) Саргьы сымҩа сықәлап. (Ибжьы ныҭганы.) Аҳҭнырԥарцәа, сҽы шәааха!
Шьрынбеи. Знык уанҳзаах, ус уаҳзышьҭуам, Аслан…
Аслан. Аҳҭынраҟны исзыԥшуп, мҩа харакгьы сымоуп, сыццакуеит, саншьа.
Шьрынбеи. Иагьа уццакуазаргьы… (Ибжьы ныҭганы). Аранӡа шәааи, аҳҭнырԥарцәа, асас ду даҳҭоуп!
Ирласны иаацәырҵуеит, хәҩыкҟа арԥарцәа, Шьрынбеи изыԥшуа иаагылоит.
Изакә арԥарцәоу убоит: абгалаџқәа, алымқәа!.. Уԥшла уажәы! (Дласны ихылԥарч ааихыхны иаанкыланы.) Абри ыршәны ихаласҵоит, адгьыл иахьысаанӡа шәыуа иаанызкылаз ҳамҭас исҭоит! Аҳаа!.. (Иршәны инхалеиҵоит.)
Аслан уи дшахәаԥшуа, игәиҽанӡамкәа аҳҭнырԥарцәа наижәланы, имч мырхакәа, дааилыршьны шахала деиқәԥах дҿарҳәоит.
Ишԥоубо, Аслан, с-аҳҭнырԥарцәа?!
Аслан. Ишьахәуп, саншьа!.. Бзиарак иазукызҭгьы…
Шьрынбеи. Уаҵәы унаганы, уаб иҭыԥ аҟны уҳартәоит, иарбанзаалак џьабаак умырбаӡакәа! Уажәтәиала, ҳаҭоумҵан, уххьазгеит, ҳамаӡақәа шудыруа уаҳзоужьҭуам. (Аҳҭнырԥарцәа рахь.) Ашьамҭлаҳәқәа ишьашәҵа! Днаганы акәиа дҭашәыртәа! Дыжәга!
Аслан дрыманы ацара иалагоит.
Аслан. Ӡаԥшьиԥа Шьрынбеи! Саб, Аԥсны аҳ ак анихь, иуанасыжьуам, абри удыруазааит…
Шьрынбеи. Аҳҭнырԥарцәа! Игәы шәмырҿыӷьын абаақәа, Аҟәырҟан изнажәга дахьҭатәоу, иабажә иԥсаҭазы дахаԥхьалап!.. (Ибжьы иргоит.) Мада!
Мада (дласны иаԥхьа даагыланы). Сузыӡырҩуеит, саҳ ухаҵкы!
Шьрынбеи. Ҳхацәа зегьы адырра рышәҭа, рҽеибыҭаны саҳҭынрахьы иааиааит!
Мада. Исаҳаит, саҳ ухаҵкы!
Шьрынбеи. Уанӡа, Ҟазлаҭи Учанеи усызрыԥхьа! Узгылоузеи, уԥры!..
Мада дласны дцоит.
Сҭампылаа ҳзаанӡа ҳәа ԥшышьак ҳамаӡам. Уаха ианҳзалмырша, мцахәыцәароуп… Иаа, зегьы зымчу Аллаҳ Дуӡӡа, унапы ҳануп, уаҳхылаԥш, ҳахьумырхәын ҳазлагаз! Знык Қьалашь игәы снықәыԥшыртә исзыҟаҵа, нас уара ишуҭаху!..
Алашара ҿыцәаауеит
Қьалашьбеи абааш ашьапаны игылоу арымӡ аҟны иҭаҭынжәга днаҿыхо амшын дхыԥшыло дтәоуп. Рабиа аӡәы дышишьҭоу лныԥшуа даацәырҵуеит, Қьалашьбеи даагәаҭаны лҽаарҭынчны даагылоит.
Қьалашьбеи. Аӡәы бишьҭоуп…
Рабиа. Уанызымба, ара уҟазар сгәахәын.
Қьалашьбеи. Гәҭынчымрак бамҽханакны бамоуп: ҭынч бызтәом, бзыцәом, маӡа-аргама Анцәа биҳәоит бматанеиуа.
Рабиа. Схазы акы саҳәаӡом, уара узы сиҳәоит.
Қьалашьбеи. Сара сымацара сзы иагьҳақым!.. Бшәоит сгәахәуеит…
Рабиа. Уара уахьсымоу сзыршәарызеи, аха…
Қьалашьбеи. Аха? Бгәы ацаԥха аарты, сфелдышь, иаҳа бҭынчхоит.
Рабиа. Изызӡари, амаҭаԥшьқәа сыӷратәоушәа ҩнуҵҟала акы сеилнархуеит. Зны-зынла, сдақәа ирҭахәмаруаз ашьа ҭыԥсаазшәа, сыԥсыҽханы схы збоит. Сҽасҭар сҭахым, аха…
Қьалашьбеи. Бҽацәыбгароуп… Ҳҭагылазаашьа барҭынчуам, еилыскаауеит…
Рабиа. Хырԥашьак амаӡами? Аибашьра ашьа ацуп…
Қьалашьбеи. Иацгәышьоуп, аха, ишԥаҟасҵари: ҳасас даҳҭиир – ҳпатудахоит. Уи адагьы, аҭырқәцәеи ҳареи наунагӡа ҳаилымгакәа, хақәиҭра мҩа ҭбаак ҳзанылаӡом.
Рабиа. Ахақәиҭра… Сыхшыҩ азхаӡом…
Қьалашьбеи. Сфелдышь! Бахьынаԥшуа Басла ббарҭоума?
Рабиа (днаԥшны). Избарҭоуп.
Қьалашьбеи. Амшын иалалаанӡа… Нас иббома?
Рабиа. Нас башьас иҟоузеи?!
Қьалашьбеи. Ажәлар маҷқәагьы убас ауп, ажәлар дуқәа ианрылаӡҩа нахыс: иӡуеит, инрылахәаша ицоит, рхатәы хаҿрак рымаӡамкәа! Басла ан – Баслоу, – амшын иналаӡҩаанӡоуп.
Рабиа. Иара ус иаҭахызар?..
Қьалашьбеи. Иаҭахӡам. Ҳашьха ӡиасқәа ббахьеит.
Рабиа. Исымбацкәа, Амҭҟьал ахықәан исызҳаит…
Қьалашьбеи. Иаҟазшьоузеи ианлеиуа, ибгәаларшәеи!
Рабиа. Аԥсҭа иҭысуеит, абахәқәа иреисуеит, ахаҳәқәа ирыжәлоит. Џьара-џьара, аԥаҩқәа рахь аҽынхьакны еилагьежьуа аҽааннакылоит, амшын ахь ацара аҭахӡамшәа.
Қьалашьбеи. Иаҭахӡам, ахатәы ԥсҭазаара шацәыӡуа адыруеит азы! Иқәԥоит иахьынӡазауа! Ҳаргьы убас ауп! Ақәԥара аныҟам,– аԥсҭазаара нҵәоит!
Рабиа. Ҳзаҵгәару?
Қьалашьбеи. Ҳаҵгәароуп. Иҳалымшар, аԥсҭазаара ҳаԥсаӡам. Аха ҳаԥсахароуп, ҳажәлар зшаз иззишаз аԥсра азы акәӡам!..
Рабиа. Османаа дуӡӡақәа рабашьра!..
Қьалашьбеи. Иҟәызгаӡа ҳаԥхьа ишьҭоу амшын ианыббаалозеи бахьынаԥшуа?
Рабиа. Агәы ҭынчуп, ахааназ бааԥсрак амбаӡацшәа.
Қьалашьбеи. Аха ԥшак асра иналагар?
Рабиа. Агәҭынчра ацәыӡуеит, аилаҩынтра иалагоит…
Қьалашьбеи. Реиҳа амч змоузеи зыбгәахәуа?
Рабиа. Амшын амч еиҳау арбану?!
Қьалашьбеи. Аԥша, сфелдышь, аԥша! Шәага-загак змам, уаҩытәыҩса ибла иамбо аԥша! Ҳхаҵкыс ҳаиааины, ҳамчқәа еибыҭаны ақәԥашьа ҳанақәшәа,
иҳалымшара иҟоузеи! Ҳара, ҳтәыла ҳахьчоит азы, уи агәамч ҳацхраауеит, Анцәагьы ҳара ҳганахь дыҟазаауеит!
Рабиа. Уџьашьахәуп!.. . Агәазҳара суҭеит, саҳ лаша!
Қьалашьбеи. Бхы шьҭыхны икыз, Аԥсны аҳкәажә Маршьанԥҳа!
Дадын дыццакы-ццаакуа дааиуеит.
Дадын! Аслан ихабар?..
Рабиа. Даап угәахәуама?
Қьалашьбеи. Ибҳәашьоузеи?..
Дадын. Саҳ ухаҵкы, асасцәа ҳҭоуп!
Қьалашьбеи. Бзиала иаабеит!
Дадын. Иашыратәи Ӡаԥшьаа абаа агәашә илагылоуп.
Рабиа. Ӡаԥшьаа арахь ирусхәузеи?..
Қьалашьбеи. Уҩашьазар?
Дадын. Шьрынбеи иоуп, иашьцәагьы ицуп.
Қьалашьбеи. Ирҳәазеи?
Дадын. Шьрынбеи ибжьы иргеит: «Аԥсҳа даарак деилахамзар, ҳидикылааит, ҳиацәажәарц ҳҭахуп», – иҳәеит.
Қьалашьбеи. Шаҟаҩы еицыда?
Дадын. Быжьҩык, зегьы Ӡаԥшьаа роуп. Аинаалара рҭахны иуҭааит сгәахәуеит…
Қьалашьбеи. Абзиа уазхәыцуеит… Жәашықәса аҳҭынрахьы имааиӡацт, уажәы иаалырҟьаны…
Рабиа (агәҭынчымра дамҽхакны). Бзиарак азы имааӡеит…
Қьалашьбеи (Рабиа лахь). Ахацәа рус дара ирызныжь, аҳкәажә, аҩныҟа бнеи.
Рабиа. Иа Анцәа, цәгьарак ҳзааумган… (Дматанеиуа дцоит.)
Қьалашьбеи. Абаа акәша-мыкәша иҟоу еилкаатәуп.
Дадын. Баҭал дцахьеит…
Қьалашьбеи. Аслан дрыцзар убарын…
Дадын. Дрыцӡам. Џьара дыррак ҳаиҭазҭгьы…
Қьалашьбеи. Иақәшәашьа ҳаздыруам…
Баҭал дласны дааиуеит.
Иҳауҳәозеи, Баҭал?
Баҭал. Уаа шәҩык раҟара аҽыуаа еилагылоуп аҵәаҭраҟны. Аӡыхь азааигәарагьы даҽа уи аҟара рҽырмазеины игылоуп.
Қьалашьбеи. Изусҭқәада?
Баҭал. Аҵәаҭраҿы игылоу иашыраа роуп, аӡыхь ааигәара, – гәмаа роуп сгәахәуеит. Зегьы абџьарла еибыҭоуп, амардуанқәагьы рымоуп.
Қьалашьбеи (Дадын иахь). Аинаалара зҭаху амардуанқәа рыманы иаарызу?!
Дадын. Абаа иажәларц рҭахуп…
Баҭал. Изҳақәлозеи? Ирҭахузеи?
Қьалашьбеи. Абыда унрыжьырц рҭахуп, Аҳ иԥа!
Баҭал. Дара рыҷкәынцәа абыда инхааит…
Қьалашьбеи. Иуххьандаз! (Дадын иахь). Зегьы рҭыԥқәа ааныркылааит…
Дадын. Ирыласҳәахьеит.
Қьалашьбеи (Баҭал иахь иныҵакшәа). Аслан дрылазар убарын?
Баҭал. Дрылаӡам, саб, дрылаӡам!
Қьалашьбеи. Ҩысҭаарак ыҟоуп… Ашьа рацәа камҭәароуп, хырԥашьак аҭатәуп…
Дадын. Ажәылара ианалага…
Қьалашьбеи. Иалаҳмыргароуп… Абаа агәашә аашәыртуеит…
Дадын. Ишааҭалаз ахысра иалагоит, ар ҳацәҭалоит.
Қьалашьбеи. Иахьаҳмыгӡароуп. Ӡаԥшьаа шааҭалаз, рышьҭахьала агәашә ашәыркуеит. Еидцаланы иаазгаз аныҟамла: абаагьы иажәлаӡом, ахысрагьы ҭарҵаӡом.
Дадын. Саҳ ухаҵкы, еинааларак рҭахыҵәҟьазар…
Қьалашьбеи. Илакҩакыз аӡы дызмырит, Дадын: унеи, иуԥхықәу еиҿырцаа, ар ажәылара иалагаанӡа аус нҳарҵәароуп. (Дадын иҿынеихоит, Қьалашьбеи уи дцаанӡа ибжьы ихьигӡоит.) Сабџьарқәа сызнаргартә иҟаҵа!
Дадын (дааҭгыланы). Еилыскааит, саҳ ухаҵкы!
Баҭал. Абџьар… Саб, уара уус залауҵарызеи, ҳара иҳарҽеиуеит.
Қьалашьбеи. Сара сзы ианааи рԥылара суалуп.
Баҭал. Иахьазаҵәык уаԥхьа сыргыла, снапы ианҵа…
Қьалашьбеи. Агәыԥшқара уҽоумҭан, сыҷкәын, досу илахь иану ала дымҩасуеит. Сара сразҟы сеижьаргьы, уара уеиқәхароуп. Абасеиԥш акы уалахәхар сҭахымызт, ҳазшаз иныс, аха ирымуит ишубо, агәнаҳара дара ирыцзааит. (Ажәҩан днаҵаԥшны.) Иа, Анцәа, хьымӡӷ ҳаумырган! Ҳашьҭы, Аҳ иԥа Баҭал!
Қьалашьбеи дцарц иҿынеихоит, Баҭалгьы днеишьҭалоит, даацәырҵуеит Рабиа, лнапаҟны илкуп Анцәа иан лсахьа.
Рабиа (иныҵакшәа). Баҭал!
Баҭал (даагәаҭаны). Ибуазеи, сан, ара бзыҟоузеи?
Рабиа. Уабацои, сыҷкәын?..
Баҭал. Иахьсыхәҭоу! Аҩныҟа бнеи, сан…
Рабиа. Уца ҳәа сызуаҳәом, умцан ҳәагьы ҳәашьас исымоузеи… Анцәа уихьчааит, нан!..
Баҭал дцоит, асценаҟны акыр иаалашьцоит, Рабиа алашара ҷыда лықәыԥхо ҳамҭакы дгылоуп, нас лшьамхқәа нарсны, зны илку Анцәа иан лсахьа дахәаԥшуа, зны лхи лнапқәеи ажәҩан ахь иҩарханы.
Иа, ҳшамкәан ҳазшаз, зегьы зымчу Анцәа Ду! Ацқьа Мариа лсахьа лаша сгәыдыҳәҳәала суашьапкуеит, сыҷкәын уихылаԥш, иара ила сгәы сазыршьыша акы сзааумган, дысзыхьча!.. Ацәгьара згәы иҭакны иаҳзааз ргәахәтәы иахьумыгӡан, ирықәнаго иақәыршәа! Иа, Анцәа, бааԥсрак ҳаумырбан, улыԥха ҳагумыжьын, ҳрыцҳашьа, угәыҳалалра ҳхумбаан!.. Сыҷкәын уихылаԥш, иаб деиқәырха, хьымӡӷ иумырган адунеи аҿаԥхьа! Иа, Анцәа…
Иааҩуа иалагоит: аиҿахысра ишалагаз ҳзырдыруа ашәақьбыжьқәа, ауаа реиқәҿыҭбыжьқәа, аԥҟараԥҟара ҳәа иҩуа аҽқәа ршьапышьҭыбжьқәа, рыкьыркьырбыжьқәа. Рабиа дшыматанеиц аматанеира даҿуп, аха уажәы лыбжьы иааҩуа абыжьқәа ирыҵаӡуеит. Асцена ашьҭахьала иубарҭоуп, ицәырҟьацәырасуа ауаа рцәаарақәа.
Аԥарда
Гыртәыла аҳкәажә лаҳҭынра. Ишаанагахара еиҿкаау адкыларҭатә зал. Нина аҭӡаҟны икыду асаркьа даныԥшыло аҽырԥшӡара даҿуп.
Амаҵуҩы (дааины дналеихырхәаны). Аҳкәажә лаша! Аинрал дышәҭаарц иҭахуп, аамҭа шәымазар ҳәа дҵаауеит…
Нина. Даашьҭы! (Амаҵуҩы днахырхәаны дцоит, лара иаҳа дааласны, асаркьа даныԥшыло лыхцәы нырҽеи-аарҽеины лтәарҭахь лҿыналхоит.)
Аинрал (дааиуеит, инапаҟны икуп аҵыс зҭаку ахыц). Шәбара сеигәырӷьоит, аҳкәажә лаша! (Зны дналеихырхәаны, иику ахыц налыдгало.) Шәара ишәзаазгеит, Тифлиснтәи!
Нина (иааимхуа). Шаҟа иԥшӡоузеи, Николаи!
Аинрал. Абжьы хаауп, абри шәара шәеиԥш… (Днахырхәаны лнапы днагәӡуеит.)
Нина (аҵыс дахәаԥшуа). Ари иахьӡузеи, Николаи?
Аинрал. Канареика! Аџьармыкьаҟны аӡәы иҭиуан, ианызба шәара ишәымазарц сҭаххеит…
Нина. Иҭабуп, Николаи! (Ахыц џьара инықәыргыланы, дласны игәыдкылара дналагоит.) Мыцхәы шәыгәхьаазгеит…
Аинрал (азныказы иҽыналиҭоит, аха нас иҽлымхуа). Саргьы шәыгәхьаазгеит… (Иҽаалымхны.) Иаашәычҳа, Нина Георги-иԥҳа, аӡә дааҩналар…
Нина. Шәара шәахьынӡаҟамыз, адунеи зегьы лашьцаран сара сзы, сыхаара Николаи! (Еиҭа ихәда днахьынҳалоит.)
Аинрал (иҽылцәигарц даҿуп). Иаҭахым… Аҽԥныҳәа дацәыхьчатәуп, шәара шәнаҩс, шәаҳра иахагылаша шәыҷкәын Леван.
Нина (акыр лҽеиқәкуа). Ишԥазури, сгәы мҵашәырсзар!.. Саргьы сыԥҳәысуп: Анцәа иишаз, агәыԥшқа зызҭоу, ахаҵа иахь аԥсыҽра злоу…
Аинрал. Уаҵәы ҳцоит…
Нина. Ҳабацои, Николаи?!
Аинрал. Ҳахьцалац, Цаишьҟа!
Нина (лҽырқьынцыцуа). Иахьа ҳзымцозеи?..
Аинрал. Иаашәычҳа!..
Нина. Исзыжәузеи… Исзыжәузеи, Николаи, сгәы мҵашәырсит, схы сыцәшәырӡит…
Аинрал. Шәара, ҷыдала Анцәа иишаз ԥҳәыс ссируп! Сарԥысра сҭагылоушәа, саргьы сыԥсыҽхеит, Шәара шәзы…
Нина. Мыз дуӡӡак ҳаибамбара, гәнаҳароуп, Николаи…
Аинрал. Тифлис иҟаз сцәеи-сжьи ракәын, сыԥсы зегьы ара иҟан! Снымхакәа саар сҭахын, аха…
Нина. Уаҳа шәымцан Тифлисҟа, ара шәыҟаз, сааигәара!..
Аинрал. Иансыԥхьа сцароуп, саҳкәажә. Аԥҭеиқәаҵәақәа аҽеизгара иаҿуп…
Нина. Аԥҭеиқәаҵәақәа? Маанала шәцәажәоит, еснагь маӡак шәымоуп…
Аинрал. Хьӡи-ԥшеи згым Аҳәынҭқар ир сырфицаруп.
Нина. Шәеилыскаауеит… Аха иџьасшьоит иахьанӡагьы иахьшәызгәамҭац, сара – Гыртәыла аҳкәажә саҟара амаӡа аныҟәгашьа иақәшәо даҽа ԥҳәыск адунеи дшаным.
Аинрал. Шәара иџьашьахәу ԥҳәысуп, Нина Георги-иԥҳа!
Нина. Сара гәыкала сышәзыҟоуп. Схаҵа Григори Дадиани рыцҳарыла даныԥсы нахыс, акраамҭа сшыԥҳәысу сзымдыруа сыҟан. Шәара шәоуп, Николаи Данил-иԥа, ҿыц аԥсҭазаара сазыхынҳәыртә еиԥш, сҟазҵаз… Маӡак ҳабжьоуп ҳәа сыҟамызт…
Аинрал. Ахаҵеи аԥҳәыси рымаӡа акуп, арратә маӡа, зынӡа даҽакуп.
Нина. Еилыскаауеит, аинрал Гудович абри аҟара аамҭа ус баша шәынкыланы шәышимамыз.
Аинрал. Амаӡа– ауаҩы агәҭынчымра инаҭоит…
Нина. Ах, Николаи, сыргәаҟра бзиа ижәбоит… (Игәыдкылара лыҽнаԥшьалгоит.)
Аинрал (иҽлыцәго). Нина Георги-иԥҳа! Аибашьра ҿыц иалагоит.
Нина. Аибашьра?!
Аинрал. Османаа рҭыԥ иҭацалатәуп!
Нина (даахәыцны). Ҳара иаҳнаҭозеи, апатын аинрал, иаҳзаанагозеи, аибашьра?
Аинрал. Зегьы ҳара ишаҳҭаху иманшәалахар, шәхьаақәа акырӡа имаҷхоит.
Нина. Сыхазына Николаи, нас ианбалагои аибашьра?!..
Аинрал. Иалагар ишәаҳап.
Нина. Аинрал Гудович Аԥсны иазихәыцуазеи, ииҳәозеи Қьалашьбеи изы?
Аинрал. Аԥсны аҳ Шәара шәзы дшәарҭаӡам, аҳкәажә лаша…
Нина. Дшәарҭоуп! Қьалашьбеи дзакәу шәыздырӡом! Еибашьра дук аныҟала аӡыхәашь аҟны аԥсыӡкра дашьҭалоит. Убри аҟара дҳалахәмархьеит… Аԥсуаа ҳатәарбаӡом, апатын Аинрал. Зны, Гыртәыла кәаҳаны иахыслап, зны сыҷкәын Леван шасыс дыргалап..
Аинрал. Шәыҷкәын дҳархынҳәит…
Нина. Уи азы сышәзыразуп арнапхгаҩы Гудовичи Шәареи. Аха иҵегьы ацхыраара ҳашәҭоз џьысшьон аханатә…
Аинрал. Шәгәы иалоузеи, аҳкәажә лаша?
Нина. Ирацәоуп, апатын аинрал! Саҳра иаҵанакуа адгьылқәа рҟны игылоу х-баак: Анаклиа, Ԥуҭ, Рух иахьанӡагьы аԥсуаа икны ирымоуп. Иззышәҭахымзеи шәара шәнапахьы аиагара, шәыр наганы рҭартәара?
Аинрал. Имариазар шәаргьы ишәылшарын, жәларык шәырхагылоуп…
Нина (днахыӡасны). Жәларык… «Агырцәа рыгагақәа ирыцәшәаны иҩуеит, аԥсуаа ракәу џьшьа»
ҳәа аӡәы ирзиҳәахьеит… Ргәы ҭырҟьахьеит, ажьа шәыргәындақәа иреиԥшыртәит.
Аинрал. Шәыуаажәлар агәы рымамзар аԥсуаа шәзырзашшуазеи, ҳаргьы гәыбӷан зҳашәҭозеи?! Сара снапаҟны иҟоу баталион заҵәык ауп!..
Нина. Гудович шәиҳәазҭгьы…
Аинрал. Шәмыццакын, Нина Георги-иԥҳа, Аԥсны зегь акоуп Аҳәынҭқар инапаҟны иҟалоит, усҟан…
Нина. Ахааназы! Ахааназы, апатын аинрал!
Аинрал (дааҭгыланы лыблақәа дырхыԥшыло). Аԥсны аҳ Қьалашьбеи Шәара дышәҿыԥшит, иҽазҵәылхны дашьҭоуп ҳаб Аҳәынҭқар тәыс изыҟалара, дызхагылоу аҳра Урыстәыла адҵара.
Нина. Шәхы шәымжьан, аинрал, џьара шәаламцәажәан… Аԥсуаа раҳ Қьалашьбеи иоума тәыс аҟалара иақәшаҳаҭхаз? Сышәмырччан, апатын аинрал…
Аинрал. Кавказ ар рхада, аинрал Цицианов иахь Аԥсны аҳ ииҩыз ашәҟәы, схаҭа инаганы исҭеит Аинрал Гудович, Цицианов изишьҭит уи ашәҟәы.
Нина. Цицианов дыҟаӡам, апатын аинрал, аџьамцәа ршах иуаа дыршьит. Қьалашьбеи ишәҟәык иоуӡазаргьы иану ҳаздырӡом… Ари мааноуп! Аҩсҭаа иаасҭагьы дгызмалуп аԥсуаа раҳ.
Аинрал. Шәаргьы убасеиԥш шәхәыцуеит… Арнапхгаҩы Гудовичгьы Қьалашьбеи игәра игаӡом.
Нина. Дзакәу идыруеит азы!..
Аинрал. Арнапхгаҩгьы егьырҭ аинралцәагьы Аԥсны Урыстәыла анапаҟны аҟалара иазхәыцуеит, Аҳәынҭқар истратегиазы иманшәалоу тәыланы иахәаԥшуеит. Аха зегь реиҳагьы, Аԥсны ҳара ишаҳҭаху еиԥш ҳнапаҟны ианыҟала, ачерқьес жәларқәа амацәаз иҭаҳцалоит, аҭырқәцәагьы уахь изымнеиуа рымҩақәа ԥаҳҵәоит…
Нина. Сыԥсыхаара Николаи, убас иҟалароуп! Зегь рыла сшәывагылоуп сара – Гыртәыла аҳкәажә!
Амаҵуҩы (дааины днареихырхәаны). Апатын аинрал, аҳкәажә лаша, асас ду дышәҭоуп, Аԥсны аҳ иԥа Георги!
Нина. Даашьҭы!
Амаҵуҩы дцоит.
Ҳамаҳә Георги лаша…
(Сафар дааиуеит, аҩыџьагьы днареихырхәаны ак иҳәарц иҽыназикуеит.)
(Нина дыниаԥызаны.) Анцәа ду иҭахны аԥсҭазаара зиҭаз ҳамаҳә хазына! (Днеиԥылоит, иаргьы дналԥыланы инаилҭаз лнапы днагәӡуеит.)
Сафар. Шәбара сеигәырӷьеит, аҳкәажә лаша!
Нина. Асас ду дышәҭоуп аниҳәа, дарбанушь ҳәа схәыцуан… Уара усасума, ҳҭаацәара ду иалахәу!..
Сафар (аинрал днаиеихырхәо). Шәбара агәахәара снаҭеит, апатын аинрал!
Аинрал (аҭакс Сафар днаиеихырхәаны). Саргьы агәахәара снаҭеит, Георги Қьалашьбеи-иԥа!
Нина. Сгәырӷьара ҳәаак амаӡам, Георги, шәҭаацәагьы иагьа ишәеигәырӷьап…
Аинрал (ацара иҽыназкуа). Шәцаанӡа ҳаибабап, Георги Қьалашьбеи-иԥа…
Нина. Шәабадәықәлеи, Николаи Данил-иԥа?!
Аинрал. Ҭаацәашәала шәнеилацәажәар шәҭахызаргьы…
Нина. Уи ҳахьӡоит… Иабыкәу шәахьцо: асас ду даҳҭоуп, шәнеидтәала, шәнеицәажәа, шәыԥсы шәшьа… (Лыбжьы лыргоит.) Амаҵуҩы!
Амаҵуҩы дласны дааины днахырхәоит.
Аҭауадцәа хатәрақәа ахәылбыҽхан сырзыԥшуп.
Аԥсны аҳ иԥа Георги даҳҭоуп, акы шәамеигӡан, аҳ иԥа ишиқәнагахара ихәы ҟашәҵа!
Амаҵуҩы днахырхәаны дцоит.
Шәызгылоузеи, шәаатәақәа!
Сафар (Нина лахь). Уаханӡа аагылашьа сымаӡам, аҳкәажә лаша.
Нина. Унаҳаламԥхьаӡакәа ушԥацои?!
Сафар (аинрал иахь). Николаи Данил-иԥа! Шәҭыԥ аҟны сыҟан, шәанызымба, аҳкәажәгьы аԥсшәа наласҳәап сҳәан… Адҵа ҷыда сымоуп Шәара шәахь.
Аинрал. Шәаала, аҭауад, сҭыԥ ахь ҳнеип…
Нина. Ара шәеицәажәа, сара сындәылҵуеит… (Сафар иахь.) Шәыблақәа гәҭынчымрак рхызбаалоит, сахьшәыхәо акрыҟазар…
Аинрал. Ара шәыҟаз, Нина Георги-иԥҳа!
Сафар (иблақәа ирхыԥшыло игылоу Нина лахь). Шәара ишәцәааӡо иҳамоузеи…
Нина. Иҭабуп!
Сафар. Хьӡи-ԥшеи згым Аҳәынҭқар Дуӡӡа имаҵуҩы, апатын аинрал! Ҳаҭыр шәықәызҵо Аԥсны аҳ исалам шәзааишьҭит, дшәеихырхәоит, шәгәабзиарагьы дазҵаауеит! (Днаиеихырхәоит.)
Аинрал. Иҭабуп! Аҭакс сысалам сызишәҭа, ҳаҭыр зқәу Қьалашьбеи!
Сафар. Иҭабуп! Аԥсны аҳ даараӡа дшәықәгәыӷуеит, Кавказ иаху Аҳәынҭқар Дуӡӡа ир рхадацәа. (Икәымжәы аҩнуҵҟантәи ақьаад ааҭганы.) Шәыцхыраара даҳәоит, дагьақәгәыӷуеит (ақьаад наиркуа), зегьы убра иануп, апатын аинрал!..
Аинрал ақьаад ааҵыртланы ибжьы ҭымгакәа даԥхьоит.
Аинрал (зны акы дазхәыцуа даалеиҩеиуа, нас Са-фар иахь). Ихьанҭоу усуп…
Сафар. Ишымариам идыруеит саазышьҭыз Аԥсны аҳ…
Аинрал. Сара схала сымч зықәхо акы акәызҭгьы… (Хәыцрак иҽаҭаны.) Ианбашәзаауа?
Сафар. Аҿҳәара ҳаздыруам, аха ишаауазы адырра ҳамоуп.
Нина. Шәааизынсыжьыр акәын…
Аинрал. Асулҭан ир Аԥсны иақәлар рҭахуп, Нина Георги-иԥҳа…
Нина. Георги, џьаргьы шәцаӡом, шәышҭаацәоу ара шәыҟаз…
Сафар. Аԥсны анырга, Егры иааӡыхгылоит…
Аинрал. Османааи ҳареи аамҭалатәи аинаалара ҳабжьоуп, аилагара рзыгәаӷьуам.
Сафар. Иргәаӷьуеит, апатын аинрал! Баталион заҵәык ала рҿагылара лыҵшәак шәнаҭаӡом. Шәизца арнапхгаҩы Гудович: ар ҳаиҭааит, ҳаргьы иҳалшо маҷхаӡом…
Нина. Еиҭа Тифлисҟа шәцахуама… Цаишьҟа?..
Аинрал. Аиқәшаҳаҭра аилагара азин ҳамаӡам, ахара ҳара иҳадхалоит. Османааи шәареи шәеибашьра аҽалархәра, Гудовичгьы ихала мацара изыӡбо ак акәӡам, Аҳәынҭқар изин аҭахуп.
Нина (дныбжьаԥаланы). Сара сшәыцхраауеит, Георги! Ар шәзынасышьҭуеит…
Сафар. Ишәылшарыма?
Нина. Агәылеи агәылеи еицхыраароуп… Аԥсны аҳ ҳара ҳахь гәыҳалалрак ааирԥшыр…
Сафар. Ишәҭахузеи Аԥсны аҳ иҟынтәи?
Нина. Ҳбаагәарақәа ҳазирхынҳәааит, уажәазы Анаклиа иадамхаргьы…
Сафар. Ишәҳәаз саҳаит.. . Апатын аинрал! Ар рыла ацхыраара ҳаҭара амуазар, абзарбзанқәа ҳашәҭа, аамҭала. Уигьы ҟалашьак амам шәҳәозар иҳаашәырхәа, ҳара иаҳтәу азы шәара аӡәгьы гәыбӷан шәиҭаӡом.
Аинрал. Уаҵәы ашьыжь Тифлисҟа амҩа сықәлоит, Гудович изеиҭасҳәап шәҭагылазаашьа. Абри еиҳаны акы ахьсылымшо азы саҭеимҵааит ҳаҭыр ду зқәысҵо Қьалашьбеи.
Сафар. Уаҳа гәыӷрак сымҭаӡакәа сшәышьҭуама, апатын аинрал?
Аинрал. Сара исылшоз шәасҳәеит, аҭауад… Шәсызиеихырхәа пату зқәысҵо Аԥсны аҳ!
Нина. Георги, ахәыҷқәа мбаӡакәа шәцома?.. .
Сафар. Сахьцо изгоит.
Нина. Ара иҟазааит, иаҳа иахьчоит…
Сафар. Зегьы иҳахьуа даргьы ирыхьып…
Нина. Георги! (Аҵыс зҭоу ахыц аашьҭыхны инаидгало.) Абри жәга, ашәа хааны иаҳәоит, игәы анҿыӷьуа дазыӡырҩлап, Аԥсны аҳ Қьалашьбеи… Канареика ахьӡуп!
Сафар. Иҭабуп, Гыртәыла аҳкәажә, шәхала ишәҭап ара даныҟало, шәиԥыланы.. . Шәара ус ишәҭаххеит… Шәымш аабзиахааит! (Дцарцы иҿынеихоит.)
Нина (ишьҭалҳәоит). Георги! Уаб дыҟанаҵы Аԥсны гәырҩа агхаӡом.
Сафар. Шәаргьы шәыҟанаҵы… (Дласны дцоит.)
Нина (дшанханы). Исеиҳәаз закәызеи?!
Аинрал. Хьаас иҟашәымҵан…
Нина (лыбжьы мыцхәы инҭганы). Амаҵуҩы!
Амаҵуҩы (дласны дааины). Ишәыхьзеи, аҳкәажә лаша?
Нина. Уааласны Ҭамара лахь аӡәы днашьҭы, лҽаԥсралҭааит, Аԥсныҟа дымцааит! Уласы Георги днеиаанӡа!
Амаҵуҩы дласны дцоит.
(Аинрал илакҭа дҭаԥшуа.) Ииҳәарц ииҭахызеи, Қьалашьбеи ҳара ҳахь дышԥаауеи? Иаанагозеи ицәажәашьа?
Аинрал. Агәамҵра иҽеиҭеит…
Нина. Аҭырқәцәеи аԥсуааи еидгыланы иҳабашьыр?
Аинрал. Егры ирҳажьӡом… Асулҭан Аԥсны игар ҳара имаҳхуеит, усҟан аԥсуаа зегьы ҳаб Аҳәынҭқар инапаҟны иҟалоит!
Нина (иажәақәа рҵакы лхаҿы иааины). Уара уҟәышуп, сыԥсыхаара Николаи!
Аинрал (игәалаҟаны). Иахьатәиала сусқәа нҵәеит, Нина Георги-иԥҳа… Цаишьиҟа…
Нина (агәырӷьара дамҽхакны лыбжьы лыргоит). Амаҵуҩы!
Амаҵуҩы (дласны дааины). Сышәзыӡырҩуеит, аҳкәажә лаша!
Нина. Аҽыуардын дырмазеиааит, иаарласӡаны!
Амаҵуҩы днахырхәаны дласны дцоит.
Сыԥсыхаара Николаи, ҳшәышьҭы Цаишьиҟа!
Алашара ҿыцәаауеит
Иаабац Қьалашьбеи иаҳҭынра. Уахынлоуп, акырџьара ацәашьқәа аркуп. Қьалашьбеи игәалаҟазаара мыцхәы ишыбзиам иныԥшуа, иҽноужьны атрон дантәалоуп.
Дадын (ишьапқәа рышьҭыбжьқәа мыргаӡакәа дааины Қьалашьбеи днаиеихырхәаны). Саҳ, ухаҵкы! Саҳ ухаҵкы…
Қьалашьбеи уи димбаӡазшәа дыштәац дтәоуп.
Уххьазгеит, саҳ…
Қьалашьбеи. Иҳәа, Дадын!
Дадын. Џьоукы узааирц рҭахуп, абаа агәашә аҟны игылоуп.
Қьалашьбеи. Изусҭцәада?
Дадын. Ачба Ҭаҭауаз, гәыԥҩык иашыраа ицуп…
Қьалашьбеи. Ҳәатәыс ирымоузеи иашыраа?!.
Дадын. Рыԥсцәа ргарц рҭахуп, азин руҭозар…
Қьалашьбеи. Наҟ ирышәҭа, дара арахь исумырбан.
Дадын. Саҳ ухаҵкы, Шьрынбеи иԥсы ҭоуп.
Қьалашьбеи. Иҭамзароуп!..
Дадын. Ибзахо иакәӡам, ицацха ахы алоуп.
Қьалашьбеи. Аԥсцәаҳагьы диҭахым. Наҟ дрышәҭа…
Дадын (ацара иҽыназикуеит, аха дааҭгыланы). Иахак уцәамызт, маҷк ухы нықәуҵар…
Қьалашьбеи. Сзыцәап угәахәуама… Уаҳа исоуҳәозеи?
Дадын. Ҭынчроуп!
Қьалашьбеи. Ҳаӷоу дзыниаша аҭынчра… Аԥсыуак ишьа сымпыҵататамкәа сымҩасыр сҭахын, аха исадымраӡеит… (Дадын дцарц иҿынеихоит, аха ацара дахьӡаанӡа ибжьы наихьигӡоит.) Дадын!
Дадын (дааҭгыланы). Сузыӡырҩуеит!
Қьалашьбеи. Аслан иӡбахәала акгьы уҳәаӡом…
Дадын (даамаханы). Исҳәарызеи… Сыбла дамбеит, аха…
Қьалашьбеи (дласны иҭыԥ дҩахыҵны). Дрылазма?
Дадын. Дызбаз ыҟоуп.
Қьалашьбеи. Дызбаз! Ара дысзаага…
Дадын (даамаханы). Абри иоуп ҳәа хаҭала уаҩ дсыздыруам, ажәабжьны ирылоуп, ус баша ирҳәарымызт…
Қьалашьбеи. Уца!
Дадын дцоит.
Сыԥсы иахылҵыз абри аҩыза ихы иаҭәеишьазар… Ҳаи абаа, сыҷкәын, ушьҭамҭа дамыӷаны урзыҟаларц
азоума Анцәа узсаҭәеишьаз… Арахь патук ҳақәымкәа, нырцәыҟа ҳаԥхамшьакәа ҳзымнеиуа… Ирасҳәозеи ҳабацәа, рлакҭа сышԥаҭаԥшуеи, сыԥсы иахылҵыз сыҷкәын, ианшьцәа маҳагьақәа дрызхәыцны, иаб сишьырц иҭахын ҳәа ҳәашьас исымоузеи… Иазызуазеи ари аҩыза аԥсҭазаара: сыблақәа ҩеиҵыхны ауаа сзырҿамԥшуа, сыуаажәлар снархагыланы аӷьараҳәа сзымцәажәо… Иузырҳәаз ииашаҵәҟьаны ухы иаҭәоушьазар, уаргьы саргьы аԥсҭазаара амазаара ҳаԥсаӡам… Ҳаԥсаӡам… Ҳаԥсаӡам… Исҭахым… Исҭахым ари аҩыза – хьымӡӷыла иҭәу аԥсҭазаара…
Мураҭбеи дааины Қьалашьбеи игәжәажәара дазыӡырҩуа даагылахьан.
Мураҭбеи. Иууазеи, Қьалашьбеи, убжьы дуцәахеит, аҳҭныуаа гыланы иӡырҩуеит…
Қьалашьбеи. Ирҳәо иашаҵәҟьоума, Мураҭбеи? Аслан сиԥсахит ҳәа удыруама уаргьы?
Мураҭбеи. Аҳҭныуаа зегьы агәра ганы ианырҳәа…
Қьалашьбеи. Аҳҭныуаа урҟәаҵ, уара ухаҭа агәра ганы уҟоума? Аслан џьаракыр дубама иахаахыс?
Мураҭбеи ҿымҭуа ихы ҵарҟәыланы дгылоуп.
Исаҳәа, уанаџьалымбеит, акрудыруазар исаҳәа! Ухы ҩышьҭых, улакҭа сынҭарԥшы…
Мураҭбеи. Қьалашьбеи уххьазгеит, агәамҵра уҽоумҭацәан: иҟалаз ҟалеит, адунеи ԥсахрала ишҭәу иахьа иубама?..
Қьалашьбеи. Ҳара, жәларык зхьыԥшу аҳцәа ҳҭаацәараҟны изыҟаларызеи… Сыԥсы иахылҵыз сԥа абасеиԥш ахьымӡӷ ҳзаҵеиҵарызеи…
Мураҭбеи. Қьалашьбеи ухаҵкы…
Қьалашьбеи. Қьалашьбеи уаҳа дыҟаӡам: диаӡааит, хьымӡӷыла дымҩасит, иажәымҭа аӡахәа ахарҵеит…
Мураҭбеи. Зегьы Аллаҳ иусуп…
Қьалашьбеи (даалҵны). Мураҭбеи! Уара абра узыҟоузеи, адҵа усҭахьан, уаҳҭынрахьы унеихьазар ухәҭан…
Мураҭбеи. Ацара Аллаҳ исгәеимырԥхеит, ацәалашәара сиҭеит…
Қьалашьбеи (џьара дамкуа длеиҩеиуа). Иссируп… Иссируп… Иссируп…
«Саб!», «Саб!» ҳәа агәырӷьара зныԥшуа бжьык агара иалагоит. Ари Баҭал ибжьоуп.
Баҭал (дыҩны дааины, дамхагәырӷьацәаны ииҳәарц ииҭаху аҳәара ицәыуадаҩны). Саб!.. Саб!.. Ирҳәо иашаӡам, саб!.. Уимыԥсахӡеит, Аслан уимыԥсахӡеит!
Дмыццакӡакәа даацәырҵуеит ашьамҭлаҳәқәа зшьоу, акаба шкәакәа зшәу, зхы-зҿы аарту Аслан. Уи иааира аагәазҭаз Мураҭбеи, иҟаиҵара изымыруа дшаҟь-шаҟьо даақәхоит, аха ацара изымгәаӷьыкәа днаскьаны акәакьҭаҟны иҽреиџьны даагылоит.)
Қьалашьбеи (азныказтәи ишанхара иҽаацәганы). Аслан! (Ишьамҭлаҳәқәа аагәаҭаны.) Иузызуда, сыҷкәын, изгәаӷьыда?
Аслан. Саншьцәа…
Қьалашьбеи. Узларыцәцазеи?
Аслан. Аҳҭынра нрыжьит иҟалаз анраҳа. Саргьы…
Қьалашьбеи (дласны дизнеины инапқәа ааикәыршаны Аслан дааигәыдҳәҳәаланы даагылоит). Иа, Анцәа Ду, гәнаҳарак сҳәазар сара исымазааит… Сдырҩашьеит, аҩсҭаацәа сдырҩашьеит… (Ас-лан дааужьны даагыланы, ибжьы иахьынӡеизауаз иҩҭыганы.) Аҳаҳаи, аҳҭныуаа! Ишәазҳәада, уара, сыҷкәын сиԥсахит ҳәа?! Абар, саԥхьа дахьгылоу, алым даҩызаха! (Аслан ихы наизкны.) Рнапаҟны ирзаамгаз ахаҵа иоуп ашьамҭлаҳәқәа зшьарҵо!
Ахымҩаԥгашьа уақәшәеит, иуххьандаз, сыҷкәын! (Дааиҭашәаны.) Ублақәа рхыԥшылара сцәыуадаҩуп, Аслан… Ҳазшаз иныс, абри аҩыза сақәшәар шысҭахымыз… Уаншьцәа ршьа сымпыҵататоуп, аха исҭахымызт, Анцәа сибоит!..
Аслан. Дара ус ирҭаххеит… Рхы дырԥхашьеит, саргьы… (Уажәоуп Мураҭбеи данибаз.) Уара ара иуусхәузеи, Мураҭбеи?
Мураҭбеи (ицәымыӷханы). Сааит… (Иҽаамхны.) Аҳҭынрахьы ааира азин сымаӡами?!
Аслан. Иумаӡам!
Қьалашьбеи. Иуҳәашьоузеи, Аслан, идубалазеи?
Аслан. Иара идыруеит…
Мураҭбеи (иҽааргәыбзыӷны). Аслан…
Аслан. Сыхьӡ умҳәан, уца наҟ!
Қьалашьбеи. Уара узы деиҳабуп, ухы ишԥаҭәоушьо…
Мураҭбеи. Аа, Аллаҳ, Аллаҳ, Аԥсуара ҳәа акгьы нымхазаап… (Дласны дцоит.)
Аслан. Саҭоумҵан, саб!..
Қьалашьбеи. Дынкылатәызар иҳәа, днаҳкылап…
Аслан. Шьҭа дшәарҭаӡам…
Дадын дласны дааиуеит, Аслан даниба иҟаиҵара изымдыруа даамахоит, иҭыԥ дзахымҵуа дгылоуп.
Қьалашьбеи. Узгылоузеи, Дадын, Аҳ иԥа аԥсшәа зиоумҳәозеи?!
Дадын (иҭагылазаашьа дзалымҵуа). Уахьцо уаалеит, Асланбеи ухаҵкы… (Ихы ларҟәӡаны днаиеихырхәаны, дымҵысӡо уа иҽаанкыланы дгылоуп.)
Аслан. Саб, сымҩа сықәлоит, азин суҭар…
Қьалашьбеи. Амҩа бзиа! Суқәгәыӷуеит, сыҷкәын…
Аслан. Сманшәалахоит, саб, гәырҩас иҟоумҵан…
Қьалашьбеи (Баҭал иахь). Шәеицнеи ажьицәа рахь, наҟ иамырхып.
Аслани Баҭали цоит.
(Ихырхәаны игылоу Дадын иахь.) Убӷа џьыҟәымхааит, Дадын, уҩагыл!
Дадын иҽыҩеиҵыхны даагылоит. Иаалырҟьаны харантәи иааҩуеит абзарбзан ахысбжьы, уинахысгьы хрыжь-хрыжь игоит.
Дадын (амшын ихыԥшыло иаагылахьаз Қьалашьбеи иахь). Ӷбак ӡыхгылоуп, саҳ ухаҵкы, иароуп ихысуа…
Қьалашьбеи. Акы ада убома?
Дадын. Макьана акоуп, аха…
Дласны дааиуеит аланарԥшыга знапы иаку Баҭал. Ахысбыжьқәа ааихсыӷьуеит.
Баҭал. Саб, аурысқәа ртәоуп! (Аланарԥшыга Қьалашьбеи инаииркуеит.) Инқыҭ зыргылара ҳаҿу ахаҭа-ԥсаҭа, «Бриг» ҳәа изышьҭоу… Иахакнаҳау урыс бираҟуп, – Ҭаиаргьы ус иҳәеит!..
Қьалашьбеи (аԥшра дааҟәыҵуа). Ҭаиаргьы диашоуп, уаргьы уиашоуп…
Баҭал. Бжьынтә ихысит!..
Қьалашьбеи. Ирҭахузеи зугәахәуа?
Баҭал. Аԥсны аҳ иҭаара зҭаху џьоукы роуп…
Қьалашьбеи. Аҭак ҟаҵатәуп! Уаанӡа, Ҭаиар дысзааиааит.
Дадын. Ааигәа дыҟоуп…
Дласны дцоит. Қьалашьбеии Баҭали амшын еицхыԥшыло иаагылоит. Ҳамҭакы аӡәгьы ҿиҭуам.
Қьалашьбеи. Баҭал! Иаҳҳәап, дгьыл харак ахь усышьҭуазар, иуҭахны уцарызу?
Баҭал (азныказ даамаханы, аха нас). Аԥсны аҳ сыгәра ганы адҵа ансиҭа, иҳамҭа дууп сара сзы!
Қьалашьбеи (иҳәашьа агәахәара шинаҭаз иныԥшуа). Аамҭа еснагь ԥхьаҟа ицоит, аҽарҿыцуеит, ауаажәлар алахтра рзаанагоит. Аамҭа ҿыц – ауаҩ ҿыц даҭахуп.
Баҭал. Ауаҩ ҿыц, ишԥеилкаатәу, саб?
Қьалашьбеи. Заамҭа иақәнаго: аԥхьара, аҩра здыруа, ауаа абзиарахь иназгаша… Уаҳа ишԥауасҳәари!
Баҭал (даагәырӷьаны). Амедресе ахь сушьҭуазар?..
Қьалашьбеи. Еиҳау сҭахуп уара узы, хараӡа еиҳау…
Баҭал. Амедресе аасҭа еиҳау?!.
Қьалашьбеи. Петербург ҳәа қалақьк ыҟоуп, Сҭампыл аасҭагьы еиҳау.
Баҭал. Сҭампыл аасҭа еиҳау?! Уи абаҟоу, саб?
Қьалашьбеи. Абрантәи ауаҩы ддәықәлар, мызкы инеиҳаны амҩа дықәхозаап.
Баҭал (дгәырӷьаны). Ҩымзгьы ракәзааит!
Қьалашьбеи. Усышьҭуеит, Анцәа ҳазшаз иҳаҭәеишьар…
Ҭаиар дааиуеит.
(Уи даагәаҭаны.) Уца, Баҭал! Аӷбахь уара урызца!
Баҭал. Иҭабуп, саб! (Дласны дцоит.)
Ҭаиар. Суҭахуп рҳәеит, саншьа ду!
Қьалашьбеи. Ҳааицәажәақәар сҭахуп, Ҭаиар.
Ҭаиар. Сузыӡырҩуеит.
Қьалашьбеи. Ишубо, аурыс иӷбала џьоукы ҳзааит, ирҭаху ҳаздыруам… Ҳаилызкаауа џьоукы ракәзар, аҳәара рзыҟасҵоит, Крымҟа ургарц азы.
Ҭаиар. Шәныжьны сышԥацои!..
Қьалашьбеи. Ургозар уца, ухы зҳақәурӡуазеи…
Ҭаиар. Шәара ишәыхьуа саргьы исыхьып…
Қьалашьбеи. Уи акгьы ҳнаҭаӡом… Агубернатор Ришелие иахь шәҟәыла аҳәара ҟасҵахьеит уидикыларц. Урыстәыла уҟазар иаҳа уҳахәарашәа схәыцуеит…
Дадын (дааины). Саҳ, ухаҵкы, аурыс каԥдан уара уахь ааира даҳәоит.
Қьалашьбеи. Даашьҭы!
Дадын дцоит.
Уара уеиҿырцаара бзиоуп… Хылаԥшрак ҳарҭар, ҳаргьы акы ҳарзаԥсахарын.
Ҭаиар. Сазхәыцуеит… Сындәылҵрыма?
Қьалашьбеи. Ара уҟаз.
Акаԥдан дааиуеит.
Бзиала уаабеит, акаԥдан!
Акаԥдан. Шәбара агәахәара снаҭеит, аҭауад! Шәшызбац шәыҟоуп.. .
Қьалашьбеи. Уаргьы сыблаҟны уааит, акаԥдан! (Ҭаиар днаирбо.) Шәеибадыр, Саид-Аҳмед Ҭаиар-ԥашьа!
Акаԥдан (иҽааидыԥсаланы). Шәбара агәахәара снаҭеит, аԥашьа! Сара шәыздыруеит, Левада шәаныҟаз шәызбахьан…
Қьалашьбеи. Шәеибадыруеит, уи даара ибзиоуп!.. Шәызгылоузеи, шәаатәақәа!
Акаԥдан. Херсонтәи арратә губернатор Ришелие сшәеихырхәарц адҵа сиҭеит, пату зқәу аҭауад! (Днаиеихырхәаны.) Ҳамҭақәак ааиҭиит: Шәара шәзы, шәаҳкәажә лызгьы.
Қьалашьбеи (аилаҳәара ааимхуа). Иҭабуп ҳәа сызиаҳәа агубернатор ихаҵкы, сизаԥсахааит!.. (Аилаҳәара иааигәарашәа инықәҵаны.) Шәаатәақәа!
Инеибартәоит.
Дышԥаҟоу, иҭаацәа шԥаҟоу? Ҳаибамбацзаргьы, шәҟәыла ҳаибадыруеит…
Акаԥдан. Зегь рыла дыбзиоуп Иван Иван-иԥа!..
Қьалашьбеи. Уажәынахысгьы Анцәа абзиара иаҭәеишьааит!..
Акаԥдан. Шәҭагылазаашьа хьанҭа идыруеит. Ҳара зегьы иаадыруеит, аҭауад. Мыцхәы ишәызгәамҵуеит Порта Аҳҭынра Дуаа. Шәхымҩаԥгашьа ҳара пату ақәаҳҵоит, аҭауад! Аха ашәарҭара ду шәхы ҭашәыргылеит…
Қьалашьбеи. Уи азы иаҳзихәыцуазеи арратә губернатор, цхыраарак изҳаҭома?
Акаԥдан. Иҭахӡазаргьы илшаӡом, азин имаӡам.
Қьалашьбеи. Азин, зыҟнытәи?
Акаԥдан. Аҳәынҭқар идҵа имамкәа ари еиԥш аусхьанҭа аҟны цхыраашьак имаӡам.
Қьалашьбеи. Хынтә ашәҟәқәа насышьҭхьеит, агубернатор ихьӡала. Аҳәара ҟасҵеит, хьыӡла-ԥшала иҩычоу Урыстәыла аҳәынҭқар иҟны ҳаиҭеиҳәарц. Ашәҟәқәа руак хаҭала Аҳәынҭқар изыскит. Ҳара, аԥсуаа, ҳхы аасҭа Аҳәынҭқар Дуӡӡа ҳашиқәгәыӷуа ануп. Сиҳәеит инапы ҳаиҭарц, ихылаԥшра ҳахимбаарц.
Акаԥдан. Аҳәынҭқар иус алацәажәара сымч азхаӡом, аҭауад!
Қьалашьбеи. Уаҳзаазгазеи, акаԥдан, ииҭахузеи уаазышьҭыз? Абри сеилыркаа, уххьазгеит!
Акаԥдан. Иван Иван-иԥа хаҭала пату шәықәиҵоит, шәыхьчара иҭахуп.
Қьалашьбеи. Цхыраарак изҳамҭозар, ҳашԥеихьчо?..
Акаԥдан. Адҵа сиҭеит шәҭаацәагьы Шәаргьы иара иахь шәназгарц, Ҭаиар-ԥашьагьы днашәыдкыланы.
Қьалашьбеи. Уи иаанагозеи, акаԥдан?
Акаԥдан. Шәеиқәырхара.
Қьалашьбеи (иҩнуҵҟала иҽааизганы). Агәра згоит гәыкала ишиҳәаз. Аха ари аҩыза сықәнаимыргар акәын…
Акаԥдан. Османаа ҷыдала Шәара шәахьдырхәырц рҭахуп, аҭауад!
Қьалашьбеи. Сыԥсажә еиқәсырхоит ҳәа џьаргьы сцаӡом, сыжәлар ахьыҟоу саргьы сыҟоуп, акаԥдан.
Ҭаиар. Суҵашьыцуеит, Қьалашьбеи!..
Акаԥдан. Башаӡа агәамҵра шәҽашәҭеит, аҭауад… Иван Иван-иԥа Шәара шәзы илшоз шәыдигалеит… (Дҩагыланы.) Сара исуалыз, иажәа шәлымҳа аҟынӡа анагара акәын, шәақәшаҳаҭзар – шәаала, шәақәшаҳаҭымзар… (Ацара иҽнаԥшьигоит.)
Қьалашьбеи. Уаамыццакын, асас дахь! Усасра анҳаҭәоушьа ус уаҳзаужьуам, чеиџьыкак неицаҳфап, уԥсы уҳаршьап, иҵегьы ҳнеицәажәап…
Акаԥдан. Шәара ишышәҳәо, аҭауад!
Қьалашьбеи (ибжьы ныҭганы). Дадын! (Иласны иааҩналаз Дадын иахь.) Шәмазеиума?
Дадын. Маҷк аҟара…
Қьалашьбеи. Иреиҳау цәык неиҿыҟьҟьаны идырмазеиааит, хәбаҟа ԥҳал аҩгьы нацҵаны аӷбахь инарышьҭааит.
Дадын. Еилыскааит. (Дцоит.)
Қьалашьбеи. Уара уҽааидкылала, Ҭаиар, уҳазца…
Ҭаиар. Саргьы сазхәыцит, ус иаҳа еиӷьуп… (Акаԥдан иахь.) Ҳаибабоит, акаԥдан, сара сшәыццоит.
Акаԥдан. Шәҩызцәа ирҭахызаргьы аҭыԥ ҳамоуп.
Ҭаиар. Иҭабуп! (Дцоит.)
Қьалашьбеи. Ҷыдала ҳнеицәажәар сҭахуп, акаԥдан, насгьы гәаартыла.
Акаԥдан. Сузыӡырҩуеит, аҭауад!
Қьалашьбеи. Уаатәа!
Инеибартәоит.
Аԥхьан ишысҳәаз еиԥш, шықәсқәак раахыс, аҳәынҭқар Алықьсандр игәаҟнынӡа анеира акырынтә сҽанысшәеит, иҩызара саҳәеит. Аинрал Цицианов ԥсаҭа бзиа аханатә изысышьҭыз ашәҟәы, хаҭала иара дахьымӡазаргьы, Аҳәынҭқар ишизынарышьҭыз здыруеит. Уи анаҩс изынасышьҭхьоугьы дахәамԥшыцкәа дыҟам. Аха иахьа уажәраанӡа, ма шәҩызара сыдыскылеит имҳәеит, ма сақәшаҳаҭым ҳәа дыррак ҳаимҭеит, измааноузеи зугәахәуа?
Акаԥдан. Аҳәынҭқар Дуӡӡа иихәыцуа, сара каԥданк дыршьак сымаӡам, аҭауад! Аха хаҭала сара сгәаанагара шәазҵаауазар, ишәасҳәоит.
Қьалашьбеи. Иҳәа, акаԥдан, иаартны иҳәа, хаҵаҵас!..
Акаԥдан. Урыстәылатәи аимпериа аимператор дуӡӡа, шәара, тәыла хәыҷык ахада шәҩызара дазрыцҳаны дыҟаӡам, тәыс изыҟалара, уи даҽакуп…
Қьалашьбеи. Тәыс изыҟалара уҳәама?!..
Акаԥдан. Ҳара зегьы Аҳәынҭқар итәцәа ҳауп, имаҵ аауеит.
Қьалашьбеи. Имаҵ аура – даҽакуп!..
Акаԥдан. Ҩбагьы, Урыстәыла анапаҵаҟа шәҟаларцазы, зны Османтәи аимпериеи шәареи шәеилгароуп.
Қьалашьбеи. Даргьы ҳаргьы иаҳзеилоу ҳәа акгьы ыҟаӡам…
Акаԥдан. Шәара шәоуп ус изыԥхьаӡо… Имаҷу тәыла хәыҷык азы, аимпериа дуқәа ргәы нибархаӡом…
Қьалашьбеи. Аҳәынҭқар ҳаиликаазҭгьы… Иҩыҵра ҳзыҵатәом, аха ижәҩахыр ҳазааигәеитәызҭгьы, ҳахьихәарҭахашаз ҟаларын, иагьа ҳмаҷзаргьы.
Акаԥдан. Ишәылшозеи?
Қьалашьбеи. Ҳтәыла – амшын агаҿа иҟоуп. Аӡынра аԥша анасуа шәыӷбақәа зыхьчаша аӡыбжьахала маншәалақәа ҳамоуп, ишәҳархәарын. Аӷбаргылара шәҭаххар, – аҭыԥқәа шәаҳҭарын… Ҳаргьы иҳалшоит аргылара, аԥышәа ҳамоуп. Ҳабнақәа ракәзар, икәазаха еилагылоуп, аӷбақәа злыҵуа аҵлақәа рыла ибеиоуп. Ҳара иаҳҭирын, шәара иаашәхәарын… Иара усгьы, инарҭбааны ахәаахәҭра ҳабжьаҳҵарын…
Акаԥдан. Уаҳа ишәылшозеи?
Қьалашьбеи. Иҳалшо рацәоуп…
Акаԥдан. Уеизгьы?
Қьалашьбеи. Ҩызас ҳашьҭызхыз, иҩызара пату ақәҵашьа аадыруеит, акаԥдан!
Дадын дааиуеит.
Дадын. Шәхәы мазеиуп, саҳ ухаҵкы!
Қьалашьбеи (дҩагыланы). Амла уаҳаркит, ҳашьҭы, акаԥдан!
Еицны рҿынархоит.
Алашара ҿыцәаауеит.
Аҳҭынраҟны. Астол иахатәоу Қьалашьбеи абандерольқәа аармазеиуа, амҳәыр раархара даҿуп, Ҭаиар дгыланы дизыԥшуеит.
Қьалашьбеи (абандерольқәа иманы астол даахыҵны). Ашәҟәқәа мазеиуп. Ҳаиҭаҳәа, Ҭаиарбеи, уххьазгеит…
Ҭаиар. Аллаҳ иҟынтәи исуалуп!.. Азин суҭозар, цхыраарак шәысҭарц сҭахуп… (Ибжьы иргоит.) Арахь иҩнажәгал!
Ҩыџьа аҳҭнырԥар шәындыҟәрак рыманы иааҩналан, инаргыланы, Қьалашьбеи инаиеихырхәаны ицоит.
Иахьуҭаххо ҟалоит, ухы иархәа, хьыла иҭәуп!
Қьалашьбеи. Иҟоумҵандаз, Ҭаиар бзиа, уаԥхьаҟа иузыԥшу уздыруам…
Ҭаиар. Исзынхаз сызхоит. Зтәыла змырхыз ахьы рацәа иазиуазеи…
Қьалашьбеи. Иҭабуп, Ҭаиар! (Абандерольқәа наиркуа.) Ари агубернатор изы, ари – Аҳәынҭқар изкуп. Баҭал иус азгьы ҷыдала усызрыҳәа: дыргааит, аҵара идырҵааит.. (Ҭаиар иаҳәачаԥа аақәхны инаидгало.) Ари уаҳәачаԥоуп!
Ҭаиар. Уара иузынсыжьуеит, Аԥсны Аҳ, иаҳа иуҭаххоит!
Қьалашьбеи. Иҭабуп, усеиԥш иануҭахха… Ҳамҭа хәыҷқәак ҟасҵеит агубернатор изгьы, уара узгьы, ашхәахь инаргахьеит.
Ҭаиар. Сыԥсы еиқәурхеит, еиҳау ҳамҭас исҭахузеи… Иҭабуп, Қьалашьбеи!
Қьалашьбеи (иџьыба адаҷ змоу асааҭ ааҭыганы инаиркуа). Абри акаԥдан исызиҭа!
Ҭаиар. Угәуҽаныз, Қьалашьбеи, Аԥсны уаҭахуп…
Қьалашьбеи. Амҩа бзиа!
Ҭаиар. Бзиала! (Дцоит.)
Қьалашьбеи (ажәҩан ахь ихы ҩышьҭыхны). Иа, Анцәа, дырманшәала уара иҳаноушьаз ҳаԥсадгьыл аԥеиԥш ахьӡала!
Сафар дааиуеит.
Дузыбама?
Сафар. Салам уиҭеит аинрал.
Қьалашьбеи. Исалам шьардахааит…
Сафар. Османааи ҳареи иҳабжьоу аиқәшаҳаҭра ҳзеилагом ҳәа цәажәашьак ҟаиҵеит. Аҳәынҭқар изин ҳамамкәа аибашьра ҳхы ҳзалагалом иҳәеит.
Қьалашьбеи. Саргьы рацәак агәыӷра сымамызт… Досу иус даԥшуеит, гәыбӷанс иаҳҭозеи…
Сафар. Аҳкәажә Нина ажәак унылҵеит.
Қьалашьбеи. Уигьы дубеит!
Сафар. Ус иҟалеит… Ацхыраара ҳалҭар лҭахшәа ҳәашьак ҟалҵеит.
Қьалашьбеи. Илҭахузеи уи азы?
Сафар. Анаклиа абаа!
Қьалашьбеи. Мчыла ианаму – маанала!.. Агырцәа рыцхыраара сақәгәыӷны Анаклиа абаа сызрыҭом! Рыҭара уаҟәыҵ, агәашә аҟынӡагьы инасышьҭуам! Зхы ззымыхьчаз – ҳара ҳарзыхьчаӡом, Сафар! Уҭаацәа арахь иааугама?
Сафар (иааицәымӷханы). Ирҭахымхеит. Аибашьра неилгар…
Қьалашьбеи. Уаӷәра уркәадеит! Ахәыҷқәа, зегь реиԥш, абнахь иҳашьҭрын…
Сафар. Ус хәынгак ҟалеит, саб, иуарҳәахьоу сыздыруам.
Қьалашьбеи. Иҟалазеи?
Сафар. Мураҭбеи иуаа иманы Аҭара абаа дҭатәеит.
Қьалашьбеи. Иҵабыргхару?
Сафар. Иҵабыргуп, уаа ҩышәҩык раҟара ицуп.
Қьалашьбеи. Аслан акы идыруан!.. Атәитәыхгьы ихы иаҭәеишьарымызт абри аҩыза ахәшьадра!
Мсаусҭ дааины Қьалашьбеи иахь днахырхәоит, аха иҭагылазаашьа гәаҭаны иқәҿымҭуа даагылоит.
Еицәоугьы сықәнагоуп! Дзакәыз идыруан саб, думган, уирԥхашьоит шиҳәоз, сиҳәаны димысхит, д-Чачбоуп, дсашьоуп, дуаҩыстәып сҳәеит… Иаргьы дӷьаҵәыӷәаҵәуа дансыҳәа – дрыцҳасшьеит, снапы исҭеит. Ауадалықь ахылаԥшҩы днаганы ҩ-қыҭа дук аҳас дрысҭеит! Абар исзиуз!..
Мсаусҭ. Қьалашьбеи ухаҵкы, дызусҭада абриаҟара узыргәамҵыз?
Қьалашьбеи (даагәаҭаны). Хьрыԥс-иԥа Мсаусҭ! Ухала уаҳзаама, мамзар?..
Мсаусҭ. Ҵабалаа рфырхацәа зегьы сыманы сылбааит…
Қьалашьбеи. Ианаҭахыҵәҟьаз иааугеит. Уаалаганы, иуманы Аҭара абаахьы уца! Мураҭбеи ҳаиҭиит… Иахьысҳәогьы ԥхасшьоит, ҳазшаз иныс! Усызиацәажәа, игха ианасыжьыр иҭахызар – абаа дҭыҵааит, иуаа ахақәиҭра риҭааит. Ак аҟны дузаагар – ианасыжьуеит, изуам иҳәозар…
Мсаусҭ. Угәамҵра еилыскаауеит… Шьак камҭәакәа ҳзеилгар, – Анцәа иҟнытәи иҳамҭахоит.
Қьалашьбеи. Уца, Мсаусҭ, иауазар, ишуҳәаз, шьак камҭәакәа…
Мсаусҭ днахырхәаны дласны дцоит.
Сафар. Ажәак уаҳәара сҭахын, сахьымӡеит… Жәыргьыҭ сҩызак сиқәшәеит, аҵара сыцызҵоз: дфицаруп, аинрал Гудович иштаб аҟны аус иуеит.
Қьалашьбеи. Нас?
Сафар. Карс ахылаԥшҩы Иусуф-ԥашьа Гудович иахь ашәҟәы наишьҭит, дызхагылоу ар Гыртәыла иалсны Аԥсныҟа раашьҭразы амҩа рзааиртырц даҳәеит.
Қьалашьбеи. Нас, азин риҭама?
Сафар. Мап рцәикит.
Қьалашьбеи. Иҵабыргхару, Сафар?
Сафар. Ашәҟәы аҭак зыҩуаз, исазҳәаз, сҩыза ихаҭа иакәын.
Қьалашьбеи (маҷк даазхәыцны). Ушԥазхәыцуа, иззыҟаиҵазеи Гудович, дҳацхраарц иҭахума, мамзар?..
Сафар. Аҭырқәцәа Гыртәыланӡа ианааи, уа рҽааныркылар ҳәа дацәшәеит, сгәахәуеит…
Қьалашьбеи. Ишакәхалак дҳацхрааит… Уи шьахәуп, зынӡа ишьахәуп!
Сафар. Мшынла иаауа ҳара ҳамч рызхоит, Аслан азахәқәа изаамгаӡаргьы…
Қьалашьбеи. Аслан ирҭахымхеит ҳәа ихынҳәуа дреиуаӡам, Сафар!
Сафар уи ақәҿиҭуам.
(Ибжьы ныҭганы.) Дадын!
Дадын (дааины). Саҳ ухаҵкы…
Қьалашьбеи. Баҭал дысзааиааит!
Дадын днахырхәаны дцоит.
Аԥшыхәра аиҿкаара Баҭал инапы ианаҳҵар ушԥахәаԥшуа?
Сафар. Илшап угәахәуазар, аха ари аиԥш аус ду…
Баҭал (дааины). Ара сыҟоуп, саб!
Қьалашьбеи. Уск уахагылароуп… Сафаргьы снаиазҵаан, дхәыҷуп, аха деилҟьоуп, инапы ианҵазар, илиршоит иҳәеит.
Баҭал. Шәсырԥхашьом, сыгәра аныжәга!
Қьалашьбеи. Аԥшыхәра уазаҳкуеит, амшын аҟны. Иуҭаху ааидкыланы амҩа шәықәла. Ар аазго аӷбақәа шаажәбалак, арахь шәеиха. Хараӡак шәымцан…
Баҭал. Анаклианӡа ҳцар ҟалома?
Қьалашьбеи. Шәахымсын!
Баҭал. Иҭабуп, саб! Иҭабуп, сашьа! Сцар ҟалома?
Қьалашьбеи. Уца, Баҭал!
Баҭал дласны дцоит.
Сафар. Саргьы сцап…
Қьалашьбеи. Уца, Сафар!
Сафар днахырхәаны дцоит.
Анцәа ашьыцра уацәихьчааит…
Алашара ҿыцәаауеит
Аҳҭынраҟны. Иаабац Аҳ идкыларҭа. Қьалашьбеи аишәаҟны иқәу ахсаала ихы азышьҭны дахәаԥшуа дгылоуп.
Дадын (дааины). Саҳ ухаҵкы, Хьрыԥс-иԥа Мсаусҭ дуҭоуп…
Қьалашьбеи. Даашьҭы!
Дадын дцоит, Мсаусҭ дааиуеит.
Угәалаҟазаара бзиоуп сгәахәуеит…
Мсаусҭ. Исыдуҵаз насыгӡеит, саҳ ухаҵкы!
Қьалашьбеи. Шәышԥеилгеи?
Мсаусҭ. Анцәа имчала шьак камҭәакәа.
Қьалашьбеи. Ухаҵкы сцааит! Иара дабаҟоу?
Мсаусҭ. Амӡырхаҿы дгылоуп.
Қьалашьбеи. Ҳаԥсы даҳзааугеит, иҭабуп, Мсаусҭ!
Мсаусҭ. Саргьы сусахь сцап…
Қьалашьбеи. Маҷк уааԥшыроуп. Сафаргьы уаргьы нас шәеицааи.
Мсаусҭ. Уара ишуҳәо. (Дцарц иҽыназикуеит.)
Қьалашьбеи. Амӡырха иқәгылоу арахь даарышьҭааит.
Мсаусҭ днахырхәаны дцоит.
Мураҭбеи… Мураҭбеи… Еснагь уҽԥныҳәаны Анцәа усзишама…
Ихы иқәыжьны дааиуеит зхы аарту, зкәымжәы ԥыртлоу, абџьар зыҟәным Мураҭбеи.
Утҟәаны уаарымгар ҟамло ухы зҭаургылазеи, алахьыцәгьа уара.
Мураҭбеи ҿымҭуа дгылоуп.
(Ҳамҭакы уи дихәаԥшуа дгылоуп.) Иузырҟаҵазеи, Мураҭбеи?
Мураҭбеи. Ацәымӷра.
Қьалашьбеи. Сара сахь?
Мураҭбеи. Уара уахь!
Қьалашьбеи. Иузызузеи цәгьарас?
Мураҭбеи. Сымҩақәа зегьы ԥуҟеит. Сара сыдагьы, малк зырҳауаз зегьы.
Қьалашьбеи. Амалрҳарада уаҳа акгьы ыҟаӡами ари адунеи аҟны?! Аԥсадгьыл азы ахьымӡӷ, ахьаа ҳәа акы ыҟоуп…
Мураҭбеи. Исаҳахьеит…
Қьалашьбеи. Нас иухьзеи, угәы аҭыԥан ацәымса узҭоума?!
Мураҭбеи. Сара аԥсадгьыл сымаӡам…
Қьалашьбеи. Иуҳәашьоузеи?!
Мураҭбеи. Иагьсоуӡом, сабацәа рыԥсадгьыл аҟны смиӡеит азы.
Қьалашьбеи. Ухәыцшьа ссируп!
Мураҭбеи. Уаргьы убасеиԥш усызхәыцуеит. Анхша, абхша, ҩыџьа аишьцәа рԥацәа: руаӡәк – Аԥсны зегьы дахагылоуп, егьи – ҩ-қыҭа заҵәык! Иашьак иеиԥш усызхәыцуазҭгьы…
Қьалашьбеи. Аԥсны аҳ иҭыԥ акоуп иҟоу!
Мураҭбеи. Уара умацара узы изыҟаларызеи, сара, уаб иашьа иԥа сакәӡами? Саб Шьаруан, уара уаб Манча диеицәазма?!
Қьалашьбеи. Аҳра уахагылазар иузныҟәгарызу?
Мураҭбеи. Уара уеиԥш иҭазырхаша амҩа ианысҵомызт! Ажәлар урҩашьеит, Қьалашь! Ахақәиҭра ҳәа зҩак нарылоуҵан, рхы еилоугеит, еиҩушеит, дара-дара зеилибамкаауа еиҿаургылеит! Ихьыԥшыму Аԥсуа ҳәынҭқарра сыргылоит ҳәа ауаа ржьара уаҿуп! Иарбан ҳәынҭқарроу уара иургыло?! Иара усгьы, иазаауазеи, иҳамоу ҳзымхаӡои?! Ажәлар умжьан, Қьалашь, саргьы саҳаҭыр ба, уашьа соуп!
Қьалашьбеи. Усашьам сҳәама?!
Мураҭбеи. Суашьаны суԥхьаӡозҭгьы, ажәлар абџьар иаҵаргыланы, саншьцәа – аҭырқәцәа ирҿаургыломызт… Хьаас сҟоумҵеит, иалуго аабап! Иахьа-уаҵәы ар ӡхыҵуеит, уаҳрагьы уаргьы шәҟәыбаса шәықәырҵоит, аиашагьы ҟарҵоит!
Қьалашьбеи. Абар уара узакәу! Анцәа уимшаӡеит, Мураҭ, аҩсҭаа иоуп уара уаҳзызшаз: алахьыцәгьа, ауаҩыбжа уара! Мышкы зны Аԥсны ҭахозар, иҭазырхо – абри, уара уеиԥш иҟоу анашԥацәа ракәхоит… Зымгәа ада хәыцырҭа змам амаџьана, уара. Ҳажәла ацәа ԥуҽит, ҳазҵымҵра ахьымӡӷ ҳаҵоуҵеит, ҳаԥсуара урԥхашьеит… (Ибжьы имҟьаны ҿиҭуеит.) Дадын! Дадын!
Дадын (дласны дааины). Ара сыҟоуп, саҳ ухаҵкы.
Қьалашьбеи. Днаганы абахҭа дҭашәыртәа!
Дадын (длакҩакуа). Мураҭбеи.. . абахҭа!1..
Қьалашьбеи. Азҩаҿкы ихьуеит, зегьы иреицәоу азҩаҿкы!
Мураҭбеи. Ачаабалажә иоума знапы сануҵо? Зынӡа ухагамхан, Қьалашь, ҳшьацқьа уаӷрамгылан…
Қьалашьбеи (Дадын иахь). Сыблақәа дырԥырга!..
Дадын (ибжьы иргоит). Арԥарцәа, шәааи арахь! Саҳ ухаҵкы, ашьамҭлаҳәқәа ишьаҳҵома?
Қьалашьбеи. Иаҭахӡам. Аҷаԥшьацәа адҵа сызрыҭа, абналара иҽаԥшьеигозар, хызаҵәык изамеигӡааит, азин рысҭоит.
Мураҭбеи. Ухагахама, Қьалашь, сышԥадуршьуа?!
Қьалашьбеи. Досу иҽзыԥсеитәыз ала дымҩасроуп.
Дадын (арԥарцәа рахь). Дыжәга!
Арԥарцәа Мураҭбеи инаижәланы инапқәа ааилыршьны дыргарц иалагоит, иара иҽрымпыҵижәарц даҿуп, аха илдыршом.
Мураҭбеи (дахьырго ибжьы гоит). Ҳажәла урԥхашьеит… Агәнаҳара уаҵалеит… Сҭыҵны саныҟала, уара узы сҭыҵуеит, Қьалашь…
Дыргоит, Дадынгьы дрышьҭагыланы дцоит.
Қьалашьбеи (агәырҩа иҽаҭаны дадырсызшәа ҳамҭакы дгылоуп). Анаџьалбеит, ҳажәла ажәыма, аиаӡаарахь ҳнеима?..
Сафари Мсаусҭи ааиуеит.
(Урҭ аагәаҭаны игәалаҟазаара хьанҭа иҽаалхуа.) Арахь шәааскьа! (Ахсаала зқәу аишәа днахагылоит, рҩыџьагьы иааигәара иаагылоит.) Сафар, ажәа умоуп.
Сафар. Иҳауҭаз адҵа инақәыршәаны, иаҳа ишәарҭахоит ҳәа ҳахьазхәыцыз аҭыԥқәа рҟны, мцахара-мцахарала инеихша-ааихшаны иҳаргылеит. (Ахсаала уажәы-уажәы инапы нақәкуа, Қьалашьбеи ирбо.) Асаӡқәа реиҳараҩык Лиашь архаҿы иҳаргылеит, ахылҵысаагьы нарылаҵаны. Урҭи дареи ирыбжьоу агәаанџьқәа ҳрыԥшны: аҳҷыԥсааи, аибгааи, цәжьаагьы нарыцҵаны, Цандрыԥшь иҳаргылеит…
Қьалашьбеи. Еивугазааит, ус еиӷьуп…
Сафар. Бырзықьаа зхагылоу аубыхцәа Ԥсоуи Бзыԥи рыбжьара игылоуп, даргьы ус ирҭаххеит, асаӡқәа рымч мхакәа ианыҟала, Гагра аҭшәара ааныркылоит.
Қьалашьбеи. Ибзианы уазхәыцит.
Сафар. Бзыԥ инаркны Гәымсҭанӡа абзыԥқәа рнапы иануп. Гәымсҭеи Кьалашәыри рыбжьара, гәмаа – абжьаҟәаа зегьы еизгоуп. Ԥсҳәаагьы арахь илбааит, ашьхаруаагьы… Кьалашәыри Кәыдри рыбжьара дал-ҵабалаа рнапы иануп, Амаршьанқәа рхагылоуп. Кәыдры инаркны Аалӡганӡа абжьыуаа ирыхьчоит, уинахыс, Егрынӡа – самырзаҟанаа. Зегьы абџьарла еибыҭоуп, фатәы-жәтәыла еиқәшәоуп.
Қьалашьбеи (Сафар иахь, аха амшын ахь дыԥшуа). Шаҟаҩы ҳзаада зугәахәуа?
Сафар (иаргьы амшын ахь дыԥшуа). Быжь-нызқьҩык иреиҵам…
Қьалашьбеи. Ишәарҭоу абзарбзанқәа роуп… Аӷба дуқәа рыхԥагьы, акыцыԥхьаӡа, ианеиҵоу, хынҩажәа-хынҩажәа рзықәгылоуп.
Мсаусҭ. Урҭ зегьы Аҳҭынра ианагәыдырҵа…
Қьалашьбеи. Ахыбрақәа уеизгьы иаҳзыхьчаӡом, ауаа роуп ихьчатәу…
Сафар. Абџьар зку ахацәа рыда, зегьы абаагәара ааныжьны ицахьеит, аԥсҭақәа рахь, рҭыԥқәагьы дырмазеихьеит…
Қьалашьбеи. Иӡыхгылоу ирзышәхәыцуазеи?
Сафар. Аԥхасҭа рыҭазар ҟалон, аха ҷыдала ашәарҭара ацуп…
Қьалашьбеи. Ашәарҭара зцым аибашьра абоубахьоу, Сафар?! Иаҳа аԥышәа змоу ашхәар аалыԥшааны, рдәықәҵара еиҿышәкаа, ашамҭа ианазааигәахо аамҭазы ирыжәлааит. Ари аҩыза иазыԥшӡам… Уаха иҳалшаз ауп, нас иаҳа ишәарҭахоит…
Мсаусҭ. Саҳ, ухаҵкы, ари аус ахаҵара ду аҭахуп, ҵабалаагьы ҳалахәзааит!
Қьалашьбеи. Агауаа ахаҵара иазрыцҳауп ҳәа уарҳәама, Мсаусҭ?!
Мсаусҭ (ицәымыӷханы). Хӡасрак аҳәара сыгәгьы иҭамызт, Қьалашьбеи, уххьазгеит, Анцәагьы ауаагьы рныс…
Қьалашьбеи (иажәа днаԥыҩланы). Иумыруадаҩын, Мсаусҭ, лафкгьы наҳҳәароуп!.. Амшын аӡсара аҭахуп, шәара ашьхара шәааӡеит, – ишәзымдыруа шәзазаҳкрызеи… Ҳамшынуаа рус иахьа ирымбеит. (Сафар иахь.) Рнапаҟны ирзаагаз аӷбақәа, амца рыцрарҵааит, амшын дырлашааит… Ргәырҽанҵа, амарџьа, аӷба дуқәа рааигәара имнеиааит, абзарбзан хы иадыргоит.
Дадын (дласны дааины). Баҭал дхынҳәит, саҳ ухаҵкы, агаҿа дыҟоуп… Аслан иӡхыҵра дазыԥшуп, иаԥхьа снеиуам, деиҳабуп иҳәеит.
Мсаусҭ. Аԥсыуароуп!..
Қьалашьбеи. Аслан иаашьоузеи?
Дадын. Ҳәашьак амаӡам, саҳ ухаҵкы! Аԥра шкәакәақәа зхагылоу ашхәақәа, еишьҭагыланы аара иаҿуп! Улаԥш рыхьӡом, ҵыхәаԥҵәарак рымаӡам! Агаҿа абри аҟара иԥшӡаны, абри аҟара ашхәақәа рацәаны, абриаҟара…
Қьалашьбеи. Шьҭа уаангыл, Дадын! Агаҿа уҟаз, реиҳабацәа аныӡхыҵуа адырра сыҭа.
Дадын дцоит.
Мсаусҭ. Иаҳа ианаҳҭахыз иаҳзааит, ирыххьандаз!..
Сафар. Ирыхәҭаз ҟарҵеит.
Қьалашьбеи (иҳәашьа игәамԥхакәа). Ҳуал рықәны удыруама?
Сафар. Ианҳзаа акы рҭаххашт, уи азоуп…
Қьалашьбеи. Азахәқәа даҽа уаауп, иҳалахәаахәҭуа агырқәа иреиуаӡам, даҽа мчуп иаазгаз… Акы рҭаххаӡаргьы иҳалшартә ҳаҟоуп.
Аслан даауеит, зегьы днареихырхәоит. Уи ишьҭахьшәа иааиуаз Баҭал, акәақьҭаҟны днагылоит.
Уахьцо уаалеит, Аслан!
Аслан (еиҭа днаиеихырхәаны). Иҭабуп!
Қьалашьбеи. Ианаамҭаҵәҟьаз ураԥхьагыланы уаҳзааит! Анцәа ҳазшаз, уажәынахысгьы аманшәалара уаҭәеишьааит! Заҟаҩы ыҟада?
Аслан. Уажәазы хә-нызқьҩык. Даҽа уиаҟара аҽеизгара иаҿуп, иаҳҭахханы ианыҟала…
Қьалашьбеи (игәаздуны). Ҳарзаԥсахааит, абзиара аганахьала! Ҳнеилаҵаны, ҩажәихәба нызқьҩык, здаҟам ахацәа! Ҳамшын иӡыхгылоу асулҭан ихаҭа
дырхагылазаргьы ирзыгәаӷьрымызт иӡхыҵны ҳабашьра!
Мсаусҭ. Иӡхыҵыр бзиахон, рабџьарқәагьы ҳзынхарын!..
Қьалашьбеи. Цәыкәбарк ашьа иаҩсуа бџьарк ыҟаӡам, Мсаусҭ, хьыраӡныла иҩычазаргьы! (Днарылаԥшуа.) Баҭал, ара уҟоума?
Баҭал (даалахҿыхханы). Ара сыҟоуп! (Иара иахь днаскьаны даагылоит.)
Қьалашьбеи. Иугәалашәома аҷнышқәа реибашьра?
Баҭал. Исгәалашәоит, саб!
Дадын (дааины). Саҳ ухаҵкы, шхәак аӡыхгылара иаҿуп, аиҳабацәа зҭоу акәхап.
Қьалашьбеи. Ҳшеицу ҳнарԥылап, анаҩс досу шәусқәа рахь! (Ажәҩан ахь ихгьы инапқәагьы ҩышьҭыхны.) Иа, Анцәа, уаҳмырԥхашьартә еиԥш алшара ҳаҭа! Ҳауаажәлар знылаз ахақәиҭра мҩа анагӡара иахьыгӡа!
Зегьы. Амин!
Алашара ҿыцәаауеит
Гыртәыла аҳцәа раҳҭынра. Аҳкәажә Нина агәамҵра дамҽханакны дуазыруа азал дыҩноуп.
Нина. Ари хаҵашьак амаӡам! Схаҟны исзаагом… Асулҭан дуӡӡа ир аԥсуаа ирыцәшәаны инықәхәаша ицеит! Ҩ-ӷбакгьы рцәырыблит… Қьалашьбеи, аџьныш уара, аҩсҭаа!.. Сара Багратионаа дуӡӡақәа рҭыԥҳа, схы алагӡаны, ихьыԥшу атәыла сахагылоуп, уара иумоу аҳрагьы уаҭәоушьом, имаҷушьоит, ихьыԥшым аҳәынҭқарра аргылара уҽазҵәылхны уашьҭоуп! Аԥхамшьа уара, ацәгьацәыԥхамшьа!
Ари аҩыза ҟамлароуп, иҟамлароуп!.. (Днышьамхнышгыланы, лхи лнапқәеи ажәҩан ахь иҩарханы.) О, зегь зымчу иаҳхылаԥшуа Анцәа, сшьамхқәа нарсны суашьапкуеит: аԥсуаа урхыламԥшын, изнылаз амҩа иахьумыгӡан, ахәыцшьа рзымдыруа ирҩашьа, ҷанҷаны еибакны еибафо, дара-дара рыблақәа ҭибахуа исырба!
Аинрал дааҩналоит.
(Дгәалҭаӡом.)
Дылзыԥшуа даагылоит.
(Дҩагыланы.) Шәшәизааит хәыҷгьы дугьы аԥсуаа, Георги иҭаацәеи иареи ахьалакым… Ишәоуз ахақәиҭра шәзымыждарахааит, иазыжәура шәзымдыруа, анагӡашьа шәақәымшәо, амра зқәыԥхаз аҵаа иаҩызаха инеикәаӡыҭны ишәыцәцааит! Маха-маха шәеимлысааит! Уааԥсырала шәымӷьацааит! Адунеи шәанӡамызшәа шәниаӡаа шәцааит!.. Зегь зымчу Анцәа! Аџьнышцәа! Аҩсҭаацәа! Шәсыцхраа, аԥсуаа раҳ Қьалашьбеи игәы снықәыԥшыртә аҟаҵаразы алшара сышәҭа! Исылшәырша, схаҵа Григори иеиԥш, Қьалашьбеигьы џьаҳанымҟа амҩа иқәҵара!..
Аинрал (ибжьы наимҟьаны). Шәҽаанышәкыл!
Нина (уи даагәаҭаны, акыр лҽааиқәкны диҿаԥшуа даагылоит). Иҟалазеи, аинрал, сара соума шәызҵаҳәҳәо?!
Аинрал (ицәымӷаханы). Шәыбжьы шәымҟьацәеит… Шәажәақәа шәрыцклаԥшла, иара усгьы ишәзырҳәо маҷума…
Нина. Имыцхәны исҳәазеи, Николаи?
Аинрал. Аҭауад лаша Григори Дадиани ԥсаҭабзиа џьаҳанымҟа Шәара дшәышьҭызшәа, машәырны ажәақәак шәамхаҳәеит…
Нина (дааиҭашәаны). Иара иԥсы иамаҿоуп, убасеиԥш ак шысымҳәаз! Уи мцуп, уҩашьеит, Николаи! Еилукаама?
Аинрал. Еилыскааит, зыӡбахә шәымаз Қьалашьбеи иакәын…
Нина акыр дласны ахышә аҟынӡа днеины адәахьыҟа дыԥшуа ҳамҭакы дгылоуп. Аинрал иҭыԥ дахымҵуа ҿымҭуа дылзыԥшуеит.
Нина (иаалырҟьаны даақәгьежьааны аинрал илакҭа дҭаԥшуа даагыланы). Аинрал! Қьалашьбеи дылбаагатәуп.
Аинрал. Ҟалашьас иамоузеи, мчыс иҳамоузеи уи азы?!
Нина. Амч ахьыҟам амаана аус арутәуп. Зегь сара еиҿыскаауеит, шәсыдгылар… Аԥсны аҳра дахагылароуп Георги Шьарвашьиӡе!
Аинрал. Аԥсны аҳ иԥеиҳаб дыҟоуп!
Нина. Асланбеи аҳра данахагыла, Аԥсны ҿыц Османтәи аимпериа иалалазшәа ишәыԥхьаӡа! Убри ҟамларцаз ҳааццакыроуп! Георги ҳара даҳтәуп, ҳамаҳә иоуп, дуаҩтатоуп, дқьырсиануп.
Аинрал. Асланбеи иара иитәу аӡәгьы ииҭаӡом…
Нина. Уи ҵабыргуп…
Аинрал. Акысгьы, ижәлар дырҭахуп…
Нина. Аҭахреи ацәымӷреи шьаҿак ауп ирыбжьоу. Ргәы ихшәартәеиԥш дҟаҵатәуп: патук иқәымкәа, ифҩы раҳауа, акы даԥсамкәа… Аԥсуаа рҟазшьақәа здыруеит. Заб ишьра згәаӷьыз…
Аинрал. Уи аҩыза ихы иаҭәеишьом, Асланбеи!
Нина. Ҳара иаҭәаҳшьоит, апатын аинрал! Ажәабжь анрылаҳҵа, иԥыруеит, агәрагьы ргоит. Аха уаанӡа…
Аинрал (иааиҿыҵҟьаны). Григори рыцҳа…
Нина. Ишәҳәарц ишәҭахыз, аинрал?
Аинрал. Григори иԥсы ҭаны дыҟазҭгьы…
Нина. Григори дыԥсхьеит, аинрал, Анцәа дишан, Анцәа дигеит. Уи дызхьымӡаз ауп сара сызҿу.
Аинрал. Ҳаиҳабыра ари аус иадгылаӡом.
Нина. Агәра дыргатәуп абасеиԥш ада, даҽакала, Аԥсны Урыстәыла анапаҵаҟа анагашьак шамам.
Аинрал. Сара сзалацәажәаӡом…
Нина. Ишәзымгәыӷьуазар, сара схаҭа сцоит Ҭифлисҟа…
Аинрал. Амца шәазааигәацәахар – шәбылуеит, аҳкәажә.
Нина. Амца иацәшәаны мыцхәы инаскьаз ахьҭа дашьуеит, дҵааршәхоит. Аҵааршә – иӡыҭны ацара ада даҽа мҩак амаӡам. Сара исҭахӡам, акы шәаԥсамкәа шәнеикәаӡыҭны шәцар. Шәкариера шәаԥхьаҟа ишьҭоуп, аинрал!..
Аинрал (азныказы ҿиҭуам, аха нас). Нина Георги-иԥҳа! Иззышәҭахузеи Аԥсны аҳцәа хыла-гәыла реилаҵара?
Нина. Акы, Қьалашьбеи иахьырхәра. Ҩба, ҳаб – Аҳәынҭқар игәыҟаҵара. Ахԥатәи, сызхагылоу саҳра арҭбаара. Самырзаҟан иадамхаргьы снапаҟны иҟалароуп, Николаи! Қьалашьбеи даныҟамла…
Амаҵуҩы (дласны дааины). Аҳкәажә лаша, асас ду дышәҭоуп – Аԥсны аҳ иԥа, Георги!
Нина. Ари дырга бзиоуп, Николаи Данил-иԥа!
Амаҵуҩы. Даасышьҭуама?
Нина. Даашьҭы! (Амаҵуҩы дцоит.)
Аинрал. Нина Георги-иԥҳа, ахыццакра аҭахым…
Нина. Иаҭахуп, аинрал, иаҭахуп, – Георги имҩа рыцқьатәуп…
Сафарбеи дааиуеит.
Анцәа ду иҭахны аԥсҭазаара зиҭаз, ҳамаҳә хазына Георги!
Днеиԥыларц лҿыналхоит, иаргьы дналԥыланы дна-хырхәаны лнапы днагәӡуеит.
Шәара шәанызбо сгәырӷьара ҳәаак амаӡам!..
Сафарбеи аинрал днаиеихырхәоит.
Шәызгылоузеи, шәаатәа, шәаатәа!..
Сафар. Шәара шәышгылоу…
Нина. Аихаҵгылараҿгьы џьара акы зцәагымхо, шәара аԥсуаа!
Сафар. Шәышԥаҟоу, аҳкәажә?
Нина. Иҭабуп, Георги, исыбаргузеи шәара зегьы шәахьсымоу! Шәаатәа, шәаатәа! (Зны лара днатәоит, нас дара.) Адунеи шәыршанхеит аԥсуаа! Асулҭан дуӡӡа ир аӡхыҵраҵәҟьа рзымгәаӷькәа ишәырхынҳәит! Даара агәахәара ду ҳашәҭеит!
Аинрал (дҩагыланы). Ишәыдысныҳәалоит, Георги Қьалашьбеи-иԥа, пату ҳзақәуп шәиааира!
Сафарбеи. Иҭабуп, апатын аинрал! Иӡхыҵыр ҳҭахын, аха ирзымгәаӷьит.
Нина. Шәыссируп шәара аԥсуаа!
Сафар. Даҽазны ҳара ҳахь ихьамԥшуа иҟаҳҵар ҳҭахын, рабџьарқәагьы ҳзынхарын…
Нина. Шәџьашьахәуп, иҵабыргны шәџьашьахәуп!..
Аинрал. Аҭауад диашоуп, – аҭаҷкәым џьбара зымбаз аӷа еснагь дшәарҭазаауеит.
Нина. Урҭ шьҭа изаауам, ирзыгәаӷьуам…
Аинрал. Османаа римпериа – иԥагьоу империоуп, аԥсуаа уи ашьапы иаӷрагылеит, иранарыжьӡом…
Сафар. Иҳабжьажәгозеи, апатын аинрал?
Аинрал. Издыруада шәырзыхынҳәыр еиӷьзар, уаанӡа шәшыҟаз еиԥш…
Сафар. Уи ҟалашьа амаӡам!
Аинрал. Саҭамзааит, шәаб инагӡаны игәра жәгома абри аус аҟны?
Сафар (днацраланы). Апатын аинрал! Саҭамзааит, аха еилкаашьак сымам, аҭырқәцәеи ҳареи ҳабжьара иҟалаз ахҭыс анаҩс, абри аҩыза азҵаара зсышәҭаз!
Нина. Апатын аинрал шәара шәзы абзиоуп дзызхәыцуа. Шәара, шәыжәлар маҷуп… Ажәлар маҷқәа рышьҭахьҟа изыхьчаша мчык аныҟам, рыцҳароуп ирзыԥшу…
Аинрал. Аԥсны аҳ Қьалашьбеи ииашаны иҟаиҵоит Урыстәыла азааигәахара дахьашьҭоу.
Сафар. Иаҳнаҭазеи, апатын аинрал?! Иаҳа шәанаҳҭахыз шәыцхыраара ҳмоуӡеит…
Нина (днаԥыҩланы.) Георги! Ишәзымдыруа акы ыҟоуп, шәашьа иҵыхәала.
Аинрал. Иаҭахым Нина Георги-иԥҳа, игәы дашәмыршьын.
Нина. Иԥсҭазаара ашәарҭа ианҭагылоу, аҿымҭра схы исзақәнаргом…
Сафар. Дарбан зыӡбахә шәымоу?
Нина. Асланбеи, абрыла шәашьа! (Ҳамҭакы дааҭгылоит.)
Сафар. Ииуазеи?
Нина. Иаб иҭыԥ дахыбаауеит…
Сафар. Асланбеи иаб иҭыԥ дахыбаартәеиԥш мзызк ыҟаӡам: иԥеиҳаб иоуп, ҳаб даныҟамла иҭыԥ зыхәҭоу иара иоуп. Сара сҭыԥ хазуп…
Нина. Аԥсны аҳ Қьалашьбеи ҷыдала шәара дшәықәгәыӷуеит, иара ишьҭахь иаҳра ахагылара зықәнаго Шәара шәакәны дазхәыцуеит. Уи азы иаартны акы имҳәацзаргьы, зыгәра игоз аӡәык-ҩыџьак рыҟны иамхаҳәеит. Рыбыз рҿы ирызҭамкит урҭ ауаа, Асланбеи илымҳа аҟынӡа изнаргеит.
Аинрал. Цәымӷыс шәышьҭихит… Кавказ иаху Аҳәынҭқар еинралцәа, шәара иаҳа шәшаҳҭаху имаҳацкәа дыҟам Асланбеи.
Сафар. Саб усеиԥш акы дазхәыцуазҭгьы, раԥхьа сара исеиҳәарын…
Нина. Маӡала дҭәуп иаабац Қьалашьбеи! Зегьы аамҭак аамҭак рымоуп… Аха ииашаны иҟаиҵоит, акырӡа дыззааԥсахьоу иаҳра, иара инаҩс Шәара шәнапы ианиҵарц ахьиҭаху: аҵара шәымоуп, шәыуаажәлар ԥхьаҟа изгаша шәоуп, шәыуаҩра ҳаракуп, зегь рыла иақәнагахаша аӡә шәоуп. Аԥсны аҳра зықәнаго Шәара шәоуп, Георги!
Аинрал. Асланбеи итәы хазуп… Уажәы, ишаабо иҟалеит, аха уаҵәы даҽакала иҟалар – дшәарҭахоит Аԥсназы, абригьы дазымхәыцуа дыҟам, ахаранаԥшра злоу Қьалашьбеи…
Нина. Георги! Шәҭаацәа шәрызнеихьоума?
Сафар. Раԥхьа Шәара аԥсшәа нашәамҳәакәа.. .
Нина. Шәџьашьахәуп, шәара аԥсуаа! Зны шәҭаацәа рахь шәнеиндаз, ахәыҷқәа шәыгәхьааргеит. Ран, Ҭамара лакәзар, аҳҭынра дакуамызт, шәаара дазыԥшын… Михаил макьана дхәыҷуп, аха Дмитри гәырҩас шәиман, мыцхәы шәаара дазыԥшын!..
Аинрал. Дмитри ихыҵуазеи?
Нина. Жәаҩа шықәса дырҭоуп…
Аинрал. Петербургҟа дышьҭызароуп, апажцәа ркорпус ахь! Сара еиҿыскаауеит, аҭауад: аҵара иҵап, ҳаамҭа иақәнаго адырра ирҳап…
Нина. Шәара шәышьҭахь Аԥсны иахагылаша уажәнатә иааӡара аҭахуп, Георги.
Сафар. Аҳкәажә шәхаҵкы! Шәгәы шәазыршьыша ажәа хәахәак сҳәарц сҭахӡам… Аха Аԥсны ахагылара азы шәцәажәарақәа – агәахәара сызҭо цәажәараӡам.
Нина. Ҳара Аԥсны аиқәырхара ҳҭахуп!
Сафар. Аԥсны еиқәырхоуп, шәыххьазгеит…
Аинрал. Аҭауад! Аҳ ицаԥха агәыблаа ианҵаны инаганы аӡәгьы ишәиркӡом, азықәԥара аҭахуп!
Нина. Ахьтәы ҵыс шәнапы иакуп, Георги, ишәцәымцан! Зегьы ҳара иҳарҽеиуеит, акызаҵәык сызлашәыҳәо – аус шәаԥырхагамхан!
Сафар (ацара иҽазкуа). Амшын ахьынӡаҭынчу амҩа ҳақәлароуп.
Нина. Уахак шәааҳалатәа, уаҵә ашьыжь шәымҩа шәықәлап, шәҭаацәагьы рҽааидыркылап… Шәзырццакуазеи?..
Сафар. Аныҳәа ду ҳамоуп, амҽышаҽны.
Нина. Шәџьашьахәуп шәара аԥсуаа, еснагь ныҳәак шәымоуп!
Сафар. Аиааира аныҳәа – иҷыдоу ныҳәоуп!
Нина. Иабамҩаԥыжәго?
Сафар. Аԥсны зехьынџьара…
Нина. Шәара шәабаԥылои, Георги, шәҭаацәеи шәареи?
Сафар. Саҳҭынраҟны. Лыхнашҭа ачеиџьыка ду ҟаҳҵоит…
Нина. Асланбеи, уи дабаԥылои?
Сафар. Аҟәа, саб иаҳҭынраҟны. Азахәқәа рхадацәа иманы уахь днеиуеит.
Нина. Георги! Сара сахь ҳаҭырк шәымазар, уахак шәаҳзаагыл, ҳнеидтәалап, шәиааирагьы ҳақәныҳәап, Николаи Данил-иԥагьы ара дыҟоуп…
Аинрал. Шәааҳадтәалар, агәахәара ҳнаҭоит, аҭауад…
Сафар (аинрал иахь). Шәаргьы усеиԥш ианышәҭахха…
Нина. Иҭабуп, Георги! Шәнеи шәҭаацәа рахь, ишәзыԥшуп…
Сафар. Уаханӡа! (Днареихырхәаны дцоит.)
Нина. Уаха иҳаӡбароуп, Николаи Данил-иԥа, уаха!.. Георги ицхраатәуп, ихы агәра игартәеиԥш дазыҟаҵатәуп.
Аинрал. Нина Георги-иԥҳа…
Нина. Шәаргьы саргьы иаҳуалуп ҳаб – Аҳәынҭқар ԥсыцқьала имаҵ аура! Уи мап ацәышәкуазар…
Аинрал аҭак ҟаиҵом.
Аԥсуаа аиндаҭлара рҟазшьоуп. Қьалашьбеи иоуп еидкыланы измоу. Уи даныҟамла, хыла-гәыла еилалоит…
Аинрал. Аццакра аҭахым, аҳкәажә лаша, ҩашьарак шәмыхьааит…
Нина. Исыхьӡом! Алазқәа ҳәа џьоукы ыҟоуп, Қьалашьбеи иаҳҭынраҟны амаҵ руеит. Изыхшаз рангьы илеигӡаӡом, аҟәрышь азы…
Аинрал. Шәамханагалацәеит… Нина Георги-иԥҳа: шәааи, уаҵәы ҳцап, Цаишьиҟа, ҳаԥсы ҳшьап!..
Нина. Аԥсшьаха ҳамаӡам, апатын аинрал, иҳамаӡам!..
Алашара ҿыцәаауеит
Аҳҭынраҟны. Қьалашьбеи иҭыԥ аҟны дгылоуп. Иааиуеит: Мсаусҭ, Манучар, Аслан, Дадын. Харантәи иааҩуеит адыгаа иртәу аркәашагатә музыка.
Қьалашьбеи (игәалаҟаны). Бзиала шәаабеит!
Зегьы наиеихырхәаны, «Бзиара убааит!» ҳәа аҭакқәа наирҭоит.
(Днарылаԥшны.) Сафар дызбаӡом…
Дадын. Сафарбеи Лыхныҟа амҩа дықәлеит, саҳ ухаҵкы!
Қьалашьбеи. Дзырццакызеи?..
Дадын. Дырхынҳәтәызар…
Қьалашьбеи. Иаҭахым. Шәызгылоузеи, шәаатәақәа!
Мсаусҭи Манучари натәоит, Аслани Дадыни гылоуп.
Аусқәа шԥацои, Дадын?
Дадын. Ауаа амҩа иқәуп, иааихьоугьы рацәаҩуп. Ашьтәқәа зегьы рышьхьеит, аныҳәацәа зегьы ааихьеит… Ашьыбжьоназы ашхәақәа реицлабра иалагоит, – зегьы Кьалашәырҟа ицахьеит, шьыжьнаҵы.
Қьалашьбеи. Шаҟа шхәа еицлабуазеи?
Дадын. Азахәқәеи ҳара ҳтәқәеи инеизакны ҩынҩажәаҟа. Аԥхьахәқәагьы ҳармазеихьеит, саҳ ухаҵкы!
Мсаусҭ. Иагьа иԥшӡахап!..
Қьалашьбеи. Аҽыҩқәа анбоушәыжьҭуа?
Дадын. Ишаԥу, амра акыр ианцалак. Аҽырхәмарра, аҵәеигәыдҵара, аимҵакьачара лассы ирылагоит.
Қьалашьбеи. Аӷба ҿыц аӡыхҵара иазышәхәыцзеи?
Дадын. Аҽырыҩрақәа ҳшаарылгалак . Иазку ауаа мазеиуп.
Қьалашьбеи. Ишьахәуп!.. Машәырк ҟамлааит…
Дадын. Иҟамлароуп, рус рдыруеит…
Қьалашьбеи. Азахәқәа зҿузеи?
Дадын. Еицлабуа акәашара иаҿуп ҳҭыԥҳацәеи дареи.
Қьалашьбеи. Аныҳәа ҽыԥныҳәак ацымкәа имҩаԥысроуп. Асасцәа реиҳабацәа ҷыдала шәырхылаԥш, џьара ак шәыцәрыгымхааит. Саргьы лассы срызнеиуеит.
Дадын. Еилыскааит, саҳ ухаҵкы!
Қьалашьбеи. Асаӡқәа реиҳабацәа ӡхыҵхьоума?
Дадын. Иӡхыҵхьеит, ахатәрақәа зегьы ыҟоуп.
Қьалашьбеи. Уца, Дадын, аусқәа урхылаԥш.. .
Дадын днахырхәаны дцоит.
Қьалашьбеи дҩагылоит, уи гәаҭаны Мсаусҭгьы Манучаргьы ҩагылоит.
(Аслан ихы наиқәикуеит.) Асланбеи Ачачба! Уабиԥара уҽаԥсоутәит! Ҳашьцәа азахәқәа уманы уаҳзымаазҭгьы, аҭырқәцәа аӡхыҵра ргәаӷьуан. Аԥсны раҳҭомызт, аха ашьа рацәа каҭәон. Ԥсыҭбарада ҳаилгара – уеиҿкаара иабзоуроуп!
Аслан. Исуалыз ауп исылсыршаз.
Қьалашьбеи. Аԥсны уагымхааит, сыҷкәын! Саӡны уахаргыларазы ажәа усҭахьан. Иахьа ирыласҳәоит, аныҟәгашьа Анцәа уақәиршәааит!
Аслан. Ажәа ахьсуҭахьаз азымацара!.. Иаҭахым, саб, сзааӡаз асаӡқәа иара усгьы исхаҵгылоит.
Қьалашьбеи. Цәажәарак шәыман сгәахәует…
Аслан. Иҳаман.
Қьалашьбеи. Имаӡамзар…
Аслан. Маӡа ыҟаӡам… Асаӡқәа рааӡамҭа – еиҳау аҟны дырбарц рҭахуп.
Қьалашьбеи. Уи уахымыццакын, Аслан.. .
Аслан. Сахыццакӡом саб, Аллаҳ иныс! Аха сара исыхәҭоу сара истәхароуп, даҽаӡәы исызиҭаӡом.
Қьалашьбеи. Аслан! Унеи азахәқәа рахь, хылаԥшрада инымхааит…
Аслан днахырхәан дцоит.
Манучар. Қьалашьбеи ухаҵкы! Гәҭынчымрак сымоуп, аҳәарагьы сахьымӡацт… Угәалаҟазаара бзиа еилазгарц сҭахым, аха…
Қьалашьбеи. Уажәа ҳәа, Манучар!
Манучар. Иаха ахәылԥаз, гәыԥҩык аҭырқәцәа Гәдаа иӡхыҵит. Уаҟатәи Ӡаԥшьааи Маанааи рԥыланы аҩныҟа инаргеит, маӡала ацәажәара рыман… Самырзаҟантәи Ачаа иреиуоугьы уахь инеит…
Қьалашьбеи. Ирҭахузеи?
Манучар. Абзиа ргәы иҭам, иалырго сыздыруам, аха…
Қьалашьбеи. Ҳныҳәа еиларымгааит… Ҳасасцәа иреиуоу, аӡәы идамхаргьы ишьа анкарҭәа, ахан
иаҳхымҵуа ахьымӡӷ ҳаҵарҵоит… Узықәгәыӷуа џьоукы азкы, ирылаԥшааит, атәымқәа рылазар ауаа ирымбо, ирмаҳауа ихьаркааит… Умгылан, Манучар, уааласы! Ишәырҽеи ихьшәахаанӡа…
Манучар дласны дцоит.
Рҽеиқәыркыр рҭахым Сҭампылаа, ҳара ҳа-хәаԥсақәагьы изҿыц иаҿуп…
Мсаусҭ. Иагьаҟәыҵуам…
Дадын (дласны дааины). Саҳ ухаҵкы!.. (Даамаханы.) Аҳәашьагьы сзақәшәом…
Қьалашьбеи. Иҟалахзеи, Дадын?!..
Дадын. Мураҭбеи дҳацәцеит…
Қьалашьбеи. Ишԥа?..
Дадын. Дахьҭакыз иахылаԥшуаз алазқәагьы ыҟам, иаргьы дыҟам…
Мсаусҭ. Ари ԥсахроуп!
Дадын. Аргама доурыжьҭит… Ала умҳәакәа, алаз узҳәом шырҳәаҵәҟьо ауп…
Қьалашьбеи. Алаз иеицәоу аԥсуагьы дусырбап!.. Анышә иҵалазаргьы иуԥшаароуп, аҳҭынра ахылаԥшҩы!..
Дадын. Ауаа рышьҭасҵап, аха…
Қьалашьбеи. Уара ухаҭа урышьҭала! Ианузымԥшаа, умаҵура уаамхны, унаганы суадалықь уахасыргылоит! Еилукаама, Дадын?
Дадын. Сушьыр иаҳа еиӷьуп…
Қьалашьбеи. Умгылан!..
Дадын дласны дцоит.
Мсаусҭ. Исгәаԥхаӡом… Қьалашьбеи ухаҵкы, саргьы баша сымгылаап…
Қьалашьбеи. Уца, Мсаусҭ, ԥхашьарак ҳмыхьааит…
Мсаусҭ дцоит. Қьалашьбеи ҩнуҵҟала дышгәамҵуа иныԥшуа даалаҩеиуеит. Рабиа дааины, иара дихәаԥшуа даагылоит.
Рабиа. Гәамҵрак удызбалоит…
Қьалашьбеи (иҽаамхны). Бара бхы шԥаббо, аҳкәажә?
Рабиа. Сгәы уздууп, саҳ лаша!
Қьалашьбеи. Шьарда анҵыра аиуааит бгәадура! (Лацәажәара дааҟәыҵны, еиҭа хәыцрак дамҽханакуеит.)
Рабиа. Сашьаду Мсаусҭ арантәи ддәылҵит… Акыр еимашәкма?
Қьалашьбеи. Еимактәыс иҳамоузеи маҳәи абхәындеи!.. Аиааира ныҳәа – ныҳәа ҷыдоуп, асасцәа дуқәа ҳҭоуп, иԥшӡаны имҩаԥысыр ҳҭахуп…
Рабиа. Уи гәырҩас иҟоумҵан, амҩаԥгара знапы иануҵаз Чаабал Дадын – деиҿкааҩ бзиоуп!..
Қьалашьбеи. Абзиа ашьҭахь, абзиа ыҟам, рҳәоит…
Рабиа. Ирҳәоит… аха уара изхуҳәаазеи?
Қьалашьбеи. Ус исҿыҵҟьеит…
Рабиа. Иуҿыҵҟьеит, аха имашәырны иуҿыҵымҟьеит.
Қьалашьбеи. Маҷк сгәы еиҟарам, сфелдышь, сааԥсазар акәхап…
Рабиа. Жәларык зхәаԥшуа Аԥсҳа аԥсыҽхара унаалаӡом…
Қьалашьбеи. Исымчузеи, саргьы суаҩытәыҩсоуп…
Рабиа. Амч уара иумамзар измада! Аԥадишьаҳ дуӡӡа ир, аӡхыҵра рзымгәаӷьыкәа рырхынҳәра улуршеит! Ржьы ужәуазар зтәан еиламгыларыз аԥсуа хацәа џьбарақәа унапаҟны иааганы аӡәк иеиԥш иургылеит! Ӡаԥшьаа хымхаԥагьақәа ракәзар, ршақә иасуа ишуқәмақаруаз иҟәыбаса иқәуҵеит!
Қьалашьбеи. Убри баламцәажәан…
Рабиа. Иауазеи?..
Қьалашьбеи. Исҭахымызт, Аслан ианшьцәа ракәын…
Рабиа. Аслан а-Ӡаԥшьԥҳа длыхшеит, ашьамцқәа илоуп.
Қьалашьбеи. Ибҳәашьоузеи, Маршьанԥҳа? Аслан изы ус еиԥш аҳәара бҳақым: сара дсыхшеит, баргьы саргьы ҳахшара рашьеиҳабӡа иоуп!..
Рабиа (илцәымӷханы). Саҭоумҵан, саҳ лаша, уара ухӡыӡаароуп исзырҳәаз…
Қьалашьбеи. Аслан алым даҩызоуп, дыџьбароуп, аха иаԥсуара ҳаракуп.
Рабиа. Ахадара иашьҭалаз – иаԥсуара дазхәыцӡом. Алым аԥсыцәгьара аҟазшьоуп, игәымбылџьбароуп, – абгьы еигӡаӡом.
Қьалашьбеи. Ибҳәашьоузеи?
Рабиа. Иузымдыруа уҟам, аха…
Қьалашьбеи. Бажәақәа цқьа брызхәыцма, Маршьанԥҳа?
Рабиа. Срызхәыцит, уххьазгеит. Цәалашәра бааԥсык самҽхакны самоуп, изызӡари…
Қьалашьбеи. Хәынгарак ыҟазар, иахьыҟоу, бара бахьхәыцуа акәӡам… Анцәа инапы ҳануп… Биҳәала, сфелдышь, бхәыҷқәа рзы биҳәала.
Рабиа. Даргьы ҳаргьы ҳаигимыжьааит!
Қьалашьбеи. Ҳаигижьыргьы, уамашәа ибымбан…
Рабиа. Уажәақәа гәыҭшьаагоуп…
Қьалашьбеи. Зегьы ҳрызхиазароуп. Бара, ҷыдала, жәларык рхада биԥҳәысуп. Анцәа иҳаҭәеишьаз ҳахшара ршьапы иқәыргылатәуп. Егьырҭ макьана ихәыҷқәоуп, ирылҵша сыздыруам, аха Баҭал… Игылашьа агәахәара снаҭоит, Анцәа иҭахны иишаз арԥысуп!
Рабиа. Ҳара ҳзы мацарагьы димшеит. Баҭал иеиԥш иҟоу роуп ажәлар ирхагылаша…
Қьалашьбеи. Бзыргәаҭеиуаз аҳәара бгәаӷьит!
Рабиа. Дыздыруа зегьы абас изырҳәоит…
Қьалашьбеи. Макьана дыҷкәынцәоуп…
Рабиа. Даҽа шықәсқәак роуп!..
Қьалашьбеи (длыхлафуа). Нас сара сабабышьҭуеи, сфелдышь?!
Рабиа. Сара усшьаанӡа Анцәа уимшьааит! Ихьӡ рылоуҳәар, изхьыԥшыша дырдыррын, иахьатәи ргәырӷьара, даҽа гәырӷьарак рзацуҵарын…
Қьалашьбеи. Баҭал изы сгәы иҭоу рацәоуп…
Рабиа (иажәа днаԥыҩланы). Иаргьы уаргьы ишәыхьша сара исыхьааит!
Қьалашьбеи. Баҭал иашьеиҳабцәа ыҟоуп…
Рабиа. Иҟоуп, аха урҭ реиԥш Баҭал дҭынхадаӡам: уара уҟоуп, ианшьцәа Маршьанаа ивагылоит, абаагәареиԥш дрыхьчалоит. Иашьеиҳабацәа ҳәа узҿу рышьҭахь ирызгылада?! Ӡаԥшьаа, даҽа шәышықәса ршьара изықәлаӡом, Леиаа ракәзар, инхацәоуп, ирылшозеи?!
Қьалашьбеи. Быхшареи бареи шәеихыбаамзааит, амышьҭабзиа бара, сфелдышь! Бнеи аҩныҟа, ҳхьырԥарцәа быманы баадәылҵла, аныҳәахь ҳаицнеиуеит. Бааццакы, быххьазгеит!
Рабиа. Уара ишуҳәо, саҳ лаша! (Днаиеихырхәаны дцарц лҿыналхоит.)
Қьалшьбеи (ибжьы налхьыгӡо). Баҭал арахь дысзааиааит!
Рабиа (лгәалаҟаны). Шәеигымхааит аби ԥеи! (Дцоит.)
Қьалашьбеи (авансценахь днаскьо). Иаҳԥеиԥшхозеи уажәшьҭанахыс, абри ауп шьҭа ҳзызхәыцша. Аԥсназы гәырҩас исымаз сгәахәтәы наӡеит, османаа римпериеи ҳареи ҳҽеилҳаргеит. Аха шьарда нҵырак аиуама ҳазшаз иҳаҭәеишьаз ахақәиҭра? Ҳашԥаҟалои, ҳара-ҳара ҳхала ҳаизынхар? Ҳауаажәлар ирылшарыма хшыҩла аҽеидкылара, уи аҟны афырхаҵара аарԥшра? Аҳәынҭқарра ҿыц аргылара мариаӡам, аџьабаа рацәа аҭахуп. Ҳара ҳажәлар маҷуп, ҳаиԥш-зеиԥшу зегь реиԥш еснагь ашәарҭара ҳзыԥшуп, Анцәа иҳаҭәеишьаз ҳтәыла ссир, аԥҳәызба ԥшӡа леиԥш, зегьы рхазы ирҭахуп. Ажәлар дуқәа раасҭагьы аҽеиҿкаара анҳалымша – ҳзаҵгәаӡом. Абарҭ жәлар маҷк роуп, изнылаз ахақәиҭрамҩаҟны ҳрыцхраап, гәыблыла ҳрывагылап зҳәо, мчы змоу жәлар дук ҳашьҭахьҟа иҳазгылаӡам. Знапы ҳазҭо аӡә дҟаларгьы, ак ҳалиԥаарц дашьҭоуп аҟароуп. Ламыск, рыцҳашьарак, гәыҳалалрак нымхаӡеит ари адунеи аҟны. Зехьынџьара: еилаҩынтроуп, еибашьроуп, анибарҵәара иаҿуп Анцәа аԥсҭазааразы иишаз ауаатәыҩса. Аргама имҩахҟьеит… Иџьоушьаша, иара Анцәагьы ҿиҭуам! Аԥсҭазаара зиҭаз ауаатәыҩса рхымҩаԥгашьақәа рзы игәы рыхшәаны, дрызгәамҵны дықәҵны џьара дцазшәоуп!.. Ҳажәлар Анцәа иҭахны иишаз жәларуп, аҟазшьа ссирқәа рылоуп, аха ҳазмырԥшӡо ауаагьы маҷҩымкәа иҳалоуп. Зны-зынла убриаҟара сдыргәамҵуеит, абарҭ ауаа ахақәиҭра амазаара иаԥсамзар ҟалап сҳәо аҟынӡа… Сара сахьынӡаҟоу изласылшо ала Аԥсны ҭасырхарым, аха иаԥеиԥшхозеи сара снаҩс?.. Саҳра тәарҭа ихыԥҽыганы сыхшара ианырзыҟала – сааԥсарақәа зегьы аӡыхәашь ирцәагоит. Аслани Сафари гәыбылрак рыбжьаӡам, еибаҭахӡам. Акыр аӡашьа рҽақәдыршәоит, аха рыблақәа ирхызбаалоит. Рҩыџьагьы Баҭал дырҭахӡам. Аишьцәа анеиҿагыла… Иаа, Анцәа Ду, уаҳхылаԥш, уара уда ҭынхас иҳамада! Сыҷкәынцәа урхылаԥш: ашьыцра, аиндаҭлара, аӷыӷибакра иацәыхьча! Еиҳабы-еиҵбыла игәеибаҭаны, рҳәоу еиқәыршәаны рыуаажәлар ргәы иамыршьыкәа, ирыхӡыӡааны иныҟәыргартәеиԥш алшара рыҭа! Ахшыҩ иазрыцҳаумтәын, ахаранаԥшра раҭәашьа! Саргьы макьана срыгумыжьын, иауазар… Сыжәлар
ирзысхәыцуа, сгәы иҭоу, схы иҭоу, аха макьана сызхьымӡац сахьыгӡа! Алшара сыҭа, амчхара ду змоу ауаа насыԥ рыманы иахьынхаша, Аԥсуа ҳәынҭқарра ҿыц аргыларазы! Аӡара сыҭа…
Ахысыбжь гоит, Қьалашьбеи ахы шиаахаз иныԥшуа, аха азныказы дымҵысӡо дгылоуп. Баҭал дласны даацәырҵуеит.
Баҭал (дынҭыҵәаауа). Саб… изеихсыда? Изаахада, саб, уара уоума?
Қьалашьбеи. Аԥсны ахақәиҭра… Иҳанармыжьит, сыҷкәын…
Баҭал. Уажәақәа сгәы ҭыршьаауеит…
Қьалашьбеи. Уԥсыҽымхан, Аҳ иԥа, азин умаӡам! Аԥсны ԥхасҭашәымтәын…
Ахысыбжь еиҭагоит, Баҭал ахы шиаахаз иныԥшуа дынхьыдышьшьуеит, аха иҽкамыжькәа иҽааникылоит.
Иухьзеи, сыҷкәын?..
Баҭал. Усцәымшәан, саб, сызгаша сымаӡам…
Қьалашьбеи. Нас уҩагыл…
Баҭал (дгыларц деихоит, аха илшаӡом). Исылшаӡом… Сеиӷрыблаауеит, саб… ҿамҩак аӡы…
Қьалашьбеи. Ҳаи, Анцәа, исурбазеи… (Иахьынӡаилшо ибжьы ҭганы.) Шәанаџьалбеит, уаҩ шәыҟаӡами?!. Сыҷкәын изы ҿамҩак аӡы…
Иааҩуа акәашаратә музыка ада уаҳа бжьы гаӡом.
Абасҵәҟа хьымӡӷыла ҳамҩасып ҳәа сыҟамызт… Ҳажәлар рзы абзиа ҳашьҭан… Нас, ҳзахырбаазеи, изҳанармыжьзеи?.. (Иахьынӡаилшо иҽаариашаны даагыланы, ажәҩан ахь ихы ҩышьҭыхны, ибжьы амч наҭаны.) Иаа, ҳшамкәаны ҳазшаз, адгьыл ныжьны уцаҵәҟьама? Аџьнышқәа рнапы ҳануҵама? Иаа, Анцәа, уара иушаз ари адунеи аҟны уаҳа иашак ыҟаӡами?..
Ахысыбжь еиҭагоит, Қьалашьбеи дхьыдышьшьны иҿы-леихоит, уи гәазҭаз Баҭал, имч еизыркәкәаны дҩеиханы иаб дааникыларц иҽнаԥшьигоит, аха илымшакәа дынхьыдышьшьуеит, ишьамхы инықәҳаз Қьалашьбеи ихы инапқәа накәыршаны: «Саб… Саб…» ҳәа дҭыҵәаауеит. Амузыка иаҳа-иаҳа ихалоит, алашара аҿыцәаара иалагоит.
Аԥарда
