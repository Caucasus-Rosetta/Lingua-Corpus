Алирика. Аиҭагамҭақәа
Аҵх иамҟәыҵшәеит хәыцрак,
Зрахәыц зыҵшәаз агәыреиԥш…
Уи акәзаап алахь зеиқәу
Сыӡын ҵхы уаха…
Амаҷоуп,  уажә аамҭала
Сықәызҟьало сшьара, –
Амаҷоуп са сдунеи зегь
Еибаркны измоу…
Агәыр-хәыҷ аҵа икылшәаз
Хәыцрақәак сышрышьҭоу
Иҟьаҟьаӡа иаашоит…
Иҟьаҟьаӡа иаашоит…
Сыҵхи сареи ҳцәыӡқәа
Ирымаӡам хнырҳәышьа, –
Мышкызны, уи шыгәнызго,
Зрахәыц зыҵшәаз агәыреиԥш,
Аӡын ҵхы лашьцара,
Али-ԥси рыбжьара
Сналаӡышт саргьы…
Сналаӡышт саргьы…
Сыжәҩан ӡмыжьра иналасыжьт каҭак,
Сыжәҩан ӡмыжьра иҭызгоит еҵәақәак…
Сара сыдгьыл сықәгылоуп мшаҽнеиԥш,
Ахаангьы еилкаашьак амаӡам са сԥеиԥш…
Дгьыли –  жәҩани еихыбаауеит наџьнатә,
Амши – аҵхи еихыбаауеит наџьнатә…
Амреи амзеи шеидҽырбало инҭашәоит,
Бырлаш рыцқәак сыжәҩан иацрышәшәоит…
Сымш саԥылоит, бырлаш ԥҵәахақәак ҟәшәауа,
Сымш саԥылоит, ҵла-нашанак рышәшәауа…
Сыжәҩан ӡмыжьра иҭызгоит каҭақәак,
Ашамҭаз сашҭа дыршәҭуеит еҵәақәак…
Сара сыдгьыл сықәгылоуп мшаҽнеиԥш,
Ахаангьы еилкаашьак амаӡам са сԥеиԥш…
Анаатә еиԥш имҩасуеит аамҭақәак,
Иҿыцәаауеит агәыӷреиԥш еҵәақәак…
Агәашә. Агәарԥ. Ахәышҭаара.
Агәаӷь хәыҷ еиҟәзыршәаз аԥхара.
Аира… Аԥсҭазаара… Аԥсра…
Ирҭынхаз иарбан? ..  Еимгеимцарак!..
Гәыӷрақәак рцынхәрас – ауаз,
Имацәысны иҿыцәаахьоу гәаԥхарак…
Зегьы-зегь ниасуеит абас
Ҽа џьоук зыхьҵәуо лаԥшҵашәаран!
Агәашә. Агәарԥ. Ахәышҭаара.
Имҩасхьоу аамҭақәа рышәшьыра.
Уразҟы уаԥысны ицеит ахшьырахь…
Зықәрахь инеихьоу
Агәрагара…
Аира.
Аԥсҭазаара.
Аԥсра…
Са истәым ԥсҭазаароушәа акы
Аҳауа иналаӡт – ихыԥсыхьха…
Иҭацәыз аӡышьҭреиԥш сара сгәы
Дырԥсаҳәоит идгьылтәым ӡыхьқәак…
«Изаацәан угәы каужьт уара,
Аамҭала аԥсҭазаарагьы шьҭрақәлоит!» –
Иҭаҩлоит слымҳа абас џьарантә
Бжьы – маӡакгьы – сыдгьыл иақәлоу…
Ҿамҩак аҭынчра сазгәышьуа,
Сангылоуп саамҭа анапсыргәыҵа,
Исхоуп аԥшазаҵәгьы шәышәуа,
Анцәа саниҳәо, сыбжьы ныҵак…
Ҿамҩак аҭынчра сазгәышьуа!..
Заџьал зхыццакыз ашәҟәыҩҩы
Даур Занҭариа
игәалашәара иазкуп
Уара мҩа харак уқәуп, сашьа,
Уарҭмаҟ уазқәынҵа...Аангыламҩа умаӡам.
– Маҷк уааҭгыл, нас, сашьа, уԥсы шьа!..,
Саргьы сыгәҭыха засҳәо ҳәа уаҩ дсымаӡам.
Зны усцәалаӡуеит Москватәи аурҭ,
Ужакьа аршлазшәа збоит зны асыҭәҳәа, –
– Уԥсы ааиҭак, нас, маҷӡак, Даур! –
Уааи, ҳнеидтәалан ҳаицәажәап ашьшьыҳәа…
Убжьы ҭахәаҽуп. Ихәашьуп улакҭа.
Угәҭыхақәа рыццышә ҭаԥсоуп уҭыҭыныжәга…
Ԥхыӡла, цҳак уқәлан унеихуан ааигәа,
Улақҭа исанаҳәон: «Шәсыцхраа, сырыжәга!..»
Аҭҳарцәҳәа саақәтәар, нахьхьи, хараӡа,
Дәҳәыԥшк аҵыхәан сылаԥш ухьӡахуеит…
Уарҭмаҟ уазқәынҵа, ԥсааиҭак ҟамҵа,
Мҩахәасҭа ҟьалак ианыршәлан уцахуеит...
– Маҷк уааҭгыл, нас, ҳаицәажәап, сашьа!
Зны ҳанқәыԥшыз еиԥш «Амраҿ» ҳнеидтәалап.
Ҿымҭӡакәа ҵәыцақәак шьҭаҳхып, сашьа,
Иҟам раҵәцахәгьы ҳҳәап иныхҭәалан…
…Ҩаԥхьа сышҟа ихынҳәуеит са сыбжьы,
Аҵх лашьца иалаӡыз адәыӷбақәа рыҵәаабжьеиԥш.
Зегь ҳаман илеиуеит агәхашҭра – аӡышьшьы,
Ихьанҭоуп шьҭа схәыцрақәагь,
сыуаҩыбжареиԥш…
Дгьыли-жәҩани ирзаартуа Даур уҟазшьа,
Ашықәсқәа ниасуеит, ԥсаатәҵас еишьҭалан, –
– Уԥсы ааиҭак, нас, сашьа, уԥсы шьа! –
Ауазеиԥш, сгәы инҭасҳәоит сажәақәа аамҭала.
…Узхьымӡаз наумданы, уажәабжьқәа ирҳәап,
Цҳаражәҳәаҩра руп нас уажәеинраалақәа! –
Уа Тамшьтәи аҵых уара уҭанаҳәҳәап,
Ԥааимбарҵас дунеи еибаркыра – ссирк
уалархәуа!..
Уқьыԥаха мҩа харак уқәуп, сашьа,
– Маҷк, уааҭгыл, нас, сашьа, уԥсы шьа!..
...Ишьҭрақәланы сышҟа ихынҳәуеит са сыбжьы,
Зегь амҽхакны илеиуеит агәхашҭра – аӡышьшьы...;
иаашаанӡа,
ҿымҭ-ԥсымшьа…
Шәха дуқәак згәылоу абысҭаԥха
Мпахьшьыцқьала инҭалыҳәҳәоит, ҭынч,
Дмыццакӡакәа инаҵалҵоит хчык…
(«Иудыруеи, дымҩахыҵыр уаха зны сасык? ..»
Нас мрагыларахь лҿы нарханы,
Лоунытә даақәыԥсычҳаны, ҿаалҭуеит лара:
– О, анцәа бзеила иаҳзырша!..
Абас, дныҳәа-ныԥхьаны, лҿыналхоит
Луадахь – зхы аџьыка ықәызххьоу сан…
Сара стәазаашт макьана ҿымҭ-ԥсымшьа,
Сан дзықәныҳәахьоу аҵых ду ҩызара азуа…
Сара стәазааит иаашаанӡа ҿымҭ-ԥсымшьа,
Аԥсҭазаара иаркараз ахцәышла
Лҭынчра хьчауа…
Сара стәазааит иаашаанӡа ҿымҭ-ԥсымшьа,
Акәымжәы-шкәакәа зшәызҵауа Сымш Ҿыц
Иреиӷьӡоу жәеинраалак азкуа…
Ашәвазаҿ икнаҳау скәаҷаби
Сыҵхи еицкьаҭоит абар…
О, ишԥахьанҭоу ҳанацәа рҳақ!..
Ҳаҟоуп ус… ҳаҟоуп… ҳаҟоушәа, ҳаҟамшәа,
Ацәгьагь абзиагь ззеиԥшу ҳа ҳакәымшәа, –
Аԥсҭазаара шьшьылаҳа ишнеилац инеилоит,
Ҳарҭгьы ахықәаҿ ҳнаӡаанӡа – ҳгәаҭеилоит…
Зны ҳарҩышьызшәа, ҳаҟоуп акалашәа,
Адунеи ҳақәуп ҳазхылҵыз даҳгәаламшәо…
Ҳахдырра анҿыхало, ҳаахаха-чахалоит,
Нас ҩаԥхьа гәхашҭрак анаҟә наҳхаҳалоит.
Ҳаҟоуп ус… ҳаҟоуп… ҳаҟоушәа, ҳаҟамшәа,
Иацы зны абраҟа инхоз ҳара ҳакәымшәа…
Ҳнеиуеит ҿымҭ-ԥсымшьа… ашьац мырҟьыцӡакәа,
Ҳниасуеит наҟ аӡәы игәы нмырхаӡакәа…
Ҳахдырра анҿыхало – маҷк ҳаахабыхацлоит,
Џьоукгьы ахаан иҳамбацшәа ҳнарыхәаԥшлоит…
Ҳаҟоуп ус… ҳаҟоуп… ҳаҟоушәа, ҳаҟамшәа,
Ацәгьагь абзиагьы ззеиԥшу ҳа ҳакәымшәа…
Ҳара ҳцынхәрас ҽа џьоук аҵоуп еидарак,
Даҽа џьоук неиуеит иаҿалан ҩадарак…
Даҽа џьоук рышҟа иҳаршәуеит ахаҳәқәа,
Зымҩа ианысхьада зцәаҩа мыԥсахкәа?..
Нас ҳцәа ҳазҭаӡыӡои ҳаԥылауа ныҳәак?
Аныхеиԥш ҳзацәшәоузеи ҳаазқәылаз ҽыԥныҳәак? ..
Ҳаҟоушәа, ҳаҟамшәа… ҳаҟоуп, ус ҳаҟоуп,
Ҳазегь мышкызны ҳахьеиқәшәо џьаракоуп…
Рымаҭәа ҩазақәа ршәырхуеит шьҭа аҵлақәа,
Абыӷьҩежьқәа каԥсоит, икаԥсоит…
Ҳарҭ, ауаатәыҩса, аҵлақәа ҳрацлабуам,
Аха ҳгәаҵақәарҿ ажәҩан қәарԥссоит…
Зны ҳажьоит, зны ҳахнахлоит ашәалҟьа-мра,
Зны ҳазхьарԥшуа иҳаҩсхьоу ԥхынрак,
Нас цәанырра-хышхыҵәарак ҳалгауа,
Ҳгәаҳҽанӡамкәа иааҳадгылоит қәрак…
Иршәырхуеит аҵлақәа рымаҭәа ҩазақәа,
Маҭәа ҿыцла рыҽҭарыҳәҳәарц нас…
Ҳарҭ, ауаатәыҩса, ҳрацлабуам аҵлақәа,
Хнырҳәышьа змам ҳамоуп гәырҩас…
Ҳа ҳнаскьалашт шьҭа ус маҭәа ҩазала,
Ҳара ҳгәаҵақәарҿ ажәҩан қәарԥссоит.
Рыԥсҭазара рҿыцуа, рҽеиҭаркуеит аҵлақәа,
Мшынҵақәоушәа абыӷьҩежьқәагь каԥсоит…
Ус маҭәа ҩазала ҳарҭ ҳнаскьалоит…
Ааԥынрала
Зыҭра иазыхынҳәло
Аԥсаатә еиԥш,
Сгәалашәара Аҭәаҵлаҿ
Ирҳауеит рыҭра
Хәыцрацрыш-лаԥшҵашәарақәак –
Сқәыԥшра агәхьаагара
Иарҿыхаз…
Ихәарҽхахьоу
Сгәалашәара Аҭәаҵла
Ааԥынрала
Ипытлоит…
Ааԥынрала
Сгәалашәара Ахыџьгәыгәын
Ԥытлоит…
Уахынлоуп. Суаџьаҟхәыҷ
Иҭашьқьыруа амца
Ианызбаалт
Сабдуи сандуи рхы-рҿқәа…
Ижәытәӡоу ԥсыуа бызшәала
Ицәажәон еицхыраан амҿқәа…
Сазыӡырҩуан аҵых,
Еиқәыршәны сшьамхқәа…
Ашамҭаз –
Сыҩны ахыб
Раӡныҵәымаӷқәак наархан
Иахысхьан
Сҭынчра иахҭыгәлаз
Ақәа…
Сара сцәа-сжьы –
Сыԥсы иаҳаԥуп…
Схьаа-сыгәҭыха
Сара исеиҳабуп!
Зны-зынла Сыдгьыл
Санхалоит убас, –
Жәҩантәыла ҭынхада–
Еҵәада инхаз…
Сыкәша-мыкәша
Ҭацәырак газгоит.
Сыҟоушәа-сыҟамшәа,
Схала саанхоит…
Аҭацәыра-лашьцараҿ
Икәеицеиуеит цәашьык.
Са сдунеигьы, дунеимшәа,
Иԥшуп еиқәышьшьы…
Ҿымҭроуп уа иамоу
Адгьыл бызшәас…
Усҟан сызаҵәра сымоуп
Сараӡәкгьы ҭынхас.
Сара сцәа-сжьы
Сыԥсы иаҳаԥуп.
Схьаа-сыгәҭыха
Сара исеиҳабуп…
Сара саамҭа са
Сиаанӡа,
Инасаҩҟьа ицахьан…
Сара сҿымҭра – изаацәан! –
Са саԥхьа
Иихьан…
Ҩыџьа афырхацәа раб
Самсон Занҭариа
игәалашәара иазкуп
Уа иӡыхгылоуп ҷандарқәак ҳа ҳкәара,
Цәашьы иаҵәақәоушәа икахәхәа.
Уа илагоит, илагоит ҳаӡлагара,
Аҵыхәтәантәи амчқәа еизыркәкәа…
Инкахәыцуа иахьгылоу агәашәаҿ,
Иҟәашӡа асы рықәнаут ҳаҽқәа…
Уаха шаанӡа ҿааихак ҟарҵашам,
Абгыӡ иреишуа ҳлақәа…
Еиқәуп уа ҳахкаараҿы ԥҳәаҟәак,
Ҳкамбашьқәа рхы раҳа иҟаауеит, –
Урҭ нымҩак рызхызшәо дабаҟоу? –
Уи ҽа ҩнаҭак иԥшаахьеит…
Уа иӡыхгылоуп ҷандарқәак ҳа ҳкәара,
Цәашьы иаҵәақәоушәа икахәхәа.
Дныгәнысуа дцоит аӡлагарахь,
Ԥҳәыск, ашәеиқәа налхьыкәкәа.
Сахьа еиқәарақәак сыбла иаахгылоит,
Уа быжьқәакгьы снарҳашам аԥша.
Сыҵхи сымши еиӷацәоушәа иааиԥылоит,
Ҭынчра ахьыҟамгьы збоит омашәа…
Уажәы асы иҭанаҳәҳәоит ҳара ҳҳабла,
Абгыӡ иреишуеит ҳлақәа…
Инкахәыцуа игылоуп агәашәаҿ
Шьҭа аԥшәымада инхаз ҳа ҳаҽқәа…
Абранӡа гәынхәҵысҭала сааит…
Абранӡа гәынхәҵысҭала сааит,
Абраҟа сааҭгылан снатәап.
Сгәы азыбжа исанаҳәоит:  «Ааи!»,
Сгәы азыбжа исанаҳәоит:  «Мап!»
Сааԥсазар, издыруада, шьҭа,
Сазкылсзар сдунеи ду агәҭа?..
Сгәы азыбжа исанаҳәоит: «Ааи!»,
Сгәы азыбжа исанаҳәоит: «Мап!»
Ҩ-дунеик еибашьуеит са сгәаҿы,
Ааибышьа змаӡам ҩ-дунеик, –
Нахьхьи, хараӡа, аҳәааҿы,
Хәылԥ-шәаԥшь ҩ-ҵхык еихьнагӡеит…
Са сырԥылеит ладантәи иаауаз,
Са имҩаԥызгеит ҩадаҟа зхы хаз!..
Са исӡываст сармаҭаа рхыԥша,
Сара гәыннаа ршьамҩаҿ сшәыԥшаа!
Сара суаз иаҳахьеит ахазар,
Сара исықәӡам ӡра-ԥсра бзанҵы!
Сара сгәыӷра са сгәаҵа иҭаӡар,
Дгьыли-жәҩани ирҳәалашт сыбзарӡы!
Слабашьа асырсит сыжәҩан ҵсыргәарц,
Сааит абранӡа слабашьа сҽанҵа!
Абри адгьылаҿ сыӡбахә рҳәаларц,
Сааит сгәаҟрақәа хьаас иҟамҵа…
Сгәы азыбжа исанаҳәон: «Ааи!»,
Сгәы азыбжа исанаҳәон :«Мап!»
Абраҟа сааҭгылан снатәап,
Инеилап ашықәсқәа еишьҭалан,
Ҭынч иқәлап зегь рҭыԥ.
«Иҭышәынтәалап зегь аамҭала!» –
Зегь рхьышьҭрахь ихынҳәып…
«Зегь аамҭала иҭышәынтәалоит!» –
Ус дгәыӷлап ауаҩы…
Аҳаԥшьа аҵаҿ – ах ҵаатәалоит,
Икәеикәеиларцаз аҩы!
Зегь алагоит аӡлагареиԥш,
Ёра-ԥсра зқәым ҳдунеи.
Ҳалҵышт аҳаԥы-лашьцареиԥш
Ҳзырлашәуа аԥаршеи…
Абри адгьылгьы аамҭала,
Ԥшьаала иаазқәыршәшәоит.
Иацәымыцхәны иахьынҳалаз –
Наҟ инацрышәшәоит…
Иҭышәынтәалап зегь аамҭала,
Жәҩангәашәԥхьарагь аатып!
Инеилап ашықәсқәагь еишьҭалан,
Зегь рхьышьҭрахь ихынҳәып!
Шьыбжьышьҭахьтәи аԥсҭазаара
…Шьыбжьышьҭахьтәи аԥсҭазаара ӷархеит
уажәшьҭа,
Шьҭа сымшқәагьы ирыҵаӡам хаарак...
Исаҩсхьоу ахҭысқәа срызхьаԥшуеит еиҭа,
Избоит иахьҵаулоу – иахьӡыӷӷароу...
Ааи, уахьоуп асыԥса тҟәацыбжь ахьго,
Аӡиасқәа ахьнеиуа ихышхыҵәо!
...Иабаҟоу абиԥарақәа атәыла зырбгоз,
Амшын ду ахьтәы-цҳа ҳазхызҵоз?..
Шьҭа урҭқәа зегь ныжьуп нахьхьи, хараӡа,
Агәхашҭреи агәкаҳареи Реҩхааҿ...
Шьыбжьышьҭахьтәи аԥсҭазаара еихсыӷьуеит
зынӡа,
Маҷ-маҷ уи ҳанышәалар еиӷьхап...
Адәеиужьқәа ныжьуп нахьхьи, бжьышьханхыҵ ,
Ирыкәшоит урҭ ҽыҩқәак кьыр-кьыруа!
Са салоуп зегьы-зегьы схазыршҭуа ԥхыӡк, –
Шьҭа саамҭа шымҩасуа сзырдыруа...
Шьыбжьышьҭахьтәи аԥсҭазаара ӷархоит уажәшьҭа,
Шьыбжьышьҭахьтәи сымрагь еихсыӷьуеит...
Са сҽыццышәқәа Рдәеиужь сназхьаԥшуеит еиҭа, –
Еҳ, башами! Башоуп! Сгәы сыхьуеит!..
Шьыбжьышьҭахьтәи аԥсҭазаара ӷархоит уажәшьҭа!
Шьыбжьышьҭахьтәи сымрагь еихсыӷьуеит…
Абанҭ аԥҭа быбышқәа реиԥш,
Сыхраа-ӡраауа ԥхыӡк са салоуп…
Аԥшалас иарӡысо абыӷьҩеижьеиԥш
Уажә сзаҵәуп…
Хынҭа-ҩынҭеи,
Гәырҩа-гәыршреи
Ршоура салҵырцаз сеихоит…
Агәхашҭреи агәалашәареи
Рҳәаа еишьылраҿ
Сҳарҭа-сырҭа сырӡырц,
Сыхәцәырххоит…
Сыԥсҭазаара зегь
Џьарак еизгазар, –
Цәаҳәа – ҿахҵәахак
Аҳәаа ҭшәақәа
Ирҭаӡоит…
Узқәаҭыԥ ҭынчуп, Саша, абра,
Ԥхыӡуп… акымзарак амчым аԥсра.
Уахазны, ҵхыбжьон зны – уанаҳамбо ҳарҭ,
Иуқәыршәу ауапа наҟ иныԥхьаршәҭ!
Инҭалоит еҵәакгьы абар икакәкәа,
Еиҵых ԥааимбарҵас, Саша, унапқәа!
Ушнеиуа ушьацәхныслар, умчқәа каԥсар,
Уахьчап баҟоушәа иухагылоу Аԥсар!
Иарс улабашьа, ирҽеи ухҭырԥа!
Ахрыԥхра иаԥыло – хратәыла аԥа!
Амҩақәа еималоит. Ашәышықәса цоит.
Саркьалҵас ҳгәыӷрақәа ԥыххаа инкаԥсоит…
Жәҩанахь еиҵихуеит апоет инапқәа,
Жәҩангәышьҭра ианиҵоит имшынҵақәа!
Абар шьҭа Ԥсырӡха ишарккоит, ишаркка,
Рыеҵәахә иацҭашәоит џьоук рразҟқәа!
Шьҭа иаамҭоуп, Саша, уҩеиха, уҩагыл,
Ахьыуҳәа уҽыжәла! Ухьтәы шькыл уангыл!
Ухәрақәа Ԥсырӡхатәи аԥшалас иарӷьап,
Уашәақәа ааумдан, уашәақәлацәа ирҳәап!
Унеила уҽыхәа умаҳмыз арбаны,
Ахақәиҭра абираҟ ахагылоуп Аԥсны!
Убас, Александр, ушьҭхысаа уцала,
Ажәеинраала ссирқәа аԥҵала!
Уа уиит, уагьҭахароуп адунеи ду агәҭа,
Унеила ҽырххыла, иџьбараз улакҭа!
Уҽамҟәыҵжәа нас адгьыл, жәҩантәыла уазца
Уажәа қәрахьымӡагь жәҩангәышьҭра ианҵа!
Аԥсҭазаарагьы ҭбаауп адәкаршәреиԥш…
Ус ҳгәы ҳажьон…
Ҳақәын мҩак ус, ҳагәқәа каршәӡан,
Ихәлон, ишон…
Нас қәаршҩы бааԥск еиԥш иаакылҟьон,
Ҳа ҳаззыԥшӡам.
Ҳамҩасуан, уи ҳахылҟьаҿылҟьан…
Уи – лахьынҵан…
Мшәан, иарбан нас ҳара ҳзықәгәыӷуаз,
Мчыс, доуҳас?..
Цәқәырԥак ааиуан – ҳа ҳазӷәыхуаз,
Инаҳагәҭас…
Нас ҳашьҭрақәлан адгьыл ҳакәшон,
Ҳәаак змаӡам.
Аԥсҭазаарагь дәкаршәраз џьаҳшьон,
Ус ҳааӡан…
Ҳа ҳахнахуан лаԥшҵашәарак…
Ёра – ԥсра зқәым.
Дгьыли-жәҩани ирыман ԥҟарак,
Ԥгара зқәым…
Ԥгара зқәым…
Рышьхәа ахьеивҵоу дгьыли-жәҩани,
Уи збахьада лабҿаба?..
Аԥсҭазаареи анашанеи
Рҳәаақәа ахьеилоу са исшәырба!..
Издыруада сыҵхи сымши
Шаҟа ԥсҭазаара рыбжьоу?..
Издыруада сымреи сымзеи
Шаҟа зқьышықәса рыбжьоу?..
Маӡас иаҵои Асар Рымҩа
Иҭаҵәах иамоу Амшынҵа?
Урҭқәа срышьҭоуп хыма-ԥсыма,
Саргәаҭеиуеит слахьынҵа…
Саргәаҭеиуеит слахьынҵа!..
Заҟа ахыҵуеи ажәеинраала
Раԥхьа иқәҩыз са сдунеи?.. –
Абас хәыцрақәак сдырҟьалан,
Схьышьҭра схыланы саауеит…
– Дызмырҭынчуеи, дызмыртәоузеи? –
Џьоукгьы срымоуп џьашьахәыс.
«Аха урҭқәа, зыугәырҩоузеи? »,
Дад, унеила, ухьышьҭра ухыз!..
Рышьхәа ахьеивҵоу дгьыли-жәҩани
Уи збахьада лабҿаба?..
Аԥсҭазаареи анашанеи
Рҳәаақәа ахьеилоу са исшәырба!
Рҳәаақәа ахьеилоу са исшәырба!..
Дыҟам. Даабом апоет ихаҭа.
Дынкахәыцуа днеиуам, ақалақь далалан…
Мап, иара иакәӡам иҳацәажәо шьҭа,
Аҿҿаҳәа иҳацәажәоит иажәеинраалақәа…
Аҩхаа ҭзырцәажәаауа арҩаш абжьы
Игәеисыбжьы алыҩны иааҩуам ахарантә.
Инхазшәа сгәы иснаҭалоит аамҭа еиқәышьшьы,
Ҳаԥсҭазаара иагхазшәа еибаха-еибафарак…
Дыҟам. Даабом апоет ихаҭа…
Еимгеимцароушәа ашәышықәса ниаҟьоит.
Ҳамҵәыжәҩақәа еиҵнахуеит иара идоуҳа,
Уи ааԥынрала ҳагоит Лаганиахәҟа!
Аҩхаа ҭырцәажәаауа арҩаш еихоит…
Ихыркәшоуп ашәышықәса абӷацымкыраҿы!
Апоет ихәанга сылаԥш нахьӡоит,
Нахьхьи! Лаԥш ахьзымнаӡо ашьанҵа-хьӡыркыраҿы!
Дыҟам. Даабом апоет ихаҭа…
Дааԥшуеит уи ашәышықәсқәа рыԥсҭҳәа иҽалакны!
Мап, иара иакәӡам иҳацәажәо шьҭа,
Аҿҿаҳәа иҳацәажәоит иажәеинраалақәа!
…Аҩхаа ҭырцәажәаауа арҩашқәа цоит,
Анаҟәоуқәагь ашьха цаӷь-цаӷьқәа дырлашоит.
Абӷацымкыраҿ ашәышықәса нҵәоит,
Уа ахааназ апоет идоуҳацқьа уалыуашоит!
Абар ишыхәлара ихәлеит.
Рыҽҭарыҳәҳәоит шьалла
Адәқәа,
аҩнқәа,
ауаа…
Аҵх амыдаӷьцәаҿ аҽаҵәахуеит
Шьыжьынӡа,
Амраакрыуҩы…
Аҽахьаҵәахра азымдыруа
Аҳауа иалоуп
Зхы мыцхәызшьо ԥсҭҳәак…
Абар ишыхәлара ихәлеит…
Жәҩанаҿ мцак неихәлеиҵоит
Кыр зымчу…
О, ишԥаҭбааҭыцәу
Жәҩантәыла Аҳ
Ихәышҭаара!
Мшәан, сызмырҭынчуа иарбан сара? ..
Рыбла сынхыӡларцу сымшқәа џьара? ..
Сара амаҷоуп сзызхьыҵәҟьо – амаҷ! –
Шьҭа сышьҭрақәлан санбаԥхьари жәабжьк? ..
Еҳ, са сышықәсқәагь мҩаст қәаршыҩҵас,
Нас еиҩысуама сызхьымӡаз – сзыхьӡаз? ..
«О, баша уазымԥшын узҵаарақәа рҭак? » –
Гәхьаагарак иеиԥшны ихьшәашәеит аамҭак…
Нас, сызмырҭынчуа иарбан сара? ..
Шьҭа санбахьӡо сыгәҭыха аҳәара? ..
Исцәыӡхьоу рхаҿсахьа агәынкылара? ..
Ҿымҭӡакәа раҵәцахә анкылара?..
–  Сышықәсқәа ршацкыра аԥылара!
Зны инсыжьыз ақәацә хәыҷ ахылара…
Фархьқәак рыхқәа рынеидкылара…
Нас сызмырҭынчуа иарбан сара?..
Сгәы зызҭам аусқәа роуп
Уахгьы-ҽынгьы сызҿу…
Иамуит… сыҽҭахыскааруоп, –
Ус баша сыҵых ԥҽуп…
Ус баша иныхуп сымшқәагьы,
Исԥылашам лыҵшәак.
Иаҳа-иаҳа сымчқәагьы
Маҷхоит алушәак…
«Дад, узҿу закәызеи? »ҳәа,
Иааҩуеит бжьык: «тыгә-тыгә!»
Иҟаҵатәу санаҳәарц
Ԥшак ацрыхоит слыкә…
Уажәазын сҽыздысшьыло
Иақәҩуп:  « Уаҵәазын!»
Сусқәа анеихысшьаало,
Акыҟам са схазын.
…Иаакылҟьоит еимгеимцарақәак,
Сгәы амца азыркуа, –
Ҿымҭ-ԥсымшьа, скараԥсараха,
Ахышәахь саныԥшуа…
Сара схәыцра ҟьалақәа
Зну абӷьыц хазуп.
Сара схәыцра ҟьалақәа
Сыхынҳәра иазыԥшуп.
Рҽыршьуеит арҩаш ԥагьақәа
Аԥаҩ рҽанҟьаны…
Адунеи зегь салаԥсоуп
Са сыԥсаҟьаны.
Ааи, ихыҵлоит сычҳара
Арҩашеиԥш саргьы.
Изқәырӡу иарбан сымчхара?..
Акымзар – акагьы….
«Дад, узҿу закәызеи? »  ҳәа,
Иааҩуеит бжьык:  « тыгәтыгә!»,
Маӡажәа ссирк санаҳәарц
Ԥшак ацрыхоит слыкә!..
Адәаӡа ԥызжәо ацәеиха ишыннажьуеиԥш
Ааԥынрала – ашьҭамҭа ҵаулан…
О, ишԥасҭаху са схәыцрақәагь са сқьаадаҿ
Иаанхарцаз анхаҩ бзиа ицәаӷәарсҭеиԥш…
Ихыӷьӷьаа – ҿыӷьӷьаауп макьана сцәаҳәа иназго,
Имчуп, аҽсынаҭом са сыцәмаа…
Имчуп, ималаҷырроуп са сыдгьыл…
Днеиуеит уа нхаҩык еимгәҳәа адәаӡа,
Уи Ацәаӷәаҩ ԥсраҽнынӡа сиҵашьыцлап…
Имчуп, са исзалху адгьыл – малаҷырроуп…
Сыцәеихагь цагәуп…аха сеихоит.
Ус снеиуеит… сыҵагылам ҽаӡә ишәшьыра,
Сыгәҭыха иарҿыхаз схәыцрагь хьанҭахоит…
Ус снеихоит… сымҩашьо агәра згоит
Асҟаамҭа са сызмырцәоз схәыцра –
Слахьынҵеиԥш
Ихьанҭахоит…
Анхаҩ бзиа
Ицәаӷәарсҭеиԥш
Сқьаадаҿ –
Сыгәжәажәара
Ашьҭамҭа
Ҩашьара ақәымкәа
Иаанхоит…
Убас шьаҿа-шьаҿала,
Снаскьалоит…
Сыцәеиха аҿы
Зынӡа
Ицагәаанӡа…
Снеихалоит!
Са ссааҭ насымӷыхны исҵәахит,
Сыҩнашәқәа, сԥенџьырқәа асыркит…
Адунеи сҽаҟәысыҭхеит са схала,
Аамҭак са сҽалсыхәдеит аамҭала…
Ахҭысқәа рӡырҩаш саҩсны ицеит,
Зынӡаск ак сгәаламшәо саанхеит…
Исхатәоуп лашьцарак еиқәышьшьы,
«Ҵыууы…» ҳәа игоит аҭынчра абжьы, –
Са сыҟоу, сыҟаму – зынӡаск,
Иамаӡам сдунеи гәырҩас…
Сзықәгәыӷуа акоуп инхаз уажәы,
«Ҵыууы…» ҳәа иго аҭынчра абжьы…
Исхазмыршҭуа зны сышуаҩыз,
Схабыхацуа акы сшаҿыз…
Сшахәҭакыз анкьа зны дунеик,
Измымҵәоз гәыӷреи, хьааи, гәырҩеи…
«Ҵууы» ҳәа игоит аҭынчра абжьы,
Исхатәоуп лашьцарак еиқәышьшьы…
Са сыҟоу, сыҟаму – зынӡаск,
Иамаӡам сдунеи гәырҩас…
Аха уеизгьы…аха уеизгьы,
Иҟоуп сгәы зҟажо ҽакгьы:
Гәырԥынҵак иаҟароу Сара,
Иахсырԥеит Адунеи аԥсра…
Рымпахьшь ҩеижьқәа,
Ҭынч инықәыршә аҟәара,
Ииоуп ашьшьыҳәа, амра рҽаҭан,
Харантә иаҳҭааз аԥсшьаҩцәа…
Хәылԥ-шәаԥшь ӡыҭны амшын ихҭәалоуп,
Жәҩан иаҵәара иашәуеит рцәа, –
Ижәҩангәыԥштәылоу ԥхыӡ ссирк иалоуп,
Ргәы раҳаҭӡоуп аԥсшьаҩцәа!..
Гәыҭҟьа-ԥсыҭҟьарак иацәыхьчоуп,
Ахы иақәиҭуп Аԥсынра!
Аамҭа иархынҳәуеит ахааназ
Аԥеиԥш! Агәыӷра! Агәрагара!
Лаԥшҳәаа иаҵәараҿы мызгәыҭқәак,
Абираҟқәа рхаԥыруа, иҽырбоит…
Ҳаирпланқәакгьы рышьҭа ҟәашӡа
Жәҩан казказраҿы иаанхоит…
Абар аҭынчреи ахақәиҭреи
Ижәытәӡоу рхьышьҭрахь ихынҳәуеит!…
Амш аԥырҵра азымгәаӷьыкәа,
Хәылԥы-мра ала ҭраа иԥшуеит…
Рымпахьшьы ҟаԥшьқәа,
Рымпахьшь ҩеижьқәа,
Ԥшьаала инкаршәны асаара,
Харантә иаҳҭааз ԥсшьаҩцәақәакгьы
Ргәы каршәны иқәиоуп
Аҟәара…
Ахы иақәиҭуп Аԥсынра!..
«Сыԥсыр сумҵәуан…» – дуҳәоит аӡәы,
Ажәа ҭынхоуп ииҳәо… иугәаларшәо ажьрацәара…
Ҿымҭ унаивсыр, даауԥылоит уаҵәы,
Лакҭа хаа уирбашам… дулҵит уи, дуацәажәом…
Аџьамыӷәа ҳҭаргыланы ҳамоуп абас,
Ԥаршеила еибаркыу ҳара ҳаԥсҭазаара, –
Ҳаицхыраан, баҟак азҳаргылеит Аҵас,
Нарха змаӡамоуп изыхҭнаҳҵауа ҳмазара…
«Сыԥсыр сумҵәыуан…» Еибыҭоуп ақьаад…
Инхаз амаҷоуп… ҿымҭ анапаҵаҩра…
Ҽа уск еиҵаҟәаҟәоуп… уамоуп шаҳаҭс,
Иуҭахы-иуҭахым, даҽа гәнаҳакгьы уаҵалап…
«Сыԥсыр сумҵәуан?..» Иумкын џьашьахәыс…
Иԥаршеихаз ҳаԥсҭазара – ҳазегь ҳаицалахәуп.
… Уцҟьа-шәҟьа инаухысуеит, уршьашам уаҩыс, –
Урҭ хьаасгьы ирымам уареи сареи ҳгәалақәа…
«Сыԥсыр сумҵәуан…» – душьҭоуп аӡәы,
Уи имаҵ уулароуп уԥсы ҭанаҵы…
«Сыԥсыр сумҵәуан…» –
…Уԥсы ҭанаҵы!..
Убас аԥсҭазаарагь ниакәкәа ицоит,
Аԥсҭазаара ззаҳҳәогьы – лацәарӡасымҭак…
Азаҵәра лабашьак наԥышьҵыргәа итәоит,
Зылаԥш ахьӡада, нас,    ҳаамҭа-еиҭасымҭа?..
Инҳажьхьеит ҳанхарҭа… ҳхырхарҭагь еилкаам,
– Мшәан, ҳа ҳазхаану шәышықәсас иарбану?..
Дәыӷбак аакылҟьоит, аангыламҩа змам,
Дәыӷбак аакылҟьоит… акырӡа иагханы…
Азаҵәра лабашьак наԥышьҵыргәа итәоит,
Ҵа змам аҳаԥшьеиԥш иҭацәуп сара схәыцрақәа…
Сышьҭахьҟа схьаԥшыр, лашьцарак газгоит,
Лашьцарак еилацәқәырԥоит сышьҭахьҟа, ӡхыҵраҵас…
Мышкызны са сыҵхқәагь ҭацәышт аҳаԥшьеиԥш,
Сыԥсҭазаара аҩы-цқьагь ҭабап кәарма-кәармала.
Исхызгаз азхәыцра хьанҭоуп агәырҩеиԥш,
Исԥеиԥшу азхәыцра – шәарҭак сахнарԥалап…
Убас, аԥсҭазаарагь ниакәкәа ицоит,
Азаҵәра хҭырԥала ахаҿы ҭанаҳәҳәоит…
Зегьы-зегьы ирымоуп
ҿышәҭак-ҿышәҭак,
Адгьыл,
ажәҩан,
ашьхақәа,
аҳаԥы!..
Алашареи алашьцареи
рҳәааҿ –
Ҿышәҭа-хәыҷк ыҟоуп
урҭ еибазырбо…
Алашареи алашьцареи
ҳа ҳаимаркуеит, –
Алашьцара изалымҵӡакәагьы
џьоукы,
Ршьаҿа еихыргоит
ҽа дунеик аҳәаақәа
рышҟа,
Урҭгьы мҩасуеит наҟ,
лашарак ишазхьуа…
Ааи! Зегьы ирымоуп
ҿышәҭак-ҿышәҭак
Аҭыӡрыԥхрақәа,
абаашқәа,
аҳаԥқәа…
Џьоукгьы алашьцара иашьҭоуп
ахәылԥҵысеиԥш,
Рыԥсы аархыҵуеит урҭ, лашарак
нарҿаԥхар…
Еилаҳантоит алашьцареи
Алашареи,
Урҭ рыбжьара
ҿышәҭак дашьҭоуп
Ауаҩы…
Ҳааиуеит ус
наџьнатә
ҳаибаргәаҭеиуа,
Ибжеиқәа-бжашлоуп,
ӡра-ԥсра зқәым
ҳдунеи…
Аҵхиамши
рҳарҭа-рсырҭа
ахьеилоу,
Ҽа дунеик
аҿышәҭа
ҳнахьыԥшуеит…
Ҿышәҭаҿышәҭа – хәыҷык
рымоуп
Ари адунеилашаҿ
зегьы…
Ҿышәҭа-ҿышәҭа
хәыҷык –
Аԥсҭазаареи
аԥсреи
рыбжьара….
Ҿышәҭа-ҿышәҭа хәыҷык –
ахдырреи алашәреи
рыбжьара…
Ҿышәҭа-ҿышәҭа
хәыҷык…
Аҟазаареи
аҟамзаареи
рыбжьара…
Ҿышәҭа-ҿышәҭа
хәыҷык
Анцәа
ираҭәеишьеит
зегьы…
Са сызхаану – сызхааным рыбжьара
Бызкаҭаҳак аҭра аҳауеит маӡала.
Сыԥсы шҭоу агәра сзымго саԥылоит ашара,
Бжьык слымҳа иҭаҩуеит «Уцала, уцала!»
Бжьык слымҳа иҭаҩуеит « Шәымҭак уаанҿасыр,
Аԥсыгага хәшәашәеиԥш наҟ ункабоит!».
Схы ансыкәаҽуа асааҭаз ԥшаласк насҿасыр,
Агәрамгара анаҟәгьы наҟ инеиԥхьбоит…
«Ԥааимбарцәақәак рылаԥш – ҭынч уахьчоит макьана,
Уԥсахәага ааҭшәаанӡа аҵабырг ԥшаала!..»
Аҵабырг аныҟамгьы, иҟоуп нашанак…
Бжьык слымҳа иҭаҩуеит «Уцала, уцала!»
Са сызхаану – сызхааным рыбжьара,
Бызкаҭаҳак аҭра аҳауеит маӡала…
Ижәытәӡоу гәыҩбарак, измам ҵыхәаԥҵәара,
Иакәшоит атыҩ еиԥш – Сыгәрагара…
Бызкаҭаҳак аҭра аҳауеит маӡала…
Бжьык слымҳа иҭаҩуеитҚ
– Ҿымҭ-ԥсымшьа уцала!..
Шьҭа сымшқәагь, ацәаӷәацәқәа реиԥш,
Рныҟәашәа хьанҭоуп…
Аҵх-лашьцара аҽалакны,
Сааҵраҿ Ажәра тәоуп…
Ашара адәы ианнықәлалакь,
Ажәра аҽаӡоит…
Егьа зунда – исҳәандазгьы,
Сышҟа уи ааскьоит…
Ицоит ԥхьаҟа аԥсҭазаара,
Ажәла иҟьоит аӡәы!..
Маӡа – аргама ҩазарак
Анылоит са схы-сҿы…
Са сызнысыз амҩақәарҿ
Сшьеи-сԥыхӡи каҭәоуп.
Са сызхьымӡаз хьаазгоит,
Сзыхьӡахьоу рацәоуп…
Шьҭа сымшқәагь, ацәаӷәацәқәа реиԥш,
Рныҟәашәа хьанҭоуп.
Амамиқәара аҽалакны
Сааҵраҿ Ажәра тәоуп…
Аҿымҭра амшынҵа
Аҟәа. Ашықәс Ҿыц.
Ҵәыцак аҩеиқәаҵәа…
Аҵәца – хәылԥ-шәаԥшь зҭыршоу…
Шықәсыктәи аҿымҭра.
Шықәсыктәи ақәыԥсычҳара…
Агәалашәара иамҭан –
Махәҭак аԥсаӡ…
Тамшь. Ашықәс Ҿыц.
Ҵәыцак аҩеиқәаҵәа.
Агәалашәара иамҭан, ауаџьаҟаҿ –
Иҿымцәаац кәасҭхак…
Тамшь. Ашықәс Ҿыц.
Гәаларшәашьа змаӡам
Аҿыҭыбжьқәа.
Аҟәа. Тамшь. Тамшь. Аҟәа…
Иҟалахьоу…
Иҟалаша…
Ҵыс -блала аҵх иалаԥшуа
Азҵаара дыргақәа…
Аҟәа. Тамшь. Тамшь. Аҟәа…
Шықәсыктәи аҿымҭра.
Шықәсыктәи ақәыԥсычҳара…
Аҟәа. Тамшь. Тамшь. Аҟәа…
Еиԥҟьаз аамҭақәа.
Еиԥҟьаз аразҟқәа.
Ашықәс Ҿыц.
Ҿамҩак аҩеиқәаҵәа…
Ҿамҩак – хәылԥ-шәаԥшь…
Ашықәс Ҿыц. Агәалашәара иамҭан
Махәҭак Аԥсаӡ…
Гәаларшәашьа змаӡам
Аҿыҭыбжьқәа…
Гәаларшәашьа змаӡам
Ахаҿқәа….
Аҟәа – Тамшь.
Тамшь – Аҟәа…
Шықәсыктәи
Аҿымҭра
Амшынҵа
Шьҭа еиқәтәоит абыжьқәа,
Нахьхьи џьара анаҟә иаҵәаххьоу
Аӷбақәа
Иҿыцәаауа рҿыҭыбжьеиԥш…
Зылаԥш кыдхалаз
Аҩн-дуӡӡақәа рхышәқәа ашәаҳауеит
Игәыҭҟьагоу уахынлатәи аҭынчра…
Иаашаанӡа схы сацәажәо стәоуп…
Иацәызгоит ҭынчрак аҟәыҵәа саргьы
Ихылаԥшыдоу Сдунеи Аилашыҩкра…
«Шәыԥсқәа ааиҭашәк, нас, ауаа,
Ҽынлатәи зусқәа идырӷьазкыз!» –
Абас санаҳәоит аҵыхқәрахьымӡа,
Иныҵакны абжьы…
О, сышԥацәшәо Аҵх Анаԥар…
Иаашаанӡа схы сыкәаҽны стәоуп…
Исзеилкаауам,
Иахьанӡа исхызгаз аԥсҭазаара
Иԥштәыдоу ҭагалантәи ажәҩанеиԥш,
Абас
Изҭацәу? ..
Хыԥхьакырҭа змам
Аԥша-ҟьалеиԥш,
Абас сара
Сыззаҵәу?..
Исзеилкаауам,
Зқьышықәса мҩа-харак иқәу
Акомета-ццышәқәа
Рқәаршҩышьҭыбжь
Саҳаанӡа –
Смыцхәызшәа
Сзаныҵуа
Абри адгьыл сара?..
Саамҭа – еилашыҩкра иацәызгоит
Ҭынчра – ҟәыҵәак саргьы…
Сыжәҩан еишьылра иацәызгоит
Еишьылра-ҟәыҵәак саргьы…
Иаашаанӡа схы сацәажәо стәоуп, –
Са схаҭаҵәҟьа сызусҭоу,
Ԥсыс исхаҵәҟьоу
Еилыскаарц сҭахуп…
Уи азыҳәан уаҩы-қәрак сызхом…
Уи азыҳәан
Ҩын-ҩықәрагь сызхом…
Исызхом…
Исызхом…
Ашамҭаз, аԥсреиԥш, аҭынчра
Абнаршәырахь ианхьаҵуа,
Аҳарҭа-сырҭа смырба, –
Убасҟан, аҭҳарцәҳәа схәыцрақәа срылнахуеит
Амшцәгьа шааигәахо сазҳәо,
Афырҭын-бааԥсы шааигәахо сазҳәо
Амшын – зегь зымчу
Ацәқәырԥа…
Ашамҭаз, қәыџьма – млашьушәа,
Ауубжьы ахарантә иааҩуеит,
Аԥсҭазаарахь сзырхынҳәуа
Сымшын Ҵаула
Ацәқәырԥа…
Аҵых-қәрахьымӡа ҭахоит…
Ахааназ са схы сазынхоит…
О, сышԥацәшәо
Аҵх Анаԥар…
Сишь!..
Акомета – хцәышлақәа
Рныҟәашьҭыбжь
Қәаршҩышьҭыбжьушәа
Иааигәахоит…
Иааигәахоит…
Иааигәахоит…
Иааигәахоит…
Ааи, ҳқәыџьмақәоуп ҳара,
Ахеиқәырхара ҳашьҭоуп!
Ҳахыччоит ҳарҭ аԥсра,
Ҳзымшаҭо – уаҩ даҳшаҭом!
Ишәазҳәада ҳара
Аԥсҭазаара ҳҭахӡам ҳәа? ..
Шәахьымгәыӷӡо џьара,
Ҳаацәырҟьоит шәгәышәҽанӡамкәа!
...Ианаахәлалакь уаха,
Шәа шәааҵрақәа рҿы ҳуулап!
Ҳаацәырҵлап ҳмыждаха,
Ауеимада шәҳарҵәыуап...
Ааи, ҳқәыџьмақәоуп ҳара!
Имаҷӡахеит ҳа ҳажәла!
Иаагашам шәарҭ шәыгәра,
Ҳақәышәхуеит шәнаҳажәлан...
Иҳашьҭашәҵоит шәлақәа,
Ҿааихак змам шәмаҵуарқәа!
...Макьана иҭоуп ҳаԥсқәа…
Иҳақәкуп шәа шәмаџьарқәа!
Шәмаџьарқәа рхы ҳҭаԥшуеит,
Ҳалацәа аахаҳтыр…
Ҳа ҳшьарҩаш кашәыршуеит,
Мариала шәарҭ ҳаҽшәаҳҭар...
Мап, ҳхьаҵуам ҳарҭ уажәшьҭа,
Ҳабжьаӡшам лашьҭа – ҳәашьҭа!
Ицәгьамхарцаз ҳуахҭа,
Иҳарӡуеит ҽынла ҳашьҭа...
Ианаахәлалакь уаха,
Ҳуулоит аԥсцәа ргыло...
– Ишәыршәла шәкәасҭхақәа! –
Уи ала ҳашәзынкылом! –
Ҳа ҳжәылалоит уажәшьҭа, –
Ҳжьышуа, ҳшьашуа ҳгәараз!
Ҵхыбжьон, иааныжьны аԥсҭа,
Ҳахаҩап шәашҭа-шәгәара!
Кәицқәоушәа иҟаԥшьӡа,
Ҳаблақәа кәеицеилап!
Шәыԥсқәа ахац ианҵа,
Иаашаанӡа шәҳаргәаҭеилап!
«Уу-сыу…» ҳәа ҳаҳәҳәауа,
Шәықәаҳҟьалап шәшьара!
Нас ҳжьышуа, ҳацҳауа, –
Ҳҽаҳҭалап ҳәырԥсаррак...
– Иаҳзеилкаауам, ауаа,
Адунеи шәа шәзамкуа?..
Гәынхәҵысҭалоуп шәшаауа,
Шәыԥсымкәа-шәагьыбзамкәа!..
Ааи, ҳқәыџьмақәоуп ҳара,
Ҳаацәырҟьоит шәгәышәҽанӡамкәа!
Ҳаԥылоит ҳарҭ аԥсра,
Иҭаҿаҳәаны ҳламгәа!
Иаагом шәара шәыгәра,
Наџьнатәгьы гәаӷшақә шәҳашьҭоуп.
Ааи, ҳқәыџьмақәоуп ҳара,
Ҳзымшаҭо – уаҩ даҳшаҭом!..
Иҟоуп мҩақәак – сара исзымдырӡо,
Иҟоуп ҭыӡҭыԥқәак – иԥхьакыу...
Инхоит уа џьоукы – са сгәы ззымҩаӡо,
Инхоит уа – иацакәым, иахьакәым...
Рыҩнқәа ркәымрақәа инарыҩныҵны,
Дәык иқәло сымбац, шамахамзар,
Лабҿабас ҳара иаҳшьало… ԥхыӡны,
Уахгьы-ҽынгьы избо дара ракәзар?..
Урҭ цәырҵуам аџьар рацәа ахьеизо,
Урҭ ԥсракаҿ – бзаракаҿ инеиуам…
Рыԥсҭазаара ҽеимзу? Иҽеизу?..
Сеидроу?..  Рдунеи – ҽа дунеиуп...
Урҭ рымҩа рацәак исҿархасҭам,
Сапатқәак рхьынҳалоуп ргәашәқәа, –
Са исҿалашом уантә мраҿаԥхасҭак,
Инымхеит уа ԥсҭазаарак ашьҭа...
Иҟоуп ҭыӡҭыԥқәак – иԥхьакыу,
Ҳаԥсҭазаара иаҟәыҭхоу – ахааназ!
Џьоук нхоит уа... иацакәым, иахьакәым, –
Нахьнатәгьы уахь мҩа-заҵәык нагоуп, –
Ԥсымрак зыҩнамԥхо аханахь...
Иҟоуп мҩақәак – сара исзымдырӡо,
Иҟоуп ҭыӡҭыԥқәак – иԥхьаку...
Аҵх лашьца иахәлаӡхьеит амш аҭыӡшәа...
Аӡәаӡәала, ихраа-ӡраауа, хьышәшәа-ԥышәшәа,
Џьоук караха ирзыхынҳәхьеит издәылҵыз рыҩнқәа,
Быжьра-быжьҵәа ибжьаӡхьеит ҽынлатәи абжьқәа...
– Абарҵаҿы,хыхь, иауркыма ацәашьы?..
– Ишьҭыбымхын хьаас…  Иасыркит, иасыркы!...
– Ҳӷаац-хәыҷы хнымҳәӡеит. Икыдхалт џьара...
–  Быцәа бгәы каршәны, иҭаскхьеит аҭра.
Нас ҿымҭроуп такәаамҭа.Ҿымҭроуп ҭынхас
Аҵх лашьца иамоу…Маҷкоуп инхаз,
Арбаӷьқәа аккаҳәа иааиларыԥсоит шьҭа,
Ссирӡак аҳазшәа иӡырҩуеит аҩнаҭа...
– Исхашҭыз... иҿабҵама скьаҿ аҳәынҵәра?..
– О, исхамышҭи, анышә иагаша сара...
– Мшәан, уи гәынгатәума?..Уаҵә ашьыжь
бахьӡоит.
Ҳалацәа ааихьаҳшьып. Абар шьҭа ишарккоит...
– Иршьшьа ҳәа сыумыҳәаз мҿқәак уаҵәазы?..
–  Ааи,исыршьшьеит… шьҭа иааиҭаҳкып ҳаԥсы...
Иахьеиԥш, уаҵә ианаашо урҭ нықәлоит адәы,
Рымш иамҵәаран иҟам аутәы-аҳәатәы, –
Еихсыӷьхьеит, быжьра-быжьҵәа ибжьаӡхьеит
абжьқәа,
Лабжышқәоушәа амахәҭа иҿшәоит абыӷьқәа...
Иҭынхадаха рааҵраҿ иҵәуоит аԥша...
О, анцәа дуӡӡа, бзеила иаҳзырша!...
«Ааит, аҳаҳаи!» – аԥсышәала,
Ахаҵа игәы ҭызго абжьы!
Таиф Аџьба
Сара ԥсра сықәӡам… Сыԥсы ҭанаҵы,
«Амарџьа, шәеиха!» ҳәа сыбжьы гонаҵы…
Сара ԥсра сықәӡам, ахәхәаҳәа сцәаӷәо,
Сықәнаҵы сыдгьыл, срыц аҳәиҵәҳәа иҟьо…
Ашәышықәсқәа ршьанҵа ианыҩуеит сбызшәа,
Сыхра цыҩ-цыҩқәа ирҳәоит са сыгәшәа…
«Сыхрашәеи», «Сыхәрашәеи» сыхәра дырӷьоит,
Сшьамдгьыл агәашәқәа сдоуҳала исчаԥоит…
Идырџьбароит сцәаҩа Бзыԥи Кәыдри,
Сыцәа дырҭынчшам Ԥсоуи Егри…
Сыцҳаражәҳәаҩны Аԥсни Адунеии срыбжьоуп,
Сџьынџьаз сыҽнысхларц азыҳәан са сшоуп…
Са исышьҭарххны иааиуагьы ргәы ҭнагалашт,
Урҭ  «Ҳаит, аҳаҳаи!» ҳәа бжьык раҳалашт…
Сашаҭаран иҟам саамҭа Ахыԥша,
Иармаҷуеит иаҳа-иаҳа уи са сылша…
Сцоит! Инасыҵгәоит сгәыӷреи сдоуҳаи!
Ԥсааиҭакха снаҭашам: «  Ҳаит, аҳаҳаи!»
Нас сыцәмаа аанкылан, мшаҽнеиԥш сцәаӷәалап,
Зегь шәзыҳәан абзазара ажәла сҟьалап!
Ашықәсқәа ирылыҩны иааҩуеит ҩаԥхьа,
Саџьал сахзырԥо:  «Ҽа маҷӡак уеиха!»
....Зыгәҭыха еибызҳәоз, зҿаҵа еиҩызшоз,
Асымҟәыл ҳалсны, абранӡа ҳанааи,
Абас иаҳхаҳаршҭма ашықәсқәа – ҳԥызшәоз,
Ҳлахьынҵадареи ҳареи ҳаинзыршәаз,
Абас еицәҟьалоума Аамҭеи Ауааи?..
Абас еиԥырҵуама архнышьна ааиҩызҵәаз?..
Абас еицәыӡуама иаршлаз гәырҩак?..
Ҿырҭуам.Ҿырҭуам.Ҿырҭуам са сҩызцәа...
Ихьшәашәахьеит сажәа – сқьаад-бӷьыц ианысҵаз,
Са сгәаҵаҿ шәы-џьара аҽеихнашеит Мҩак...
Хьшәашәарак ӡынра-бааԥсушәа иҳабжьалоит, –
Анкьеиԥш ҽеишәа еигәныҩуам ҳабжьқәа...
Абас, абиԥарақәа Рџьынџь иацәҟьалоит,
Абас џьоук шәахсҭаны Раамҭа ианхалоит, –
Абас,
ашәышықәса
цоит
инҭакәкәа!..
Еиҟәжәоит
агәала
зызхымгаз
агәқәа…
Уажәагь ҭышәынтәалап. Аҽараӡап уҳәоу…
Аҿҳәара анааилакь, еилукаап уи зызҳәоу...
Имҩашьахуа, ах-ҭыԥеиԥш, унапкымҭагь еилкаахап,
Ухшыҩҵаки уцәанырреи, угәырҩеиԥш ихьанҭахап!
Ҳәаак змаӡам ҳдунеиаҿ ҿҳәаракҿҳәарак
ҳзыԥҵәоуп,
Гәыӷра мцабзк ахьҩаҵхахо ҳамҩақәа нырҵәоуп...
Уцәа иалашәап иандәықәло абахәқәа бганы,
Ахҭысқәа рҭәагашоура узалҵыр уеибганы,
Ҩ-шәышықәсак рыбжьара иаурсып убираҟ!
Аҳәаадара анаҩсан еихугап ҽа-шьаҿак!
Абар, абар уазнеиуеит уԥсҭазаара ахықәкы,
Уацәымшәан амаакыра… урс даҽа цҳакы!
Нас Аҟамзаара Агәашәгьы узаанартып аԥша,
Уразҟ иуднагало, уигь насыԥс ишьа…
Убас, убас мацара, угәахәтәы уахьӡап,
Ҩ-шәышықәсак рыбжьара узқәаҭыԥ уԥшаап...
Аҟәада зқәу иеиԥш сымш саԥылоит,
Аҟәада зқәу иеиԥш уи наскьазгоит…
Аҟәада зқәу иеиԥш мҩак санылоит,
Сымчқәа зқәымхо еидарак назгоит…
Ԥсраҽнынӡагьы абас мацара,
Еиԥысшьлоит мҩак ахи аҵыхәеи…
Аԥсҭазаареи аԥсреи рыбжьара,
Бырфын рахәыц хәыҷык еиҵысхлоит…
Ҟәадак сықәуп… Сықәуп сыдгьыл
Исзыԥҵәоу сҵыхәтәымш аҽнынӡа…
Сдәықәуп ус, са снышәнап сгәыдкыл,
Гәашәк аҟынтәи – гәашәк аҟынӡа…
Шәхымск аҟынтәи – шәхымск аҟынӡа,
Шәашьа змам ауал ду сшаҵоу…
Гәашәк аҟынтәи – гәашәк аҟынӡа,
Сымчқәа зқәымхо еидарак сшаҵоу…
Исзыԥҵәоу сҵыхәтәымш аҽнынӡа…
Гәашәк аҟынтәи – гәашәк аҟынӡа…
Аҟәада зқәу иеиԥш сымш саԥылоит,
Аҟәада зқәу иеиԥш сымш наскьазгоит…
Сџьынџь аҿаԥхьа уал-дук сшаҵоу…
Сымчқәа зқәымхо еидарак сшаҵоу…
Уажәшьҭа салҵуеит сҟәаҟәа-чаҟәан,
Мегаполис ҳәа изышьҭоу.
Сара сцәаҩа анаалоит Аҟәа,
Уахьоуп, уахь… уажә схы ахьхоу…
Ара исмоут ҿамҩак аӡы-цқьа,
Игәырԥсаҳәагоу жәак смаҳаит, –
Абар еизызгеит «ажәабжь ҿыцқәа»,
Уҳәан-сҳәанс иҟоу зегь «сыхәҳаит»…
Мегаполис салҵны сдәықәлоит,
Салҵны сдәықәлоит џьаҳаным…
Сара сыдгьыл хәыҷ санықәлоит,
Скәакьҭа сышәҭ… даҽак сҭахым!
Агазеҭқәа, ажурналқәа,
Аимак-аиҿак, аҭыӡшәа,
Аполитикцәа рӷьал-палқәа,
Ишәарҭоу аамҭақәа рхыԥша…
Жәҩанк иҩаҵамыԥшыц уаҳа,
Ччаԥшь-гәыбзыӷрак злакҭа ихым,–
Инеиуеит иаҵоушәа урҭ гәнаҳак,
Избац ракәӡам… ргәы рахәым…
Мегаполис… Еилзыргода,
Ара игыгшәыгыу, ма иуаҩԥсу?
Уԥсыргьы, уаҳалал здырҳәода?
Наҟ урхадыршҭып лассы…
Мегаполис… уара уцәаҩа
Зынӡаск иақәшәом са сҟазшьа,
Сара сахьчоит сара сҿаҩа,
Џьоук уи рбозаргь омашәа…
Мегаполис – агәылшьап ду,
«Асаса» шраҳаз ус иаанхеит…
Уанааҭгыла, сыԥсы сшьап ҳәа,
Наҟ унахәлабга уцаӡеит…
Сара салҵуеит сҟәаҟәа-чаҟәан,
Мегаполис ҳәа изышьҭоу,
Судкыл, сара сгәарԥ – ҭынч, Аҟәа,
Уара ушҟоуп схы ахьхоу!..
Зымҵәыжәҩақәа аԥшатлакә иажәжәаз
аԥсаатәеиԥш,
Схәыцра мчымхақәа жәҩанахь еихоит.
Аԥсҭазаара ахықәан – аҵыхәтәантәи асааҭаз –
Жҩангәашәԥхьарагьы каххаа илашоит!
Сара схы аннықәысҵо гәхашҭра ссирк сҽаҭан,
Ацәашьеиԥш исхагылан Сдоуҳа ҷаԥшьалоит!.
Ҿымҭроуп. Иҟаӡам бжьык...
Аҵхоуп анык леиԥш исабжьо,
Абжа былхьеит са сцәашьы,
Саргьы – сыԥсҭазаара абжа!..
Сааҭқәак роуп иамоу ҿҳәарас,
Абри ацәацәашь цыблааха, –
«Маҷӡак еиҳауп уа иузынхаз!» –
Иснаҭом шәаӡыӡарак ԥсгаха...
Ҿымҭроуп. Иҟаӡам бжьык!..
Адунеи зегь сҷаԥшьоит сара схала.
Икьаҭоит лассы са сцәашьы,
Сгәыӷреи шьыжь-шәаԥшьи еиԥгалан!..
Ҿымҭроуп. Иҟаӡам бжьык…
Сыҵхқәа рҵеиџь иҭыстоит сара Сҿымҭра,
Ҭынчрак гәхьаазгоит, сырҩашқәа рыбжьеиԥш, –
Иниаҟьашт сыԥсҭазаарагь – ашәымҭеиԥш,
Аууыҳәа имҩасышт сышықәсқәагь, аԥшеиԥш…
Иаҳа-иаҳа иҵаулахашт са схәыцра,
Ихьанҭахашт иаҳа-иаҳа сшьаҿа.
Абар, снапала ихьасырҽуеит абӷьыцқәа,
Сахҭанла иҭаӡу Сҿымҭра Амшынҵа…
Шеи-шықәсеи са салан хынҭа-ҩынҭак,
Нас, мышкызны иҭышәҵаалап сҭоурых!
Асаба ақәзыршәшәода сара сҩымҭа?
Абзиеи ацәгьеи… изшьода шәара шәыхә?
Имҩасышт сымшқәа, анаԥшааԥшха сымҭа,
Еихсыӷьып сара сымчқәагь ацәқәырԥеиԥш…
Сыҵхқәа Рҵеиџь иҭысталап са сҿымҭра,
Ҭынчрак гәхьаазгашт, сырҩашқәа рыбжьеиԥш!..
Шьыжьымҭан дҩагылан,
Днықәыԥшуеит игәарԥ, –
Нас ашьшьыҳәа днықәтәоит уи
Арымӡ…
Ахәаҩ-саҩ ҳәа хысыбжьқәакгьы гоит…
Еҳ, ачашәара иаамҭаҵәҟьоуп уажәы!..
Дынкахәыцуа, дықәтәоуп уи
Арымӡ…
Абар илашәарыца аҽашьӡоит,
Ивагьежьуеит,
Иҵәуоит,
Амбатә ҟанаҵоит…
Ҭынч, ишьамхы неиқәыршәны,
Дтәоуп иара…
Ахәаҩ-саҩ ҳәа иааҩуеит хысыбжьқәак
Харантә…
Абан абарҵаҿ иахьыкнаҳау
Иара ишәақь…
Еивҵарыԥхаа иҭәу иҟанҭаруаз…
Аха дтәоуп ус, ихы наикәарҽ,
Дахоит ԥшьаала иҭыҭын хыхны,
Гәалашәара ҵаулаӡак иҽаҭаны…
Илашәарыца иамам тәамҩахә,
Аҽашьӡоит…
Ахәаҩ-саҩ ҳәа иааҩуеит хысыбжьқәак
Харантә…
Дахоит ԥшьаала иҭыҭын хыхны…
Акымзарак ҳхаҳамгаӡазшәа,
Ҳазнысхьоу аҵәаӷәа ҟаԥшь нахьшьны,
Ҳазцәымӷыз џьоукы ҳдыргаӡазшәа,
Ҳтәан – џьашьахәык ҳазыԥшны…
Нас ҳзышьцылаз аныха-хьыҵәцара,
Иагәыдаҳҵон ҳарҭ алапҟьа…
Ҽнак – ҳаззыԥшӡам жәҩангәашәԥхьарак
Ҳзаатуаз џьаҳшьон – ҩаԥхьа…
Аха ишлеит лабҿаба ҳа ҳдунеигьы,
Уигь гәнаҳа бааԥск иаҵоуп ҳа ҳаиԥш? ..
Ҳрыбжьоуп ҳашрыбжьац – ҳматанеиуа
Ҳразҟыдара – ҳазаҵәра – ҳԥеиԥш…
Са саазқәылаз даара сыццаклоит,
Са сызхьымӡо шьарда ирацәаӡоуп.
Гәыҵхас-хьаас иктәымгьы, хьаас исклоит,
Сышықәсқәагьы рлеишәа џьбараӡоуп…
Сҽыҩ-ӡыӡымкқәа – схәыцрақәа наскьоит,
Аиаҭым иеиԥш, сызаҵәра сазныжь.
Гәалашәарак сҽасҭоит, сгәы сажьоитҚ
Иҵам-ҵамуазшәа аԥсҭазаара аӡмыжь…
Аҽарҵаулоит схәыцрақәа рҵакы,
Маҷк иашоуп сыԥсҭазаара агьама, –
Џьоукгьы исышьҭаҿырҭуеит:  «Уааццакы!»,
Уааццакы, аҩыза, ухьанҭахама!
Макьана исымоу џьысшьоит аҳәатәы,
Уи азакәхап, сажәақәа зраӡоу.
Шәа ишәҳала уахгьы-ҽынгьы шәҳатәы,
Сара сшашьҭац сашьҭоуп – са схатәы!
Шьҭа исызхымгартә схьаақәа рацәаӡоуп…
Сышықәсқәагьы рлеишәа џьбараӡоуп…
Џьоукгьы наҳәааҳәуа, икәараҵоит,
Нас иажәарҟазо, ахшыҩ ҳдырҵоит…
Зџьынџь иалахәаахәҭуазгьы иацы,
Рсабрадақәа рыԥсахт лассы…
Иаагылазар изҿу каҳԥроуп,
Адунеи ду амаа зкыу урҭ роуп…
Иҽирҟәышуеит даара агаӡа,
Аҟәышҵәҟьагьы гаӡас дҟаҵа…
Лыбз-ҩыбзра агым адунеи,
Иҩычоуп шәҭышла аԥаршеи.
Џьоук ҳалахәаахәҭуа, икәараҵоит,
Нас иажәарҟазо, ахшыҩ ҳдырҵоит…
Каҳԥрала аԥсҭазаара еибаркыуп,
Ус иҟан. Иҟоуп. Ус иаԥуп…
«Шәхы изахәо шәахә, нас, хкаарашьҭын!
Иаԥсам! Иҳаҩсхьоу шәмыртытын!» –
Абас иҳабжьоит уажә џьоукы,
Еилкаашьа рзаҭом ҳагәҭакы,
Аҭыԥ дарҟәышит агаӡа…
Аҟәыш бзамыҟәҵас дыԥхьаӡа,
Џьоук ҭхаџьуеит, рҽеиужь, қьаф руеит,
Аҟәрышьаз рыламыс рҭиуеит.
Каҳԥрала аԥсҭазаара еибаркуп,
Ус иҟан. Иҟоуп. Ус иаԥуп…
Сажьеит сыбӷьыц ианшәалаз сажәа,
Машәыршәа ицәырҵыз ацәаҳәа...
Уи зхылҵыз ацәанырра хьшәашәа,
Сгәы иҭам, схы иҭамоуп иснарҳәа...
Убас, иссирӡоу еимгеимцарак,
Сҿахәы снарҳәап ҳәа сгәы сажьон, –
Сшарԥеиԥеиуаз цәалашәарак,
Аҵхгьы аԥсҭазаареиԥш инҵәон...
Аиеи, нас, цәалашәара еижьагоуп,
Измоу наџьнатә ҳаԥсқәа ҭакны…
Сыгәҭыха ҳәам. Сыбжьы еицакыуп,
Ус снеиуеит Саамҭа амаршәа кны...
Исычҳап зегьы. Сцалап сыгәжәажәо!..
Асакараҿ сышьхәақәагь ҵыблаап.
Ҽнак машәыршәа исҿыҵҟьаз ажәа,
Сыҿҳәара ааскьаанӡа сҭанархап!..
Сара саныҟам, сажәа нхап,
Ма агәхашҭра асаба сҭанаҳәҳәап…
Сцәажәоит сыбжьы нҭыганы,
Исгәарԥханы сыччоит,
Ацәажәара сахьақәиҭу –
Уигь насыԥс исшьоит…
Са сыбжьоуп изырԥсаҳәо
Ацыхаӡеиԥш сҟырҟы.
Аӡәгьы сцәаҩа изыԥсахуам
Иабџьар насҿакы…
Иџьбаразаргь сажәақәа,
Сцәажәалоит уеизгьы.
Анцәа иҟынтә, ацәажәара
Сақәиҭуп саргьы.
Шәарҭ, ԥсраҽнынӡа ҿызымҭуа,
Итәоу зыԥсы ӡаны, –
Уаҩԥсҵас зыбжьы ҭызымкаац
Зыгага иацәшәаны…
Нас убас шәышсыс – мҟаау
Адунеи шәнаныӡаа шәцап.
Зыгызҿамҳәоз ракәын ҳәа
Шәыӡбахәгьы рҳәалап…
Сцәажәоит сыбжьы нҭыганы,
Исгәарԥханы сыччоит.
Ацәажәара сахьақәиҭу
Уигь насыԥс исшьоит!..
Агәалашәареи аамҭеи рыбжьара
Сышьхныԥсыланы
Сгылан Сара
Ҟарулҵас!
Агәалашәара аҿаԥхьа
Аамҭагьы шхьаҵуаз,
Изгон сара агәра!..
Икарахаз, иааԥсаз,
Зыҽнызхыз
Адунеи ахы ҭанархон…
Агәалашәара Адунеи
Еиқәнархон…
Агәалашәареи аамҭеи рыбжьара
Снагыланы
Сиҳәон анцәа!..
Аҟамзаара азхәыцра
Сҭанарӡыӡон
Сабиҵас
Са сцәа…
Зегь сзеиԥшха сгәашә сынҭыҵт иахьагьы,
Дәыԥсшәак нарасҳәеит, зегь сзеиԥшха, џьоукгьы...
Ҿыц снықәлазшәа адгьыл, сҵаауа-сыԥшаауа,
Рыжәпара сналаӡт зегь ззеиԥшхаз ауаа...
Уа иҵашәон сылаԥш иԥсхьоу ршьаҿақәа,
Иԥслымӡха сҿаԥхьа икаԥсон аҭыӡқәа...
–Ҳхы абахоу?   Иаҳԥеиԥшузеи?   Ишҳауҳәара, дад? .. –
Лаԥшыцәгьоума инызкылаз абни асааҭ? ... –
Иҟәынд-шәындуан џьоукы. Избаӡом рхаҭақәа,
Уа иҵашәон сылаԥш иԥсхьоу ршьаҿақәа...
Сшьаҳиҭхазшәа жәҩан алакҭа сынҭаԥшуан,
Сҿаԥхьаҵәҟьа ҭӡамцқәак рхала иҿыпуан ...
– Ҳхы абахоу?   Иаҳԥеиԥшузеи, дад, лахьынҵас? .. –
Мшын-хәашьҵас џьоук рыбжьқәа схыҵәон абас...
Ақалақь салан исзеиԥшха зегьы,
Рӡыблара салан зегь ззеиԥшхаз џьоукгьы...
– Сабаҟоу?   Сызхаану иарбану аамҭас? .. –
Уа жәҩанаҿ икнаҳау Асааҭ ду аанҿаст...
Еилкаашьакгьы сзаҭом акымзар акы...
Сышьҭа ихҵәыуало исышьҭоуп џьоукы...
Схаҭаҵәҟьа исыздырам истәу, сызтәу,
Зегьы-зегьы сзеиԥшха санхалт амҩаду...
Ҭынчрак ҟалаӡом.
Ашыкьыбжь еиқәтәаӡом…
Ихыҵны ицоит еиҭах.
Аҩыџьбарақәа ршәах…
Баша сгәы сагоит.
Исҳәо раҳаӡом…
Исҳәо са исзынхоит…
Аамҭақәа еикәшоит…
Иуалуашоит џьоукы…
Урҭ артәом акы.
Ԥсааиҭак ҟарҵаӡом.
Ашампан-ҩы еиқәтәаӡом…
Идырԥсаҳәоит рҟырҟы…
Иахәлачччоит рразҟы…
Баша сгәы сагоит.
Сыҳәҳәабжь са исзынхоит.
Са сдунеи ҭахоит.
Сгәалашәара нхоит…
Ус мацара ишоит.
Ус мацара ихәлоит.
«Ҳара ҳахь уааскьа!»
«Уҽаҭ арыжәтә, уҽҟьа!», –
Иааҩуеит ус быжьқәак.
Баша сгәы сагоит…
Ашампан-ҩы еиқәтәаӡом,
Аҵыхқәа нҵәаӡом…
Икәашоит иарҩышьыз.
Арыжәтә џьбара иашьыз, –
Ҳазеиқәырхом акгьы,
«Укәашала уаргьы!»,
«Ҳа ҳахьцо уцала!
Ҳа ҳазҿу уаҿыз!»
Нас иарбан ҳҭазырхо?..
Нас иарбан ҳаиқәзырхо?..
Уа ркьатеиах ԥҵәоит
Иарҩышьыз џьоукы…
Иахәлаччо рразҟы,
Иаашаанӡа урҭ кәашоит…
Аамҭақәа еикәшоит,
Аҩ-шәах еиԥш аҵх каҭәоит…
Ркьатеиах ԥҵәоит џьоукы
Срыцыччоит саргьы.
Сазеиқәырхом акы…
Сахәлаччоит сразҟы…
Ашампанҩы еиқәтәаӡом,
Аҵыхқәа нҵәаӡом…
Са сдунеи ҭахоит,
Сгәалашәара нхоит…
Сыцәоуп.
Саныцәоугьы иҭынчым сдоуҳа…
Максимилиан Волошин
Схәыцрақәагь хәжәеит сара сеиԥш,
уаҳа рылам,
Ашамҭаз схы нықәысҵоит ҭынч, сааԥсаха, –
Адунеи зегь насгәыҵаҳәҳәа сиоуп уажә гәаныла,
Лацәааихьшь ҟанаҵашам зынӡаскгьы сдоуҳа.
Еҵәаџьаа реиԥш схәыцрақәагь рҽыԥсаҟьан ажәҩан
Иаҵаԥсоуп, схьаақәа адунеи иахьыгӡа.
О, ишсоуҳәара, удинаныс, изаҳада нас сажәа?..
Сыгәжәажәара иамои лыҵшәас, слахьынҵа?..
Сыҭәҳәа-еилаҩынтрак иалаӡуеит гәыӷрак,
Саамҭеи сҭоурыхи еиҿагылоуп хаха.
Са сматанеиуеит, сашьҭоушәа хҿыхрак,
Лацәааихьшь ҟанаҵашам иаашаанӡа Сдоуҳа!
Изаацәан дажәуеит адунеиаҿ аӡә гәыла,
Даҽаӡә изаацәаны хшыҩла дажәуеит…
Схәыцрақәа ԥсаатәҵас инеиуеит жәҩангәыла,
Ацәашьеиԥш исхагылан, сдоуҳа ҷаԥшьауеит…
Ашықәсқәа мҩасуеит сҿаԥхьа ҽырххыла,
Аԥсҭазаара инашьҭархх ицоит аԥсрагьы.
Схәыцрақәагь хәжәеит сара сеиԥш, уаҳа рылам ,
Сыҭәҳәа-еилаҩынтракаҿ сыӡхьеит саргьы.
Убасеиԥш ҳҭагылоуп, аҩызцәа, аамҭак.
Зҵаарашәк сыхҭаркуеит, исызшәаҳәаӡом рҭак.
Амцеиԥш цәанырра ссирк иабылуеит сшьа,
Иасуеит Ҩадантәи Ахақәиҭра аԥша…
Ахақәиҭра! Ахақәиҭра! Анык леиԥш уара,
Снаугәыҵаҳәҳәан салыугарц суҳәоит сгәыкра!
Аамҭак ҳа ҳҭагылоуп, адунеи еилашуеит,
Аҳәынҭқарцәа еиндаҭлоит, ажәала еибашьуеит!
Ахсаалақәа ирнылоит иҿыцӡоу ҳәаақәак,
Абар ҩаԥхьа Амшын Еиқәа еимаркуеит ӷбақәак!
О, аамҭа ссир – сҽыҩ-ҷкәын! Сара сыззыԥшыз!
Ҽазныкгьы иарба нас уҽыхәа умаҳмыз!
Аамҭак ҳа ҳҭагылоуп, адунеи еилашуеит,
Аҳәынҭқарцәа еиндаҭлоит, ажәала еибашьуеит!
Ахақәиҭра аԥшалас, аанҿасра зықәӡам,
Ҳаԥрақәа ирыҵасны ишьҭнахит зынӡа!
О, шәгәырӷьала сашьцәа! Жәҩангәашәԥхьара
аатуеит,
Аԥсуа ҳәынҭқарра Абираҟ шәыршәыруеит!
О, аамҭа – са сҽыҩ-ҷкәын! Асҟак сыззыԥшыз!
Ҽазныкгьы иарба нас уҽыхәа умаҳмыз!
Адунеи ду иалаԥшуа игылоуп Ерцахә,
Ихынҳәуеит Аԥсынтәыла ахьышьҭрахь еиҭах!
Ажәҩан абри гәанамҭозар,
Нас ацәгьара збарҭада? ..
Гьаргь Чачба
…Исазҳәода, ҳхы абахоу?
Ҳсаркьаласыҩцәа шәабаҟоу? ..
Ҳзынҟьаз-ҳзынԥаз – ахә зшьада?
Иаҳԥеиԥшугьы – згәы азҩада?
Сартәом, сарцәом са сыгәҭыха,
Саргәаҭеиуеит сара сныха…
Изыхьчода ҳаҩны,ҳгәара?
Изырӷәӷәода ҳа ҳҭыӡгәара?
Ныхас иарбан ҳзымҵаныҳәо?
Баҟас иарбан ҳзымҵахырхәо?
Ҳшьамхнышланы зкалҭ ҳагәӡуада?
Ҳарҭ ҳлахьынҵа зыӡбауада?..
Ҳбираҟ нагаҩцәа шәааԥсама?
Ахынҭа-ҩынҭа шәымч ашәама? ..
Снеиуеит ус, ҿахәҳәарҭак сашьҭоуп,
Ҽеик иазҳәам шәа шәҿымҭра, сашьцәа…
Ус ԥсраҽнынӡа сматанеилоит,
Цәалашәарак саргәаҭеилоит…
Ҳԥааимбарцәа зҿышәымҭуазеи?
Изцәыршәымгозеи шәгәалеи шәуази?
Издыруада, жәҩангәашәԥхьарак,
Иԥсеиқәырхагоу еимгеимцарак,
Ус, ҿымҭ-ԥсымшьа шәазыԥшызар?
Цәымзак шәыблақәа хнакызар?
Сгәыӷуан баша, аҭак саҳап ҳәа,
Цәашьыркыла мҩак сыԥшаап ҳәа…
Ус ԥсраҽнынӡа сматанеилоит,
Сҵабырг саҵагылан снеилоит!
Исазҳәода, ҳхы абахоу?..
Ҳсаркьаласыҩцәа шәабаҟоу? ..
Хьтәы гәыргьынҵас Сҵабырг шьҭысхуеит,
Ԥсҳа – бираҟҵас уи еиҵысхуеит!.
Нона Ԥлиа-ԥҳа илыхьӡынҩылоуп
…Океанқәа рӡыблара салҵны,
Сҽампыҵхны уаҩ дзымшаҭо ацәқәырԥа, –
Аԥшатлакә змызгәыҭқәа хнажәжәаз,
Крызхыҵуа, ихәарҽхахьоу аӷбеиԥш,
Схынҳәуеит сара Аҩныҟа ҩаԥхьа,
Схынҳәуеит сара аҩныҟа, игәхьааган,
Еихсыӷьрак змаӡам
Схәышҭаара…
Схынҳәуеит бара бышҟа… Сыӡхыҵуеит,
Сара сыԥрақәа ажәжәеит аԥша…
Сара схәыцрақәа ацҟьеит аԥша…
Имшаӡоз аҵыхқәа срылҵуеит,
Аҳәаадара сышьҭахьҟа иныжь,
Агәкаҳара сышьҭахьҟа иныжь,
Снаскьоит, снаскьалоит бара бышҟа,
Ихәарҽхахьоу аӷбеиԥш –
Хрыжь-хрыжь…
Быԥшуп бара асҟаамҭа, ҿымҭ-ԥсымшьа,
Быԥшуп уа лацәааихьшь ҟамҵаӡакәа…
Бареи сареи инымҵәаӡо ҳқәыԥшра,
Бареи сареи имажәӡо ҳгәыӷра,
Бареи сареи иҿымцәааӡо ҳажәабжь
Шьыжь-шәаԥшьеиԥш иаҳԥызгало
Асқьалаҿы!..
Уа бгылоуп…Ажәҩанахь бҩахоит
Са сымҩа сзырбо ацәашьы!
Убас, бысзыԥшыз ҵхагәазынӡа,
Убас, бысзыԥшыз шарԥазынӡа!..
Убас бысзыԥшыз даҽа шәышықәса!
Убас бысзыԥшыз!
…Ихәарҽхахьоу аӷбеиԥш, ашьшьыҳәа,
Аӷбеиԥш – змызгәыҭқәа хыжәжәаз,
Ацәқәырԥқәа реисра ихәнажәаз, –
Сгәыԥшаа-хыԥшаауа снадгылап
Бареи сареи ҳқәыԥшра
Асқьала…
Уа бгылоуп лацәааихьшь ҟамҵаӡакәа,
Акымзарак хьаас имкӡакәа…
Ҿыцәаара ақәым ахааназ
Быгәҭыхақәа рынаҟә иазмырцәаз,
Ба бгәыӷрақәа рымца иахылҵыз
Бцәашьы!..
Уа бгылоуп,
Бара бышьхныԥсылан…
Шьалҵас, Аҵых набыкәыршан,
Уа бгылоуп Быгәжәажәара Анаҟә
Быҽналакны…
Уа бгылоуп
Бареи сареи Ҳқәыԥшра
Ихәарҽхаз
Асқьалаҿы!..
Ари амш – анцәа иишаз мшуп!
Дгьыл еишьылреи жәҩан иаҵәареи
Ссиршәа еилаӡҩоуп иахьа...
Ари амш – анцәа иишаз мшуп,
Амш абла схыӡлеит сара...
Сыҟаӡам, сҳарҭа-сырҭақәа сырӡит...
Гәалашәара еишьылны
Сналаҩашьеит
Хәылԥ-шәаԥшь...
Сымш абла схыӡлеит сара...
Сыбжьы азынсыжьит амшын ацәқәырԥа,
Схәыцра ҟьалақәа –
Ҭагалантәи аԥша!
Сышьҭа шкәакәақәа аҟәара-ԥслымӡраҿ
Маҷ-маҷ еимаԥсоит...
Сыхьӡи, сыжәлеи,  суасиаҭи
Ихыркәшам жәеинраалан инхоит!..
Мышкызны, алашара ааныжьны,
Алашьцарахь снаскьоит...
Усҟан «абзеираз!» ҳәа шәасымҳәар, –
Уи шәымбан омашәа...
Сцынхәрас ишәзынсыжьуеит –
Ԥсра зқәым сара Сҿымҭра
Абызшәа!
Уи амш-анцәа иишаз
Мшын!
Сқәыԥсычҳабжьи,
Сҿымҭреи,
Сгәы ахьааи
Рзынсыжьит
Ауаатәыҩса,
Ажәҩан,
Амшын!..
Сымш абла схыӡлеит сара!
Ажәижәыхгьы ҿыцушәа иаҳнарбоит,
Ус ҳгәы ҳажьоит ҳаргьы аамҭала...
Шәҵашәыхла ҳшәышықәса ҽырбоит,
Иааԥшуеит ак ҳазымҳәо лакҭала...
Шәҵашәыхла аамҭақәа ҽырбоит,
Ирымаӡамшәа урҭ еицакрак, –
Иҭагәҭасуа чаландаркгьы цоит,
Ҳазныжьны ахаантәи ҳалак-ҩакра...
Шьҭа ақәра ацәыхьанҭоуп ҳдунеи,
Атлант иеиԥш иаҵоуп уи еидарак!
Ҿымҭ, ҳрыбжьагыла ԥсреи-бзареи,
Ҳаргьы ҳаҿоуп ҳшаҿац ҩадарак!
Шәҵашәыхла ҳшәышықәса ҽырбоит,
Иааԥсеит, икарахеит ҳдунеи ду...
Хәлԥ-шәаԥшьеиԥш гәыӷрак ҳнахьыԥшлоит,
Уа дгьыли-жәҩани рҳәаақәа ахьеиду!..
Иҭагә-ҭасуа чаландаркгьы цоит!..
Шәҵашәыхла ҳшәышықәса ҽырбоит…
Ашацкыра ақәыԥсычҳара
Ԥсыс иахоуп сара сцәаҳәа.
Уажәшьҭа ихыҵит шысҳәо
сычҳара,
Сгәаҵаҿ рыцк еиҟәшәоит ҩаԥхьа…
Сажәеинраалагь – шоурашәагоушәа
Иаруалыуашоит сҟазшьа.
Зегь ирԥеиԥшу здыруа сакәушәа,
Сызхаану гәнызгоит омашәа.
Хәыцра-цырҟьак – метеоритушәа,
Инҭанарӡыӡоит аҵх ацәа…
Џьоукгьы иаашаанӡа, гәнаҳак рыдушәа,
Иқьып-шәыпуа, иашьапкуеит анцәа…
Ашәышықәсақәа рықәыԥсычҳара
Сыгәхашҭра аӡы-мшын арҵысуеит.
Ианхыҵӡалакь мышкызны сычҳара,
Ҵхи мши рҳәааҿ са сыԥсуеит…
Мши-ҵхи рҳәааҿ са сыԥсуеит…
Башаӡа амчра еимаркуеит ауаа,
Башаӡа еижәылоит ҽыҳәҵәыла…
– Уара, ҳа ҳдунеи ду, зегь зычҳауа,
Иугәаламшәо иарбан хкы-хкыла?
Исазҳәода, еимашәкуа иарбан, ауаа? ..
Шәарҭ, иарбан ишәзымшо, аҳәынҭқарцәа? ..
– Шәараӡә заҵәык шәакәӡоуп сыбжьы заҳауа,
Ахархьуаа, агәаҟцәа, аӷарцәа!
Аҟәардәи агәыргьыни кьыс рымамкәа инхоит,
Аҳәынҭқарцәагь наскьоит ҽа дунеикахь, –
Џьоук рыламыс – рыжәлеи рыхьӡи еиқәнархоит,
Џьоук рышьҭамҭа арӡуеит аӡлеира…
Башаӡа амчра еимаркуеит ауаа,
Урҭ еимаркуа иарбан хықәкыла? ..
–  Уара, ҳа ҳдунеи ду, зегь зычҳауа,
Иугәаламшәо иарбан хкы-хкыла? ..
Аӡын-ҵхы иалыхәхәа аԥсаатә
Инеиуеит жәҩангәыла, жәҩангәыла,
Ашәышықәсқәа ирхаану са ссааҭ,
Хҭысқәак арҿыхоит, иааҭгылан.
Ажәҩан ҵырцәажәаауа ицоит,
Апҟақәа аԥырра иаркараз.
Урҭ рыԥырра ишацынҵәо збоит
Схәыцра сахьызыгӡо ашара.
Апҟақәа ршыкьыбжь еиқәтәоит
Ашамҭаз. Шьҭыбжь ыҟаӡам уаҳа.
Ашара санаԥылауа сшәоит,
Сызҵымӡаара саҵоушәа гәнаҳак…
Сырцәыхаран хра цыҩ-цыҩқәак,
Бжьык сарҿыхон исмаҳац.
Жәытә қалақьқәак реилашыҩкраҿ
Сара сыӡуан гәырӡ-шашәаӡ…
Ашәышықәсагь еимгеимцаран,
Ашьҭыбжьныҩреиԥш инеиԥхьбон.
Агәалашәара аҭымиҭшәараҿ
Хәыцрак агагеиԥш саанхон.
Уи зегь ԥхыӡын, лаԥшҵашәаран,
Аханқәа, абаашқәа, ацәашьқәа…
Уа иналаӡуан цәыҵлашьцарак
Ччаԥшьк назҿықәӡамыз хаҿқәак.
Еилацәқәырԥон жәытә қалақьқәак,
Ршыкьыбжь сахәаҽуан сара.
Ианысмоуӡоз иҭынчу кәакьҭак,
Сазхәыцуан иҭынчу схәышҭаара.
Са срызхәыцуан хра цыҩ-цыҩқәак,
Сгәи сыхшыҩи рыԥсы ршьарц.
Жәытә қалақьқәак реилашыҩкраҿ
Сара сыӡуан гәырӡ-шашәаӡ…
Сара сыӡуан гәырӡ-шашәаӡ…
Иҭацәын акаҳуажәырҭа. Ҭынчран.
Ҳнаҿыхәон уа акаҳуа.
Аҩы-цқьеиԥш ирыцнаҵон умчқәа,
Уԥсы еиқәнархон аҳауа…
Схәыцуан, Таиф, усымбеижьҭеи
Исгәалашәом шьҭа шаҟа ҵхьоу…
Изаацәан абыргра уҽазыукуазшәа,
Иукын уҭесԥыҳә еихырԥхьо…
Ублақәа исарҳәон: «Исыман
Еиҭаҳәашьа змамыз ҳәатәык», –
Уҩныҟа уаауан, хыма-ԥсыма,
Укылсны аамҭа аҟырҟы.
– Сҩызцәа сысалам рыҭ! – ҳәа
Насоуҳәан уцамҭаз сара.
Анкьеиԥш, угәы унҭахәыцуа,
Унавалеит ҭынч аҟәара…
Алҩаҵә ахылҵуан уа амра,
Ицаҳә-цаҳәуа ианӡаалоз амшын.
Уҿымҭра иарҿыхаз жәеинраалак
Уцамҭаз угәаҵа иҭашын.
Ҽнак зны, зынӡаск сгәысҽанӡамкәа
Аҟәа уаасԥылеит уара…
Усзымдырит азныказ, сҩыза,
Уара шуакәызгьы исзымгеит агәра.
Ԥхынгәымзатәи ашоура-мца еихсыӷьуан,
Иаамҭан. Шьҭа амра ҭашәон.
Издыруан, Таиф, угәы ухьуан,
Уа уҭынчра сахҭыгәлар ҳәа сшәон…
– Иҵуазеи усымбеижьҭеи, сҩыза –
Маҷк ишлахьан ухахәы.
Избон: ҵәахышьак змаӡамыз
Гәхьаагарак ублақәа ирхын…
Нас ҳнавалон агаҿа ԥшьаала,
Ҿымҭӡакәа ҳгылан џьарак.
Иаҵан уҿымҭрагьы гәалак,
Шәышықәса зхыҵуаз гәырҩак…
Абар, анцәа имчала аҩныҟа
Са схынҳәгәышьеит уажәшьҭа…
Ԥсҭазаара ахьыҟаӡам сыҟан, –
Ицәажәон абас улакҭа…
Иниасуан ҽа мшык ҭацәны,
Уи цон сазныжьны сара сӷарра,
Са сныҽԥынгылон есы-ҽны,
Абжьааԥнытәи схәыцрақәа рӡыӷӷара…
Аха сымчқәа еизсыркәкәон
Икыднаҵы са сыеҵә жәҩанаҿ,
Аамҭала џьоукгьы сгәы дырӷәӷәон:
– Дад, уалашоуп уара ашана!
Ишәарҭоуп Џьунгли азакәан,
– Уабацо урылҵны агыгшәыгқәа!
Абас быжьқәакгьы саҳауан,
Ҿымҭ-ԥсымшьа сымҩа сықәын, сықәын…
Агәыӷра шгәыӷроу ус инхон,
Шьҭа ихарахон ҽа ҳаракырак,
Исызгәамҭаӡакәа, ԥшьаала еиқәтәон
Ихышхыҵәоз ԥсҭазаарак аӡӷьыра…
О, ишәарҭоуп Џьунгли азакәан,
Иуҭахы, иуҭахым – уи уҽанраала!
Гыгшәыгқәак сышҟа иццакуан,
Саргьы сгыгшәыгыртәырц ҟазшьала…
Ашәаԥыџьаԥ еиҵырхуан рышәшьыра,
Са исхашҭхьан ишыҟоу аԥсра,
Нахьхьи, хәылԥ-шәаԥшь ахьӡыркыра
Уналаӡҩа уцеит, нас уара…
Ԥхынгәымзатәи амра, аҭашәамҭаз
Иблахкыгаз ашәаԥшь аҭынхон,
Зқьышықәса зхыҵуа аҳәамҭеиԥш,
Таиф, уара уҿымҭра сзынхон…
Абарҵаҿ дтәаны хәлԥазыказ,
Лмакәан хәыҷқәа ирҭалыԥсон
Хкы-хкыла ауҭраҭых жәлақәа –
Аҭакәажә неихырхәа змам…
Нас дныҳәа-ныԥхьауа,
Иԥхьалкуан лмакәанқәа џьара…
– Са сахьымӡаргьы, ҽа џьоукы инкадырҳәҳәып
Арҭ ажәлақәа ааԥынра шааилакь… –
Лгәы инҭалҳәон аҭакәажә, лыжәлақәа ԥхьакуа
хазы.
Абас дрыхӡыӡаауа, рыхқәа еиқәылҳәалон лмакәан
хәыҷқәа
Аҭакәажә неихырхәа змам…
Нас лара лоумашь урҭ амакәанқәа
Ҩаԥхьа иԥзыртло,
Ааԥын, анхарамшқәа анааилакь..
Ааԥын, ишыҩкыз
Адгьыл
Аныцәхәаҭо…
Бнаршәыроушәа адунеи лашьцан,
Уа тәамҩахә змамыз сара сакәын,
Ԥсраҽнынӡа ԥсеивгарак ҟамҵакәа,
Агыгшәыгқәеи ауаатәыҩсеи срыбжьан…
Ишәарҭан Џьунгли азакәан!
Усоуп, ус… зегь шьҭрақәланы имҩасхьеит,
Кәрыжәаа ирықәлоуп аҿыц ҳәа ҳа ҳзышьҭоу…
Зегь еиҟаразтәуа АамҭаԤшатлакә асхьеит,
Ҳазнысхьоу ҳжәытә мҩахәасҭақәагь уанҭоуп…
Инеиуеит еишьҭаххы абар, атанкқәа,
Тәылақәак рҭоурых ачалт ахьшьуа, –
Ихәаш-хәашоит ҳа Ҳгәалашәара Аханқәа,
Мцаԥшьк ацроуп аныхеиԥш ҳазҵаԥшуа…
Аҿыц ҳәа ззаҳҳәо – ҳгәыӷрақәа ирнауруп,
Аҿыц ҳәа ззаҳҳәо – маҭәа ҩазақәак ашәуп.
Ҳа ҳазхааным – ццышәуп, рацәаххыроуп,
Амш – мыхәлеиԥш ҳазхаанугьы ҭацәуп…
Ашәышықәсақәа аҭлаҩа рыбжьажьуп,
Баша, баша ҳашьҭоуп ҳарҭ аҿыц…
Ҳгәалашәара Аханқәа ԥыххаа еилажьуп,
Иахьынҳалоуп ҳа ҳразҟы рахәыцк…
Бызшәас иҟоу зегь наҟ инасхаршҭны,
Исҵарц сашьҭан са сҭынчра абызшәа…
Аҵх лашьцара, аԥардеиԥш иныԥхьаршәҭны,
Снықәгылеит сбарҵа… избон омашәа, –
Бызшәакала ицәажәон ажәҩани амшыни,
Ижәытәӡоу жәеинраалак аҳәон ацәқәырԥа,
Ижәытәӡоу бызшәала ицәажәарц иаҿын уа,
Шәарахҵас хыԥхьакырҭак иашьҭаз аԥша…
Уа амза-ҿа , ԥсаатәҵас аԥсаҵлара аҽналак,
Исмаҳацыз бызшәала агәҭыха аҳәон.
«Ҿышәымҭын, шәнеила ус ԥшьаала, ус ԥшьаала!» –
Абас саргьы сыҵыхқәа рҭынчра сыхьчон…
Сыҵыхқәа рҵеиџьқәарҿ ииуан уи аҭынчра,
Цәыкәбар-цәыкәбарла џьара еизыкәкәон.
Дгьыли-жәҩани ахааназтәи рҿымҭра,
Ҿымҭ агәырҩа-хьанҭа ахгашьа снарҵон.
Аԥсаҵлақәагь цәажәон са сҭынчра абызшәала,
Шәарахҵас хыԥхьакырҭак иашьҭан аԥша…
Уа амаалықь иеиԥш Анапы саныртәалан,
Сыҵх иснарҵон сара сҭынчра абызшәа.
Рушьбеи Смыр уахь
Стәитәыхызтәуаз…зны сынцәахәызтәуаз,
Сразҟыдазтәуаз…Гәыӷра-хәыҷк сызҭоз.
Сыхдырра-Сыԥсҿыхҩы…Саӷа-бааԥс…
Сшьацәхнысларгьы, исыҵгәоз: «Уеиха абааԥс!»
Ҩ-дунеик са сыԥсы анрыбжьамӡоз,
Са Схатә Ҵабырг – сара иансызхамҵоз…
Сышьҭкәыцәаа санамаз аӡӷьыра,
Арҵәаа ҳәа иҳәҳәон са Сыхдырра!..
Шьауардынушәа исхагьежьуа исхалон,
Ҵәҩанҵәыҟа зны саман ихалон, –
Зны уахьынтә аҵысхәеиԥш самҟәыҵшәон,
Ҽазныхгьы сразҟыдара схыччон…
Ус сааиуеит. Зны сыҟоуп.Зны сыҟам…
Зны аеҵәа ҭахәмаруеит сыкәа.
Стәитәыхуп…Ҽазныхгьы сҳәынҭқаруп.
Сдыԥшылоуп зны. Сныгәнысуа сгәароуп…
Сыхдырра – Сыԥсҿыхҩы. Саӷа-бааԥс!
Сшьацәхнысларгьы, исыҵгәо: «Уеиха абааԥс!»
Усоуп, ус… зегь шьҭрақәланы имҩасуеит,
Баша ссирк ҟалозар ҳәа ҳаԥшуп.
Уаҩ дзымшаҭо Аамҭа Ԥшатлакә асуеит,
Ҳшыҟац ҳаҟоуп. Амш-мыхәлеиԥш ҳҭацәуп…
Иаабо иарбан ҳаԥхьаҟа ҳнаԥшыргьы?..
Жәҩан ҵнаргәоит Агәрамгара Абаҟа,
Иудыруеи, џьанаҭ-гәашә ҳзаанартыргьы,
Аныхеиԥш ҳамҵаныҳәалап Ҳдоуҳа!..
Исаҩсхьоу ӡааҟәрылоит ахааназ ахаҳәеиԥш,
Са исзырҽеишам рҽеишьак змаӡам.
Аамҭала, зыҭра иҭажьақцахьоу аҳәеиԥш,
Шьҭа иаанартышам аҭоурыхгьы маӡак…
Имҩасыз – уи мҩасит. Шьҭа иамам хнырҳәышьа, –
Нахьхьи џьара аҳәаадара анаҩсан инхоит, –
Аха иниакәкәа ицаз урҭ ахҭысқәа иртәышьҭран,
Ԥсҿыхга шәахәацқәак сгәаҵа иҭаԥхоит…
Ус, баша аԥхыӡеиԥш, акымзарак мҩасуам,
Еҵәак кыдшәаргьы – икыдлоит еҵәак…
Ицоит чаландарҵас хҭысқәак ҭагәҭасуа,
Саргьы сазкылсуеит гәынхәҵысҭала мҩак…
Нас лассы-лассы сышьҭахьҟа схьаԥшлоит,
Гәыҩбарыла еибаркыуп са сдунеи.
Саныҟамгьы, сгәаҵаҿ асыԥсақәа тҟәацлоит,
Ҿык еицҭацәажәоит схәыцреи сцәаҳәеи.
Имҩасыз – уи мҩасит. Саамҭасуасиаҭҳәаҩ
Аҳәаадара иналаӡт иаҳәаша ҳәаны.
Са сҳәымца меихсыӷьырц, ҽазнызаҵәык снаҭәҳәап,
Аҵыхәтәантәи скәицқәа неизыҳәҳәаны…
Зны скаххаа Асар Рымҩа сацуп,
Зны ԥхьарҭас исымоу – аҳаԥаҵоуп…
Са сзалҵшам аџьар реилаҭырра…
Сышмаҷӡаз сызражәыз Сыхдырра,
Сыхдырра Сыԥсҿыхҩы! Саӷа-бааԥс!
Бжьык ааҩуеит: «Уеиха абааԥс!»,
«Уеиха абааԥс!..»
Ари – ԥсшьарҭа ҩнуп,
Иахьӡуп «Агәыӷра», –
Ухы ҩышьҭыхны уҩаҵаԥшыр,
Игьежьып ублахаҵ…
Абар акрыфарҭа иааҩныҵуеит
Ауааагәылшьапқәа.
Итәаа-маауа инеины ,
Акапанга инангылоит дара .
Игәарҭоит шаҟа кьыла ацлаз
Рцәа-ржьы
Уахыки-ҽнаки рыла…
Нас, аарла-аарла еихго ршьаҿақәа,
Рчаз-хылԥақәа нархаҵаны,
Амшынахь рҿынархоит…
Ауаа-агәылшьапқәа…
Амшын ихыуп нас иаахәлаанӡа,
Рымса-гәабанқәа ирыниаалан,
Ауаа-агәылшьапқәа…
Иԥсылахаз рцәа-ржьы рбылуеит,
Арацәеиԥш еиқәаҵәахаанӡа…
Схалоит аҩада… избарҭоуп уахьынтәи
Асса-мысса иарыссаз ауаа.
Сымчқәа ԥыршәоит аласи ахьанҭеи
Тымитышарак аҵа сҭарԥшуа…
Уахь сыҵаҟа, архаҟа. Баша, амаҷ-саҷазын,
Џьоук раҳәа жьақцақәа шеиҿақшо збоит.
«Унеила акыӡӷы-мҩа уаҿалан, ухаҵазар!», –
Саамҭа-цәаҩа мҽыӷ сцәа сыҭнацоит.
Акыӡӷы-мҩаҿ ахааназ инхоит сара сышьҭақәа,
Са сырхыҳәҳәеит аԥсреи абзареи…
Схалоит аҩада. Инсыжьуеит сышьҭахьҟа
Гәнаҳала иҭәу абри адунеи…
Са сырхыҳәҳәеит шәа шәҟыба-ӡыбақәа,
Са сгәыҩбара аҭӡамц сырхәашеит.
Аҳаракыраҿы аҳра сымазкуаз,
Зынӡа ишымгәыӷӡоз ахра иагеит…
Схалоит аҩада. Сырхыччалап уахьынтәи
Асса-мысса иарыссаз ауаа.
Сымчқәа ԥыршәалап аласи ахьанҭеи
Тымитышарак аҵа сҭарԥшуа…
Аршәаа иасуеит уаха шаанӡа
Ҭагалантәи аԥша хага,
Аҭӡамцқәа ирабашьуеит ихәжәаанӡа,
Уаҳа тәамҩахәгьы ҟамҵакәа…
Ҿааихак амам, аршәаа иасуеит,
Еикәаҵәилоит ус, иаашаанӡа,
Нас аҽуреиԥш ашақә иасуеит,
Ижәылоит ус, ашша аӷраԥҽаанӡа…
Ижәылоит ус, сыԥша – сыҽура,
Уаха шаанӡа иқәарқәашьеилап!
Сцәырҳаны сааԥшлап акырынтә,
Аԥша-мчымха сацгәаҭеилап…
Иҭынчым аҵх. Са сыцәа рҟьалан,
Хьаак аҽартлаӡеит сыҩныҵҟа.
Сгәаҵаҿ еиқәтәахьаз агәала
Иарҵысит ҽа гәала ҿыцқәак…
Аԥша хага аршәаа иасуеит,
Аҽазынкылом, иамам ԥсыхәа…
Аҵх аӡыхәашьеиԥш имҩасуеит,
Ҭынчрак соушам ааигәа-сигәа…
Ианааилахәло, ихынҳәуеит урҭ ҩаԥхьа
Рыԥсшьарҭа-ҩны «Агәыӷра» ашҟа…
Рымса-гәабанқәа абарҵаҿ иааныжьны,
Иныҩналоит акрыфарҭа урҭ…
«Гәаԥха-чара шәоуааит, ауаа-агәылшьапқәа!» –
Ашәхымсаҿ днарԥылоит урҭ ԥҳәызбак,
Ахалаҭ шкәакәа зшәу…
Нас, ҩаԥхьа акрыфарҭа иаадәылҵны,
Рыкапанга инадгылоит урҭ,
Гәаран ҟаҵаны…
Ауаа агәылшьапқәа…
Абас ҩажәи ԥшьба уахи-ҽни…
Ари аԥсшьарҭа ҩны иахьӡуп «Агәыӷра»,
Ухы ҩышьҭыхны уҩаҵаԥшыр, игьежьып ублахаҵ…
Рыԥсы ршьоит уа ауаа – агәылшьапқәа…
Иныхгыла-аахгыло инеиуан уа ҳәсақәак,
Бзиабарак аццышә зцәа инахьысхьаз, –
Ԥагьа-ԥагьа еихыргон ршьаҿақәа,
Ирӡарц иаҿын урҭ рыуаҩыбжара ишҭысхьаз…
Ргәыӷра рҿыхо, ишьҭыҵуан ргәышԥқәа,
Реимаа ласқәагь, рышьхәақәа гәырԥынҵан…
Ицон урҭ раамҭа ԥхыӡҵас инҭакәкәа,
Амзаратәи аԥсаҵла ссирқәа рымҵан!
…Иныҵакшәа еибырҳәон уаҟа жәабжьк,
Рыхқәа ҩышьҭых амшынгәы инхыԥшылон.
Аҿыцәаамҭаз ирҿалашон хәылԥ-шәаԥшь,
Гәхьаагаракгьы рыблақәа инархылон…
Икаххаа иаартын Пицунда аԥшаҳәа,
Урҭ цон амшын асаркьеиԥш ианыԥшыло!
Зҳәаха рмаӡаз гәҭыхақәак днарҳәарц,
Ргәаҵақәарҿ ашәаԥшь мцаха еиқәылон…
Жәҩан акалҭ такәаамҭа еилыбзаауан…
Инеиуан уа ҳәсақәак ныхгыла-аахгыло!
Иқәыԥсычҳауан лоунытә, рыгәқәа ԥшаауан,
Рқәыԥшра ааныжьны, даҽа аамҭак иаԥылон…
Шьҭа уҽынкыл, сыԥша-сыҽура!
Ужәылоит баша, хамҳа-џьымшьа, –
Сыԥс ахац иакыуп , иудыруаз,
Иаҳа – иаҳа имаҷхоит сымчқәа…
Са исыгәрымуа заҳауада  1..
Сыгәжәажәо ашарахь снаскьалароуп…
Еҳ, аԥша, аԥша, хлаҳәада,
Аҭӡамцқәа ишрабашьуа иҭахароуп!..
Сыгәжәажәо
ашарахь
снаскьалароуп…
Нас дарбан, исҳәо хазҵауаҴ!
Зегь ҳаахәоуп… зегь ҳҟаҭәоуп…
Схы сацәажәо, схы сазҵаауа,
Сашҭа-сгәара сҭоуп…
Еилыргашьак рымаӡам
Иҟәышу – игаӡоу, –
Мышкызны ишәасҳәап сымаӡа, –
Хаз ҿҳәарак ззыԥҵәоу…
Саамҭа сацгәаҭеилароуп,
Исылахәмарны ицо…
Суахҭеиԥш исыман снеилароуп
Алу – са сызҵоу…
Иԥшьоу аныха агәашәқәа реиԥш,
Сгәи-сыԥси аартуп!
Иҟоу-иануҵәҟьа шәасҳәарцаз,
Ҽа ԥсҭазаарак сҭахыуп!..
Ԥагьа-ԥагьа инеиуан ус ҳәсақәак,
Ԥшандагақәакгьы рнырдон урҭ аамҭала.
Убас иаҳкәажәха инеиуан уа ҳәсақәак,
Ажәҩан дыргачамкуан рныҟәашәала!
Ус, машәыршәа ахҩа ахашәаанӡа,
Ибылгьагәышьоит аҟәыџьал…
Сбырџьеилароуп сыԥсы ааҭшәаанӡа,
Иҟоуп, ааи, сызхымԥо џьалк…
Исзыԥшыда, сыззыԥшыда?
Аӡәгьы… ус сацәажәоит са схы.
Абӷьыцеиԥш слахьынҵа зырҽыда?..
Иҳәамкәа инхама,нас, сҿахәыҴ!...
– Исзыԥшыда, сыззыԥшыда? ..
Исарҳәо иарбан ҳәатә змаӡам? ..
Ари адунеиаҿ каҳа-ԥҽыда,
Аӡә иԥсҭазаара нагӡам…
Усоуп, усоуп… ус мацароуп,
Иамам ԥшаашьа ҽа мҩакы, –
Цәашьыркыла аҵх лашьцараҿ
Ашьҭа схыуп саргьы сразҟы…
Ашьҭа схыуп идырым, иеилкаам,
Дунеихаан еилкаашьа змам!..
– Цасшақә аума, саамҭа-гәеилга,
Сзахьурԥшло сгәы иҭам, схы иҭам? ..
Исзыԥшыда, сыззыԥшыда? ..
Абас изҭахәаҽуи сыбжьы? ..
Злымҳа иҭаҩда сажәа мчыда? ..
Саамҭа знеиуеи еиқәышьшьы? ..
Лаԥшеимҟьарак сарԥеиԥеизар,
Иармацәысзар уи сыхшыҩ? ..
Иҽеимыз сымшқәа рыҽдырҽеизар,
Ирхыҵзар ԥсҭҳәак еиԥш наҟ атыҩ? ..
Нас иҟаҵәҟьоу сазҳәода,
Сызусҭада схаҭа?..
Са сгылоуп сарҭмаҟ сазқәынҵа,
Адунеи агәҭа…
Нас иҟаҵәҟьоу сазҳәода
Сыкәша-мыкәша шьҭа?
Сгылоуп сарҭмаҟ сазқәынҵа
Адунеи агәҭа…
Саха змада… Сгәазҭада? ..
Џьоук цоит атәыла рбго.
«Уа мшыбзиа!» –  «Здравствуҟте!»-«Ушԥаҟоу? » – «Ничего!»
Сара… Сара соума мшәан? ..
Исазҳәода аҭак? ..
– Илакәумшьан… иџьоумшьан,
Иааскьоит ҽа цәқәырԥақәак…
Џьоук цон ирыхьыз рзымдыруа,
Иахьымаара ицон…
Еилахынҳәуа, еилаҳанто,
Цәқәырԥа бааԥсӡак ааскьон…
Мчык иагоит ауаатәыҩса,
Рхирымчи еиқәхаӡом.
Ёӷьыра бааԥсык иаанахәан,
Ҳәҳәабжьыкгьы раҳаӡом…
Сдәықәлап сгәахәуеит сҽыжәланы…
Баша сгәы сажьоит…
Ԥша-бааԥсык насыжәланы,
Сҽыжәҳәаны сагоит.
Сышьҭахьҟагьы…саԥхьаҟагь
Ҿыҭыбжьык гаӡом.
Сара сеилашыҩкрақәагь
Ус лассы еиқәтәаӡом…
Инеиуеит уаҩ дымшаҭаӡо
Аамҭақәа шьҭыууаа!
Ишәҿышәх шәеиха-сабрадақәа
Ԥсы зхаӡам ауаа!
Аҵәымаӷ раархоуп гәашәқәакгьы,
Ахааназ ичаԥоуп!
Сгәалашәара абаашқәагьы
Хрыԥхрала ирыӷӷоуп…
Шьҭа еилкаашьак рымаӡам
Исыуоу, ма исаӷоу, –
Идыраргамом рымаӡа
Аиха-сабрада зҿоу…
Аҵәымаӷ раархоуп гәашәқәакгьы,
Ахааназ ичаԥоуп.
Сгәалашәара абаашқәагьы
Хрыԥхрала ирыӷӷоуп…
Баша схьаԥшлоит сышьҭахьҟа,
Уахь инхаз ҿаҳауп…
Аццышә иарӡит сышьҭақәа,
Сымҩақәагь шәаҳауп…
Сгәы иқәыҩуеит ҽеимаашьҭыбжьк,
Аха уи хароуп.
Сгәалаҟарагь ҽеим шьҭа,
Аха уи мариоуп…
Исзыԥшыда саԥхьаҟа? ..
Исанаҳәои суахҭа? ..
Зразҟыдара иаԥсаҟьаз
Среиуазар схаҭа? ..
Мышкызны гәалашәарак сеиԥшхап
Схаҭагьы.
Еимгеимцароу хҭысқәак реиԥшьра
Сылсыршап уеизгьы.
Саныҟамгьы сцәаҩа еиннаршәалап
Џьоукы.
Саныҟамло цқьа еилышәкаап
Сыгәҭакы.
Мышкызны гәалашәарак сеиԥшхап
Схаҭагьы.
Иазеицакшам сцәаҩеи сҭеиҭԥши
Аԥсрагьы.
Ишахагьежьлац иахагьежьлап
Адгьыл адырдха.
Саныҟамгьы сцәа ианырлап
Сымра ашәахәа…
Мышкызны гәалашәарак сеиԥшхап
Схаҭагьы.
Аҵыхәтәантәи лабжышк наҿыҵшәап
Са сцәашьгьы.
Ҳара иаҳтәым рольқәоуп иаҳахәмаруа,
Иаҳшәу-иаҳхоу иаҳнымаало маҭәоуп…
Уажә аамҭала иҟоуп ус еиԥш ԥҟарак,
Уажә аамҭала асценагьы лашьцоуп.
Азал ҭацәуп. Шаҳаҭра ауеит аҿымҭра…
Ҳанрыжьма ҳхала измаҳаз ҳбызшәа
Иаҳцәалаҩашьеит ҳаамҭа ҳа ҳнапкымҭа,
Нас шьҭа иарбан иаабо омашәа
Ҳара ҳакәӡам, ҳагагақәа хәмаруеит,
Асцена лашьца иқәлан ҳа ҳцынхәрас.
Иҳаҩсхьо аҽырмашьцеины иҳақәмақаруеит,
Нас ҳазхаану иарбану аамҭас 1..
Иаабо иарбан ҳдәылҵыргьы адәныҟа
Хәмаррак цоит – лагамҭа, нҵәамҭа змам.
Зегь ҳзыргачамкуа ақәыргылаҩ дыҟоуп,
Иаҳирҳәоит зынӡаск ҳагәқәа ирҭаӡам…
Хәмаррак цоит. Ҳхаҿсахьақәа еицакуп,
Ԥхыӡу, лабҿабоу Уи зегь акоуп.
Иахьа асцена иқәу ҳара ҳакәым,
Асцена иқәу ицәажәо гагақәоуп…
Уажә аамҭала асценагьы лашьцоуп…
Абас рҳәоит аҟәыӷацәа,
Сгәаҟуеит, амца скуеит…
Маҷк инҭааргьы сылацәа,
Аҭҳарцәҳәа сааԥшуеит…
Инасҿабар са саԥсшәа-хаа
Сыгагоуп инхо!
Изҭахыда саԥсуара
Сыбызшәа анҭахо?..
«Шәразҟыдара шәанымшәалан,
Шәкәыкәыцыкәуа шәцала!
Шәцәажәала аԥсышәала,
Шәыԥсадгьыл шәыхьчала!..» –
Ижәытәӡоу сшьа зырҿыхауа
Ажәабжь саҳауеит.
Ахьаа бааԥсы зыцрыхауа
Сгәы арҵәааҳәа иҳәҳәауеит!..
Академик Џьорџь Хьиуит аԥсуа
бызшәа еиқәырхашьас иамоузеи ҳәа
ианиазҵаа, аҭакс ириҭеитҚ«Шәцәажәала
аԥсышәала!»
Ԥсышәак зцым аԥсҭазаара
Иалысхзеи сара?..
Ишәыхьчала шәа шәмазара,
Исқәашьыз сара аԥсра…
Са сбызшәа аныҟамла,
Иқәысхуеи сдунеи? ..
Ҭынхас иззынсыжьуада
Сгәырӷьареи сгәырҩеи? .
О, сбызшәа – сыԥсықәара,
Исыԥсыхәои нас сара?
Ёыблара бааԥск сҽасҭазар,
Исцәыӡны агәрагара? ..
«Шәцәажәала аԥсышәала!
Аԥсышәала шәыҩла!
Ԥсыс ишәхоу аԥсышәала
Шәыгәҭыхақәа шәҳәала!» –
Сара агәилқәа сырзышәаҳәом шьҭа…
Ԥсаатә еиқәаҵәоушәа исхаҩоит са саамҭа,
Са сышьхныԥсылт ҩ-дунеи дук рыгәҭа,
Шаҳаҭс самоушәа Сҭоурых аҭахамҭа…
Сара агәилқәа сырзышәаҳәом шьҭа…
Сара агәилқәа сырзышәаҳәом шьҭа,
Аԥштәы ссирқәагьы сыблақәа хыркуам.
Сара исықәыӷәӷәоит убасеиԥш аамҭак,
Аҿҿа рылгошәа збоит сыжәҩахырқәа…
Шьҭа сзыргәаҭеиуагь зынӡаск даҽакӡоуп,
Ҳәашьак змаӡамыз – ҳәашьа ахьысзамҭаз…
Сышьҭахьҟа инсыжьыз амшқәагь ҭацәӡоуп, –
Уи аума, сыԥсҭазаара, исанаушьаз ҳамҭас?..
Жәҩангәашәԥхьарагьы сеиԥхыӡуам шьҭа,
Анкьеиԥш сылаԥш рыҭҟәашам Сезанраа…
Адунеи ҽа блакала сықәнарԥшт еиҭа
Ахаангьы еилкаашьак змаӡам са сгәызианра…
Даҽа хьаақәак сдырҟьалеит сара, –
Мшәан, сыԥсҭазаара ныхыума аҟәрышьеиԥш?..
Наурҵас, сзыхьӡаз снахьыԥшыхуеит џьара,
Сызхьымӡаз – сахәланагалоит атышеиԥш…
…Сара агәилқәа сырзышәаҳәом шьҭа,
Сҳәоугьы рызкым ацәанырра ҟәымшәышәқәа, –
О, ихашәҵа, сҭагылоуп убасеиԥш аамҭак,
Мцабызк насхьысыр, скаԥсартәеиԥш сыццышәха…
Иҭызҵаахьада ҳара ҳцәаҩа,
Иҭызҵаахьада ҳа ҳҟазшьа?..
Ҳхьышьҭрахь
ҳхьанарԥшлоит
аԥша…
Иҭызҵаахьада ҳара ҳцәаҩа? ..
Ҳара ҳхәыцрақәа рдунеи…
Ҳааит абранӡа… ҳааит иахьанӡа,
Ҳрыбжьагылан ԥсреи-бзареи…
Шәа шәазыӡырҩ ҳарҩаш-ӡышқәа
Уахгьы-ҽынгьы ирҳәо ауаз!
Нас еилышәкаап Нарҭаа ржьыжәгеиԥш
Ҳа ҳгәалақәа еилазыршуаз…
Дықәуп ацәаӷәаҩгьы идгьыл,
Иныԥхьаҳәауа иԥыхӡы, –
Ицәеиха нацрыхагәышьоит
Ԥсыуа хаҵак икәылӡы…
Ҳжәытәи-ҳҿатәи ҿымҭ еигәныҩуеит,
Ахҭысқәа мҩасуеит қәаршыҩҵас…
Ҳара ҳҩымааи ҳхымааи ирҿыҩуеит
Ҳхьаақәа ирықәлоу ҳара ҳуаз…
Ҭынч, хрыжь-хрыжьоуп ашьҭыбжь шааҩуа
Ҳхьышьҭрахь ҳхьазырԥшло аԥша…
«Еҳ, уара агәшаҭа… арыцҳа… агаӡа!
Иуԥсахырц узашьҭои ԥсахшьа змаӡам?!» –
Быжьқәак саҳалоит са сахьнеиуа сгәагәо,
Сгәаҵаҿ аҵыхәтәантәи сымчқәа еизыркәкәо…
Сышықәсқәа снаргоит абас сгәысҽанҵа,
Схаҭыӡшәа цәырган иаҳәоит слахьынҵа…
Снаргоит сышықәсқәа са сгәысҽанҵа,
Иаҩуеит схаҭыӡшәа – са слахьынҵа.
– Дад, уаԥыҩлан уабацо, уразҟы! –
Сышьҭахьҟа исышьҭаҿырҭуеит џьоукы.
Урҭ ирҳәо саҳашам. Иҭшәоуп адунеи…
Срыбжьоуп сыцҳаражәҳәаҩны сгәыӷреи сгәырҩеи.
Мши-ҵхи рыбжьара хышә -хәыҷк аатуеит,
Аҵабырг ацәаара џьара снахьыԥшуеит.
Нас сгәыӷрақәа рынаҟә наҟ инеиԥхьбоит,
Сцәа сҭазырӡыӡало сахьақәак збоит…
Ахызаҵәқәа шнеиуа збоит еишьҭарххы,
Са Сҵабырг иаиехсуеит икылкаан џьоукы…
Сгәы каҳа, схы сыкәаҽ сцагәышьоит ԥхьаҟа,
Ацәгьагь-абзиагь снапы нарызҟьа…
Ишьуп сара Сҵабырг . Сшьуп схаҭагьы.
ыԥсахәага саман инеиуеит уеизгьы…
Шәааи, ҳаҿыԥшлап амра!
Ԥсааиҭак ҟазымҵо…
Шьыжьы инаркны иаахәлаанӡа
Ахьышәахәа лазҵо!
Амра – анхаҩ бзиа,
Цлабҩы дызмаӡам!
Иреиӷьӡоу арахәҭиаа
Уа уҟынтә ҳазыԥшӡам!
Иҳаламкәа ҳарамрак,
Адунеи зегь ҳҽахьыгӡа, –
Ушьҭа ҳхылоит, амра,
Гәыбжьажьарак ҟамҵа!
Жәҩантәыла иалгоу ҳамҩа
Ианҳаршап ахьӡы!
Шәааи, ҳаҿыԥшлап ҳамра,
Иаартызааит ҳгәы-ҳаԥсы!
Аԥсҭазаара арҿыцуеит
Ҳцәаныррақәа рҭакар…
Уараӡәк ҳуҵашьыцуеит
Ҳамра – ҳа Ҳҳәынҭқар!
Сара сдоуҳа – са сынцәахәы, са сныха, –
Сара сшьала иҩу сара Суасиаҭ!..
Мышкызны, ианысмоулакь уаҳа ԥсыхәак,
Ианаасыхҭыгәло сыззыԥшӡам Асааҭ…
О, ишԥасҭахыу убасҟан, аҳәашьа сақәшәар,
Ажәа! Асҟаамҭа сыхәлымшәы збылуаз…
О, ишԥасҭахыу сдоуҳаи сареи еицаҳҳәар,
Иахьанӡа зҳәашьа сақәымшәац ауаз!
Аха уаанӡагь гәырҩа-гәыршрак салоуп,
Уаанӡагь – сцәа – сжьы ацәыхьанҭоуп сыԥсы.
Уаанӡа мши-ҵхи реилаҩынтра салоуп,
Сыззыԥшӡам Асааҭ ааскьоит лассы…
Сара сдоуҳа, са сынцәахәы са сныха,
Ҭынч, сҿахәҳәаха сараӡан , сҭарха!
…Нас Схаҿы ишьҭарҵашт цаҟьа-ԥҽыхак, –
Ацәацәашьеиԥш усхалаша Сдоуҳа!..
Абжьааԥнеиԥш са снанылап
Аҭынчра Амҩаду,
Инасҩыҵракны иҿыцӡоу газеҭқәак, –
Иацырҟьоуп урҭ иацтәи ҳа Ҳхақәиҭра!
Иахьатәи ҳҟыба-ӡыба иазкыу
Жәабжьқәак снарыԥхьо,
Снатәап сара Фениа лыдәқьанаҿ
Ҩаԥхьа…
О, издыруада аамҭас ҳазҭагылоу
Иахьа?..
Қьаабантәи схынҳәызшәа,
Снаҿыхәалап уаҟа акаҳуа,
Уи аҵан –
Исцәыӡхьоу Аҵабырг
Лаԥшыла иԥшаауа…
«Иазхаҵазааит Аԥсны!» –
Ртәыла рныҳәоит
Ақәԥара иаршлахьоу сҩызцәа!
Ртәыла рныҳәоит,
Ашықәс Ҿыц ашҟа
Рхы нарханы…
Уара уеиԥш ҳаҽнаҳхлоит,
Тәамҩахә ҟамҵаӡо!
Адунеи зегь ҳакәшоит,
Ахьы-шәахәа лаҵо!
Ҳамшқәа цоит еишьҭалан,
Ихарам ҳаҿҳәарагьы!
Ҳшәаԥшьны амшын ҳахҭәалап
Ҳҭашәамҭазы ҳаргьы!
Шәааи, ҳаҿыԥшлап амра!
Ԥсааиҭак ҟазымҵо!
Шьыжьы инаркны иаахәлаанӡа
Ахьы-шәахәа лазҵо!
…Са снаҿыхәоит уа Фениа лкаҳуа –
Сқьышә иқәкыуп ԥсраҽнынӡа
Иџьбароу ашәышықәсқәа ргьама!
Са скаҳуаҵан
Сашьҭоуп са Сҵабырг сыԥшаарц, –
Са Сҵабырг
Цәҟьарас инкыдҵан,
Ижьақцаз ркьарахәқәа уа инақәкны
Џьоук асҟаамҭа изеихсуаз…
Шәа шәашьҭаз, аҩызцәа,
Шәа шәҵабырг
Шәа шәаҵәцақәа рыҵаҿ!
…Са снаҿыхәоит уаҟа
Скаҳуа,
Аҳәаҭыхла ҩ-мчык еиҿагылоуп…
Ашәышықәсқәа мҩасуеит
Ҽырххыла…
Рышькылқәа ирынгылан!
Са сҩызцәа ирныҳәоит Аԥсны,
Иааиуа ашықәс,
Ашә-гәашә илагылан!
«Иазхаҵазааит Аԥсны!»
Са сазыразуп уи!
Сара сышҟагь
Аҿаадырхоит ҵәыцак,
Уасиаҭк ахҳәааны!
Ҿырҭуеит : « Наҟ унах укаҳуа!»
Ҳарҭ иаҳҳәоит, нас еиҭаҳҳәоит
Зегьы ишраҳауаҚ
«Иазхаҵазааит Аԥсны!» –
Дкыдуп ҳхаҿы Владислав –
Ҳарҭ хьаҵра зықәӡам ҳ-Гарибальди!
Уи иныҳәаҿа еицаҳҳәоит
Адруҳәа ҳарҭ ҳҩеибаргылан!
Уи хахь иҟоу дыԥсҿыхыҩны дҳаиҭеит!
Иаажәыроуп иныҳәаҿа аанкылан,
Аҵаҿ иаанмыжькәа цәыкәбарк!
«Иазхаҵазааит Аԥсны!»
Са сырзыразуп урҭ!
Ахақәиҭра иазказҭәахьоу зшьа!
Еиқәтәаӡом ҳреволиуциақәа рурҭ!
Ахақәиҭра аццышә рҭаԥсоуп
Жәра зықәӡам,
Ԥсра зықәӡам
Урҭ рыгәқәа!
О, издыруада аамҭас ҳазҭагылоу иахьа?
Ҳа ҳаԥсҭазаарагь
Иамҵәашам аимак…
Реконкиста ахаан инҵәаӡом!
Аԥсынтәылеи – атәитәыхреи
Дунеихаангьы
Иааибӡом!
Ҳатәазымбо рҿаԥхьа
Ҳара ҳхы лаҳарҟәӡом!
Са снаҿыхәоит
Ҳарданҵас
Ашьшьыҳәа
Скаҳуа!
Адәныҟа снаԥшыргьы
Ёынроуп,нас, ӡынроуп…
Аҩҿеиԥш иҿацоуп нас,
Ԥхынҷкәынтәи аҳауа!
О, издыруада аамҭас ҳазҭагылоу иахьа?..
Иагьырнысҵоит снапы,
Сашьцәа шәшьала
Иҩу ашәҟәы бӷьыцқәа!
«Иазхаҵазааит Аԥсны!»
Ҳара ҳҳәамҭақәа
Рхам  шәара шәышҟаҚ
Уара Кофи Анан!
Уара Пан Ги Мун!
Ҳара ҳҭам шәара шәышхәа,
Ҳаныԥшылом шәнапы…
«Иазхаҵазааит Аԥсны!» –
Ари–  ҳдунеи Зегьы
Ашҟа ирхоуп!
Ҳа ҳазхеиҵеижьҭеи крааҵуеит
Анцәа!
Са снаҿыхәоит са срыжәтә,
Ахақәиҭра агьамеиԥш,
Иџьбароуп акаҳуа!
Са сгазеҭқәагьы ражәабжь
Ҿацоуп…
Аӡмахҵәҟьа ишԥеиԥшу аҵх уаха?
Ҳәынҵәа бааԥск илахеит аԥсҭазаара.
…Абар иҿыцәаауеит скәасҭха, –
Уи саҭәҳәоит – ԥхаррак азынхазар ҳәа…
Аԥшадаас асуеит адәахьы,
Схы сжьарц саҿыхуп, хьаакгьы сымамшәа.
Ақәа шлеиц илеиуеит адәахьы, –
Изакәызеи?   Адунеи ӡлачыма, мшәан?
Иауеит иаахымкәаӡо ақәа,
Сцәа иалашәоит уажәы-уажә шәарҭарак…
Агәыӷреиԥш икьаҭоит акәасҭха, –
Аҵх иауазшәа зызбои чарҳәара?..
Ҳәынҵәа бааԥск илахеит уаха,
Шьҭа зхьышьҭра изықәымло аԥсҭазаара.
Снацрыха-аацрыхоит акәасҭха,
Шәахәа-цыԥхьк аиуак азынхазар ҳәа…
Снацрыха-аацрыхоит акәасҭха…
Сгәы рыхшәеит сара аҟаҵарбақәа…
Ҟаҵарба мацарахеит сыԥсҭазаара.
Ҟаҵарбала ихыркәшоуп сцәаҳәақәа, –
Шьҭа иаԥсам, иаԥсаҵәҟьам аҽырҟасара…
Ицеит, иабаҟоу, сышықәсқәа нҭыкәкәа…
Наҟ имҩасит хҭысқәак еимгеимцарақәан!
Зны, сыҽныхны, урҭ ирзыскуаз ажәақәак,
Сқьаад ианхалеит ҟаҵарба мацарақәан…
Цәаныррақәакгьы сгәаҵаҿ ицәқәырԥон,
Зынгьы сқәыԥшра анацәахы сҭанаргьежьуан.
Даҽазныхгьы хьтәы цаԥхак снарклон…
Адырдхеиԥшҵәҟьа сара саамҭа саргьежьлон.
… Ԥсахра рықәым сара сцәаҳәақәа,
Ихьшәашәоуп мармалташьҵас сара сажәақәа.
Ицеит, абар, са сышықәсқәагь нҭыкәкәа,
Ҟаҵарбала ихыркәшоуп сара сашәақәа…
Харантә рышьҭыбжь ааҩуеит шьаҿақәак,
Ажәак рызкымкәа имҩасуеит аамҭақәак…
Ус – абар ассир! –
Сҿаԥхьа итәаз ҩыџьа ахәыҷқәа,
Ибажәгәаламуа…
Амышәҳәарақәа реиԥш еибархәмаруа,
Рыхқәа неидкыла-ааидкыло,
Акы неибырҳәақәеит…
– Слымҳа сажьама, мшәан? ..
Цқьа сырзыӡырҩын, –
– Абар ассир! – ԥсышәа-хаак рҳәон
Ахәыҷқәа…
Иахьаанагаз уаҩы изымдырӡо, –
Мрашәахәак алыжжуан
Рыԥсшәа-хаа…
Амашьына сынҭыҵит...
Сналалоит сықалақь, абжьааԥнеиԥш…
Сналаҩашьоит саргьы
Анҭ иқалақьуаахарц зҭахыу
Рыжәпара…
«Вла-ди-мирски центра-а-а-а-л!» –
Ашьҭыбжьқәа зегьы ахәаҽуеит уи…
Аҟәа зегь амҽханакит уи…
Баша исшәаҳаит сара слымҳақәа…
Башаӡа …башаӡа…
( амшынҵа ацынхәрас)
Сгылоуп шәшьырак сыҽныҵакшәа…
Машьынак сазыԥшуп…
Сааигәара игылоу ӡӷабцәақәак
Шьҭа ишқалақьуаау сдырбарц рҭахушәа
Урысшәала еицәажәоит,
Рыбжьқәа ныхҵаа-аахҵо…
Абар иаанҿаст «амаршрутка»…
Ашьҭахьтәи аҟәардәаҿ снатәоит.
«Влади-ми-рски цен-тра-а-а-л!..», –
Амашьына иҭыҩуеит ҳәҳәабжьык…
Аԥсҟы зку игәалаҟазаара бзиоуп.
Уи гәалашәара ссирӡак иҽеиҭеит (ахлаҳәада)…
Анҭ, иқалақьуаахарц зҭахыу
Роурысшәа ԥсышәакгьы наларыӡҩоит
Хрыжь-хрыжь,
Аамҭа-аамҭала…
«Вла-ди-ми-рски центтра-а-а-л!», –
Аԥсҟы зку дгәыԥшаа-хыԥшаауеит…
Игәаланаршәаз сеидроу (ахлаҳәада)
Абри адунеи ду азыҳәан
Уԥсҭазаара иамааз ҵакыс? ..
Ашәшьыреиԥш умҩасып – ашьшьыҳәа,
Изгәалашәарыда узакәыз…
Ԥсра зқәым? ..  Ус акрыҟоума?   Изҳәада? ..
О, башоуп! Зегь ниакәкәа ицоит!
О, башоуп! Ухы ужьоит, ахлаҳәада,
Уа ушьҭахь – шьҭыбжьныҩрак аанхоит…
Ҳа ҳацәгьеи ҳабзиеи еилзыргада?
Иҳазҳәода иаҳԥеиԥшу ҵыхәтәас?
О, баша ухы ужьоит, ахлаҳәада,
Уа уамоушәа адгьыл аҳас…
Иҳәаадоу, инаӡаӡатәу ашҟа
Рхы мшаҭа уа ухәыцрақәа еихоит…
Аха мышкызны зегь баша,
Ус башаӡа иниакәкәа ицоит…
Агәра угон, агәра угоит анашана,
Угәаҭеила, угәы ҟажала!
Уаанхап гәрагара-ссирк уашьанан,
Уеихала, са сгәызиан, уеихала!..
Аха нас, сымш аҿыцәаамҭаз,
Маҷ-маҷ иԥсасиуеит
Са сгәаҵаҿ џьара
Зҽеиззыркәкәаз,
Акыр шықәса зхыҵуа
Агәкаҳара
Ашьашьалқәа…
Иҟәандаӡа сгәы инықәыҩуеит
Сымш аҿыцәаамҭаз…
Анҭ ҩыџьа ахбыџ –
Мышәҳәарқәа
Рыԥсшәахаа, –
Меигӡарахда
Амра ашәахәацыԥхь
Злыжжуа…
Аеҵәақәа – аҵх аблақәа
Иаашаанӡа адгьылахь иааԥшлоит.
Ашамҭазын – ҳа ҳҿыхамҭаз,
Аҵх алацәа неиқәнаԥсоит...
Уара уацәыхьчам хәымгарак,
Гызмалрак, чарҳәарак, гьангьашрак…
Ус маӡа-аргама гәрагарак
Цәашьушәа иацлашоит уа уиаша!
Аӡә ас иҳәап, ҽаӡә арс иҳәап,
Убас маҷ-маҷ алыкь ҵаатәалап…
Уцәа иҭаугӡап зегьы… иучҳап!
Уазкылсып ухьышьҭра уара ухала!
Адунеи гьангьашрала еибаркыуп,
Уи збарц зҭахымгьы длахьынҵадоуп…
Адунеи гьангьашрала еибаркыуп,
Ус акгьы мҩасшам мҩада-шьҭада…
Уцала! Уцала нас ушцалац,
Еицакра зқәым уныҟәашәала!
Ҿымҭԥсымшьа умҩа наугӡарц,
Уа уцәаҩа зырџьбараз шьаҿала…
Уцала, уцала нас, ушцалац!..
Амҵәыжәҩа еишьылқәа неиҵыхуа,
Шьҭа ирхаԥырлашт ааԥын адәқәа!
Раԥхьатәи адәышәҭқәа рыфҩыхаа
Лабжышла иарҭәлашт ҳа ҳагәқәа…
Абзиабара… Ауаҩы… Аԥсабара…
Еицишазар акәхап ҳанцәа.
Гәыбзыӷрак ҳзыннажьзар мшаԥшарак –
Уигь ҳзылбааишьҭит ҳанцәа!
Изхарада?   Ашьыцреи агәаӷи –
Урҭ жьымдырны иалазар ҳцәа?..
Ҳа ҳаҵами ҳзаҵымҵуа гәнаҳак,
Ҳаҭаимҵарц ҳиҳәоит анцәа…
Нас раԥхьатәи адәышәҭқәа рыфҩыхаа
Лабжышла иарҭәлап ҳа ҳагәқәа.
Амҵәыжәҩа еишьылқәа неиҵыхуа,
Шьҭа ирхыԥраалашт Ааԥын ахәқәа…
Иҳахӡыӡаауеит ҳан-ҳаԥсабара,
Ҳсабицәоушәа алаԥш-хаа ҳхыуп.
Гәыбзыӷрак ҳзыннажьуеит мшаԥшарак,
Ҳарҭ хҿыхшьакгьы ҳақәшәарц зҭахыу.
«Ҳаҭоумҵан, ҳрыцҳашьа, иҳанажь!
Ҳахшыҩдара ҳанажь ҳанцәа!» –
О, ҳзаҵыҵран ҳаҟоума ахааназ…
Шаҟа гәнаҳара ҭаҳагӡои ҳцәа…
– Иахьа сахьымӡаргьы – уаҵәы!
Уаҵәы сахьӡап!.. Абас сгәаҭеиуеит…
Гәаныла сиацәажәоит «Ҽаӡәы»,
Уи дырҵаҩуп. Сара смарҵеиуп…
Са срыбжьахаргьы ҩ-мцакы,
Иансымаӡамгьы уаҳа царҭак,
– Сахьызыгӡода сыгәҭакы? ..
–  Сацәызыхьчода, нас, ашәарҭа?
Убасҟан сиазҵаауеит Иара,
Сааизар са сызмоу слаԥшықәҵан…
Сахнарԥоит илаԥш-цқьа  –  аԥсра,
Са сгәы иҟажоит уи: «  Ёра-ԥсра уқәӡам!»
Абас, абас мацара сцоит,
Сыԥсҭазаара омажә сыхҭнахуеит…
Иа илаԥш схуп, уи сгәы ижьжьоит,
Ихаҭа дызбом,  ибжьы саҳахуеит…
Гәаныла сиацәажәоит «Ҽаӡәы»,
Сразҟи сыгәҭыхеи сандырҟьала,
Ҿымҭ-ԥсымшьа сазыԥшуп «Уаҵәы»,
Исгәалашәом акгьы – аамҭала…
Изычҳауада ҳаӡынра аҭыҳәрыкьқәа?
Аҷыхь. Агәыхь. Нас март аҟазшьақәа…
…Икарҭәаз ах иажьазаап ацыблыкьқәа,
Абар иахьрылаҭхаџьуа урҭ ҳкәытқәа…
Ахьҭа ӷәӷәоуп. Уажәшьҭа имлеишеи сыкгьы.
Абар аӷныжәҩан алакҭа хәашьуп.
Жәқәак, нахьхьи, абардра иҩацәхыкны,
Ԥҳәык анбаҳазхыршәо ҳәа иԥшуп…
Акрыбжьоуп макьана ааԥынынӡа.
Аԥсабарагь ԥшуп аԥсы ӡаны.
Уаха шаанӡа днаҵхоит анхаҩ имца,
Адәныҟа иҵаауеит, адгьыл еиҟәжәаны…
Иҭызҵаахьаада ҳара ҳцәаҩа?
Ҳара ҳгәаҟрақәа рдунеи?
Ҳааит абранӡа… ҳааит иахьанӡа,
Ҳрыбжьагылан ԥсреи-бзареи!
Шәа шәазыӡырҩ ҳарҩаш ӡышқәа,
Уахгьы-ҽынгьы ирҳәо ауаз!
Нас еилышәкаап Нарҭаа Рқәабеиԥш
Ҳгәи-ҳаԥси еилазыршуаз!..
Дықәуп ацәаӷәаҩы идгьыл,
Иныԥхьаҳәауа иԥыхӡы,-Ицәеихагь нацрыхагәышьоит
Жәытә еибашьҩык икәалӡы…
Ҳжәытәи-ҳҿатәи ҿымҭ еигәныҩуеит,
Ахҭысқәа мҩасуеит – қәаршыҩҵас!
Ҳара ҳҩымааи, ҳхымааи ирҿыҩуеит
Адгьыл иақәлоу ҳара ҳуаз…
Ҭынч, хрыжь-хрыжьоуп ашьҭыбжь шааҩло,
Ҳхьышьҭрахь ҳхьазырԥшло аԥша…
Иҭызҵаахьада ҳара ҳцәаҩа,
Иҭызҵаахьада ҳа ҳҟазшьа? .
Уи ихәангоуп са сназхьыԥшуа,
Ибжьы еицамкӡо саргәаҭеилап,
Санықәу сыдгьыл сгәы ԥшаауа,
«Ёра-ԥсра уқәӡам!» – саргәаҭеилап!
Гәаныла сиацәажәоит «Ҽаӡәы!»
Ҿымҭ-ԥсымшьа сазыԥшуп «Уаҵәы!»
«Деиуре», «де-факто»,
Џьоук ирҳәац рҳәоит.
Ҳарҭ хмаҷырла, аӡыхьеиԥш,
Ахақәиҭра ҳнахәоит!
«Де – иуре», «де-факто»…
Џьоук ирҳәац рҳәоит.
Ҳарҭ амахә ҩа ҳақәтәоуп,
Аха мчык ҳаиқәнархоит…
Агәра аагоит анашана,
Иҟоуп Адгьыл Аҳақ!
Ҳаман иааиуеит макьана,
Ёра-ԥсра зқәашьым Доуҳак!
«Де – иуре», «де-факто»…
Џьоук ирҳәац рҳәоит,-Ҳарҭ амахә ҩа ҳақәтәоуп,
Аха мчык ҳаиқәнархоит…
Ахақәиҭра рҭаныҟәоит
Ҳара ҳдақәа…
Иԥжәоит авулканеиԥш
Ҳара ҳагәқәа!
Ҳшьамхнышгылан ҳрыҳәом
Ҳарҭ ҽа џьоукы.
Имаӡам ҳа ҳагәҭыха,
Имаӡам ҳа ҳхықәкы!
Ишьҭыхны иркуп џьоукы рыхқәа,
Рыхқәа рыкәаҽ ҽа џьоук гылоуп…
Избоит иҿыцӡоу баҟақәак,
Абар, ҽа ҭыԥк џьара иаанкылоуп…
Иачҳауеит ахаҳә зегьы,
Уи иаҵахом абҩеи аџьази,-О, мап, игәы нырхам аӡәгьы,
Баҟа ҿыцӡақәак ӷьаз-ӷьазуеит…
Абар баҟак… даҽа баҟак,
Џьарак… ачарҳәаҩгьы, афырхаҵагь…
Шьаҿакоуп ирыбжьоу, шьаҿак, –
Аӡәы – аамҭала, ҽаӡә – наӡаӡа!
Џьоук рыхьӡ ҭыҿҿа иануп ахаҳә,
Уашьҭантәи – аҳәара уадаҩуп…
Иалхла, нас, уаргьы ухахә!
Иалх уҭыԥ, нас, уаамҭа анааилакь!
…Заа еибырҭап ахаҳә-ҵәаҳә,
Шәагаала имаҷымкәа ишьҭырхып!
Ахаҳә-цәҩы уишьҭал! Ухы уахә!
Уԥсаанӡа уи ухаҿсахьа ҭихып!
Уа қәыџьма млашьқәоушәа игәароуп џьоукы,
Инасгәыдҵан сыршьыргьы ҟалоит…
Аха ижәдыруаз, ижәдыруаз, ижәдыруаз акы,
Ԥсраҽнынӡа са сиаша сҳәалоит!
…Ахыццышә сканажьырцу сгәы ҵыблааны?..
Нас исоуааит убас лахьынҵас!
Џьалла са сыдгьыл санықәҵуа аҽны,
Са сҵабырг аансыжьуеит ҭынхас!..
Са сзанышәашам ҳамҭала иҩычоу аԥаршеи,
Аҳазырҭрақәа – аҽраԥшра иашьаноу…
Санрыбжьагылоугь аԥсреи абзареи,
Сара сиаша сыхьчоит сара сшьала!
Уа қәыџьма млашьқәоушәа игәароуп џьоукы,
Аҵх рҽалак иаауеит шьаркәасҭала…
Аха, ақәыџьмақәа, ижәдыруаз акы!
Ижәдыруаз сыҽшәысҭом мариала!
Ҵхыбжьонуп.
Илеиуеит адәныҟа
Ақәабаа-сабаа.
Сылахьеиқәра агага
Анызбаалоит аҭӡамц.
Гәалашәарак еиԥш
Сахӡыӡаауеит Сҿымҭра.
Исаҩсхьоу ашықәсқәа рсаба
Аҽеизнагазаап маҷ-маҷ
Суаџьаҟ хәыҷ аҿышәҭеиԥш
Иҭацәу сара сгәаҵаҿ…
Ҵхыбжьонуп.
Илеиуеит адәныҟа
Ақәабаа-сабаа.
Снапсыргәыҵа џьаџьа иангылоуп иҵааршәха,
Аҵәца хы-шықәса зхыҵуа
Аҩеиқәаҵәа зҭоу…
Ҵхыбжьонуп.
Иҭацәу аҳаԥшьаҵеиԥш,
Мца зҭам са суаџьаҟ-хәыҷ
Аҿышәҭа сҭаԥшуеит…
Иуҭахызар иалх амармалташь,
Еиқәаҵәоуп акы, даҽакгьы – шкәакәоуп.
Иуҭахызар, уақәдыртәап арашь!
Ԥсыншьҭахь уалаԥшларцаз Аҟәа!...
Ишьҭыхны иркыуп џьоукы рыхқәа,
Џьоук гылоуп уаҟа, рыхқәа рыкәаҽ…
Избоит иҿыцӡоу баҟақәак,
Шьхарԥык акалҭаҿ, мшынк аҿықәаҿ…
Арахь иӷәӷәамзаргь ухьӡ-уԥша,
Уахь ушьҭырхып хаҳәла, џьазла.
Иџьасшьом, срышьцылт уамашәа,
Исԥылоит баҟақәак ӷьаз-ӷьазуа…
Ахәылԥаз
Сашҭа сынҭалоит,
Шәышықәса зхыҵуа
Сгәашәқәа аартны,
Сышьҭахьҟа инхаз зегь
Снапы назҟьаны…
Сгәашәқәа аатуеит
Дара рхала,
Иазыԥшызшәа
Саара…
Сашҭа сынҭалоит
Ашьшьыҳәа.
Зынӡаскгьы сазхәыцырц
Сҭахӡам:
Мышкызны сашҭа сышҭыҵуа
Сыхнымҳәырцаз уаҳа
Арахь…
Хәлԥазыла,
Саара иазыԥшызшәа
Шәышықәса зхыҵуа
Са сгәашәқәа
Нахьхьи аԥсаҵла – еишьылақәа иҩархыкны,
Аисыр-хәҵәы иалхыу
Ахылԥеиԥш,
Кәыркәатәи амра
Шеи-шеиуа иҩагылт.
Машәыршәа уи мцабзык нахьысыр,
Иццышәха ицоит…
Амра –
Аисыр-хәҵәы иалхыу
Ахылԥа…
Нас ҳауаҩыбжара ҳанҭыслакь, –
Ҳахшыҩ ианараӡо зегьы, –
Зшоура-мца еихсыӷьхьо хҭысқәак
Ишрыҭнымхо ҳбарҭоуп акагьы.
Иҟалоит убас: абзиеи ацәгьеи
Еилыргашьа рымамкәа ианынхо,
Ианрылаҩашьо ҳамши ҳаҵхи
Ҳа ҳаиқәзырхо, ма ҳҭазырхо…
Ҳазкылсуеит ԥҟарак – кырӡа ҳагхан, –
Иаадыруеит нарха змамгьы шьҭа.
Ҳа ҳаамҭа цеит. Даҽа џьоук ракәхап
Ишьҭрақәлан зҿыназхо еиҭа…
Ҳа иҳазмырҽеиз, иҳазгәамҭаз
Арҽеишьа иақәшәап ҽа џьоукы,
Арыц еиԥш игәылнаршәап нас аамҭа
Аԥсреи аԥсҭазаареи рҵакы.
Ҳанықәҵуа нас ари адунеи ду
Иҟамларц ҳазқәымгәыӷӡо ҿаасҭак, –
Ҳаиҵақьызқьызуа, ҳматанеиуа,
Иаҳҳәашт ҳара – зразҟ иаргәаҭеиуа –
Иумырцәгьан, Ҳанцәа ду, ҳҵыхәтәа!
Рхала
Иаатуеит…
Адунеи ду
Са сгәашәқәа рынҭыҵ
Инхеит…
Что делать вам в театре полуслова
И полумаск, герои и цари? ..
Николаи Гумилев
О, шәрыцҳауп, шәрыцҳагәышьоуп зажәымҭыҽха
Хьтәы медалла изҩычауа згәышԥқәа.
Ирыцҳагәышьоуп шәара шәеиԥш – ишәхыҽхәо,
Згәы-зыԥсы инадкылан знапқәа…
Шәхырхәоит шәарҭ «ҳахшыҩҭра» дуқәа рҿаԥхьа,
Урҭ ишьҭырхуеит шәара «шәыхьӡ-шәыԥша»!
Рыбжьы неиҵыхны, аусԥҟа «ҷыда» ишәзаԥхьоит,
Аҭынч-аамҭа иазказҭәахьоу ашьа…
Ргәы шәагәӡуеит ишәызҭауа аҳамҭа,
Инцәахәышәтәуеит! Агәра ргоит даргьы!
«Аҭоурых ду» азыншәыжьуеит шәаамҭа, –
Медалк згәы икыдым, уи даԥсам акгьы…
Макьана аӡәгьы издырам иарбан фронту
Хацәынмырха шәахьеибашьуаз шәара…
Макьана аӡәгьы издырам иарбан фонду
Абас ҵәҩанҵәыҟа ишьҭызхуа шәхаҭара…
Амш закәузеи Еимгеимцарак…
Иҩаҵхахан, инеихәлацәоит,
Нас маҷ-маҷ, убас мацара,
Саргьы иҳаҩсхьоу аамҭа снацлоит…
Уахь, иҳаҩсхьоу ашҟа ихьаҵуеит,
«Иахьатәи» – «уаҵәтәи» ҳәа ззысҳәоз…
Дгьыли-жәҩани инарыбжьаӡуеит
Сыҟанаҵ сыԥсы зыхҭнысҵоз…
Жәҩан иалаҵо, инцәахәыстәуаз,
Ҿымҭ, хара-хара инасывсуеит.
Ацҳа – са снапала ихысҵаз,
Сышҟа ихьамыԥшуа џьоук нықәсуеит.
Са сдунеигьы – лаԥшеимҟьаран,
Агәылшьап еиԥш сыҵх ҿарҳасуан, –
Сыԥсҭазаарагь – гәалашәаран,
Наҟ, аӡыхәашь еиԥш имҩасуан…
Амш закәызеи Еимгеимцарак…
Иҩаҵхахан, инеихәлацәоит,
Нас маҷ-маҷ, убас мацара,
Саргьы иҳаҩсхьоу аамҭа снацлоит…
«Зхы изахәо, шәахә!», ҳахаанхеит аамҭа бзиак,
Ёәыр дыҟоума изԥыхьамшәац жьыхәҭак?
«Зхы изахәо, шәахә!», шәҽанышәҵа заа асиа!
Ҳахаанхеит, дад, уаҩ иимбац аамҭак!
Ишәҩычала шәгәышԥқәа, нас, хьтәы медалла!
Аҳәҳәыҳәа шәҵәыуо, шәхырхәала асаара!
Хыхь иқәтәақәоу шәзырмацлабуазаргь малла,
Ирымышәхла амедалқәа, ишәыхәап урҭ џьара!
Аҵыхәтәантәи асааҭ анааилакь аԥсабараҿ,
Еимышәшәашт ҳа ҳадгьыл злеибарку ахәҭақәа.
Бла иабо зегьы хнаҩап амшын цәқәырԥара,
Хахь иҟоу илаԥш рхылап нас аӡқәа!
Цәаныррак хым бара блакҭа,
Ибҿыҵшәом иашакгьы уажәшьҭа,
Ихаҳәхазшәа бгәы-бгәаҵәа.
Уҽырхаҵа сгәы – са сҿахәҳәаҩыҚ
Арҿиамҭаҿ дыҟам Арҿиаҩы!
Сызуҳәои, нас, анцәа?..
Еицрыхшьа шрымам ауаҩытәыҩса инапқәа,
Убас еизааигәаӡоуп бареи сареи ҳагәқәа.
Арӷьа мҵәыжәҩеи арма мҵәыжәҩеи реиԥш ҳара
Ҳаиднакылоит ҟәандарак абра.
Аха нас фырҭын бааԥсык ааскьоит,
Арӷьеи армеи тымитышак еиҟәнагоит.
С.Е.
Исымаӡам часак, лашарак,
Исымаӡам ҿамҩак аӡы.
Иаҳхылаԥшхугь исиҭом ԥсгарак,
Уахь, жәҩанахь дсыԥхьоит уи , абжьарак,
Сџьабаақәа рыхә ишьаразы…
Ус стәоуп, нас, чаӷьак насҿамыршәӡо,
Убригь насыԥс исшьоит сара, –
Издыруада са сышьаҳиҭра,
Уазҿыхыр Сеибашьҩы, уара?!
Гәаҳәарак азнымхазар угәаҵа,
Адгьыл уқәыз ублақәа хҩаны.
Ажәҩан мап ацәыукзаргьы наӡаӡа,
Уҟаз ус, аӡәыс уԥхьаӡаны…
Удәықәыз ус, ухьшәашәаӡа, уа ухала,
Ашәымҭақәа иҿыцәааз хьаас имкы.
Ус иацәыӡлоит абнагьы аамҭала,
Агәыӷреиԥш наҟ имҩасуа аԥшшәахәы.
Угәы зызхьлоз зегь мап рцәукыр алшоит,
Иухашҭыр алшоит уԥсы зыҿҳәараз…
Хашҭра зқәым, иудыруаз, иацтәи амшоуп,
Иацтәи амшоуп хашҭра зқәымкәа инхаз!
Ҵхыбжьон сцәашьы уаргәамҵит баша,
Ухаҵкы! Уи шьҭыумхын гәырҩас!
Са сыцәа ҟьалт.Лацәааихьшь ҟалҵашам
Аԥҳәыс аамсҭашәа, зхала инхаз.
Азмыцәарагьы – уи уадаҩым,
Ажьыжәга қәабеиԥш ҳаилашлап.
Иҳабаргәузеи, Аамҭа ааиып,
Нас ҳцәа-ҳжьы анышәаҿ аԥсы ашьап.
Мап, стәом сара ахәхәа сҿарҳасуа,
Дыцәоуп сԥа, шьҭа сҩызагь даап,
Сҩыза иҿаԥхьа схы неиҭасҳәап,
Сыҷкәын хәыҷ анцәа дихьчап.
Зынӡаск имаҷӡахамашь сымчқәа?
Акы саԥсазар уажәазын, –
Сыԥсҭазаарагьы рзысшеит ҩыџьаҚ
Сыҵх имаз сҩыза, сымш – сԥа изын.
Ҭагалан лаӷырӡышоит – ԥҳәысеибак леиԥш,
Шәеиқәала уи ҭаҳәҳәоуп, иҭнашьаауеит агәқәа…
Убас, аамҭала, еихсыӷьра зқәым ауазеиԥш,
Лхаҵа иуасиаҭ еиҭалҳәоит ԥҳәыск, дгәыкуа.
Игәырҩоит ҭагалан, ԥәысеибак-леиԥш иӷьазкын,
Уи ахьаақәа иҭынчӡоу асырҳәы ихнаҽаанӡа…
О, агәхашҭра-гәҟычга! Иаԥсоуп, иаԥса уа узын,
Ахатә ԥсҭазаарагьы мап ацәкра – наӡаӡа…
Ҳарҭ ҳаиқәыхьшәашәа ҳақәиоуп абахҭа адашьма,
Ҳбаандаҩцәоуп ҳарҭ–  ҿааҳәырак змаӡам.
Ацәыҵлашьцарахь ҳаԥшуеит ҳара ҳалақәа ҭраа,
Уи ак ҳзалбаауа ҳаҟам зынӡа!
Аԥсыгага иеиԥшу акәаҷабқәа роуп уа
Аҭуанахьтә лашарак ҳзырбо.
Уа ҳабла ихгылоуп гагақәак ҵыс-ҵысуа,
Рҽынеиҵыхшәа… нас ԥшьаала еикәшо.
Ақәылаҩцәеи аҵхи раҳратәраҿ ҳара
Ҳҩызцәагь ҳархадыршҭхьеит шьҭа.
Зны амреи амзеи шыҟаз џьара,
Уигь ҳхашҭхьеит…Ицәгьан ҳа ҳуахҭа.
Ҳаидырӷәӷәала абахҭа аҭӡамцқәа ҳаркыуп,
Ҳаихнаҵәоит аџыр иалху амаҟа.
Ҳаџьнышқәоуп.Ҳаԥы-лашьцак аҵан ҳҵәахуп,
Изеибадырӡом зынӡаск ҳа ҳхаҿқәа!
Шьҭа уаҩԥсык дазыӡырҩышам ашәа.
Ҳцәа иалашәахьаз амшқәа ҳаарҭагылт.
Уа уҵыхәтәантәиуп. Сдунеи шьҭа саршанхашам,
Уеихсыӷь нас сашәа. Еиҟәумжәан са сгәы.
Ухы уақәиҭны ааигәанӡа ажәҩан уалан,
Иласын аҳауеиԥш уԥырра шьыжьла.
Ахлаҳәада, угәараз шьҭа ункыдыгәгәала, –
Тәым гәашәк сзаазыртрыда ҳәа уԥшлап.
Мышкызны, идунеи аниԥсахлакь ауаҩы,
Рҽырыԥсахуеит уи ипатреҭқәа.
Даҽакала иухәаԥшуеит иблақәа.Иқьышәқәагь
Зынӡаск даҽа ччаԥшькала иччоит.
Уи гәасҭеит сара ҽнак зны
Поетк иԥсыжраҟынтә саныхынҳә аҩныҟа.
Уи аахысгьы кырынтә ари сазхәыцхьеит,
Сгәы зызҩозгьы шиашаз агәра згеит.
Сыжәжьа,сышәҟаҭәа, нас…ахааназ сыжәжьа,
«Избан? »  ҳәа сымҵаартә еиԥш…
схы схашҭыртә зынӡа,–
Лак-ҩакрак ҟамҵакәа, уи амц агәра згартә,
Алашьцараҿ, сызжьаз аӡәы слышьҭалан сцартә…
Акасыжәала сыблақәа хызҩаз дсымбартә,
Сгәы ззымҩаӡо залқәак срыҩныган сылгартә…
Уи лыԥсыԥ сара сӡамҩақәа амца днаркып,
Ус сназго – лнапала снапашҵа лыблып…
Нас, санҿыхо… аҵх лашьца збап лабҿаба,
Сыжәжьа, нас… Шәымц агәра жәгап шәхаҭақәа…
Бжьык саҳаит. Уи дсыԥхьо, ҿааиҭит:
«Бааскьа са сахь! Шьаҿак ҟаҵа!
Иааныжь нас гәнаҳа згым быԥсадгьыл,
Урыстәыла мап ацәкы зынӡа!
Ашьа зхьыкәкәо бнапқәа са исрыцқьап,
Хьымӡӷык аансыжьрым ба бгәаҿы,
Нас хьӡыкгьы бзысыԥшаап – иҿыцӡоу,
Уи бхьаа, быгәҭыха, зегь хнаҽып».
О, мап! Ажәакгьы сыдсымкылеит,
Снапала слымҳақәа сшәаҳан…
Ицәаԥҽыгоу хьӡы бааԥсык ахымларц
Са сгәаҟра иахылҵыз са сдоуҳа.
Ашәҟәы «Атәым жәҩан» аҟнытә
Агага ааскьон... Амца еихәлацәон шьҭа,
Дгылан уи дзаҵәӡа, игәыҵаԥса инапқәа,
Ибла ааихмырсыӷь, уи дыԥшуан хара,
Нас даҿын хрыжь-хрыжь, игәҭыха аҳәара:
«Тәылақәак хьӡы-змам, сҽыргәылахала избарц,
Ԥшьынҩажәа-мшы сцон, сацны счаландар.
Игәыҭҟьагаӡан храқәак, абнақәагь лашьцан,
Тәым қалақьқәак уа, рцәаара снахьыԥшуан.
Ҳанааԥсалакь ҵхыбжьон, ҭыԥкаҿы ҳнатәон,
Уубыжьқәак митәха, харантә иҳаҳалон.
Ишьҭаҳҵон абна хшьаа, ажрақәа аажуан,
Ианаахәлоз, имлашьуа, алымқәа аауан.
Абар хәылԥ-шәаԥшь аԥштәы ахыггоит...
Ақәацә аҿаԥхьа еихәлацәоит мцак,
Иахылҵуеит аарла, аԥсыԥеиԥш, лҩак,
Уи ԥшьаала ухьышьҭрахь уаанагоит...
Сашьа, ухынҳәуазар ҳәа сыԥшлоит,
Бхынҳәы, иҭынхадахаз саҳәшьа!..
Аҽеимаабжь ҭахәаҽӡа – харантә
Исаҳаит. Исаҩсыршәашам бжьык,
Дагоит аҽуаҩ ижәҩантәу мчык,
Аҽгьы хәжәахьеит ишыхәжәара...
Уахынла амахҽ аԥсы еивнагоит,
Иӡыӡымкуа, еиқәҿырҭуеит аҵәҵәақәа,
Уа иҩычо аԥслымӡраҿ рԥатәқәа,
Убас еҵәаџьаагь идыршоит...
Цҳаражәҳәаҩцәоушәа ишьҭхысаа ицоит
Са схәыцрақәагь – иахьӡарц аҽы...
Ԥҳәызбак уа ашәа лҳәон ауахәамаҿ,
Атәым-дгьыл иқәхаз зегь уи дрызгәыкын.
Аӷбақәа  уаҟа амшын – цәқәырԥа иамаз, –
Уа згәырӷьара зхашҭыз зегь – лашәа рызкын.
Лыбжьы – гәыкы ааҩуан ашьшьыҳәа аҭуанахьтә,
Лыжәҩа ҟәашқәарҿ шәахәакгьы лашон.
Ацәыҵлашьцарахьтә зегьы ираҳауан уа, –
Лыҵкы – шкәакәагь лыбжьеиԥш ишәаҳәон.
Зегьы-зегьы гәыӷуан, хиррак ҟалап ҳәа
Хыԥхьакырҭак роуп ҳәа аӷбақәагь уа,
Игәырӷьахәу ԥсҭазаарак ҿыц ианиап ҳәа
Икараха атәым-дгьыл иқәхаз ауаа.
Лыбжьы ԥсырҭынчган, ашәахәа ԥшқарахын, –
Аҳҭынра – агәашәаҿ ахәыҷ иҵәыуабжьы гон.
Уа амаӡа здыруаз иараӡә-заҵәык иакәын,
Ихнымҳәыц хынҳәышьак шрымам ибон.
Дҳаламызт ҳара, ихьаҵуаз згәы шәаны,
Ҳреихсуан агыгшәыг, рыԥсырҭаҵәҟьа ԥшааны.
Цәҳәыракаҿы уа, избеит ижәытәӡоу баашк,
Ёиас ҿыцкгьы нас сыхьӡ шахыу инхашт.
Ёиа-згым аҳҭынраҿы еицырдыруан хә-цуҭак,
Аамҭала урҭ нцәахәыс срыман са схаҭа.
Ԥхыӡк иагазшәа сымч, схәарҽӡахеит уажәшьҭа,
Иуашәшәыроуп сгәы, илашьцоуп слакҭа.
Шьҭа издырт, издырт ишыҭрысӡаз сгәы, –
Уа ԥшьы-ҭӡамцк рыбжьара ианыҟала сҳаҭгәын.
Амшын ду ацәқәырԥа, ма ихьӡырку ашәақь
Ирзеиҩҵәом азынџьыр, сызҳәынҷаз, алушәак...»
Лыблақәа ирхыз гьангьашра бааԥск ҵәахшәа,
Уи иажәабжь заҳауаз, ԥҳәыск дгылан насҭхашәа.
Ахәацраҿ, аанда инацәхыкны,
Аԥсыбаҩҳәа анышәаӡа иахәхап.
Ҭоурыхҭҵааҩык – иагхан ицәырҵыз,
Иусумҭагь урҭ ирызкхап...
Агәырҩа иаиргашт, амышьҭацәгьа,
Аҷкәынцәа гәнаҳарак злам,
Урҭ анииз – ианыԥсыз еилмыргакәа,
Зцитатақәа ԥхьазкырц згәы иҭам...
Нас ари закә уахҭоузеи Ишԥацәгьоу,
Кашырроушәа аԥсҭазаара цоит,
Уҭоурых дыртытлоит адоцентцәа,
Критикцәа ҿыцқәакгьы иилоит,
Уа ҳәирак уҽнылажьны уҽыҵәах,
Уҽаҭа наунагӡа аԥхыӡ!
Сышәҟәқәа, исмаҳароуп шьҭа шәыӡбахә,
Ахаан сара шәҟәыкгьы сымкыц!..
Шәеихсыӷь, игәыԥҵәагоу
арахәыцқәа!
А. Маиков
Ҳаицәгәышлоит, иҳамҳәозаргь аргама,
Ҳаиҵашьыцлоит, нас ҳгәаӷқәагь еимоуп.
Мшәан,ишԥааури, ԥсыхәакгьы ҳамам,
Ҳааизар ҳазҿу еицәгәышроуп!
Нас ишԥааури Ҳазегь ҳнапала
Ирыҩнаагалеит ашҳам ҳаҩнқәа,
Ихәшәыркыуп ҳа ҳаҭӡамцқәагьы шҳамла,
Хкыдҵарҭак нымхеит уажәшьҭа!
Ишԥааури Хирроуп, кашырроуп,
Ҳхы ҳтәымшәа, ҳхы ҳхаршҭны ҳаччоит.
Ҳхы ҳзымдыруа арыжәтә ҳҽаҳаршьыроуп, –
Абар ҳаҩнқәагь шьҭа еилыбгоит!
Чарҳәара ҳзибаухьеит кырынтә,
Ҳажәақәагь ҭлаԥҟоуп рацәа!
Ишԥааури! Рымҩа ааҳартыроуп
Ахара иҟоу ҳԥацәа!
«Кьарази» Нестор Лакобеи
ргәаларшәара иазкны
Акаҵәараҿ ихысуеит:  «Аҵықь! Аҵықь!»,
Ашәақьқәа рымацәыс иабылуеит аҵых!
Икьыркьыруеит аҽыццышәқәа:  ргәы еилашӡазаап,
Ахызаҵәқәа рхашәышәуеит уаҟа Кьаразаа.
Аибашьцәа еихоит уа Амшын еиқәа аҿықәахь,
Рхықәкы нарыгӡароуп, ирымаӡам ԥсыхәагь!
Имацәысуеит раҳәақәа.Лакоба драԥгылоуп.
Шьҭа Аҟәа инаӡароуп. Рышькылқәа ирынгылоуп.
Амра нкахәыцуа иааԥшуеит аҭашәамҭаз.
Абырзенцәагь иркәыруа иааргоит бзарбзанқәак.
Иазызурызеи сцәа-сжьы Уи саҭәеишьеит анцәа,
Уи са истәуп, ишыстәу еиԥш, сааизар сгәы-сгәаҵәа.
Ҭынч сынхартә-сынҵыртә еиԥш, исымазар азин,
Иҭабуп ҳәа засҳәарыда, сара убри азын
Сара соуп нас, ашәҭааӡаҩ …ашәҭыцгьы са соуп,
Сзаҵәым адгьыл аҵангьы… уахьгьы акы саԥсоуп.
Наунагӡара асаркьагьы ианылахьеит уажәшьҭа,
Сара сықәыԥсычҳара, сара сыԥсаҭа.
Сахьакгьы ахааназын инанхалап уа,
Цәаарак … ааигәа-сигәанӡа ирзеилмыргоз ауаа…
Еимгеимцара ӡыхәашьрак ҵаатәалалап ҵаҟа,
Игәыку асахьагьы аанхап уа еилыхха...
Шәҽеиқәышәк! Ишәымаз хырӷәӷәарҭак аанкылан!
Кьараз-ҟаԥшь, уеиқәшәоума уара џьаԥҳаныла? ..
Лакоба, уӡырҩла, уа ушькылқәа аарҽеишәа!
Иарџьбарарц иҟоуп уаамҭагь алеишәа!
Ақырҭқәа рабџьарқәа, рсаса ааихыхны,
Шәықәырҵарц иҟоуп шәызегьы шәӷәыхны!
Амра лашәхашт . Нас ибап уа избаша,
Алабжыш шылашәо ашьа – цәыкәбаршәа…
Шьҭа Риҵаҟа ԥсшьара ҳәа мҩак унанылар…
Ԥшәыма ҿыцк дтәоуп уа, аҳра аанкылан.
Улацәа ааихьыушьит, уҽырҭынчшәа зынӡаск…
Иуаҳама?   Шьхатәылантә иааскьоит Кьараз!
Амцақәа хәыҵҟьоит. Иубома, аҩыза?
Инеиуеит кьаразаа, Лакоба драԥызан…
Уаҟа аҩн-дуқәеи ашәаԥшьи рыбжьара,
Игоит ахысыбжьқәа – мацәысеимҟьаран!
Ахы рыԥсаҟьоит урҭ. Кьаразаа ирыжәлоит.
Аха иџьбарами кьаразаагьы ргәыжәлагь.
Ишәымам нагӡашьа шәа шәнап ианырҵазҚ
Аԥсуа ихҭырԥа-шкәакәа амца ашәыркырцаз…
Абырзенцәа, шәабақәҵи, шәынхарҭақәа ныжьны?
Шәзыԥшуазеи абас ,нас, шәылахь еиқәыжьны?
Иҿааихар аԥсуа, дықәҟьаны ишьара,
Имырҟаԥшьышеи хәылԥы-жәҩан шәа шәшьала…
Шәыхқәа нашәхыцҟьаа, шәбираҟ ду аҵаҟа,
Алаӷьа шәҭарҵап шәарҭ шәшьаӡа-гәаӡаха.
Ирҿыхоуп ақалақь – ацәа хаа иалаз,
Амшынаҿ – анышьқәа. Иԥсҿыхгоу аԥшалас!
Чықьла иҭалаҳау амшын-ҿықәгьы гәжәажәоит,
Алыхәҭеиԥш хыццышәла икылыжәжәоуп
ажәҩан…
Иаашаанӡа сыҳәҳәон.
Аӡәгьы сыбжьы имаҳаӡеит.
Аӡәгьы дмааиӡеит са сахь.
Сыԥсит сара.
Сыԥсит сара.
Аӡәгьы имаҳаӡеит.
Уаҩ дмааиӡеит са сахь.
Иаашаанӡа сыҳәҳәон.
–  Сыԥсит сара!–
Иаашаанӡа сыҳәҳәон.
Аӡәгьы имаҳаӡеит.
Уаҩ дмааиӡеит са сахь.
Уара ,зықәра маҷым ақәыџьма шкәакәа,
Иухәаӡом қарҭаа, уҭарҟәаҟәоит Аҟәа!
Уҽыҵәах, уаныӡаа, аӡыблара уҽаҭа!
Абар иазааигәахеит аибашьцәа ууада.
Ааҵрақәа уҽрывак, уеиха авокзалахь!
Ашәқәа ааимҟьеит. Иҭацәыми азал уа.
Нестор дааҩналеит. Илаԥш џьбаразаапҚ
«Ёыхьк насызҭашәҭәа… Амҩа сашәазаап…»
Досу изалхуп имаҷӡаны аамҭа
Даниз инаркны – ԥсраҽнынӡа.
Аха џьоукы иранашьоуп аамҭа рацәа
Рыԥсҭазаара аҳәаақәа рынҭыҵгьы.
Абарон Раухенбах имаҳмызқәа еиниҟьон,
Аныҳәақәа раан уи дықәԥраа дкәашон.
Аха дырхашҭит наӡаӡа…
Аҭаацәара ду ирылатәаз Бах,
Ахоралқәеи, апрелиудиақәеи, афугақәеи
Аԥызҵоз хкы-хкыла,
Дыргәалашәоит шьардаамҭа.
Сгәы иснаҭоит, уи наунагӡа дыргәалашәалоит ҳәа,
Абарон, ухаҵкы.
Аха урҭқәа рҿы акагь ҳамчым ҳара, абарон!
Џьоукы рмаҳмызқәа реинҟьабжь рхашҭышт лассы.
Џьоук рхоралқәа галашт ахааназ.
Ицеит аԥсаатә – аҭра аанхеит.
Аҵысҭра еимырҵәеит. Аҵла шәҭуеит.
Аҵла каҳаит . Иаанхеит ахџыџ.
Ахџыџ снықәтәаны иаԥысҵоит ашәак.
Зыҭра аанзыжьыз аԥсаатә уи азкуп.
Адәкаршәра иқәу абынҽацәеиԥш
Аԥхын ҿымҭ,
Убас саргьы сзаҵәуп…
Ишәаҳашам сгәынқьыбжьык, –
Сылабжышқәа рӡаӡа нахьыжжуеит смаӷра!..
Бара са сзын зынӡаск бхароуп уажәы,
Харантә ибхьызыгӡоит гәыблыла сылаԥш…
Бара бхароуп…
Ишыхароу еиԥш Кацураги, ма Такама,
Рықәцәқәа ирзааигәоу аԥсҭҳәа… бхараӡоуп!..
О,  нҵырак змам ҳдунеи! Гәырҩала иҭәу!
Нас иҟои ԥсыхәас?   Абас мацара ҳцоума?
Са сзалҵшам сылахьеиқәра…
Шьхатәылантә, аҩхаа иҭыҩны
Абынҽацә аҵәуабжь саҳауеит!
Уа уакәызҭгьы уи аӷба
Нахьхьи инеиуа
Амшынгәы еиҩырффо, –
Иуасҳәон усҟанҚ
Са сҿоуп иахьыҟоу ахааназ усқьала,
Мап, иҟам уаҳа уи џьаргьы!
Азныказ иааимҟьоит
Ахи аҵыхәеи амаҟа,
Ҩаԥхьа џьарак иааиԥылоит нас, –
Баргьы саргьы убас:
Ҳаиԥырҵлоит ҿымҭ аамҭала,
Ҳаиқәшәарцаз ҿыц, ҩаԥхьа!
Гәыла-ԥсыла убас сара сааԥсеит,
Адунеи са сзын сымч зқәымхаӡо еидароуп.
Ус баацәырҵт бара,
Исызцәырго гәрагарак,
Шьҭа сдунеи аԥырҵрагь сцәыуадаҩхеит
даара!
Ақәацә ашәч ахыҵәахьеит зынӡа.
Угәы нҭыԥсаап. Зегь аанижьит аԥшәма.
Уаҩԥсык дахӡам иҩны…
Аха имҩахыҵлоит есышықәса арахь
Зылахь еиқәу ҭагалан…
Гәаҭеиреи, гәаӷи згым ари адунеи
Шынсыжьхьоугьы сара, –
Сылахь еиқәнаҵоит
Ҭагалантәи ахәылԥ анаҭаауа
Аӡырчра…
 нышкгьы ықәтәам усҟан уа махәык…
Суминое аӡыбжьахалаҿ
Ахьарчҳәа аҟәара ианасуа ацәқәырԥа
ҵхыбжьон,
Ԥхыӡла сышҟа умҩахыҵ:
Аԥхыӡмҩахәасҭа уанылан уанаауа,
Душьклаԥшрым харантә уара аӡәы…
