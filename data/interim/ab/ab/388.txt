Быҭәԥҳа Каролина 

Аԥсны жәлар Рџьынџьтәылатә еибашьра (1992 – 1993) атема В. Амаршьан илирикаҿы: аибашьҩы – аԥсадгьыл ахьчаҩ ихаҿсахьа.

Ишдыру еиԥш, хыԥхьаӡара рацәала иаԥҵоуп аибашьра атема иазку аҩымҭақәа. Аԥсуа шәҟәыҩҩцәа рҿы мацара акәым, адунеи ахьынӡанаӡааӡо дарбан шәҟәыҩҩзаалак, поетзаалак шамахамзар, зкалам иҵымҵыц дыҟам жәеинраалак иадамзаргьы, ԥҵамҭак, ари атематикала иҩу. Сгәы излаанаго ала, алитература аҿиараҿы аҭыԥ ӷәӷәа ааннакылоит, ажәлар рыдраматә ҭоурых, рхьаа.
Иахьа аӡәгьы мап изацәкуам ҳаԥсуа литература ишагәылсуа ихлымӡааху Аџьынџьтәылатә еибашьра дуӡӡа  иарҿиаз апоезиа шьахә.
1992 – 1993 ашьаарҵәыратә шықәсқәа раантәи  аибашьра аҿы, насгьы уи ашьҭахь  ауп еиҳа рымҽхак дырҭбаауа ианалага еиуеиԥшым ажанрқәа –  аепикатә рҿиамҭа дуқәа, ароманқәа, аповестқәа, апоемақәа. Аха аибашьра аан, ҳаԥсадгьыл ашәарҭа ианҭагылаз аамҭазы  зегь реиҳа алаҵәара, анырра  зауз алирикатә ԥҵамҭақәа роуп.
Иара убас иҳәатәуп ари атема иаци иахьеи ишымиз, ари атрадициа ахы акхьан Аџьынџьтәылатә еибашьра Дуӡӡа аангьы (1941 – 1945 шш.). Усҟантәи аамҭаз иаԥҵаз Д. Гәлиа, Б. Шьынқәба, Қь. Агәмаа, Л. Кәыҵниа, И. Ҭарба, А. Џьонуа, Ҷ. Џьонуа уҳәа егьырҭ аԥсуа поетцәа рлирикатә ԥҵамҭақәа рныррақәа ақырҭуа-аԥсуа еибашьра аан ииуаз апоезиа ацәаҩа, апафос  ахьаныԥшуа рацәоуп. Аамҭақәа реиқәҿыҭра шьаҭас иамоуп аиааиреи ахьыԥшымреи ридеиа, уи агәрагара.
Ҳәарада, аԥсуаа ирнымԥшырц залшомызт изҭагылаз атрагедиа.  Ақырҭуа мпыҵахалаҩцәа хықәкыс ирыман ҳажәлар рҭоурыхтә хдырра ахәаҽра, аԥсуа ҳәынҭқарра, ҳдоуҳа, ҳлитература, ҳкультура шьаҭанкыла ақәхра. Арҭқәа рызхәыцра – иарҿион апоезиатә гәацԥыҳәара ӷәӷәа. Хаҭала ҳашәҟәыҩҩцәа, урҭ рҵеицәа ари аибашьра иалахәын, уи иацыз ауадаҩрақәагьы бзиаӡаны ирдыруеит. Дара зегьы ирҟазшьарбагоуп аԥсадгьыл абзиабареи, уи ахақәиҭразы хамеигӡарала азықәԥареи.
Аԥсны жәлар Рџьынџьтәылатә еибашьра атема формала, стильла еиуеиԥшым рпоезиатә рҿиамҭақәа азыркит: Б. Гәыргәлиа К. Ломиа, Гь. Гәыблиа, М. Лашәриа, М. Миқаиа, Н. Ҭар-ԥҳа, П. Бебиа, Н. Кәыҵниа, В. Амаршьан, Р. Смыр, И. Аҳаш-ԥҳа, С. Ҭаркьыл, Р. Лашәриа уҳәа убас ҳашәҟәыҩҩцәа дуқәа, ҳпоетцәа зҩымҭақәақәа акыр ахара инаҩхьоу.
Ҷыдала иалкаатәу фактны иаанхоит аибашьра аҭоурыхаҿы еицырдыруа ҳпоетцәа, ҳаԥсуа шәҟәыҩҩцәа, ҳжурналистцәа Борис Гәыргәлиа, Алықьса Аргәын, Витали Амаршьан, Сергеи Кәыҵниа рыҷкәынцәа фырхаҵарыла рҭахара. Аибашьраан итрагедиатәхеит, ақырҭуа мпыҵахаларатә режим зымшынҵақәа рыла иаҿаԥызҽуаз апоет гәлымҵәах Т. Аџьба илахьынҵа.
Арҭ апоетцәа аибашьра ашьҭахьтәи рырҿиамҭақәа рҿы иаҳбоит, аԥсадгьыл ахьчаҩцәа аибашьраҿы аиааира дуӡӡа ганы анхамҩа ашьақәыргылара иазыхынҳәыз аԥсуа жәлар ргәалаҟарақәа, рхьаа, рыгәҭыха, ргәыӷра, уаҵәтәи амш лаша ахь ирымоу агәрагара. Хырԥашьа амоукәа амилаҭтә рыцҳара ду иҟалаз аҵанӡа ҳазхәыцыртә ҳҭазырԥшуа аҩымҭа хатәрақәа ҳаԥсуа поезиа иаланагалеит. Аԥсҭазаара аҟны  иҟалаз атрагедиаҟны мацара акәым, уи сахьаркыратә цәалашәараны, естетикатә факторны иҟазҵаз аҩымҭақәа, урҭ зыӡбахә ҳарҳәо атрагедиатә хҭысқәа заҟа ҳгәы ҭыршьаауа аҟара, убриаҟара дара ҟазара ҳаракыла раарԥшра асахьаркыратә гәаҳәара ҳнаҭоит. Аибашьра атематикаҿы хымԥада иалкаатәқәоу иреиуоуп иара убас фырхаҵарыла иҭахаз аԥсуа поетесса Саида Дел-ԥҳа лажәеинраалақәа, Лиолиа Тәан-ԥҳа лпатриоттә лирика.
Хаҭала ҳаизааҭгылап ҳпоет, ҳашәҟәыҩҩ ду,  Аԥсныжәлар  Рџьынџьтәылатә еибашьра аан зԥа заҵә фырхаҵарыла дҭахаз, зыԥсҭазаара, зхәыцрақәа зегьы зџьынџь, зыжәлар рԥеиԥш сахьаркырала аарԥшра  иазызкыз Витали Џьота-иԥа Амаршьан.
Аԥсадгьыл иазкыу алирика, инарҭбаау ауаажәларратә ҵакы змоу, инарҵауланы афилософиатә хәыцрақәа зныԥшуа апоет иажәеинраалақәа – ажәра рықәӡам, иахьагьы, уаҵәгьы аԥхьаҩцәа ирыларааӡоит ауаҩытәыҩса иҟазшьа бзиақәа, ицқьара, изҩыдоу  ахымҩаԥгашьа, ауаа аӡәи-аӡәи ргәеизыбылра.
Витали Амаршьан уажәтәи аибашьра аахыс мацара акәым Аԥсны агәаҟра ахьигәаҟроу, иахьиныԥшуа. Уи ихьаауп, аԥсуа жәлар наџьнатә аахыс хыԥхьаӡара рацәала ахҵәареи, арыцҳарақәеи ахьырқәашьу. Ҳәара аҭахума, ашәҟәыҩҩы игәы иҵхақәоу иреиуоуп аԥсуаа рыхҵәара, Аԥсны ианымӡаауа ианхалаз ахәра ӷәӷәа Амҳаџьырра. Иара убас ҵҩа амаӡамкәа иԥсадгьыл зҭагылахьоу агәаҟрақәа.
Жәларык рыԥсы злаханы иҟаз, наџьнатә аахыс изқәыхандеиуаз, рыԥхӡаша здыз рыԥсадгьыл хазына иахьахыргаз, тәымџьара идыԥшылаханы иахьыҟалаз ҳәарас иаҭахузеи, дарбанзаалак аԥсыуак ишигәырҩо еиԥш, игәырҩоуп, ихьааигоит, ӷәӷәала иныԥшуеит ашәҟәыҩҩгьы. Уи шьахәла иаабоит автор ишәҟәы иагәылоу аҭоурхытә жәеинраалақәа рыла. Апоет игәы-иԥсы рҿы иааиго аҭоурхытә хаҿсахьақәа уи азын шаҳаҭра руеит.
Убарҭ ажәеинраалақәа иреиуоуп; «Дал ақьаԥҭаҿы игылоу ара-ҵлақәа рымҵан», «Ҳҭоурых сназхәыцыр», «Аҵәыуара иаҿу абахә» уҳәа убас егьырҭгьы.
1975 шықәса азы ииҩыз иажәеинраала «Дал ақьаԥҭаҿы игылоу ара – ҵлақәа рымҵан» аҿы автор хашҭра зқәым сахьала иҭихуеит Дал ақьаԥҭаҿы игылоу ара – ҵлақәа. Уи збаз, згәы – зыԥсы ианырыз автор  игәы инархьуа иҳәоит:

«Чмазара бааԥск иннарҵәама,
Ма шьаурома иҭазырхаз?
Амҳаџьырра иамҭахәхама
Дгьылҵысрома ихзырҵәаз?»

Автор шә-хәыцрак, шә-хьаак ихьаауп. Иԥсадгьыли ижәлари рлахьынҵа  даргәаҭеиуеит, ихы дазҵаауеит, деиҭазҵаауеит, уи моу, ак иарҳәозшәагьы иаҳауеит ара – махәқәа. Аҩымҭаҿы еилыхха иаабоит, араҟа анкьа аԥсуаа аџьџьаҳәа ишынхоз, аха  уажәы ԥсыуа бжьык ықәмыҩуа иууаӡа ишыҟоу, аха макьанагьы урҭ рышьҭақәа нханы ишыҟоу, амҳаџьырра иҭанарцәыз аԥсуа қыҭа Дал. 
Аԥхьаҩ имцабзны ицрамлар залшом арҭ шәеиқәаҵәала иҭаҳәҳәоу ацәаҳәақәа. Уа зсахьа ҭихуа абна зхаԥоу адәқәа, иқьаԥҭахаз аҩнқәа, алаӷырӡ зхьыкәкәо ара-ҵлақәа уҳәа – аҭоурых шаҳаҭра азызуа,  амҳаџьырра ҳазхьазырԥшуа асимволқәа. 
Ирацәоуп ас еиԥш иҟоу ажәеинраала хьӡырҳәагақәа Витали Амаршьан ипоезиаҿы. Ашәҟәыҩҩы ипоезиаҿы ихадароу ҟазшьарбаганы иҟоуп иԥсадгьыл абзиабара, уи иазку агәҭахәыцрақәа, агәамҵрақәа, агәазыҳәарақәа. Иара  наҟ ихараны, инарҵауланы дагәылаԥшуеит ашәышықәсақәа ирыҵадырӡхьоу аҭоурых. Уи ибзианы иаабоит «Ҳҭоурых сназхәыцыр» ҳәа хыс измоу иажәеинраала  аҿы.

«Ҳҭоурых сназхәыцыр, наҟ сҽагәылахала,
Шә-хьаак иркуеит са сгәы еидрыӷәӷәала.
Сыкәша-мыкәша снықәыԥшыр, иаразнакала.
Иҟаԥшьӡа ишәушәа збоит ара зегь шьала.
Аҳәеи аҟамеи реинҟьабжь саҳауеит,
Ашәақь хыҭҟьара слымҳақәа ҵнахуеит.
Аҽыкьыркьырыбжь, игәыҭшьаагоу ахаҵа ибжьы,
Сгәы иалакшоит аҳәаццышә еиԥш иҵарны».

Ажәеинраалаҿы автор иҽазишәоит аԥсуаа ргәымшәара, рхаҵара, рмилаҭ  цәаҩа уҳәа рцәыргара. В. Амаршьан цәанырра ԥхала дазыгәдуны дазышәаҳәоит иԥсадгьыл гәакьа иҵаулоу аҭоурых.    
Иԥсадгьыл амца шыра ианалагылоу, урҭ рыԥсҭазаара ахәыц ианаку аамҭазы, зԥа заҵәы амца қьоуқьад далагылоу апоет, ари еиҳагьы игәы еибанамыркырц залшомызт ҳәарада. Ҳажәлар рфырхаҵара, рпатиотизмра ртәы – апоет икалам еиҳагьы иарҵарит ипоезиатә мцаԥшь аӷа игәаӷ ахәараҳәа еиланаршит. Ижәлар  иаадырԥшуаз рфырхаҵареи, ргәымшәареи, аӷа ицәымӷреи гәрахаҵарала дырзышәаҳәон. Иара иҷкәын заҵә Беслан хацәнымырха аӷа хәымга иҿагылара, иара иԥсадгьыл ихы ақәҵара, – ари аҩыза ацәыӡ ҳәара аҭахума В. Амаршьан инымԥшырц залымшеит. 
Беслан изку апоет иажәеинраалақәа иааизакны урыхәаԥшуазар иумбарц залшом иԥсадгьыл ахьӡи ахьымӡӷи азы шәара захьӡу ззымдыруа, хьаҵра  зқәым, афырхаҵа шиаку. Урҭ угәы аҿынӡа иааиуа иажәеинраалақәа иреиуоуп «Агәырҩа» (1992 ш.), «Амра Анҭашәоз…» (1992 ш.), «Адунеи иадыруаз!..» (1992 ш.), «Ан лашәа» (1992 ш.), «Аеҳәшьа» (1992 ш.), «Беслан Лаша» (1992 ш.), В. Г. Арӡынба ихьӡынҩылоу – «Жәлар рԥыза» (1992 ш.) уҳәа убас ирацәаны.
Иажәеинраала «Беслан Лаша» захьӡу аҿы  иаабоит Беслан ахы иаҿагылаз аибашьҩы гәымшәа ихаҿсахьа, афырхаҵа ишигәаҟраз ижәлар зҭагылаз агәаҟра, аӷа дшиҿагылаз аӷьараҳәа, ихы-иԥсы дшамеигӡоз, дшалаз Гагра ахақәиҭтәра, Ԥсоу аҳәаанӡа дшынаӡаз, нас Очамчыраҟа еибашьуаз иашьцәа дрывагылоит.

«Гагра  аныжәга – арирахь урит,
Уачамчыраҟа уеихеит!..
Нас уазгылеит уахьииз Аҟәа,
Агәы ахьеисуа ҳаҳҭынра».

Апоет иԥа заҵә иҭахара имцаны ишицроугьы, ижәлар рлахьынҵеи иара илахьынҵеи, акы акәны дахәаԥшуеит. Иааҳгап иара иажәеинраала Леуан иорден:

«Леуан иорден – ари абаҟаз, – 
Леуан сизхәыцуа са сантәаз.
Леуан иорден – абас агәаҟраз 
Сара изсоузи лахьынҵас
Аха, мап. Мап, исҳәо ҳақӡам,
Уи заҭәаршьаз иԥсы ҭоуп!
Ари схала слахьынҵакәым – 
Ари сыжәлар ирлахьынҵоуп».

Иаҳҳәар ҳалшоит, абраҟа апоет ипоезиа ҵакылагьы, идеиалагьы, напҟазарылагьы ӷәӷәала аҽыҳаранакит ҳәа, уи ижәлари иареи еицырлахьынҵахаз аԥсҭазаара абаҩҷыда ӷәӷәаӡа иланаҵеит, ӷьашьа змам ахәра ҵаула, хашҭшьа зқәым арыцҳара дзықәшәаз. 
В. Амаршьан шәҟәыҩҩык, уаҩытәыҩсак иаҳасабала идыруеит аибашьра аҵакы, уи абылра, аԥсра, ақәхра, аҳәынҷара  уҳәа гәаҟра цәгьас иҟоу зегь иара ишацу. Абарҭ зегь  дрызхәыцны уи гәадурала В. Арӡынба изикуа «Жәлар рԥыза» ҳәа хьӡыс измоу иажәеинраала  сахьаркны, насгьы иацназго аиҿырԥшра ссирқәа ҟаҵо, ирыӷәӷәоит ахшыҩҵак, ажәлар ԥызада ишхәарҭам. 

«Ԥызада изныҟәом ашәарахқәа,
Аԥсаатә ԥызада иԥырӡом!
Ахрақәагь иргәылыҳәҳәоит ахра,
Руак хра-гәаԥшьымхар ауӡом!
Ҳзықәшәаз гәаҭан имҳәа-мырза,
Ҿыц даҳзылԥха, ҳагәцаракны,
Анцәа дҳаиҭеит ҳара аԥыза,
Ҳҿахәы иҳәарцаз инагӡаны»!..

Арҭ ацәаҳәақәа иҳарҳәо рацәоуп, ауаҩы инарҵауланы ддырхәыцуеит, ажәлар иахьатәи рыԥсҭазаареи, уаҵәтәи рҭоурыхтә лахьынҵеи.
Алитератураҭҵааҩы, акритик Р. Қапба   иазгәеиҭоит: «Витали Амаршьан ипатриоттә жәеинраалақәа Аԥсни аԥсуааи рлахьынҵа иазкыу, ԥхьаҟатәи рԥеиԥш иахӡыӡо, зҵакы дуӡӡоу еидарак иаҵоуп, аҭакԥхықәрақәагьы рныруеит, уи илирикаҿы ҭоурыхтәла ахәыцра аԥыжәара ӷәӷәа амоуп, ипоезиатә гәеисра агәҭаҵәҟьа игылоуп иԥсадгьыл ажәытә аахыс иахнагахьоу амыҟәмабарақәа, азалымдарақәа, урҭ хәра ӷәӷәақәаны лоунытә ишаныруа, иахьатәи аԥсҭазаараҿгьы рышьҭамҭа шану ҩашьом».                                                         


