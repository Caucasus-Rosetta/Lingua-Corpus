Адәыӷба аӷьӷьа-агәгәа амшха, еихҳәа-еиҵҳәа игылаз ахәқәа инаргәылалт, аҵыхәтәантәи аҵәаабжьы аҳауа иналарӡны. Уи иааҭыҵыз ауаа еихьысеиԥысуа амҩахәасҭа ианыланы рҿынархеит. Аҩада ашьхарахь ажәҩан хтын, ԥсҭҳәа цырак ықәыршәымызт. Ашәаԥыџьаԥ аҩеижьра иааманакуама уҳәауа иҟалахьан, зегьынџьара еиԥшымызт. Алада – агәаҩарахь, амра ашәахәақәа уарла-шәарла иахьнеиуа, цәеиқәара ԥшшәыла ихҟьан…
Акан еиқәаҵәа зхыҳәҳәыла иҟаз аҭәарҭа илаланы ицон ҩыџьа. Амҩа нымҩахыҵ, нырцә акыӡӷрахьы, амхқәа ҟаланы иҭагылан, џьара-џьара иубон акьасақәагьы, урҭ макьана рыхҳәаҵәқәагьы дмыршәыцызт. Ииаҵәҳаҳараӡа, аԥша ахьрыласуаз изазамазон.
– Арҭ акьасақәа рыхьӡартә иҟаларушь сынтәа? – изысхарои иҳәарашәа дыниазҵааит Ҭырбеи иҩыза.
– Ирыхьӡар, ирфап, ирхьымӡар, исыххьуеи, – иԥынҵа дҭацәажәошәа ибжьы ааирган, Ҭырбеи дивагыла иҿынеихеит.
– Аҟашәа азын иларҵазаргьы амуеи сеидру…
– Рырахә шьагьуа архақәа ирҭами, сара иԥсыша…
– Акы иалаҟаӡам ҳәа аума ишудыруа, иаҳҳәеит ҳәа.
– Аӡы ықәыршаны итәоуп аусҳәах… – дааҭгылан, инап илахь иадкылашәа алада длаԥшит. – Астәи акәушь? Ҳзызҵаауагьы уаҩ дыҟам, иқәҵны ицама сукәыхшоуп.
– Ҳаӡыр ҳәа ушәоу?
– Ҳаӡны, изакәызеи иара…
Рҩыџьагьы ахҵысҭа инхыҵын, баҳчараны иныҵалт. Ихаккала-хаккала, амаӷи дареи еиқәҵәиашо игылаз алҵлақәа иҩарыҵаԥшит. Арацәаххыреиԥш хыхь иҿаз ажь афҩы лаҳалаҳауа инарҿасит. Ус, икәымхьардӡа игылаз мжәаҵлак инаҵалт, амахәқәа ирықәҵәиашоз аӡахәа кьатрацәқәа, ажь рҿассы. Ҭырбеи дҩаԥан, махәык ахыцәқәа длахан, иааиртарит, иааиԥыхьашәаз ажьымжәақәа лхьиҳәеит. Еилашәуа, иҭахә-ҭахәӡа инапы ианыз жьымжәак аалхны иҩыза инаииҭан, ажьыргәыцқәа акакала иҿы иҭаҟәшәо афара дналагеит.
Гәаҩара бааԥсык иҭанагалан, акраамҭа ажәырҭра илхо уахь илан, ашьҭахь жәытә мҩакы ианыланы, ҭаҭын казармак аҿы инкылсит.
– Уа мшыбзиақәа!.. – иагьынахырхәеит дара.
– Бзиала шәаабеит, шәабаҳзаанагеи? – аԥсшәа нареиҳәеит, днарылԥан, Ҭырбеи дыздыруаз, ари аколнхараҿтәи абригадир. Иӡара ҭаҳаҳа, иааигны, ихахәы ааҵышлахьан.
Аказарма аганахьшәа ҭаҭын машьынақәак ашашәақәа рныҩрны, еилаԥыҵәҵәа еилажьын. Убрахьынтә аӡәы иаӷьбжьы ааҩуан, ҟыгә-чыгәбыжьқәакгьы уаҳауан.
– Аԥсцәеирымга! – аҿааирхеит аҵыхәтәаны.
Абригадири иааиз асасцәеи неиҿаԥшы-ааиҿаԥшит.
– Арахә збауа роуп измазааша, иззымбо иалырхузеи, хырҳагас анцәа иримҭааит, – аҭаҭын шашәақәа ахьԥыҵәҵәаз еиԥшьуа, аӷьра даҿын иара.
– Алхас, арахь асасцәа ҳҭоуп, – уи иакәым џьара ак ргәыдижьлар ҳәа дшәаны, иблақәа ҭырхаха днеиҿаԥшит.
– Сџьабаа зегь лыҵахәаша ишԥаргеи уҳәарауазеи, ыы?! – еидкыланы иикыз аҭаҭын абӷьыцқәа зхы ларханы ишьҭаз калаҭк инықәиԥсеит.
– Иҟалазеи, бзиоуп аха?.. – ганхашәа дыԥшуа, даацәажәеит Ҭырбеи иҩыза ҷкәын.
– Цасҳәаҵәҟьа исзиуеит уара, цасҳәаҵәҟьа! – инеиз ибла иабаӡомызт, дцан-даан иара итәакәын дызҿыз.
– «Цасҳәа» шԥа, џьушьҭ? – ииҳәаз ицәымӷханы иаахьеиршшеит абригадир.
– Аанда убас икуп, аҵысҵәҟьа зкылымԥраауа… – уажәоуп уи ианиба иааигәа игылақәаз, – абарҭ роума уара сус иахәаԥшырц иааз?!
«Ыы, арҭ атәоумбои?» – иҳәарашәа, уи диҿаԥшуа дгылан абригадир.
– Мап, ҳара зынӡа даҽакуп ҳзышьҭоу.
– Агәашә аартны, акамбашьқәа ааганы инҭеиҵеит. Игәы ԥызжәап, иҳәеит. Амалагьы, абраҟа аҭаҭын ахьыҟасҵоз иҭахӡамызт.
– Алхас, уи усҵәҟьа ихы иақәнаиргарымызт, џьушьҭ!
– Ихы уи аҩыза ақәнаимыргозар, ишсоуҳәара, Габрушьа ухаҵкы, акамбашьқәа аазгозыз, нас ара? Амшә ашьҭа збази, ахаҭаҵәҟьа збази ҳәа ак рҳәоит еиԥш, нас сара…
Габрушьа уи иажәа алгаха имҭакәа азҵаара иаԥхьа инаиргылт: – Рхала иҭалазар?
– Рхала-ба? Иҟоу удыруама, арԥыс, дырхылаԥшааит, мамзар, наҟ ианихааит!
– Уи ҳара еилҳаргап, аҵҟьара аҭахым, – иҽырҟәымшәышәуа дцәажәон абригадир.
– Ауаҩы иџьабаа ҳаҭыр ақәҵатәуп, дад, ари сара иаусхатәыху, жәлар рмал ауп, ишәзымдыруа ак шәасҳәошәа иҟалозар, саҭашәымҵан.
– Ииашоуп иуҳәауа, – днақәшаҳаҭхеит иара.
– Ажәак иасҳәарц сыҟазма, дуаҩ ҵауразар, аиаша ныҟәигозар…
– Уара, ари гәыԥжәарак дақәшәеит, деилкаатәуп, – абригадир днеизыԥшит Ҭырбеи.
– Ауаҩы игәы ԥызжәо шаҟа хкы ыҟоузеи, урҭ зегьы угәаҿынӡа инаганы урызхәыцуа уалагар, узнымхеит, – иажәа налеиҵеит Ҭырбеи иҩызагьы.
– Ус ҟалом, дад, ус… Зегьы урывсуа уҿынаухар, уабагои нас?..
Игылақәаз неиҿаԥшы-ааиҿаԥшит. Ԥыҭрак ашьҭахь, Алхас иҽырҽеиуа, ҭынч-ҭынч даацәажәеит:
– Диашам, дад, уи, диашам, – абригадир инапы наиқәикын, – аригьы изымдыруа џьушьоу, аха ҿиҭуам…
– Дызҿыда, уара, ари?
– Џьушьҭ…
– Ииҳәауа уаҳауеит… Зынхараҿ иеиҿкаау иоуп ажәлар рус алацәажәарагьы азин змоу. Ҳашкол ахьгылоу иаҭәеишьом, ҳусҳәарҭа акәзар, еиҭагатәуп ҳәа дгылоуп.
– Уи ус акгьы имҳәацт. Абри шьоукы ишәымбо-ишәмаҳауа алацәажәара шаҟа бзиа ижәбозеи.
– Акгьы имҳәацт-ба?
– Имҳәаҵәҟьеит, Дыдрыԥшь аныхаҿы сганы сумырқәуазар.
– Аха уи зҳәауаз дрыдымгылеи ҳаизараҿы. Иҳаҩсыз амчыбжьазы дара рҿы дыҟазаарын, иҿыршьыз аллаҳ идырп.
– Уара хьӡы имаӡами зыӡбахә шәҳәауа, дызусҭада иара? – днаҵааит Ҭырбеи.
– Дызусҭадах!..
– Ыы, сара сҿы ижәӡома?
– Қьамал иоуп дызҿу, – иҳәеит, игәы аахьаԥссашәа абригадир.
– Шьахәуп, аха абраҟа арахә ҭазҵаз иара иакәҵәҟьоума? – иаԥхьаҟа дниасшәа ааҟаиҵан, ҭынч дааҭгылеит Ҭырбеи.
– Арахә ааганы ианҭеиҵоз сымбеит, аха… – ииҳәара иҿамшәо, днеизыԥшит уи Алхас.
– Егьирахь гхақәак имазаргьы, уи ус ҟазҵо дреиуам, џьушьҭ, – ҩаԥхьа днаихашшааит уи абригадир.
– Нас изтәыда, хырҳагас иҟамлаша акамбашьқәа, сказарма итәҩасуа иҵаз?
– Камбашьқәамзар, жәқәазар?.. – иажәа нарылеиҵеит Ҟаисаргьы.
– Акамбашьқәа рышьҭеи ажәқәа рышьҭеи сзеилмыргозар, исоуҳәахуазеи? – илахь хызҩоз ихҭарԥа ааириашан, хрыжь-хрыжь даацәажәеит:
– Дад, Ҭырбеи, маҷк шәааҳхылаԥшыр цәгьам, ҳаиҟарауааушәа ҳаилахеит. Ауаҩы иикуа-иишьҭуа иманы, аҳәашьа-аушьа дақәымшәар еицәоу ак ыҟам…
– Ҵаара ԥхашьарам рҳәоит, цәгьара ҟалама? – иажәа ныбжьеиргылеит Ҟаисар.
– Уаҩ дахашшаартә еиԥш ус уадаҩ ыҟам, аха… – инаиаҭеикит уи абригадир.
Алхас ихы дааҩахан: – Иуадаҩым уҳәама? Ишԥауадаҩым, умбои, дад, Ҭырбеи, ахәырмақәа сынтәа ирҿаҳаит. Иҳадаҳкылоит рҳәан, ахәыҷқәа сыцхраан исҭааит. Снаныра аҵаҟа инаганы инышьҭасҵеит.
– Ус ирацәоума иара?
– Исымкапаныцт, аха…
– Хԥаҟа тонна ҟалар ҟалап, – инациҵеит уи абригадир.
– Иҟазаалакгьы игатәыми…
– Изҭарыԥсо аиашьыкьқәа рымазаарым.
– Ишԥа? – Ҭырбеи илаԥш абригадир инаилаирҟацеит, – аконтораҿ ирдыруоу?
– Ирымдыркәа? Убри аҵыхәала жәаха Гәдоуҭа адкыларҭатә пункт аҿы ҳаҟан, аха уажәыҵәҟьа ихашәаланы акгьы рымазаарым, иаарласны ишәзынаҳашьҭуеит ҳәа ҳарҳәеит.
– Ианбжьыслак уаҩы имыхәо ианыҟалалак акәу? – игәы нханы, гоу-гоу даацәажәеит Алхас. – Шәсыцхраа убри аус аҿы, анхаҩ иџьабаа ԥхасҭахар аӡәгьы изыфеидам. Сус снапы иамкуа сзыҟашәҵарызеи?..
Уаҳа уи акгьы ахырымҳәааит, Алхас дышиашаз шырбозгьы.
Ԥыҭрак ашьҭахь Алхас ҩаԥхьа даацәажәеит: – Сгәылаԥҳәыс Минака амандарина бзианы илымоуп лара лхатәы участкаҿы. Жәаха ԥсшьаҩцәакәак ааин, ирацәаны ирҭахымызт, жәабаҟа кьылагьы ҟаломызт ирылҭаз, агәашә инҭыҵаанӡа еимлагәаны икны иаарымырхит, – иҟазҵо дызусҭада? – азҵаара нықәиргылон, иара ихаҭагьы аҭак ныҟаиҵон. – Ҳара ҳтәқәа. Деиҭарсҩым, дыбжьахәҳахәҭҩым. Лхатә џьабаала иҟалҵаз дзақәиҭымзеи илҭир?.. Лыплан усгьы иналыгӡоит.
– Илықәу рылҭахьоумашь? – днаҵааит Ҟаисар.
– Макьана дагьабахьӡарыз уи? – инаиаҭеикит Алхас.
– Илықәу рылҭахьазар, – даацәажәеит Ҭырбеи, – иахашәалаз шьоукы идлырхәҳауазар, аӡәгьы даԥирҟәҟәаарымызт, ус ами Габрушьа?
– Уи аӡәыр мап ацәикуама, – дназыразхеит абригадиргьы.
– Усҟангьы ирымуазар акәхарын, – ишәҳәауа ԥсажәоуп иҳәарашәа, инапы неиҟьан, аусура дналагеит…
Ашколи аусҳәарҭеи инарыбжьысын, абаҳча инҭалеит. Амҩахәасҭа ианыршәланы ицон, ашәыр-ҵлақәа рымахә уажәы-уажә рыжәҩахырқәа инархьысуа.
Ашьақарҵәақәа, ақәԥсҳақәа, абиақәа, уҳәа абраҟа шәыр хкыс иҭагыламыз ҳәа иҟази. Урҭ шамахамзар ииасхьан, абиақәа рыда, џьара-џьара улаԥш иааҵашәон аӡынҵәақәеи ақьифир ҳақәеи, урҭ иӷар-ԥшарӡа акәын ашәыр шырҿаз.
Такәы иахьынаскьаз аџьықәреирҭа иналагылт. Уи ажәытәтәи ауахәама ахьықәгылаз, ахәы акалҭ аҿынӡа инаӡон. Амхы уажәшьҭа аҿыхра аҭахуп уҳәартә иҟан. Ҟаисар аџьықәреи ашьапқәа днарыха-аарыхо аԥхьашәа дгылан днеиуан. Ахышәҭқәа ҿыҩҩы акаԥсара иаҿын.
Ҟаисар дааҭгылан, ахәахьы илаԥш наиршәит: – Абри ашкол андыргылоз, аҩада ахәы ашьапахьы иҩкыдыркылар, закә дәызаауаз ироурыз…
– Аха ари ҟазҵазгьы дхәыдамызт, абаҳча ду аҵакуп, ашколхәыҷқәа аџьа рылааӡараҿы иманшәаланы ахархәашьа иақәшәар.
– Аиеи, шьҭа, – деиԥхьхәыцаауа дааҭгылан, нас инациҵеит, – аҽқәа ахьҳарҩуа ҳамам ҳәа рҳәеит иҳәоу? Иагьабадырҩҵәҟьо ҵабыргны.
– Аҽырҩырҭақәа рымам егьиҳәа, рыҽқәа еихыԥа-еиҵыԥо иахьгылоу!..
Абаҳча иахыкәшаны урҭ ҩаԥхьа ашкол ашҭаҿы иааит. Зымҵәыжәҩақәа хахаӡа игылаз ажа-ҵла иныҵатәеит. Инеилҩаа-ааилҩаахьан иара, аха, мшаҽнеиԥш ашәшьыра кашьшьы, ауаа ашоура рыҟәнакуан. Анаҩсан, аӡымҵар ихыз ахьхьаҳәа аӡы аныҩланы иааиуан.
Иахьа мҽышан, ашҭа ҭацәын, аҭынчра каууа, ҳаӷеиҭа уаршәарын.
– Ҟарулкгьы дыҟамзарцу? – иџьашьашәа ҿааиҭит Ҟаисар.
Ҭырбеи аҭак ацынхәрас ижәҩахырқәа ааирҵысит.
Ари ашкол хаҳәла ичаԥаны ахәаҿы иахьгылаз излахыбыз ацинк ҟаԥшьхәыхәара харантәгьы улаԥш иҵашәон, аха
иааигәаны унахәаԥшыр, иумбарц залшомызт ҭыԥқәак рҿы ишҭаҽылаз, иақәхааны ишыҟаз. Излеибаркыз ахаҳә-ҵәаҳәгьы митәык уақәгәыӷыртә иҟамызт.
– Аремонт ҟарымҵаӡеи, мшәан, сынтәа, иасахьоузеи? – иааџьеишьеит Ҟаисар, ихыжәжәара-ҿыжәжәараӡа дахьынагәыдԥшылаз.
– Аҿыц дыргыларц акәымзи…
– Нас ирԥырхагахеи?
– Ҳаазышьҭыз ирҳәауаз умаҳауаз… Иахьдыргылоз аҭыԥ шеимаркуаз ҳацгәажә аԥаҵақәа жәантә иаахьеит.
– Адәқьан аҿынӡа снеип, сигаретк ыҟазаргьы збап, – иҳәан, ишьапқәа еихҳәауа, ладараны иҿылеихеит Ҟаисар.
Ҭырбеи, изнапык ицламҳәа иаҵаргәаны, дхәыцуа ҳамҭакы дтәан.
Аамҭала аҵара ахьиҵоз ашкол дгәыкы-ҵәыкуа илаԥш назирхеит. Уи, еизырхәхәашәа, ашәаԥыџьаԥ иаҵәара иадубалон.
Ҭырбеи дҩагылан, ишьи-ишьи еиқәҵо уахь иҿынеихеит. Асанӡӷә илагылаз алаҳа даназааигәаха, амахәқәа руак иҽнеиҭан, ихы ҩышьҭыхны аԥенџьыр ахь днаԥшит. Абар икласс!.. Аха уажәы иибоз усҟантәи еиԥшымызт. Ашьҭахь – иара дахьтәалоз, адашьмаҿы ҩ-ӷәык ҭабганы ҵаҟа икажьын, убраҟа ирыҵиааз аҵиаақәа хьаԥсса-хьаԥсса, изааифӡа аҩада еихон, аҭыӡқәа ирхьынԥашало. Ашә аҩныҵҟала апал ылан, аԥенџьырқәа ракәзар, еихьыҩры-еиԥыҩруа, џьара-џьарагьы асаркьақәа рҭаԥыҽҽы, ршәыгақәа рыдыҷҷа иҟан.
Абжьбатәи акласс аҿы дтәан уи усҟан, гыларыла иҩызцәа дҩарылыҳәҳәон, ҭынчк, ԥхашьаҩык иакәын. Аперемена анҵәамҭазы абарҵаҿы икнаҳаз арельс хҵәаха адежурна днадгылан, акәыркәоу ала акаҩ-акаҩ ҳәа днасит.
Ашҭа ҭырҭәаа иҭаз ахәыҷқәа ахьхьа-аџьџьаҳәа амардуан иҩаҿалеит. Акоридор аабжьдырҭәааит урҭ иаразнакы, ус хәыҷы-хәыҷы иааҭацәит. Аҿҿа-ҿҿаҳәа апартақәа рыбжьы
гон, нас иааихсыӷьит. Хцәаҳәакны урҭ еивагылаз, ашьҭахьшәа ҩбаҟа ракәымзар, егьырҭ зегьы нкылан, аҷкәынцәа, аӡӷабцәа ҩыџьа-ҩыџьала еиватәан, аҭӡамц азааигәарашәа аӡә апарта ахы дықәтәан, изшьапык ыргьало, иаԥхьаҟа ӡӷабк лхы абиҭәра инавсуан, уажәымзар-уажәы уи иналаахап уҳәаратәы, уи инаҩсшәа шьоук партфелк еимырххо иркын.
Ҭырбеи зныкыршәа дааҳәны, еинҟьа-еинырсуа еилаз иҩызцәа днарзыԥшит.
Арҵаҩы лжурнал кны ашә данаахыҵ, зегь адруҳәа иналхаҵгылеит.
– Шәҽыриашаны шәгыл. Арахь шәааҳәы, ӡыбнаҟа шәыԥшуа акәымкәа… – арбаӷьҷышьқәа реиԥш иааиҿаххызгьы дынрықәцәҟьеит, – ари исҳәаз шәаргьы шәаҵанакуеит, Сандрик! – дивымсит ани, зшьапы ыргьало апарта ахы иқәтәазгьы.
Ашырҳәа уи дналбаан, иҭыԥ аҿы днатәеит, егьырҭ ахәыҷқәагьы рҽаадыриашеит. Иааҭынчрахеит. Арҵаҩԥҳәыс ажурнал астол инықәҵан: – Мшыбзиақәа, ахәыҷқәа!
– Бзиара жәбааит!..
Ница Уасил-иԥҳа лхы-лҿы аазыгьежьны, лыбла агәқәа ҭбааӡа, агәыкра рхыҳәҳәыла иҟан.
Акан шкәакәақәа алаԥсаны илшәыз лыҵкы иаҵәа лцәа-лжьы алԥхаауан. Уи ахәда ихырҷаны ацаха шкәакәа ихыз, ахқәа еиларсны, ашәҭ еиԥш иҽыгәӡа, лаԥхьа лгәышԥы арԥшӡон.
Лқәыԥшра данааҭагылаз ауп уи. Аҟәа арҵаҩратә техникум далганы, ари ашкол аҿы дааны аусура даналагазгьы.
Ахәыҷқәа рыблақәа ҭырхаха рырҵаҩы илыхәаԥшуан, ршыкьбжьы акласс иныҩнаӡҭит…
Лжурнал лаԥхьа даахан, асиа аԥхьара дналагеит. Зыжәла лҳәауаз ашколхәыҷқәа «ара сыҟоуп!» ҳәа рыбжьы рганы иҩагылон.
– Сымсым Шьаруан?
– Дыҟаӡам, – аҭак ҟаиҵеит адежурна.
– Ихьыз жәдыруазар?.. Иааигәа инхо иҟада?
– Уи даартә дыҟамызт, – аҭак ааҟалҵеит зхы қымфафылӡа агәҭахьшәа итәаз ӡӷабк.
– Дычмазаҩумашь, мамазар, дамхаашьаны ашьыжь дзымгылоу?
– Иан дычмазаҩ гәаҟуп.
– Иара дабалыхәагәышьо…
– Ӡык лызҭаҵәҟьо длымаӡам.
– Иаб дыҟаӡами?
– Иаб дыҟамижьҭеи крааҵуеит, иашьа заҵәык диман, иара убригьы аррахь дыргеит.
– Аурокқәа ҳанрылгалак ҳнабжьысып. Аҳақьым дирбатәуп…
– Сара шәызгоит, издыруеит уи дахьынхо.
– Мамоу, Алтениа слыццоит. Урҭ еигәылацәоуп. Аамҭа зуцәсырӡрызеи, утәа, – инаидылҵеит аҵыхәтәаны.
Даԥхьо лҿыналхеит. Душьа Кьыл-ԥҳа лыжәлаҿ даннеи, адежурна дҩагылан:
– Душьа лхы аалыхьын, аҩныҟа дцеит, аучытла.
– Дырҩегьых, аучытла… Багаҭелиа-ԥҳа Мананеи Смыр Едгьи збаӡом, урҭ абацеи?..
– Урҭ аҩыџьа Душьа аҩныҟа днаскьаргеит, – зынӡа имырхьааӡакәа ауп уи аҭак шыҟаиҵаз.
– Аӡә дычмазаҩхан, егьырҭ наҟ-ааҟ илыҵагыланы аҩныҟа дыргеит, ус акәу?
Ахәыҷқәа ааибарччеит. Арҵаҩԥҳәыс асиа аԥхьара даналага, лылаԥш наҟ ԥхьаҟа инаршәны, дынразҵааит:
– Аҩныҟатәи шәыдҵақәа цәыржәгеишь.
Иаацәырганы раԥхьа инықәырҵеит рыдҵақәа зныз атетрадқәа.
– Иназмыгӡаз ӡәыр шәыҟоума?
Еиқәышьшьы итәан ҳамҭакы.
– Сара, аучытла… – иҳәан дҩагылеит Мыта зыхьӡыз.
Лылахь анааималырџьыхә, агха ихьыз ааигәныҩын, инациҵеит:
– Саҭашәымҵан, Нуца Уасил-иԥҳа!..
– Ница, – даалыриашеит лара.
Мыта ҷкәына цәыхрыцк иакәын, илакыҵақәа ашәытара иаманакуа, ихахәы еилажәжәа, дцәыха-жьыхошәа апарта ахы кны, дӡыҩӡа ирҵаҩԥҳәыс дылзыԥшуан.
– Изынаумыгӡазеи аҩныҟатәи адҵа?
– Перо нету, карандашь нету…
– Сара аԥсышәалоуп сышуацәажәо.
– Аперо сымам…
– Аамҭагьы умам?
– Убрыгь иашазар ҟалап, аучытла, – даалацәҟәы-шьацәҟәшәоуп аҵыхәтәантәи ажәа шиҳәаз.
– Дырҩегьых… шәысзаҟәыхуам иагьа ҟасҵаргьы.
– Ыы?..
– Иҟоу удыруама, лыҷын. Аҩыгақәа уара иумам, аамҭа уара иумам, ишԥаҟаҳҵо уажәшьҭа? – ԥыҭрактәи лҿымҭра ашьҭахь лаԥшыла дааиԥхьылшьшьааит, – атетрадқәа ааухәазу иацы?
– Мамоу.
– Избан?..
Иҿы аӡы ҭеиҭәазшәа, ҿымҭӡакәа дгылан уи, ганха дыԥшуа.
– Уан дааугоит уаҵәы.
– Сан аха лымаӡам, деилахоуп.
– Уи аха лымамзар, уаб…
– Сабгьы дзааӡом. Бармышьҟа цатәыс имоуп, ҳҭахык ицәымза шьҭырхуеит.
– Урҭ аӡә дааумгакәа ашә схыҵуеит ҳәа уаламган, сара сыхәмарӡом.
Мыта уаҳа аҭак ҳәа акгьы ҟамҵаӡакәа, деизҟәыҿы апарта днықәтәеит.
– Аҩныҟатәи зыдҵа назмыгӡаз уаҳа ӡәыр шәыҟоума?
– Сара, – дҩагылеит ашьҭахьҟа даҽаӡәы.
– Уара иухьзеи?
– Аҭаҭын ҿыхтә рацәаны иҳаман, аҩны срыцхраауан, сахьымӡеит.
– Еилаугӡар акәын. Утәа… Ишәымазеи аҩныҟа дҵас? – ҩаԥхьа лаԥшыла иааимылдеит ахәыҷқәа.
Ҭырбеи дааҳәыцымцит, инапгьы ҩышьҭихит, аҭак аԥхьа иара иҟаиҵарц иҭахны.
– Иҳәеишь, нас уара?
– «Сқыҭа шьыжьтәи асахьа» хыҭҳәаала аҩра, – иналаҭеикит иара.
– Шәтетрадқәа цәыржәгоу зегьы? – лҭыԥ днахыҵны, апартақәа дрыбжьала, дасу рыдҵақәа гәаҭо лҿыналхеит. Ҭырбеи иаԥхьа данааи дааҭгылеит.
Ҭырбеи аҩныҟатәи адҵа зныз итетрад ааиртын, маҷк лара лахь днаханы инықәиҵеит.
Арҵаҩԥҳәыс, уи ижәҩахыр днахьысуама уҳәартә лхы аалалырҟәын, ианҵамҭа лылаԥш нахылгеит. Лыԥсыԥ алагаҩага шьҭыбжьы иааигәаӡаны иаҳауан, иԥхаҵәы-ԥхаҵәуагьы ининырит иара.
«Сқыҭа гәакьа, ҩадахьала рацәак ихарамкәа ашьхақәа аҿыкәаршоуп, – лыбжьы ҭымгацәакәа аԥхьара дналагеит арҵаҩы, – ладаҟа акалҭ ахьхьаҳәа амшын анҭәалоит.
Мрагылара ала – зны алеишәа ырцәгьа, ихәаа-заауа, аҽазных ахьыр-хьырҳәа игәыбзыӷӡа, уи иавсны ицоит Ааԥсы аӡиас. Мраҭашәарахь ала агәыларатәи ақыҭа, уи аҳәаа аҿынӡа рхароуп, баҳчароуп…
Амра анҩаҵхахалак нахыс, акәапаҳәа иааҭашәаанӡа, ашәахәақәа ҿыпны ашҭақәа, абаҳчақәа ирҭаԥсоуп, ишьқьыруа амхқәа ирылоуп, аџьоуҳар рыхнаҵоит».
Ҩба-хԥа рҟынӡа агхақәа имаз анлыриаша: – «Аӡиас хәаа-заауа» узҳәару, – лнацәа ақәкны ирбо днаиазҵааит, илызгәамҭаӡакәа лгәышԥгьы ижәҩахыр инықәыӷәӷәеит.
Ҭырбеи иӡамҩақәа амца нарыхҟьеит, адық-дықҳәа игәы ашьҭыбжь иаҳауан, иԥсы ӡаны дахьтәаз, шьыжьтәи амра ашәахәеиԥш, ихааӡа акы ицәеижь иналсит.
Аҷкәын аҭак ҳәа акгьы ҟаимҵеит, дхәацахәаԥшьха, ихы асаара ишьҭацаланы дтәан.
– Иҟалап иауазаргьы… – лылакҩакра зыхҟьоз цқьа ларгьы еилырганы илымамызт. Уаҳа акгьы ахымҳәаакәа лҭыԥ аҿы днеины днатәеит арҵаҩԥҳәыс.
– «Ладаҟа акалҭ ахьхьаҳәа амшын анҭәалоит»… – еиҭалҳәон илгәаԥхаз ацәаҳәақәа.
Иблақәа ҩеиҵыхны дналзыԥшит. Иԥаны илықәыз лыхцәы жәпа лыжәҩахыр инықәшьқьрааны, ацәқәырԥеиԥш иҩышьҭыҵыз лгәышԥы иахьыӡсаны иахьлеиуаз, уажәы даҽакала акәын ишибоз. Ааԥынтәи агәил асахьа змаз, зны-зынла иҽыгәӡа иааизыҵәоз лқьышәқәа анааимҟьалак еиҟара-еиҟараӡа, ибырлашха иҟаз лхаԥыцқәа ааԥшуан.
Аԥхыӡ хаа далоушәа акәын ихы шибоз, илаԥш иҵашәон ахьыр-хьыр амшха, ишәахԥсараха иҩны илеиуаз арҩаш. Инапы иакыз ахаҳә шкәакәа хәыҷқәа акакала уахь иалаиԥсахуеит.
Дыҩуа, инапқәа иганахь иршәуа, шәахәа ссирла иҩычоу арха даныланы днеихуеит аҽазны. Илаԥш иааҵашәеит, ахаан иимбац ԥшшәахәыла еилаԥсоу ашәҭқәа. Дрыфҩуеит длаҟәны, еилиҟәшәаауеит, аҽазных урҭ ашәҭқәа ԥарԥалыкьқәаны импыҵԥрааны ихылахуеит, рымҵәыжәҩақәа акәаԥ еиқәаҵәақәа рықәҳәҳә, ишнеиуа нахьхьи хәыкаҿ ашәҭқәеи дареи неилаӡҩеит. Лыҵкы жәҩанԥштәыла шәыршәыруа уа дналибаауеит ирҵаҩы…
«Ница Уасил-иԥҳа»… – ҿиҭуеит, ҿиҭуеит, аха, лара уи ибжьы лаҳаӡом, дцоит, дцоит…
– Атетрадқәа еизганы исышәҭа!..
Лыбжьы акласс иааҩныҩыз, Ҭырбеи илакәтә дунеи даалнахит, иблақәа ҭырхаха ҩаԥхьа дналзыԥшит.
Убри аамҭазы адежурна дынрылалан ашколхәыҷқәа рхыҭҳәаатә нҵамҭақәа знырҵаз атетрадқәа ааизганы Ница Уасил-иԥҳа лаԥхьа инаганы инықәиҵеит.
– Дасу ижәҩыз, ишыжәҩыз гәасҭап. Ахәшьарақәагьы ықәсыргылозар акәхап. Алитературазы ҵатәыс ишәымаз арбану?
Рнапқәа ирҩахо, аҵаҩцәа инеиларԥсеит:
– Сара исҳәоит!
– Сара!..
– Сара, Ница Уасил-иԥҳа!..
– Алтениа, бара иҳаҳәеишь.
Мыта инапы иҿы азганк иадкыланы, иқьышә хыԥсаақәа ирыҵарӡшәа, ибла ҭиқәаҵәаақәа ԥсеи-ԥсеиуа инлыҵеиҳәеит:
– Иван Папасқьыр иҩымҭа «Мыкыҷ»…
– Мыкыҷ акәым, аха «Ныҵак», – аҽыгә-ҽыгәҳәа дагьаачеит змахәар ҳәындазқәа зцламҳәа иаҵаргыланы аганахьшәа итәаз аҷкәын маҵәаҟьа.
– Ус улашарахааит, убри зиашоу… – инациҵеит аҽаӡәгьы.
– Шәаҟәыҵи, уара, наҟ… – ҿаалҭит Алтениа дсакьаӡа, лыхцәқәа кьатрацә-кьатрацәӡа лышьҭахьҟа ииаганы апарта ахҩа лҽаҭаны дахьгылаз.
– Шәылԥырхагамхан. Дызусҭада убра ашьҭахьҟа ицәажәауа?
Иааҭынчрахеит.
– Сыбзыӡырҩуеит, – Ница Уасил-иԥҳа аҵаҩы лхы налықәылкит.
– «Кәнач»…
– Ииашоуп, иаҳзеиҭаҳәеишь, даба…
«Қьырса ныҳәак аҽны…» – дналагеит, лыбжьы ҭымгацәакәа иларҟәны апарта ахҩа илкыз ырҷыжь-ҷыжьуа, уажәы-уажәы аҭуан ахь дыԥшуан, уаҟа акранызшәа.
Убри лнаҩсгьы даҽа аӡәык-ҩыџьак дразҵааит, ажәақәа иашамкәа иахьырҳәоз илыриашон, аус адылулон ажәар, ирзықәлыргылон ахәшьарақәагьы.
Ԥыҭрак ашьҭахь ирҽы-рҽы акласстә журнал иагәылаз агазеҭ аацәырылгеит. Уи еиҵыртлауа, ахәыҷқәа рахь уажәы-уажә лылаԥш наршәуа, ҿаалҭит: – Агазеҭ «Аԥсны ҟаԥшь» иануп Џьырхәа ақыҭа иааӡаз, Аџьынџьтәылатә еибашьраҿы зыԥсадгьыл зхы ақәызҵаз, аԥсуа жәлар рҵеи иаша Володиа Ҳаразиа изкны аԥсуа поет ииҩыз ажәеинраала… Иаҳзаԥхьарыда?..
Знапқәа ирҩахаз ахәыҷқәа ҟалеит, аха уи аԥхьара Ҭырбеи идылҵеит. Агазеҭгьы неилыркит, иахьаныз ирбо.
Уи ааигәа ишҭыҵызгьы, анапы рацәа ишеимырдахьаз ҩашьомызт, арҽырсҭақәа рҿы аарлаҳәа акәын анбанқәа шубоз. Ибжьы ҭымгацәакәа аԥхьара дналагеит:
Уӡбахә ирхыҩыз ҳашьхақәа,
Мроушәа иԥхоит Аԥсынра,
Ргәашьамх арҵарит ашлақәа,
Ахьырԥар гылт ушьоура!
Узхылҵыз аԥсуаа рхаҵара
Мцабзны иулан уи аҟәых.
Ажәытәгьы аӷацәгьа ихьацара
Шҳалшоз ануп аҭоурых!
– Ар уаарцошәа ауп ушаԥхьауа, уццакцәоит, ажәақәа мҟаҟакәа, ҭбаа-ҭыцә, иузыӡырҩуа рлымҳаҿ инаӡартә еиԥш иаԥхьатәуп, еилукаау? – даанкыло ириашара даҿын лара. Уи даԥхьаны даналга, аԥхьан илҳәаз инацылҵеит: – Ацәажәараҿы иуԥыло, аха алитературатә бызшәа иатәым ашьҭыбжьқәа рҽырцәыхьчара аҭахуп. Аха урҭқәа макьана шәара ишәыздыруам, ианшәасҳәаша ҟалап, – агазеҭ ааимылхын, дналыртәеит. Нас уи рҽны, лнапала иуанҭаны, ҩаԥхьа акласстә журнал инагәылалҵеит. Нас изыԥхьаз ажәеинраала шыгәныркылаз еилылкаарц азын ашколхәыҷқәа дынразҵааит:
– «Ажәытәгьы аӷацәгьа ихьацара шҳалшоз ануп аҭоурых» ҳәа иҩуеит апоет. Ажәытәгьы Аԥсадгьыл иақәлон ҳәа зыӡбахә имоу дызусҭада, ахәыҷқәа? Аҭоурых аҿы шәахысхьазар ауп, ижәдыруеит…
– Аҳазарцәа…
– Уаҳа?
– Мсыраа, аурымцәа…
– Изаманоуп. Ахәыҷқәа, уажәы Ҳаԥсадгьыл иақәлаз дызусҭада? Изеибашьуада шәашьцәа, шәаҳәшьцәа, шәабацәа?..
Иналак-аалакны рнапқәа ирҩахеит, шьоукгьы ҭынчӡа итәан, ари азҵаара дара аҵанамкуазшәа.
– Уара иҳаҳәишь, Замбеи.
– Германиа…
– Ииашоуп, Германиа. Анемса фашист-мпыҵахалаҩцәа.
Ахәыҷы дналыртәан, лажәа инацылҵеит:
– Урҭ ирабашьуаз Аԥсны аҵеицәа дыруаӡәкуп Володиа Ҳаразиагьы. Ишшәасҳәаз еиԥш, ахәыҷқәа, уи диит Џьырхәа ақыҭан, аԥсуа нхаҩ Камсагә иҭаацәараҿы. Аҵара иҵон Аҟәа, аԥсуа школ аҿы…
Абас дналаган, иаазыркьаҿны ирзеиҭалҳәеит уи дахьеиба-шьуаз, хаҭала ахаҵара иааирԥшыз, агәаӷьра имаз уҳәа ртәы…
Аҵыхәтәаны ахәыҷқәа иқәдыргылаз азҵаарақәа рҭак ҟалҵеит, хәшьарақәакгьы лыблокнот аҿы инықәлыргылеит.
Убри аамҭазы акаҩ-акаҩҳәа аҵәҵәабжьы аагеит. Арҵаҩԥҳәыс лжурнал аашьҭхны данындәылҵ, илышьҭагыла рҿынархеит ахәыҷқәагьы.
Ҭырбеи дааигәалашәеит егьи ирҵаҩԥҳәысгьы, Марго Парҭен-иԥҳа. Ирҳәоит уи аҵара аиҭашьақәыргылареи арӷәӷәареи рзы даашьҭын ҳәа. Идлырҵоз амаҭәар иахьагьы цқьа ишьақәыргыланы ирымаӡам. Абызшәа дырҵара дшаҿу дааҟәыхны, аҳасабра арҵаҩы ихаҭарнакс днадыргылон, алитература арҵаҩы лара длыԥсахуан, уи акәым, аҳәаанхыҵтәи абызшәа андлырҵозгьы убарын.
Абас зегь злоу Мажә ҳәа шырҳәауа еиԥш, дырқәасқәасуа дрыманы аклассқәа ирыҩнан, лхаҵкы кадыршәуамызт. Ларгьы сыхшыҩҭраҵәҟьоуп ҳәа лгәы иаанаго дыҟан.
Аӡынтәи амшқәа руак азы, Марго Парҭен-иԥҳа шьалла лхы-лҿы ҭаҳәҳәаны, лԥынҵа ҩызымлақь цәыҵыҳәҳәауа, дыбӷарџьыҟәуа акласс дааҩналеит.
Ахәыҷқәа еихьышәшәа-еиԥышәшәа иҩалхаҵгылт.
Аԥсшәа наралҳәан, итәарц нарыдылҵеит. Аха арҵаҩԥҳәыс илҳәаз рзеилымкаау, иҿаббаӡа илыхәаԥшуан…
Длеи-ҩеиуа, уажәы-уажә лнацәкьарақәа ырхыџьгәагәаны дырхаҭәҳәо, «ҟыҳы», «ҟыҳы» ҳәа лҟырҟы ҭрыцқьаауа даацәажәеит:
– Иахьатәи аурок аҿы, ҳаҭыр зқәу ахәыҷқәа, ҳрылацәажәараны ҳаҟоуп… иарбан ҳәа шәгәы иззаанагозеи? – азҵаара нықәыргыланы, аҭакгьы иара убраҵәҟьа иааҟалҵеит: – Аҩнытә ԥсаатәқәа!
– Аҩнытә ԥсаатәқәоу? – инеиҿаԥшы-ааиҿаԥшит иџьашьаны ахәыҷқәа.
– Ҳара уи ҳахысижьҭеи ианбатәи аамҭоу…
– Азбучни класс аҿы ҳтәамҭгьы…
– Иззакәи, мшәан?
– Уамашәа ишәымбаӡан, изхысхьоу еснагь агәалашәара аҭахуп, мамзар зынӡа иухашҭуеит. Аиеи, зынгьы исҳәан еиԥш, аҩнытә ԥстәқәа, ижәымдыруеи икәыркәыруа адәы иқәу… Кәыли-ҷили кәыли-ҷили, – рыҟаҵашьа ныҟалҵеит.
– Иаадыруеит, иаҳҵахьеит, – иҳәеит Мыта дҳәыҵәы-ҳәыҵәуа дахьтәаз.
– Уара иудыруа ҳәа сузымҵааит сара.
– Нас ҳцо-ҳаауа убри ҳаҿызаауама, мшәан?..
– Даба, исаҳәишь, Сандрик, аҩнытә ԥсаатәқәас иудыруа?
– Аа, ҳа-ҳа-ҳа! – ҳәа ибжьы неиҵыхны дааччеит иара.
– Узырччозеишь уара аҷкәын ҳаҳәхашьцылашәы иҟоу, унамӡеит аиеи… – шәиԥхьыӡ дук неиҿалҳәазшәа ԥхьаӡаны, лыбла ҭакәиқәа аалырпаӷьит, – иҟоузеи араҟа уеизгьы-уеизгьы ччархәс иушьартә еиԥш?
Аууҳәа иааилалеит ахәыҷқәа.
– Сандрик, иуздыруам утәа наҟ, ҩба!..
– Ишԥа?..
– Бара, абла ҭхынџьаашәа иҟоу, – лаԥхьа итәаз аӡӷаб лхы налықәылкит, – исаҳәишь ҩнытә ԥсаатәқәас ибдыруа?
– Ацә, акамбашь, ажә… – цасҳәа лԥынҵа харшәшәала, аҭак ҟалҵон ахәыҷы.
– Аԥстәқәа сымҳәеит. Аԥсаатәқәа! Аԥсаатә. Дәииҭә, дәииҭә… лбызшәалагьы инацылҵеит, – иҷаас, иҷаас… – лшьалкас наҟ-ааҟ еиҵыхуа иаалырҵысит, амҵәыжәҩақәа змоу лҳәарашәа…
– Аа… – лҳәеит ани аҭак азы игылаз аԥынҵа хашәшәала.
– Бее… – иналыцлырӷзит арҵаҩԥҳәыс.
Аҟырҟырҳәа иааибарччеит дырҩегьых урҭ.
– Шәызхыччахуеи, шәалганы шәыҟазаапеи…
Ианааҭынчраха азҵаара нықәлыргылеит аҵаҩы лҿаԥхьа.
– Хашәалас иҳанаҭозеи, иаҳҳәап, ҳара акәты?
– Акәты?
– Аиеи, акәты.
– Акәты, анаа… Ажьы агьама бзиоуп, ауаҩы ихаҳауеит.
– Уаҳа?
– Акәтаӷь…
– Ииашоуп. Уаҳа?
– Аҵысхә.
– Ииашоуп… Уажәшьҭа акәата азы иҳабҳәозеишь? Акәата, ибымдыруеи акәата?
– Акәатагьы даара хәарҭара ду злоу ԥсаатәуп, ҳаҭыр зқәу арҵаҩы…
– Излеиԥшымзеи уи акәты?
– Сара, сара!.. – цасҳәашәа инапы ҩышьҭихит ихы ҟәазӡа, ани, аҭак ҟазҵаз аӡӷаб илыдтәалаз.
– Иҳәеишь, нас, уара…
– Акәата адгьыл аҿы иныҟәоит, иагьыӡсауеит аӡқәа рҿы.
– Иашоуп. Хәба… – ахәшьара нықәыргыланы дналыртәеит.
– Иҳазҳәода аҟыз ҷыдарақәас иамоу?
– Аҟыз? – дааҽхырҵааит Мыта.
– Ахыкәапеи, уара сумазҵааит.
Агәҭахьы аӡәы дцәыха-жьыхауа дҩагылан, ацәажәара дналагеит:
– Аҟызгьы ажьы агьама цәгьаӡам, ахәы быбкӡа, иссируп. Агәабанқәа ирҭоуҵаргьы ҟалоит.
– Ишьахәуп, уаҳа?
– Акәтаӷь аҵауеит. Амшаԥаз аиуа уԥыхьашәар, кәтаӷь шьаҭыр нымхеит ауп.
– Иӷәӷәоуп, ҵаны…
– Иашоуп, ухы инануҟьаргьы иузыԥҽуам…
– Избан? Сара схы казен хуп ҳәа баҳама? Бара бхы шыҟоу…
– Аԥсцәеирымга. Абри акәҵәҟьоуп иуқәнагоу… уҽкажь!
Даалеиҩеин дхәыц-хәыцуа дааҭгылеит. Лыҩнапык, астол иқәыркьыс ҩаԥхьа ахәыҷқәа рҿаԥхьа азҵаара нықәлыргылт:
– Уажәшьҭа иҳазҳәода арбаӷь атәы? – лылаԥш Мыта инаилалырҟацан, – уара? – лҳәеит аҵыхәтәаны.
Мыта дхарахаԥшуа дҩагылт, аҭак аҟаҵара иҽазкны, иқьышә ачча ықәхх дналагеит:
Арбаӷь хәҵыш ду ика хаха,
Аҵәҩан уахамгылан уҽырӷаӷа…
– Ажәеинраала уаҳзаԥхьа ҳәа уасымҳәеит сара…
– Нас исҳәауазеи, арбаӷь ажьы шыбзиоу, амаха асыӡбал илӡааҳәаны иуфар ишухаҳауа, уҳәа ракәу?..
– Ҳҿыҵа аӡы ааумган, џьушьҭ, – иҳәеит ивараҿы итәаз Ҭырбеи.
– Ахәы?.. Ахәы шԥаубазшь?
– Иҳамҳәахьеи, Марго Партфель-иԥҳа!.. – иналаҭеикит Мыта.
– Партфель?.. – лыбз ахыцәқәа лҿыҵа иадырҟьаԥсланы,
ирԥшқаӡаны илҳәон аҵыхәтәантәи ашьҭыбжь «ль». – Уи акәӡам, Парҭен ауп, шәарҭ ахҭыԥшшақәа, саб ихьӡу!..
– Ҳара ҳахҭыԥшшақәану?
– Мцызар ҟалап, ҵаны… Хашәалас иаҳнаҭозеи заҳҳәаз арбаӷь?
– Аҵысхә…
– Акәтаӷь…
– Аилымга, уажәыҵәҟьа ҩба узықәсыргылоит.
– Сыздырам, аиашазын, уи уаҳа хәарҭарас иалоу, – иҳәеит игәы анкыдгыла ахәыҷы.
– Иҳазҳәода?
Еиқәышьшьы итәоуп, аӡәгьы ҿиҭуам.
– Аиеи, мшәан. Рхы унасыр, акаҩ ҳәа абжьы гоит, акгьыҭам, ишԥаҟоуҵо? Аџьабаа баша ирыдыжәбалоит, акгьы рылҵуам ҳәа сарҳәауан санаарышьҭуаз, аха сара ихасҵомызт.
– Иззакәи, Марго Партвеин-иԥҳа?
– Партвен алахь умоут, убри ауп иуқәнагаҵәҟьоу, аиеи… Арбаӷь хырҳагарас иалоу азын аҭак ҳәа акгьы шәзыҟаҵом. Шәыхшыҩ елассы, агмыгқәа…
Инеиларыԥсахт урҭ ҩаԥхьа:
– Ажьы…
– Аҵысхә…
– Иҳаҳахьеит, – лҳәеит лыбжьы ныхҵаны.
– Уи злаҳзыфеидоу ҳәа уаҳа акгьы сыздырам, бара ибдыруазар иҳабҳәарауазеи?.. – дналҿаԥеит аҵаҩы.
– Сара издыруа акәым, шәара ижәдыруа ауп еилыскаарц исҭаху, интересс исымоу, ацәарӡгақәа. Убри ауп ишәықәнагоу, аиеи…
– Аа, исгәалашәеит, исгәалашәа, ҳаҭыр зқәу арҵаҩы!
– Нас, исаҳәишь иугәалашәазар, ахҭыԥшша?
Мыта апарта даахыҵын, инапқәа еихьрыҩруашәа, иҽааирчын, даацәажәеит!
– Арбаӷь…
– Нас, нас?..
– Арбаӷь, бхаҵкы арҵаҩы, иҵәылҵшәа ианыҟалалак, арцынақәа иҩуа ирышьҭалоит…
Ахәыҷқәа ааибарччеит.
– Уҿы ашьа ҭашәааит, иаҳәақәозеишь… убри ауп иуқәнагоу, аиеи!
– Избан, Марго Парҭен-иԥҳа?
– Избан умбои… Абзцәгьа уара!..
Ахәыҷқәа ари ҳзырбаз анцәа иџьшьоуп рҳәауашәа, аууҳәа инеилалеит. Иагьлызнымкылар ҟаларын, ҵабыргны, ани рдиректор глыҩыршәа иҟаз ашә ихы нкылакны дрықәымҟаар…
Амра ажәҩан агәышҵа ааҩнашан, ахәы ҳаракқәа ирхагылан, урҭ рышәшьырақәа есааира еиҵнахуан, ихышлаа-ҵышлааӡа иҟаз аԥсабара ацәа иалоушәа еиқәышьшьы иԥшын, ԥшакгьы асуамызт, икҿаҟәкыран, ҭагалантәи аԥша хьшәашәақәа шҵысхьазгьы.
Ҭырбеи ажа-ҵла аҵаҟа ашьац хҩаараҿы ишьҭаз ақыдхысмыҟә дықәтәан, ихыҟаҟаауа иқьышәқәа ирыбжьакыз аҭәиц наҟ инкаиршәын, Ҟаисар дыниазҵааит:
– Иубазеи, нас, уахьыҟаз?
– Изымбаз ҳәа иҟоузеи…
– Иааухәоу нас, асигарет?
– Асигарет, егьиҳәа. «Кент»… Америкатәи апрезидент дзыхоз.
– Ных, Анцәа иныс?.. – агәра хаҵаӡаны ауп уи арҭ ажәақәа шиҳәаз.
– Аиеи, мшәан… – нас дааиҭашәан, инациҵеит: – «Прима», санстудентыз сзыхалоз, – иџьыба иааҭигаз асигаретҭра акы аахыхны инеиҿеикын, амца наиркит.
Убри аамҭазы агәашә иҭысны дара рахь рҿаархеит ҩыџьа ашьаҟауаа, руаӡәы еиҳа даун, игалифеи хәаԥшшәыла икьаҿ ақәҵаны, иӡара еиҩыҳаҳа, имаҟа аҟәынақәа еилҷҷаауан, имагә хәҩагақәа цырцыруа, иуаҩыбжара дышҭысхьазгьы, уи деилфаҷа дыҟан, ахьшьыцба еиԥш иԥынҵагә ырхәаны, иблақәа ҭҳаҵа. Егьи, иааины, ихаҿы аиқәара иаманакуа, шәагаалагьы митәык иаҩцамыз аӡә иакәын, амхы дшаалҵыз мҩашьо, ажәмыжәла деилаҳәан. Ицәаԥшьшәа иҟаз икьаҿ аужьны ишәын, ихәда ихшьыз имаҟа икәлаауа ҳәызбаҭрак ахьынҳалан.
Ҭырбеи урҭ рныҟәашьалагьы идырит, ихаҿы ԥхарак нықәлан, иҟәандашьшьыраӡа дааимнадеит. Рааигәара ианааи, иҩархаҵгылеит. Аԥхьа игылаз аиҳабы иарӷьа напы игәышԥаҟынӡа иҩаганы:
– Уа бзиала шәаабеит! – иҳәеит. Егьигьы днахырхәан, рнапқәа аарымихит. Еибарԥшуа илеибартәеит.
– Иҟоузеи, ишәымоузеи? – аиҳабы иахь ихы нарханы даацәажәеит Ҭырбеи.
– Шәара шәоуп ажәабжь здыруа, ҳарҭ иаадыргәышьоузеи…
– Уара ушԥаҟоу, Мыта, амхы уалазар акәхарын?..
– Џьара ҳцәырҵуа ҳаҟоума, шәшааиз анааба ҳшәышьҭаланы ҳҿааҳхеит. Арахәи ҳареи ҳаиқәҵәиашо амхы ҳалоуп. Амш ааихәласыр – ҳџьықәреи хәыҷи ҳажьи адәы иаақәхеит. Ажәжәаҳәа ҳаҿгәышьоуп, аха ҳамчқәа хом.
– Шәахьӡап, Анцәа иҳәар. Амшқәа ааԥшып уҳәартә иҟоуп, – иажәа нарылеиҵеит Ҟаисаргьы.
– Иҳамчгәышьоузеи, ҳазшаз иаазиуа аабап.
– Ҳазшаз уиқәгәыӷ, унапқәагьы мҩанҵала.
– Аиеи, шьҭа.
– Ҳаурақәа ҭагаланы ҳалгахьазаргьы ауан уажәшьҭа, аха ҳус ҳнапы иамкуа ҳҟарҵеит, – ҿыцхаҟа дыԥшуашәа, иажәа наигӡон Наазым, – шәылаԥш ҳхызишь абааԥс, ҳхылаԥшрадашәымтәын.
– Аҭыӡшәа аҟара уаҩ дыҵзыркәкәо крыҟоума адунеи аҿы, – инацирӷзит Мытагьы.
– Ус рыцҳара дук ҟалозар, иаадыррын, – иҳәеит Ҟаисар, ихы шьҭацалашәа дахьтәаз.
– Гәаҟра дукгьы ҳаман ҳаҟам, аха ҳагьбзиацәам… – дналагеит аиҳабы, Ҭырбеи илакҭа дынҭаԥшын, – нхаҩ бзиак дыҟан Оҭҳара ақыҭан, ақыҭаҿы еиҳаби еиҵби еизымхәыцуа, имаџьанашәа еилахан, араион аҿынтә ахылаԥшцәа анҩеи, гаӡарала ҳаилахеит, ҟәышрала ҳаилшәырга ҳәа ак реиҳәан еиԥш, цәгьашәа ҳаҟоуп ҳаазқәылаз… Ҳабацәа рхаангьы абракәын рхы ахьеиларкуаз, рус-ҳәысқәа иахьрылацәажәоз. Ҳаргьы ҳалацәа анаахаҳт ҳусҳәарҭа ҳәа иаабаз абри ауп. Уеизгьы-уеизгьы абрантә уи ахыганы ҽаџьара ирымгар ада ԥсыхәа зыҟамлазеи? Ииашоуп, аҭыԥ маҷк иманшәалам, шьаҟьасҭарак ианызар еиҳа еиӷьзар ҟаларын, ҳәарада, аха…
– Ақыҭа аиҳабыра иахырҳәаауазеи, Наазым?
– Урҭ абри абри ауп ҳәа иаахҵәаны ус акгьы рҳәауа ҳаҳауам. Жәаха аизараҿы ианкҿаҳцала, уи ажәлар ирусуп, ҳара акгьы ҳамчым ҳәа ҳарҳәеит.
«Акагьы ҳамчым» рҳәеит уҳәоу?.. – ихыблаа-ҿыблааӡа иқьышәқәа ирыбжьакыз аҭаҭынҟаҵа наҟ инкаиршәын, ижьакцаӡа иҟаз ихаԥыцқәа аарԥшуа дааччеит Ҟаисар.
– Акрыздыруоу? – амса зҵаз инапсыргәыҵа ҟьаҟьақәа аанаирҳәы-ааирҳәит Наазым.
Ҭырбеи иблақәа ҩеиҵыхны Наазым илакҭа дынҭаԥшит, иагьибеит ииҳәаз аасҭа иимҳәаз еиҳа ишеиҳаз, дымҩашьо иагьидырит уи игәаҵаҿы џьара ишҵәахыз. Наазым игәаанагара дацәшәо акәмызт, аха ицәаҩамызт ҵангьы-мцынгьы иидыруа зегь рҳәара. Ианаҭаху, иахьаҭаху аҳәашьа дақәшәон уеизгьы.
– Ҭырбеии сареи аҵара ҳаицҭан, сара анышә ахарада акгьы сылымҵит умҳәозар, дхәыц-хәыцуашәа дааҭгылеит Мыта.
– Анышә иахо роуп ҳзааӡо, урҭ ҳамамзар ҳазмаҭәази, – иниаҭеикит уи Ҟаисар…
– Иааӡаргьы, иҳамӡаргьы, ашкол азы ахыбра аргылара иаҽыҵгашәа ҳусҳәарҭа, ҳадәқьан уҳәа, абра ула иабо зегьы нықәганы Шьхарԥыҟа иргарц иашьҭоуп.
– Ишԥа џьушьҭ, – асамарҟәыл ахь ииагашәа ацәажәара дналагеит Ҟаисар, – абарҭ ахыбрақәа зегьу?.. Акы сшәазҵаауеит, арҭ зегьы зырҳәазо ацә-камбашьқәа шәымоу уара? – деиҭааччахт уажәык зынӡа игәарԥхаӡаны.
– Иа?..
– Ацә-камбашьқәа уҳәоу?
– Алаф иаҭыԥымшәа збоит, – иҳәеит аԥшәмацәа зынӡа имгәаарц азын Ҭырбеи.
– Сара уара уаҟара аҵара сымам, усҵәҟьа усмацәажәан, уххь згеит, ҳасас ҷкәын, – иҳәеит Мыта, уи ицәажәашьа ааицәымӷханы.
– Иахьԥоуҳәои, иахьԥоуҳәои… – ари аҩыза аҭак иазԥшымыз Ҟаисар ихы наирҟәын, ҿыцха дыԥшуа днатәеит.
– Аҽадахьарҭа ҳаҿахеит, аҽҟьарҭақәа ҳамам рҳәахт, – илацәақәа еиқәԥсашәа, ацәажәара даҿын Мыта, – рус дуқәа ирхыҩрны икаҳауа џьушьап.
– Ирбылгьо ирыманы иаауеижьҭеи крааҵуеит, ҳгәы ԥҵәеит. Ҳаидынҵәало ҳҟашәымҵан, Ҭырбеи, – Мыта иажәа днадгылеит Наазымгьы.
«Сара снап иакузеи» иҳәарашәа, Ҭырбеи урҭ днырҿаԥшит.
– Ирымур, – иажәа неигӡон Мыта, – ахбригадак еиланакуа аарцәы иҟоу агәыларатәи аколнхарахь ҳаиасуеит, нас уа итәаз. Рыпланқәа шынарыгӡо збап сара.
– Ее, Мыта, убаашәит, уара уавнагацәеит, – уи ииҳәаз днаҿагылеит Наазым.
– Савнамгеит, аха аиашаҵәҟьа сҳәоит. Сара саӡәыкны сақәшаҳаҭым, иақәҳашаҭым иара убас ҳгәылацәагьы, – ибжьы импыҵыҵын, инацәа ркьаҩуа инациҵеит: – Ҳааҵравыхқәоума нас ҳара, иаҳҳәауа акгьы ԥхылнамдауа!..
– Арҭ ирылшо иҟахзар, – илабашьа нырнаашәа, аҵкыртҳәа дынкажьцәеит Наазым.
– Арҭгьы ирылшо маҷӡам, ҳажәа иахьахәҭоу еиҭарҳәааит, дара ирдыруеит, ҳара идҳарҵома.
– Абри аимак иахҟьаны, – дцәажәон Наазым, – хышықәса раахыс ҳашкол азы ахыбра ҿыц аргылара аплан иалхуа иааиуеит… Ҳаргьы уи ажәытәтәи аҭыԥ аҿы иргыламзар ԥсроуп иҳақәу ҳәа ҳгылаӡом аха…
– Ирҭаххар аҟаҵашьақәа рзымдыруа џьушьома, – иажәа налеиҵеит Мытагьы.
– Абраҟа ахәы уахьынхыҵуа, Ур-иԥацәа рыҵаҟа, аҭыԥ заманақәа амоуп, иаагап Бага иашҭа… Маҷк иҭшәароуп, аха амҩа иаԥнуп. Нырцәаа рзынгьы иманшәалоуп, иара ҳара ҳзынгьы.
– Дара иабарҭаху, ҵаара ԥхашьарам?
– Кьабырхәын, – иҵәылхшәа ауп Мыта уи аҭак шыҟаиҵаз.
– Кьабырхәын акәымзаргьы, иманшәалам агаҿа инхо рзын, ақыҭа аҵкарахьшәа ауп иахьыҟоу.
– Ҳнапхгаҩцәа рзын иманшәалахон, Наазым, рашҭа иааҭыҵыр, уа инадгылоит.
– Ҵабыргны уа шьаҟьасҭоуп, гектарла 12-ҟа ыҟазар ҟалап, аха… Аха зацысҵо, изцәыхарахо еиҳамхозар, еиҵхом. Даӷәыз улымҳа абаҟоу ҳәа ианиазҵаа, абар ҳәа иарӷьа напы иакәхшаны иарма лымҳа дирбон еиԥш, ҳзықәшәазеи уара?
– Ажәлар еизаагап, ажәлар… – иаахиркәшеит Мыта.
– Ииҳәаз иашоуп, ажәлар еизгатәуп, убри адагьы ԥсыхәа амаӡам, – цасҳәа иҳәозу, мамзаргьы, аус иахәаҵәҟьап ҳәа акәзу узеилымкаауа дцәажәоит Ҟаисар, – ажәлар зегь зымчу! – Анцәа диҳәошәа ажәҩан днаҵаԥшит.
Убри аамҭазы Наазыми Ҭырбеии рылаԥшқәа неиқәшәеит. Урҭ ирҳәаз шыргәамԥхаз рхаҿы ианубаалон, аха ажәакгьы ахырымҳәааит, ақәҿымҭрагьы иашам ҳәа иԥхьаӡаны, игәаанагара аазыркьаҿны инареиҳәеит: – Уи ахыццакра аҭахым, Ҟаисар, ҳнарылс-аарылсны иҟоу-иану еилҳаргап, нас ажәлар еизгатәызаргьы еизаагап, – иааҿахиҵәеит иара.
– Аиеи, усоуп, – днақәшаҳаҭхеит Наазымгьы.
– Сара сгәаанагара сҳәеит, шәара ишышәҭаху, – дааҟәындҟәындит, иҩыза ииҳәаз игәамԥхакәа Ҟаисар.
– Аиеи ҳамҳәеи, уареи сареи ара ҳааны ажәа еимаҳкуама, сеидру.
Абас еицәажәо ишгылаз, агәарбжьарахь ауп уҳәартә, мотоциклк абжьы геит. Апҟаҩ-апҟаҩҳәагьы ҩынтәҟа ихысит. Алҩа шьҭыббы, ашколи аусҳәарҭеи даарыбжьысын, ашҭа еиҩҵәаны арахь иҿааихеит уи зырныҟәоз ауаҩы.
– Дызусҭада, мшәан? – инапы илахь иаԥыракуа диазҵааит Ҭырбеи.
– Қьамал иоуп, амотоцикл иақәтәаны уаҳа ибжьалауада агәарбжьара уажәааны, – аҭак ҟаиҵеит Наазым, – иҽырԥа-ҽырԥо акәын аҽқәа ирықәтәаны ԥыхьа арахь ашҭа ишҭалоз, ҭыԥ ԥшьак еиԥш иԥхьаӡаны. Уажәы? Ее, иаԥсома уи алацәажәара… – Наазым ихы рҵыс-ҵысуашәа «аихатәы-ҽы» иақәтәа иааиуаз днаизыԥшит.
Уи ахы дара ирымариашаны, уажәымзар-уажәы ирылаирԥалома уҳәаратәы, длымбааӡакәа, ишьапқәа адгьыл инықәырсшәа днахырхәан, аԥсшәа нариеҳәеит. Еихьышәшәа-еиԥышәшәа аҭак наирҭеит даргьы.
– Ушԥаҟоу, Ҭырбеи, уҳамбеижьҭеи, уанаџьалбеит?.. – имотоцикл ааныжьны, рыгәҭа даалагылан, ихаҵгылаз рнапқәа аарымихит.
Қьамал иаурыс еиқәа имагә хәҩагақәа ирхаргыланы, икьаҿ хәхәаӡа иақәҵаны, ссиршәақәа деилаҳәан. Ихылԥа ааихихын, илахь иқәшыз аԥхӡы зымҩа инкеиҟьеит.
Аҭынчра еилаго даацәажәеит Ҭырбеи:
– Умҩа абахоу, ҵаара ԥхашьарам?
– Смаҵурахьы.
– Умаҵура егьиҳәа, анҵәажә… – днеизыԥшит уи Мыта.
– Чак ахә соуеит. Уара ныҟәгатәыс сумам, – абри аҩыза аҽԥныҳәақәа раан иҵәахны имаз ажәақәа наигәыдижьлан, ичавра ихахәда инықәишьит, – шәаазцазеи, бзиароу?
– Ус ҳаақәлеит, иуадаҩу акгьы ыҟам сгәахәуеит, – иҳәеит Ҭырбеи, ҳзааҵәҟьаз илымҳа иҭасхьоумашь ҳәа игәы инаҭауа.
– Уҽызҿушьаауа аус иашьҭоуп, ироуҳәар иауеи, ҳколнхара ахантәаҩы игәы ҟауҵарц ушаҳҿагылаз, – иҳәеит Мыта, гоу-гоу дцәажәауа.
– Сара аӡәгьы сиҿагылаӡом, аҵабырг сашьҭоуп…
– Аҵабырг дашьҭоуп. Зегь аҵабырг шәашьҭоуп, ииашам ҳәа аӡәгьы дыҟаӡам, ус ами? – дааччеит Ҟаисар.
– Уаагылишь, уара, – илакҭала уаҟәыҵ ҳәа аанарго, дааникылт уи Ҭырбеи, аха егьи зегь акоуп иара итәы даҿызар акәын. Қьамал иблақәа ҵраашәа иаԥхьа игылаз днарзыԥшын, ҽмаршьагала даацәажәеит:
– Ыы, ицәгьоума ҳаиҳабыра иахьалырхыз, адгьыл таӷса замана…
– Уи рацәацәоуп, аршьынки бжаки ракәымзи уара иуҭахыз, аха макьана иуоуам акәымзар,– уи ииҳәаз игәы иааҵаххит Мыта.
– Уи зыхәҭаҵәҟьоу ихы идырааит… Шәаҟәыҵ абри аус арххара, ауаа иахьақәнадыргаз башаӡа иамашәкуеит.
– Ааит, уара, аҵандарах! – днаизыҵҟьеит уи Мыта, иаҳәызбаҭра инапы надикылан, – Анцәа иахь исҭоубоуп!..
– Шәаагыл, шәызҿузеи, уара! – даарыбжьаҟазеит рҩыџьагьы Наазым, – арахь аӡәгьы уааимыԥхьеит, баба, аусурахь уцозар, уца… – наиабжьсгеит уи, ихьаԥш-кәаԥшуа игылаз Қьамал.
– Ҳм… Сара ажәлар среиуаӡами, сеидроу?..
– Ажәлар уреиуам ҳәа аӡәгьы иуеимҳәеит, ажәеимакра аҭахым, шәыдагьы уи зыӡбаша ауаа ыҟоуп.
– Ҭырбеи, аиаша шәашьҭазар, ауаа ргәаанагара абас ауп ишыҟоу: Аҽадахьарҭа ҳаҿахеит, ҭыԥ маншәалакахь ҳаиасып рҳәазар, цәгьарас иаҵоузеи, ишсашәҳәара?.. – дадхьымӡӷкыланы ииҳәац иҳәон Қьамал.
– Абри иахьа омак сирҟаҵоит… – дааҵҟьеит дырҩегьых Мыта.
Наазым уи ажәа анагӡаха имҭа, илакҭа рыцәгьаны, ижәҩа данкны дааиваихалт.
– Ари аус аӡбара ҳнапы ианӡам, иаабаз-иҳаҳаз аҵабырг ҳаазышьҭыз аиҳабыра рлымҳаҿынӡа инаагоит, урҭ роуп изыӡбауа…
– Ус ауп, Ҭырбеи, ус… – днаиқәшаҳаҭхеит Наазымгьы.
– Шьахәуп, аха… – инапқәа ааивигеит Қьамал.
– Нас аиҳабыра ирҳәауа иамаҳкуама, – уажәраанӡа ишны ицәажәоз Мытагьы уи ииҳәаз днақәшаҳаҭхеит.
Ари дасу иара итәала еиликаауан, ииаша-ииашам, иара итәы иагар акәын ииҭахыз.
Қьамал инапы лаҟьашәа даарыдҵын, имотоцикл «атәыҩақәа» ирынкны иаԥхьаҟа инаркәырны днақәтәеит. Иҿынахамҭазы арахь дааҳәын, – уцаны иубар, иугәамԥхо иҟаӡам, адгьыл ду иаҵаку, ҳбылдаҳәы-былдачуа ҳҭамзаауеи, аҽы ырҩ, ирхәмар!.. – алҩа рҿарчы алаӷьара дынҭалеит.
– Аиеи, аиеи. Убри уҽы узықәтәоугьы аҽыҩқәа ирылоуҵар, уаҳа зҭахым ауп, – Мыта ибжьы наихьигӡеит.
– Дызлоузеи уара, Қьамал маҵурас? – дҵааит Ҭырбеи.
– Амаҵура уҳәахт, – инаиаҭеикит Мыта.
– Акультуратә Ханаҿы сыҟоуп иҳәеит, акрыздыруоу?
– Акультуратә Хан аҿы дыҟа, егьи ҳәа, – ацәажәара даҿын Наазым, – апарк аҿы уаргьалак дадгылоуп.
Ҟаисар аџықә-џықәҳәа дыччахын, дааҽхырҵааит:
– Ауаргьала уҳәоу? Уи бзиами уара! Араҟа шәыхшыҩқәа иргьалалар аасҭа, ахәыҷқәа иргьалалар еиҳа еиӷьми. «Гьала, гьала ҳәынҵәа лашьшьы», – инациҵеит аҵыхәтәаны.
– Аҳәынҵәа дагьылашьшьыҵәҟьап ҳәа ауп, иагьшыздыруа, – иҳәеит Мыта, агәашә иҭҟьаны икәлаауа илеиуаз Қьамал ишьҭа дазыԥшуа.
– Аколнхараҿы дыҟамзи, дызлоурышьҭызеи? – дҵааит Ҭырбеи.
– Икәа дҭоуп, имаӷра дҭоуп… – дцәажәон Мыта.
– Дарбан зыкәа дҭоу?..
– Дарбахын, – иажәа неигӡон егьи, – аколнхара ахантәаҩы. Ииҭаху илиршоит, зынгьы ииҳәаз иара игәаанагара акәу џьушьома? Уи иаҳар игәы ишахәо идыруеит азоуп, ажәа зсымеикуаз.
– Уа даҽакгьы ыҟоуп, шәара ишәзымдыруа, – иҳәеит Наазым, илабашьа адгьыл иҵакшо дахьгылаз.
– Уи арбану?.. – даазҿлымҳахеит Ҭырбеи.
– Аусҳәарҭа, ашкол уҳәа ара иқәҵны ицар, ари адгьыл инапы нахаирԥарц…
– Мамоу, џьушьҭ… – иаҳаз агәра изымго, уи днеизыԥшит Ҭырбеи.
– Кампаниакаҿ изхара анижә иамхаҳәеит.
– Анцәа дажә ҳаҿоумҵан!.. – иааџьеишьеит Ҟаисаргьы.
Ҳамҭактәи рҿымҭра ашьҭахь, Ҭырбеи инапы имаҟа инавеиҵан, Наазым дыниазҵааит: – Абарҭ иахьа аколнхарахь икылымсӡои? Ашкол иахылаԥшуагьы дамаӡами, сеидру?..
– Иахылаԥшуа уҳәоу…
Ҭырбеи абаҳчахь илаԥш наиршәын, хрыжь-хрыжь ацәажәара дналагеит: – Иугәалашәоу, Мыта, анҭ аԥсаҵлақәа анеиҭаҳҳауаз?
– Ишԥасгәаламшәои, Мураҭ Махьал-иԥа ихаан ауми… Аиҭаҳатәқәа Ԥсырӡха дцаны иааигеит уи усҟан, иагараан дубаргьы ашколхәыҷқәа иманы ибаҳча дыҵан.
– Уажәтәи иеиԥшҵәҟьа. Ус ами?..
Ииҳәаз имаҳазшәа инаивжьны, рхәыҷра ахҭысқәа руак игәаларшәо, днахлафит иара.
– «Перо нету, карандашь нету»…
– Ҳаи, афы умысааит, уажәгьы иугәалашәома?.. Ак сҵақәар ҟаларын, аха сазызкуаз уаҩы дысмоуит, аиаҭымра, амамзаара… Хә-класск роуп сзылгаз, уаҳа сзацымҵеит. Аха уацәымшәан, шәеиԥш иҟоу шьоук неир, бзиала шәаабеит ҳәа расҳәартә сыҟоуп, – дааҭгылан, ихы ааибӷын, инациҵеит, – шәдин аныс, шәаала аҩныҟа, акы шәнацҳап…
– Мамоу, Мыта, аҽазны… Шьхарԥынӡа ҳцароуп. Дара анапхгаҩцәа рахьтәгьы аӡә дышԥаҳамбари.
Идәықәлоны еиԥш аан, Ҭырбеи даацәажәеит Наазым иахь ихы нарханы: – Аха умазара уҳаццар цәгьамызт.
– Сахьшәыхәарҭоу акрыҟазар, схы сеигӡома… Камел Дыгә-иԥагьы исеиҳәон, абригадақәа рҿы уаарыцныҟәа ҳәа… Аҩныҟа ҳнымҩахыҵыр?..
– Мамоу, Наазым… Уажәтәиала џьара ҳамҩахыҵуа ҳаҟам.
– Нас, ус аҩнынӡа слеиуеит, аҷкәын Аҟәантә иҭаацәа иманы дааны дыҟоуп, акы нараҳәаны, саагьежьуеит.
– Бзиоуп, ҳарҭ ара ҳаԥшуп.
Наазым илабашьа ааиҵшьуа, ашыр-шырҳәа иҿылеихеит, ихы ларҟәы-ларҟәуа уи днаишьҭалт Мытагьы.
Убри аамҭазы аусҳәарҭа амардуан хыбжа-ҿыбжа данлбаан, арахь иҿааихеит Камел Дыгә-иԥа, аколнхара апарторганиазциа амаӡаныҟәгаҩ ҿыц.
«Ҳара дҳамбауа уахь днеиу, мамзаргьы уа дыҟазу?» – даахәыцит Ҭырбеи.
Ҟаисари иареи уахь рҿынархеит, ианааиԥыла, аԥсшәақәа неибырҳәеит.
Камел алада иҭаланы илеиуаз рахь дыԥшуа, даацәажәеит:
– Еибышәҳәазеи Наазыми шәареи?
– Сшәыццоит иҳәеит, уажәыҵәҟьа даауеит, – аҭак ҟаиҵеит иара.
– Уск аҵыхәала Гәдоуҭанӡа сымцар ауам, ахәылбыҽха сҭыԥ аҿы сҟалоит.
– Арахь уиасижьҭеигьы усымбацт…
Иажәа алгаха имҭакәа егьи даацәажәеит:
– Сҷыгәӡа сыҟамзи ауаҩы бзиа даныҟәоу изымдыруазаап.
– Араҟагьы аӡә дыҟазар ами, ишԥаҟоуҵо, – иҳәеит Ҟаисар, митәыкгьы хьаас иҟамҵакәа.
– Закә ҭымҭшәароузеи сызҭашәаз. Аха ус ҳнеилап. Ҳанхамҩақәа раԥхьаӡа иааԥшьызгаз еиҳа ауадаҩрақәа ирҭагыламзи, – иҳәеит Камел.
– Аиеи, шьҭа, – днақәшаҳаҭхеит Ҭырбеи, – шәлеишәақәагьы цәгьазаап.
– Изхуҳәаазеи?..
– Ауаа амҩан инкылан ршәырқәа рымышәхуа егьиуа…
– Иабашәаҳаи, шьахәуп, аха… – дхәыц-хәыцуа дааҭгылеит, ԥыҭрак ашьҭахь уи аҭак ҟаиҵарц иҭахны даацәажәеит:
– Ацитрустә шәыр азы ҳанхамҩа аплан иақәу наӡаанӡа цырак ҳзыҭиуам, ихатәызаргьы.
– Лассы аҭаара шәалагомашь? – дҵааит Ҭырбеи.
– Ԥшышьа ҳамоума, аха атара азын ҳаихәлахоуп. Ахәнаа ԥа дроун, агара роуамызт ҳәа, убригьы ссирми, уара…
– Проблемахеит, – наиаҭеикит Ҟаисар.
– Егьирахь ишыҟоу сыздыруам, аха араҟа зегь проблемоуп… Ацитрусқәа рыдагьы, егьырҭ ашәырқәагьы алазҵарц зҭаху шаҟаҩыда, аха иахьа-уаҵәы ҳәа ҳаргәыӷуа ҳааргоит.
– Ҳаргьы иҳарҳәауан. Џьара ԥсыхәак ҟаҵатәуп, – иаахиркәшеит Ҭырбеи.
– Убри азоуп, иахьа Гәдоуҭанӡа сцаргьы зысҭаху, уа сеиқәымшәар Ԥсырӡханӡагьы снабжьысроуп. Аӡә дышԥасықәымшәари?..
– Излаабо ала, аусқәа хыцәхәыц ыҟазаап, – даараӡа иҽырҟасаӡаны даацәажәеит Ҟаисар.
– Иаҳцәеиқәылеит ҵабыргны, ҳамҩахызҟьақәоугьы маҷӡам.
– Иара убри ауп даараӡагьы узызхәыцша, – иҳәеит Ҭырбеи, инарҵаулаӡангьы даақәыԥсычҳаит…
Ҟаисар иблокнот иџьыба иааҭиган, ишьамхы иқәкны ак анҵара даҿын. Уи дахьтәаз аҵла аҵаҟа ихыблаа-ҿыблаашәа иҟан, акәапа-сапаҳәа хыхьынтә абӷьқәа алышәшәаны икаԥсон.
Аҩада ахәахьы акырӡа иҩаҳаракны ашколи аусҳәарҭеи урыбжьыԥшны иубон ажәытәӡатәи ауахәама, ихыжәжәараӡа, еибакәеибаха иааԥшуан иара. Убри ааигәара акәын Еибырныхагьы ахьыҟаз. Ааигәанӡагьы убрахь ицаны Анцәа иашьапкуан, иқәуан. Иҟан зхы ҿызхырц уи аныха иаҭаауаз, ибӷозгьы убарын. Ирҳәоит абри аамҭа анааиуаз, зхы еидызкылоз «Кьараз» ргәыԥк убраҟа инышьамхышгыланы ҭоуба руит ҳәа. Ажәакала, уи ахыԥшақәа цәгьазаарын, иара иахьагьы иуԥылоит ахҟьа-ԥҟьақәа зныруа, аҵыхәа шьҭазмырцәо зынӡаскгьы.
Ҭырбеи уажә дахьгылаз ладеи-ҩадеи зегь ибарҭан. Наҟ-ааҟ ахәқәа рҿынтә шьоук еиқәҿырҭуан, зны-зынлагьы урҭ иаарылҩуан лашбыжьқәакгьы.
Маитәи аныҳәа аҽны акәын. Амра хааӡа иԥхон. Аҵарақәа акәаыыкәаҷыҳәа ишәаҳәон…
Ҭырбеи дгәырӷьаҵәа амӡырха даақәххит. Уи ишьамхы илахагылоз икадифеиқәаҿыц иан изылӡахыз икьаҿ иаҵәа ақәҵаны ишәын, изандал еимаақәа иқлаԥадқәа хырҽны ирхагылан. Уи октиабриатаа рдырга-шьана иармарахьала иџьыба ахаҿы иаркын. Дандәылҵуаз, иан илҭаз мшаԥы кәтаӷь, дыҩуа дахьнеиуаз изнапык аҿынтә изнапык ахь иршәуан уажәы-уажә. Аҽхырԥарҭа даназааигәаха дџыџӡа дааҭгылеит, «хәыр-чыр» дыргон уаҟа иҿаҳәаз аҽқәа, урҭ иабиашьа Ҷыԥсын шьыжьнаҵы ахкаара иахьҭаз аҿынтә иааганы ркәадырқәа рықәҵаны, ирмазеины иргылахьан.
Ҭырбеи иганахьала игылаз аҽы инапы намҵеикит, аха иара алымҳацәқәа неивнаган, ахы ааҟьеит, наҟ уҽынасҭха аҳәарашәа.
Убри аамҭазы иаби иабиашьа Ҷыԥсыни шьыжьхьа ыфаны, раԥсуа маҭәақәа еилфаҷа рзецкқәа рышьхыҷҷаауа, рҟамчқәа ыркәлаауа икны амаҵурҭа иаадәылҵит. Ашыр-шырҳәа ашҭа ааҩҵәаны рыҽқәа рахь рҿынархеит. Аиҵбы, иашьа дзықәтәаз аҽы аӷәра аҽхырԥарҭа иаахихын, арахь даахеит.
– Изакәызеи, Ҷашь, ухырқәақәошәа збоит, угәы ҿыӷьзар? – иҟамчы, агәчама инахыкшәа апҟаца ааргеит аҳауаҿы, аҵыхәа надыршәаҟьалашәа, ахәда агәы ырхәаны аҭыԥаҿы иаакәашеит, аӷәра ааимпыҵнажәарцгьы аҷык аагхеит. Аҽышькыл ырӷәӷәаны инкылауа, ашәымҭаказы иашьеиҳабы дынҽыжәиҵеит.
Ҭырбеи иаб дынидыххылеит, снеиҽхьынҵаны сигап ааигәахәны, егьи иҽы ахәда шьышьуа иҷкәын лаԥшыла дааимидеит.
– Хылтыҿ, ани угәы икыдуи унапы иануи зынӡаскгьы еинаалаӡом. Уан илумҭо наҟ инаганы…
Аҷкәын дахьгылаз ихы ааирҵысит, иаб ииҳәаз дшазыразым ирдыруа.
Егьигьы уи уаҳа акгьы ахимҳәааит. Ашьҭахь иашьа иахь ихы наирхан, ҿааиҭит:
– Уара, ари арԥысгьы дымцар иушам, излаабо ала, уҽыхәда даақәкы, – инаидиҵеит уи иашьеиҵбы «Чоу!» ҳәа агәашә дынҭҟьеит.
Ҷыԥсын иҽы шиқәшаҟьоз, абӷа далиаазшәа, ахәымпал еиԥш диашахәҵәаӡа днақәтәеит, икәымжә аԥшьқәа иуаҭәашәпара иаҵаҵо даацәажәеит:
– Укәтаӷь нужьуам усгьы?
– Мамоу, – деиҷаҳауа иџьыба инҭеиҵеит.
– Хәыҷык мшаԥ кәтаӷьк икызар, оума ҟалама? – лгәы намӡо абарҵа аҿынтә иан лыбжьы аагеит.
Ҷыԥсын иҽхырнааны Ҭырбеи даашьҭиԥаан, иҽыхәда днықәикит.
– Дшәыцәкамҳааит, амарџьа…
– Ари шьҭа дхаҵоуп, дкаҳар ҟалома!..
Агәашә илаԥсаз ахаҳәқәа рҿыгәуа уа дынҭысын, иашьа ишьҭарххы, аусҳәарҭахь ихы рханы иҿыҩеихеит. Апҟара-пҟараҳәа амҩаду ианыланы иахьцоз рҽышьҭыбжь нырцә-аарцә ахәқәа ирныҩуан.
Аусҳәарҭаҿы ианҩеи, ауаа рацәаҩны еизахьан. Ҭырбеи иабиашьа иҽыхәда аҟынтә асаара дынкаԥан, иҩызцәа ашколхәыҷқәа дынрылалт…
– Ҳасҭаршын дааит, – рҳәан шьоук уа инарԥылан иааҽыжәырхит.
– Мшыбзиақәа! – инапы рхахо, уахь днарԥылеит Расҭа.
Аҽқәа аандахь иныԥхьаркит.
Ауаа гәыԥ-гәыԥла рыҽшаны еилагылан. Гәырӷьаран, ччаран ашҭа иҭыҩуаз. Урҭ есааира ирыцлон. Ҽыла, шьапыла ашҭа иҭалон. Лак инасра аҩны днымхеит уҳәарын унарылаԥшыр. Ӷәеидыԥсалала иҩышьҭыхыз аусҳәарҭа лаҟәы абираҟ шәыршәыруа иахагылан. Зегьынџьара икнаҳан ацаха ҟаԥшьқәа, адныҳәаларатә ҩырақәа рынҵаны.
Зегь раԥхьаӡагьы ара улаԥш иҵашәон ҿыц зыргылара иаҿыз ашкол, уи еихыхәхәа-еиҵыхәхәа харантәгьы аиаҵәара иагәылубаауан, ахыб ақәырҵахьан, ашәқәеи аԥенџьырқәеи рыда зегь мазеин…
Рыҽқәа ирықәтәаны ашҭа иааҭалеит ақыҭаҿы ҳаҭыр зқәыз абыргцәа.
– Шәнарԥылақәеишь, шәабаҟоу аҷкәынцәа! – ибжьы гон асҭаршын.
Убри инашьҭарххны, иаази урҭ ирԥылази неилаҵәан, аԥсшәақәа еибырҳәон.
Ашкол аԥхьаҟа шьаҟьасҭараны инашьҭын, аҳаскьын кашьшьы. Ашколхәыҷқәа, аныҳәа зҽалазырхәыз, рнапқәа еибаркны, ргәаран ырҭбааны ахәмарра иаҿын. Еилаӡҩауан рымаҭәақәа рыԥшшәахәқәа, иԥырԥыруан рыхәда иахаз агалстукқәа, ашьха ӡыхьеиԥш ахьырхьырҳәа рыбжьқәа гон… Насҭха шьоук аимҵакьача иасуан, еицлабуан аиԥхныҩлараҿы, аҵәыргыла ахыԥараҿы…
Ажа-ҵла аҵаҟа абыргцәа еикәшаны итәан, аӷды-мыдыҳәа еицәажәауа, зны-зынла алаф наларҵон, аҟырҟырҳәа еибарччон дара.
– Уааишь, дад, Расҭа, арахь. Иҟоузеи ажәабжьыс?.. – иаарыдгылаз асҭаршын ишҟа даацәажәеит Хыџьгәаҭ, иҩеихаҵгылан рыгәҭа днадыртәеит. Еиқәыӡырҩуа инеизыԥшит. Расҭа иқьышә ачча ықәхх, аҷҷаҳәа еихыршәшәо ԥарақәак иџьыба иааҭиган инадирбеит: – Ишәаҳахьазар акәхап, аҳәынҭқар аԥара ҿыц ԥиҟеит, – мааҭк ицоз нарылихын, Шәлеиман иахь инаирххеит, – усҭи, уахәаԥшишь!
Егьи уи ааимихын, деиҷаҳауа, дназыԥшит.
– Ҟоҳ, шьахәк акәзаап, убоу!.. Никәала иԥарала абазк ҳәа ачалу уоуан, ари шәмааҭ шԥаҟоушь, мчыс иамоузеи? – дҵааит абырг, ԥсымиллаҳ иҳәарашәа, ижакьагьы ааԥхьеишьшьааит.
– Амч ама егьиҳәа, абаа хнажәоит! – аҵәы налеиҵеит Мақьсуд дахьтәаз.
Расҭа уи ииҳәоз ақәҿымҭӡакәа иазҵааз абырг аҭак наииҭеит:
– Мчыс иамоу убри ауп, адәқьан аҿы инаруҭар, ача аӡбахә анышәҳәа, ԥшь-чак аанагоит. Ҳаԥсуа жәқәа иреиуоу ракәзар, шьҭахьтәи шьапык шеибгоу иунаҭоит…
– Ҟоҳ, ицәгьамзаапеи убоу, уи амааҭ!
– Аҳәынҭқар аԥара бзиа ԥиҟазаап… – инацдырӷзит ари ажәабжь иахҭыгәланы изаҳауазгьы .
Иԥаҵа ҵәрыԥсақәа инапала ирҳәуа, иблақәа кам-камуа иажәа ныбжьаиргылеит Мақьсуд: – Аԥара уҳәеит ҳәа, ала иазыфом, аҳәа иазыфом, изуҭахузеи, мшәан, – ҵаҟатәи иқьышәгьы нхьаирҵәажит иара.
Расҭа уи уажә ииҳәазгьы аҭак аимҭеит, ҭынч ихы ҵаарҟәылашәа дтәан, ҭаҭынҟаҵак ааҭганы амца наиркын, ҩынтәҟа днаҿыханы, наҟ инкаиршәит.
– Исымх, дад, – иҳәан, Шәлеиман иикыз аԥара уашьҭахьтәи инаидигалт.
– Уахь иумаз, Шәлеиман, мааҭк ҳабжьамӡо иҟоума?..
– Ҳм… Ҟалашьас иамоузеи? Анцәа иахь исҭоубоуп…
– Угәылацәагьы инадурбап, уџьыба иҭаҵа.
– Мышрақә уақәшәеит… – аҭабура шьҭаҵо, дныҳәаныԥхьаны, иҳазырҭрақәа рыҵаҟа инапы навҵеиҵан, икаба аџьыба инҭеиҵеит.
– Усҭи, Хыџьгәаҭ… Хыгә, уаргьы… – урҭгьы мааҭк-мааҭк ицоз акака надиркит.
Иҟаиҵоз агәра рзымгауашәа, инарҳәы-аарҳәуа иахәаԥшуан, уамашәа ибаны.
– Саргьы… – илабашьа итәӷәыбжьара ибжьакшәа дахьтәаз, инапы рхахо дҩеихеит Галон-иԥа Шьаамси.
Расҭа, убрыгьы акы наииркит. Амала уи егьырҭ раасҭа еиҳа еиҳан, ԥшшәахәылагьы аҽакын.
– Абри шаҟа ицозеи? – дҵааит Шьаамси, инап иакыз аԥара насҭха инаскьагашәа дазԥшуан.
– Хԥа… – инапала ирбо, агәра ихаирҵарц азакәушәа, инациҵеит, – х-мааҭк.
Иҿы ахьааихихыз уа иаанхеит Шьаамси, уажәраанӡа иҭакәины наҟ иҭаршәыз иблақәагьы ԥхарак нархылеит.
«Сыҷкәын ашьаҵатәы сымам ҳәа ашкол дагхеит жәаха, ажәцәеимаақәа аураҭәаршьахуа иахьатәи аҿар, издыруада абри ишьаҵа аанагаргьы», – даахәыцит Шьаамси.
– Аҩны ургылозар, шаҟа аҭаххаришь, Шьаамси иуҭаз иашьашәалоу ақьаад ԥарала, ыы? – дҵааит, зышьҭахьҟа ихара-хаԥшуашәа, ақыдхымсы иқәтәаз Дигәа.
– Уара, шәаагылар иауазеи шьҭа, иабадихәа!.. – аӡәгьы игәы кыдгылазар акәхап, дахьтәаз даацәжәеит.
– Уи Шьагә иуеиҳәап, иашьцәа уҳәа, идыргылаз ахыбрақәа шаҟа ирызтәаз, – Расҭа иџьымшьқәа ҩеиҵыхны игәыла Шьагә днеизыԥшит. Зхы ркыз анхара ҿыц алҵшәақәа иамоу ирыхҳәааны ажәақәак реиҳәарц анхацәа…
Хышықәса уажәаԥхьа Мсырхәа ацуҭаҿы 9-ҭӡык злахәыз, уажәы 30-ҭӡы еидызкыло аколнхара ахантәаҩы иажәа аҳасаб дуны, краҵанакуаны дахәаԥшуан, дагьақәгәыӷуан уи имырнаакәа, иҟоу аиаша иҳәап ҳәа, Шьагәгьы, ишырҳәауа еиԥш, ажәа азы иџьыба дҭаломызт, аҵара имамызт, аха уаҩы еибагак, хшыҩҵарык иакәын.
Ҭынч, имырхьаакәа, ишәа-иза, иажәақәа рҿынаирхеит:
– Абраҟа, Дигәа дзызҵааз ажәақәак ахысҳәаарц сҭахын… Аҩны иургыло зеиԥшроу еиԥш… 1500 ҳәа ахьыҵәҵәа иаҩызоу аԥсуа кәасқьа замана изыҟарҵеит Никәа. Иҳаҩсыз ашықәс анҵәамҭазы, акы-ҩба ҳәа иааԥхьаӡаны, аколнхара аҿынтә иџьабааԥсаҳәа иоуит 1000 мааҭ, ҩык иман, Аҟәа иҩаганы
иҭиит, убри иаҭнихызгьы убраҟа инацирхырааит… Сеиҳабы Шьмасгьы аколнхара аҿынтә ирҭаз ауп аҩныргылара далазыргаз, ԥыхьа еиԥш акәзар, џьеи игәаӷьрын.
– Уара, ҳарҭ ҳтәы акала иҟоуп, – иааимидеит уи Дигәа, – ҳчара уҳәарыма, ҳаԥсхәра уҳәарыма… Шәкы-зқьы ҳгәырҩоуп. Ачашыла ҳнашьҭалар – ҳлашьҭанҵәа ҳцоит, дара ааҵәала икҿаргыланы ирымоуп, иҳаҩсыз амҽыша аҽны Миха иҿы сыҟан, чаҳаржәуп, чаџьуп, астол иқәмызҳәа крыҟазма…
– Уаргьы шоурак уарпатоит, аха иарбан шоуроу ҳаздырам умбои… – иҳәеит, Асовет мчра аасхьымӡар аамысҭара соуеит ҳәа агәыӷра ду зманы иҟаз Кыҷын Бгьоу-иԥа.
– Иуҳәаз иашоуп, Кыҷын, убрыгьы гәырк иларҵахьазар акәхап, – дыниқәшаҳаҭхеит Мақьсуд.
– Ус аламала иуршуа агәыбзыӷ ажәа ихнахуа, среиуаӡам, аха акыр саршызар сзыршыҵәҟьаз, схызхыз лаԥшҿаба сыла иабаз ауп, – ахаҳә еиԥш инырҿеикшеит урҭ Дигәа.
– Убри акәзаарын шәзыршуаз, – рыбжьқәа неиларԥсеит ашьҭахьҟа шьоукы….
– Сара излазбо ала, уи шәхеидкылара ицәгьам усзаап. Аԥара, ашьара… – илабашьа аԥынҵа иаԥхьа аҵәаҟьа ишьҭаз иалакшо, ажәлар днарылаԥшит Хыџьгәаҭ.
– Уи аԥара ҳәа шәызҿу аменшевикцәа рхаан ибӷьыжә-ԥсараха ишыҟаз еиԥш ижәбахра шәыҟоуп, – ихы ырнаашәа, иблақәа жьаржьалеиуа, «шәыржьоит, шәымбои изҿу» иҳәарашәа, иганахь итәақәаз днарзыԥшит Мақьсуд.
– Аиеиҵәҟьа, – аҽыгә-ҽыгәҳәа дааччеит уи иҩыза бзиахәгьы.
Расҭа игәы иааҵаххит урҭ ирҳәаз, иблақәа ҭҳаца днарзыԥшит, аха иҽааникылахт. Инапы рылеикыр, ирҿаасҭоит Мақьсуд ӷьычкәыри, Кыҷын абаҩдани, иҭахымызт аиҳабацәа ахьтәоу, ажәлар рыгәҭаны аҽԥныҳәа риҭар, драцәҳар, аха ҽмырҳагьы изыҟаҵомызт. Игәаара наҟ иҩнуҵҟа инҭарӡны, урҭ знышәо-изнымшәо деилыркаауа, ҭынч-ҭынч иажәа ахы ааиртлеит: – Ибжьысуеит, ҳәарада, аԥара, акагьы иаԥсамкәагьы иҟалар алшоит, шәара амӡанрақәа шәеиԥш иҟоу ауаа рнапаҿы инеир…
Мақьсуд аламала акгьы иацәыԥхамшьоз, аӡәы иԥынҵа дҭасызшәа, ихы аҟьашра цырцыруа, азныказы ишьҭахьҟа днахеит, нас ижәҩахыр қәацәқәа инарыбжьыкәрит.
– Ҳара ҳнапаҿы ианыҟаз еиҳа еиӷьымкәа, – даацәажәеит Кыҷын, иҩыза иҿымҭра игәы иаланы, – цәҳәи-ҟьантази рнапаҿы ианнеи ауп ианбжьысыз акәымзар…
– Аиеи, анхаҩыжәлар рыхәда шәықәтәаны, ирылаз анрылшәхуаз аамҭа гәхьаажәгозар акәхап, аха уи уажәшьҭа ҿааҳәыра аиуам, абри жәдырыц ахәҭеижьҭеи акрааҵуеит…
Кыҷын иажәақәа игәы дырԥшаау, Мақьсуд ижәҩахырқәа ааиршәшәан, игәышԥы ҭасҳаԥӡа иаԥхьаҟа иҭыгашәа ҿааиҭит:
– Аҭауад, аамысҭа, анхаҩы ҳәа ауаа неилышәхын, еимабзиаз, ажьрацәара зыбжьаз рганқәа еизырха инагылеит, ибзиоума нас ари, сшәазҵаауеит?..
– Ацәгьа, абзиа ианакәызаалак еилыхтәуп. Арахәгьы аҳаскьын еилыхны ауп ишырфо…
– Рахәҵас ҳашәшьозар, бысҭа ҳзеицфом, ус изалшараны иҟам… – днапҟьа-шьапҟьо ацәҳара даҿын Кыҷын.
– Шәаагылеишь, иазхоуп уажәшьҭа… Дасу ҳшыҟақәаз ҳашәмырҳәан, – инарылҩит Хыџьгәаҭ ибжьы ҿаца. Каҭак нархаԥазшәа иҟәиҭӡа иаатәеит аҵәылаҵаҩцәа. Ԥыҭрак ашьҭахь уи инациҵеит: – Расҭа, сара акы сазҵаар сҭахын, – инацәхыԥ-шәпа илабашьа ахы аимҿаԥара ибжьарӷәӷәа, ибла агәқәа хааӡа, ицқьаӡа уи ацәажәара даҿын, – убри шәхеидкылара, Мсырхәа иахысны, аҩада ҳара ҳашҟа аҿыҩанахар амуӡои? Аҳәаақәа ҭшәам ҳәа ауп ишыздыруа. Угәы иаанагозеи, Ҳаџьараҭ?
– Ари аамҭа анааиуаз, «Кьараз» ҳәа ҳхы еидкыланы, Ебырныха ахәаҿы ҭоуба анаауаз ишԥеибаҳҳәаз?
– Азҵаара нықәиргылт Ҳаџьараҭ, аҭакгьы иара убраҟа иныҟаиҵеит: – Ианакәызаалак ҳажәеи ҳуси еимадазарц аӡәыкны ҳаҟазарц. Агха сыхьу сыздыруам, аха макьаназы ҳаизакымшәа збоит, наа-наа ҳгылоуп… Ари ҽеим дадраа, иҽеим…
– Ииашоуп, ииаша!
– Шьҭа иахәҭоуп ҳҽеидаҳкылар.
– Ҳныҟәашәа иацаҳҵароуп.
Расҭа уажәшьҭа «ажәылара» иаамҭаны иԥхьаӡон, еилкаангьы иман ари аҩыза аҭагылазаашьа еснагь ишимоуаз…
Хышықәса раахыс, ажәлар рҿаԥхьа иқәгылоу аус ду, ас уҳәа, анс уҳәа, аҵыхәтәанынӡа инагӡамызт, ақыҭа ахәҭакаҿ акәын аколнхара еиҿкааны иахьрымаз, егьырахь, макьаназ ус иааиуан, хазнхара еиҳа аԥыжәара аманы иҟан.
«Аиҳабырагьы иааҳаддырххало иалагеит, иҟалом, хазнхара аҵыхәа ԥҵәатәуп, рҳәеит. Аха изла? Иара убри ауп хадара злоугьы. Мчыла? Ииашам, иақәыӡбахьеит уи. Хатәгәаԥхарала иҟалароуп, уаҳа даҽа мҩакы ыҟаӡам…» – дхәыцуан Расҭа.
Уи иҩызцәеи иареи рмаҟахы ааԥмыртлаӡакәа ауаа ирылан, аизарақәа мҩаԥыргон, хаз-хазы изацәажәозгьы дубарын. Аԥсыӡ хыла иркуеит ҳәа шырҳәауа еиԥш, аиҳабацәа рыла нап арктәын… Ажәакала, адҵа еилкаан, ихы шидыруа еиԥш, идыруан иҟаҵатәыз, иҳәатәыз, аха ауадаҩрақәа ацын.
Зегь раԥхьаӡагьы, уи еилкааны иман аццакра уаҩы ишимыхәоз, ишиԥырхагаз, аха еилкааны иман даҽакгьы: зыԥшрак ҳәа ҟамҵаӡакәа нап шарктәыз.
Убраҟа игыланы ицәажәоз анхацәа ирҳәаз агәаанагарақәа ииашагәыцәӡа рҭак аҟаҵара аҭахны ишиԥхьаӡозгьы, иӡбеит ажәақәак реиҳәарц, уаҳагьы высшьа изаҭомызт.
– Ҳаҭыр зқәу абыргцәа, ажәлар шәхаҵкы! Абри анхара ҿыц аҭыӡшәақәа анааҳалаҩ, ишыжәдыруа еиԥш, раԥхьаӡа Мсырхәа аҳаблаҿы еиҿкаахеит аколнхара. Ажәа ахы мҳәакәа аҵыхәа узҳәом ҳәа, еизарак аҿы уи аҩыза егьырҭ аҳаблақәа рҿгьы еиҿкаатәуп, знымзар-зны ауаа еилахәны инхо-инҵуа иҟамлар ауам ҳәа анраҳҳәа, зегь ҳаҭыр зқәаҳҵо Шәлеиман, макьаназ уа иаанышәкыл, изеиԥшрахо аабап, ибзиахар ҳашәцәызгода, ара ҳаҟоуп, ибзиамхар – шәхы иавыжәбалап ҳәа ҳаиҳәеит…
Иааибарччеит асҭаршын иажәа иазыӡырҩуаз, уи аӡбахә заҳарц зҭахымызгьы аалахҿыххеит.
– Иахьатәиала уи дышԥахәаԥшуеишь, Шәлеиман? – иажәа неигӡон Расҭа, – игәы иаанагоишь?.. Еилаҳкаар ҳҭахын ҳара убри.
Иааҭынчрахеит, ажа аҵаҟа амҵ ԥыруазар уаҳауан уажәы. Аҭынчра ирхатәаз еилаго даацәажәеит абырг Шәлеиман:
– Макьана арахь иҳадшәымгалан, дад, Расҭа, акы иеиԥшымкәа ҳуҳәоит. Даҽа ԥыҭрак ҳызԥшып, ҳазхәыцып…
Ҩаԥхьа иаалахҿыххеит анхацәа. Уи исамарҟәыл ззеилымкааз шьоукгьы «ииҳәауа иашоуп, егьиуп» ҳәа инаицдырӷзит.
– Шәынҵәамааит, даҽак сҳәаргьы, «ааи» шәҳәозу? – даарыхлафааит иаргьы.
– Шәлеиман, «ажә ашьапы аҳәыс ашьуам» ҳәа ажәаԥҟак ишалоу еиԥш, нхаҩ дныҟәызго нхамҩоуп, аколнхара… – дцәажәон Расҭа, – ҳқыҭа ахәҭак аҿы азакәан амч аманы егьырахь иамамкәаны иҟаларушь? – ҳамҭакы дааҭгылан иқьышә аччара ықәхх инациҵеит, – сгәыла Саӷәым, ҽадахәак иман, арахә-ашәахә ашьхаӡа ианкарцоз игон иаргьы, иааҵәақәа наганы азганк ала инақәиҵон, уажәымзар-уажәы икаҳап уҳәарын унахәаԥшыр. Аидара еизшаны ишақәҵатәыз ихы иԥнаҟомызт. Шықәсык зны ашьхантә дшаауаз, ицәыбӷалеит…
– Аҽада аҵкыс еицәазаап аҽадара, – инациҵеит Хыџьгәаҭ.
– Асовет мчра – хырԥашьа змам азакәанқәа ируакуп, – иажәа неигӡон Расҭа, – иахьоума, уаҵәоума уи шьақәгылароуп. Мчыла аӡәгьы далаагалом…
– Убригьы шәыгхар ҟалап, ҵаны, – ацәажәаҩ днеиԥыҩлеит Кыҷын.
– Еилышәкаарц ҳҭахуп, Кыҷын уаргьы, – инақәырӷәӷәаны ауп ишиҳәаз арҭ ажәақәа, – мчыла ус шыҟам ара, амала аколнхарахь зхы зырхаз анхацәа ирԥырхагахаз, ҳашивымсуа жәдыруаз…
Убри аамҭазы, аусҳәарҭа аԥхьашәа, ахьаца аҵаҟа амырзакан бжьы аагеит. Ахәыҷы, аду уахь инеизыҵәеит. Ақыҭаҿы акәым, анҭыҵгьы еицырдыруаз ашәаҳәаҩы Џьота ишьамхы иқәыз амырзакан аӷа еиԥш еиҵалон, еиҵыҵуан, иаргьы ихы ырнааны, уа иадкыланы ашәа ациҳәон:
Гагра амардуан санылбаауаз,
Аҳәса хәыҷқәа ансеиҽырбоз,
Ҭаха рибамҭо иансазҵаауаз,
Ведрахыла адухь ансықәырҭәоз,
Лаф-ажәала срацәажәон…
Иашәа данаалга, ԥыҭраамҭак иацмырӷзыкәа иаирҳәауан, инапхыцқәа ххааны, ихәаԥ-хәаԥӡа, инацәкьарақәа улаԥш аархьымӡартә илеивыс-ҩеивысуа аклавишқәа ирысуан, иахылҩуаз ашәа зны иргәырӷьаганы, ирҿыхаганы, аҽазны игәыҭшьааганы игон.
Уи, шамахамзар, аԥсуа шәақәан иаирҳәоз, зны-зынла аурыс жәлар рмузыка амотивқәагьы наҿыҩлон, уи убас иманшәаланы иеиԥишьуан – иаԥсуатәым ҳәа ззуҳәауаз шьҭыбжьыкгьы алашәомызт. Иарӷьа напы иакыз азхык нахьхьынӡа инеиҵихын, нас хәыҷ-хәыҷы иааиҵеикит, абжьгьы наҟ инахәлабгеит.
– Иааԥсеит, ҳамҭакы аԥсы аҳаршьап, – даалафит иара.
Иҿабӷ-ҿабӷӡа иаԥхьа игылақәаз, дахьаҟәыҵыз ргәаԥхомызт, ргәы намӡо, рхы намӡо ражәақәа неиларԥсеит.
Џьота урҭ ҭак ҳәа акгьы риҭомызт, инапқәа амырзакан ахы инықәҵашәа дырзыԥшуан, зны-зынлагьы лаф-ажәақәак нарылеиҵон. Уи еилаҳәашьа, еиҿкаашьа ссиршәақәа иҟан, амра кажжы ианԥхозгьы, иҽырԥханы иҽеилеиҳәон, имагә хәҩагақәа, ирысны ишәыз ибамбапалта кьаҿӷәыӷә алымҳацәқәа хырҽны ихагәҭа иқәыз ихылԥа-ԥха уҳәа рыла харантәгьы дудыруан… Уи иблақәа такәы ирыгын, аха илымҳақәа даараӡа иҵарын, чыт бжьыкгьы ивсуамызт.
Ичабрахәа ду иџьыба иааҭиган, иааиҵыхны инапсыргәыҵа инаниҵан, инеиҿиҳәан, ипҟыш-пҟышӡа аԥхӡы зықәҭәаз ихаҿы ааирбан, ихәдаџьал инықәишьит.
Мыта уи иаԥхьаҟа днаскьан, иԥсыҩҭкаара инацәкьарақәа нақәԥсаны днаиҳәеит: – Иаҳзарҳәеи иҟалозар, ани «Аӡыс хәыҷы…»
– Акы еиԥшымкәа ҳуҳәоит… – иҳәеит уи иварахьшәа игылаз Ҭырбеигьы.
Уи ибжьала дидырит, ихы ҵысҵысуа, иганахь дынхьаԥшын, – уара, лыҷынгьы ара уҟоума? Ааи, дад дааукәыхшааит!
Џьота урҭ аҳәара иҟарҵаз имаҳазшәа ҟаҵаны даарахәмарит:
– Ух, шәыԥсцәа акамбашьқәа… сҳәарын, – иааигәа игылаз аӡәгьы итәарҭа днасызшәа ааҟаиҵеит. Убри инашьҭарххны имырзакан ҩаԥхьа иарӷьарахь инеиҵиҩрын, игәырԥшаагаха, ӡсык агәы ԥшааны иҵәуазар еиԥш, иныхҵаӡаны ибжьы аарылаҩит. «Мее, мее…» ҳәа иаргьы инацирӷзын, ашәымҭаказы уа иааҿахҵәеит.
– Узаагылазеи, мшәан? –иааргәамԥхеит шьоукы.
– Сақәшәеит, ишәзысҳәап, – даацәажәеит ибжьы маҷк аҟара агәынамӡарагьы ацны. Зныкыршәа Ҭырбеи инаидиҵеит: – Уара, лыҷын, ана унеины, анҭ алумааҭ зжәуа, Џьотагьы иҿы шырҟьоу, аӡыша дшакуа раҳәеи!..
Ҭырбеи, уи иажәа ҩбамтәкәа, ара-ҵла аҵаҟа ауаа здеибагәалаз абуфеҭ аҿы данеин, дрыҳәо-дырчо, лумааҭ баҭлыкаки ҵәыцаки рымхны иааигеит. Алумааҭ аҵәца ианылҭаҭәа аччаҳәа иааилашит, ишабаны иҟаз Џьота, аҟәырқь-ҟәырқьҳәа даҵашьшьы ижәит, – аӡашәа уԥсынҵры духааит! – днаиқәныҳәеит аҷкәын, – саԥхьа, ара иааганы иргыл уи абаҭлыка, – инаидиҵеит аҵыхәтәаны.
– Ыы, уи ушьҭахьтәи иаага ҳәа салҳәеитеи…
– Иаага ҳәа уалымҳәакәа!.. Оо, бара Надушьа, – ибжьы наиргеит аҭиҩы лахь, – даҽа баҭлыкак алумааҭ сзааҭишь арахь, мамзар…
Уи, абаҭлыкақәа хыртны лаԥхьа игылақәаз ирыҭауа: – Ух, уаҳа уҿамшәааит! – дааихыхәмарит, лгәы издуны ларгьы.
Џьота имырзакан абжьы ааҭырҟьо: – Ари иагхар акгьы аҳәаӡом, аҿы ааихашәоит, Надушьа!..
Аҟырҟырҳәа иааибарччеит ахәыҷқәа.
– Уи шыҟаз абас ауп, – иҳәан, дналагеит урҭ зыҳәаз ашәа:
Аӡыс хәыҷы тәыҩа хаха,
Аӡыс хәыҷы каԥа-чаԥа,
Иахьа иамам уи атәаха,
Ицеит аанда инахыԥа,
Абӷьы иазыҩуеит ҩадахьала,
Атыгә-тыгәҳәа амҩа иануп…
Аха иамоуп уи агәала,
Ҳәишра бааԥсык иҭанагалеит.
Ирҵәахит аҵлақәа рышәшьыра,
Амыӷ иашьаҳаит, изцаӡом,
Амра амшынахь инӡаалеит,
Аха аҩныҟа ихынҳәӡом…
Ргәы хьухьууа иааҟалеит ари ашәа иазыӡырҩуаз ахәыҷқәа, еиҳаракгьы ақәыџьма ишахәхоз атәы ахьаҳәоз аҭыԥ аҿы даннеи.
Убри аамҭазы ажәытә чарашәа ааҭдырҟьеит абыргцәа ахьтәаз. Уи арԥарцәа еилагыланы ирҳәон… Уахь рҿынархеит амырзаканарҳәаҩы Џьота икәшаны игылақәазгьы, иаргьы урҭ днарышьҭалт, имырзакан ижәҩа иҵак.
Аҿар ашәа ицәырыргаз аркәашагатә наԥыршьит, инаиҳәаны днықәырҵеит Хыџьгәаҭ.
– Ҳаит! – иҳәан, агәҭа даагылеит иара. Аимаақәа ирҭарбаҟаца, икәыркәырӡа иҟаз ишьапԥықәқәа надаадашәа иныҵаргылан, – ажәытә гәашьамх абаҟагәышьоу?..
Ԥҳәызбак дыницқәырҵан, ҩынтәҟа-хынтәҟа иааивагьежьын, дџыџӡа агәҭа даагылан, лхы днагәӡит. Ашьҭахь инапқәа џаџаӡа иҩышьҭихын: – Ашәа шәҳәа, шәкәаша, дад ахьыбҿар! Амҩа аартуп, – днеины ҩаԥхьа иҭыԥаҿы днатәеит.
Ашәа еиҳа-еиҳа ишьҭыҵуан, анапеинҟьабжьы аҽарӷәӷәон, еинызҟьоз рнапы амца ыҵҟьоит уҳәарын уахьырзыԥшуаз.
– Хҭаниа, Хҭаниа… – инеиларԥсеит абжьқәа. Зыхьӡ рҳәаз акәашаҩ аҵкарахьшәа џьара дгылан. Уи инапы уажәы-уажә ишьҭихуа, зны-зынлагьы аҳазырҭрақәа инархьысуа аҳәсахәыҷқәа драцәажәон, алаф реиҳәозар акәхарын, акыркырҳәа иччауан, зынгьы «ухҽааны умнеит!» ҳәа рқьышә рнапы адкыло, рхы наҟ инадырҳәуан, аха уажәы иӡбахә анырҳәа, дҭынчӡа даагылт.
– Иабахәа, са сабаргәалашәеи, – иҳәеит маҷк игәы аанхашәа.
Ианырмуӡа, аӡӷабцәа ааныжьны, гәаран ҟаҵаны иахьгылаз ахь иҿааихеит.
– Амҩа ишәҭ, амҩа! – игеит абжьқәа.
Уи агәҭа данааи, еинызымҟьозгьы аинҟьара иалагеит, ашәагьы маҷк атемп ҩыҳараркит.
Акәашаҩ иааидҵәаҵәалаз ауаа ргәаран ырҭбаауа, «Аат-ҳаа!» иҳәан, ишьапԥықәқәа днарықәгылеит…
Уи усҟан иарԥысымҭа дҭагылан, изецкқәа, иаԥсуа еиқәа уҳәа уахьынаихәаԥшуаз, деиҩаҳаҳа, дкалаӡа дыҟан. Икьаҿ ахапқәа ихәда иҩыҵагыло еибаркны, иҟәныз итапанча игьежьӡа аразынтә ҟәына иақәыз, ашәахәа надԥхалар, абырлаш еиԥш икәеицеиуан. Агәҭахьы данааи имсаҟеи маҟа ахы кны дшьацәхыртәуа дааҭгылеит, ихы иашахәҵәаӡа икын, игәышԥы маҷк иааганы. Иагьџьаршьон зегьы ихәамц мырҵысӡакәа дшьацәхыртәны дахьыкәашоз.
– Аа, Анцәа унеигӡааит, дад… Абас ауп аԥсуа икәашашьа шыҟоу, – инеиҿахәыҭхәыҭит ргәы иаахәаны абыргцәа.
– Ԥҳәызбак даажәга, уара, ԥҳәызбак!.. – ҿиҭит абыргцәа руаӡәы.
– Иабацеи ҳаӡӷабцәа? – ибжьы наиргеит Расҭагьы. Уи иажәа далымгацкәа, лнапқәа аԥсаатә мҵәыжәҩақәа реиԥш еиҵыхны, дкахәхәа даацәырҵит ԥҳәызбак…
Акәашаҩ ишьапқәа атыр-тырҳәа еивго, иарӷьа махәҿы игәышԥы иадкыла, иарма нап неиҵыхны, инапсыргәыҵа ишьҭахьҟа ирханы икын. Лара дықәгьежьаауа дкәашон, арԥыс иҿы еснагь лара лахь ихан, иҟалозма мамзаргьы, уа ижәҩахыр аалеииархар…Ус аԥсуаҵас рҿаархеит, абраҟагьы шаҟа хкы еилазеи, ԥсуа кәашара иатәышьҭрамыз џьеи иубарын….
Ԥсуаҵас ҟаҵо, аҽыҩҳәа зны иарӷьарахь ишьапԥықәқәа дрықәгылон, нас – армарахьала. Уи иара ихала еиԥишьит.
Итәаз зегь рыблақәа агәырӷьара рхыҳәҳәыла ирыхәаԥшуан, урҭ рыкәашашьа ахаара, аԥшӡара иаҵаз ҿык-бзык иазҳәомызт.
Икәашаны ианаақәҵ, абыргцәа рықәныҳәеит, ҭабуп ҳәагьы рарҳәеит.
Џьота абыргцәа рхаҿыҵәҟьа иҭыԥ ылхны ддыртәахьан, уи иаанагозгьы изымдыруа дыҟамызт иара. Имырзакан еидкыла изкыз ацәатәы ҟаитанқәа аҳәынҵәрақәа наргәылиршәан,
азхык наҟ иарӷьарахь инеиҵихит, «кыу» ҳәагьы шьҭыбжьык нахылҵит… Уи иаҳәоз амелодиа, шамахамзар, џьаргьы иуԥыломызт, аԥсуа ркәашага ашәақәа ирхылҵшьҭроуп уҳәон уназыӡырҩыр, аха зынӡа изымҩакын. Идам здам аӡәгьы изарҳәомызт, хәба-фба шьҭыбжьы еилаӡҩаны, аха еинааланы аки-аки хеибарҭәаауа, иҭибаго, шьҭыбжьык ныбжьшәар, иаахәанчахома уҳәауа иҟан.
Ашәаҿы, амелодиа аиҭасымҭақәа иҽрықәыршәаны, зны ирпо, аҽазны абан аҭо «тири-тири, тынаа-наа» ҳәа акы ациҳәон. Акәашацәа лассы ианзықәымлалак, «Ҳаи абааԥсы, аԥсуаа шәыҟаӡами, уара!», ҳәа ихы ҩышьҭихуан, иааигәа-сигәа икәшаны игылақәаз рхаҿқәа еилыкка ибошәа. Еибархха ишгылоу, лассы ианзықәымлалак, аркәашага дааҟәыҵны, даҽа мелодиак ахь дниасуан. Аха уажәазы, уара, сара ҳәа еимакы-еиҿакы ыҟамызт, иалашыҩкны акәашара иаҿын.
– Уаҵаҭәҳәа, Џьота, уаҵаҭәҳәа… – иҳәан, даақәлеит даҽаӡәы. Уи ԥсуа маҭәала деилаҳәан, итапанча аҵӷа ихәда иахаҵа, ихылԥарч ибла иҭажьны… икәымжә аԥшьқәа ҵаркәакәа даақәгьежьааит. Иқәырҵаз аԥҳәызба, лӡара ҭарс икны, лышьхәа адгьыл иқәмыркьысуа, дԥырԥыруа хаҵаҵас дшьацәхыртәуан.
– Мцурак лоуп, убоу? – рыхқәа неиҿаркит абыргцәа.
Урҭ наҟ-ааҟ еиҿагыланы, аԥсуаҵас иныҟарҵоз рҭыԥаҿы авыр-вырҳәа ихагьежьуан. Аҵыхәтәаны маҷкгьы даабӷаӷеит арԥыс.
– Акәашаразы иуҭозеи, аха маҷк иқьаф ҟаҵаны дыҟоуп ҳәа сыҟоуп, афы иӷралааит, – иҳәеит аҵлашьап зыжәҩахыр адырӷәӷәала игылаз иҩызцәа руаӡәы.
Уи икәашара аццакра иамаз ашәымҭак ахмырҵкәа алеи-ԥси рыбжьара итапанча ааҭиԥаан, «аҵықь, аҵықь» ҳәа амахәқәа дҩарылахысын, ҩаԥхьа аҭра инҭеиҵеит.
Маҵәқәакгьы алшәшәаны хыхьынтә ҵаҟа асаара инкаҳаит, зыжәҩахыр инықәҳазгьы ҟалеит.
«Уу, су» – ааилдыргеит игылақәаз, ԥҳәызбакгьы ллымҳақәа еимлагәа иаанылкылт, аха усгьы акәашара даҟәымҵит.
– Дад, уи ара иатәым, машәырк ҟалар ауеит, иабауҭаху! – иҳәеит уи еиҳа жьрацәарала изааигәаз Шәлеимангьы.
Убри аамҭазы аҽа арԥызбак рыгәҭа дныбжьаԥалт, ԥыхьатәи арԥыс днықәҵын, урҭ ааивагьежьит. Нас аԥҳәызбагьы ҽаӡәы дылԥсахит… Ҩыџьа ауаа рышьтәашьышьа ҳәа шырҳәауа еиԥш, урҭ рыкәашашьақәа еиԥшымызт, ихаз-хазын.
Аҵыхәтәаны ашколхәыҷқәа рахь ииасит, амырзаканарҳәаҩ данааԥсалак, акаҩҳәа ашәа ааҭдырҟьон…
Ауаа ахьыҵатәаз ажа-ҵлеи ашколи рыбжьара ишьаҟьасҭараны инашьҭын, алада – маҷк инҭаҳаран, амҩахь уахьылкылшәоз ақәԥшылара дырҩегьых аҽаариашон, лахьхьи архәараҿынӡа зегь унапсыргәыҵа ианушәа убон. Ашкол иамариаша ауаа рыҽшаны игылан, ргәы хыҭхыҭуа урҭ рҽыбӷаҟазацәа ирзыԥшын, Расҭа, Хыџьгәаҭ, Мақьҭаҭ уҳәа даҽа аӡәы-ҩыџьа аиҳабацәа, аӡбаҩцәа ркомиссиа иалахәыз, заа рҭыԥ ылырххьан. Аӡәгьы, икәымжә аԥшьқәа ҵаркәакәа, ауаа еилиргон, агәҭа иҭалаз акаҩҳәа ибжьы неихьигӡон, машәырк имыхьырц, игәы иҽанызарц азы.
Аҽыбӷаҟазацәа даарылҵит Иазаҭ. Уи зны иҽы хышьаш амҩа наирбеит. Нас даахынҳәын, уажәымзар-уажәы иҩызцәа дҩарылапҟоит уҳәоны еиԥш аан, иҽы аақәырҵәиааны «чоу» ҳәа днаҵаҟьеит, дыкәлаауа дышнеиуаз, аӷәра анааҿеик, ашьҭахьтәи ашьапқәа ирықәшьқьрааны аҿыланахеит, ицәӷәыхаа ашьҭа анҵаны даахынҳәит.
– Прауа, прауа! – рҳәан, рнапқәа ааинырҟьеит уи згәы иахәаз ажәлар.
Даацәырҵит Ҟазалбақь, ихҭарԥа ачыхәқәа изқәа иқәхәмаруа, иаӷәра ркьаҿны икын. Амҩа арбаны иаақәҵәимҭазы, аԥхьатәи ашьапқәа шьҭыхны иаагылан, ԥхьаҟа инаҭрысит. Ԥыҭрак данынаскьа, ашьҭахьтәи ашьапқәа ирықәҟәыҟәны аҿыланахеит, ахы изнымкылакәа ус ажәлар рыжәпара дналашьшьит.
– Ҳаи, чеи! – рҳәақәеит уаҟа игылаз, аха машәырда еилгеит.
Убас аӡәаӡәала инеиҭас-ааиҭасуа аҽқәа дырхәмаруан, нас ҽыҳәҵәылатәи аисрахь ииасит. Гәыԥ-гәыԥла рыҽшаны ихәмаруан. Алада, аҩада зыҽшаны игылаз аӡәаӡәа аарылҵит.
Урҭ иааиуаз хаха еижәылон, адых-сыхҳәа еинҟьон, зны акы шьҭахьҟа ицон, уи убас иблаҟьон, икаҳауама уҳәарын. Нас, ҩаԥхьа ижәылон, рымчқәа ԥибашәон. Аҽыбӷаҟазацәа анкеибаҟьҟьозгьы ыҟан. Убри ахкаҿы аиааира занашьаз аҳамҭақәагьы рнапаҿы ирырҭеит.
Аҵыхәтәан иаалҵит акаршәшьҭыхра иазкыз аҽцәа.
Акомиссиа аҿынтә аӡә днеин, аҽырхәмаррҭа агәҭа иахьазеиҟараз ахылԥарч нышьҭеиҵеит. Аҽуаҩ дыҩны дышцо иҽхырнааны ишьҭихыр акәын уи ахылԥарч.
Иҿааихеит уи ахәмарра иалахәыз аҽырхәмарцәа руаӡәы, дыкәлаауа дышнеиуаз, ахьшәҭҳәа дынхбын, инапы нышьҭишьит, аха иақәымшәакәа длахҟьеит.
– Ҳаи, абааԥсы!..
– Дыццакцәеит!..
– Ихьзеишь, анцәа иныҳәаша?
Аҽыуаҩ апҟаца-пҟацаҳәа иҽы аҟамчы лахиҟьан, ауаа дрылууаа, алаӷьа иҽлеиҭеит, уаҳа дагьымхынҳәит, ихьыз хьымӡӷишьазар акәхап.
Убри инаҩсан иқәлаз Чаԥсын алеи-ԥси рыбжьара ахылԥарч аашьҭиԥаан, уажәы-уажә иршәны ихалаҵан, ауаа днарылҟьеит…
Абыргцәа уи шыргәамԥхаз рхаҿқәа ирныԥшуа, рыхқәа неидыркылт.
– Аригьы акы илақәазаап, убоу! – иҳәеит Расҭа, иеиҵбы дизгәдуны. Нас дааҭгылан, иажәа инациҵеит: – Абазшьҭыхра ҳәа анкьа ҳабацәа акы ныҟәыргон, иаԥшьаагап, Хыџьгәаҭ иахьа убри.
– Ҳаҷкәынцәа здыруашәа сыҟоуп, аха уи зылшо ҳәа аӡәыр дҳамоума, Расҭа? – иҳәеит игәы бжьажьо Хыџьгәаҭ.
– Иамароу ыҟазар сгәахәуеит, Хыџьгәаҭ, иҟало аабап.
– Ус кыр шәылшозар, мап зҳәада, амала иуадаҩуп.
– Иуадаҩуп ҳәа ҳаҟәыҵыр ҟалома, иуадаҩу ауп ауаҩы иҽыззишәашагьы.
– Азамана…
Расҭа иџьыба дынҭаԥшын, иԥараҭра ааҭиган, ихьахьаӡа иааиртын, убраҟа аԥараҿырп иҭаз абазк аарылхны Хыџьгәаҭ
инапсыргәыҵа инаниҵеит. Уи икәымжә аԥшьқәа еилашәшәо, илабашьа ныҵарсуа икны иҩызцәа днарылҵын, днеины аҽырхәмарцәа рыгәҭа даагылан, ибжьы наиргеит: – Ажәлар ду, ажәлар бзиа! Иахьа ҳаҷкәынцәа ҳдыргәырӷьеит, ҳдырдуит, ҳдыршәҭит… Ашәаҳәараҿы, акәашараҿы рбаҩхатәра ҳдырбеит, аҽқәа дырхәмарит, убраҟа аиҳабацәа зҽалазырхәызгьы ҟалеит. Нас, ишԥа? – азҵаара нықәиргылан, дааҭгылеит, ихы иармарахь инымҩанҵашәа, иажәа инациҵеит, – еиҳаби еиҵби еснагь еицызароуп, еимадазароуп, усҟан ауп ҳабзазара аныԥшӡахо, ҳанхамҩа анеиҵыҵуа. Ажәа шәасыршьуам, дадраа, ҳзыргәырӷьо рацәоуп, ҳзыргәырӷьо...
– Зегь иахьа иҳазҳәом, – дааҭгылан Расҭа днеизыԥшит, – иатәымзаргьы, ҩажәак раҟара сҳәарц сҭахын, иҟалозар?..
Расҭа уи дшизыразу ихаҿала ирбауа, – уажәа нагӡала Хыџьгәаҭ, – иҳәан, шьаҿак аҟара иаԥхьаҟагьы дааскьеит.
– Аамҭа ҿыц иааиз, бабараа, – инеигӡон абырг иажәа, – анхаҩыжәлар рзы ишыбзиоу абри ҳашкол бзиахә алагьы уаҩы ибоит. Ашьапқәа аҵаҟәыло уажәраанӡа иҳамаз ахыбреи ари ҿыц идыргылази еидкылашьас ирымоузеи!.. Даҽа мызқәак рышьҭахь аџьџьаҳәа ҳхәыҷқәа уахь иныҩналашт. Изцәыхароу шьоук ҳаҟазаргьы, амҩа ҳҳәап, аҽак ҳҳәап, ацага-аага ҟалап, џьоушьҭ!..
– Ииашоуп, ииаша, Хыџьгәаҭ, – ауу ааилдыргеит икәша игылақәаз. Ари ииҳәаз згәамԥхаз шьоук ҟалазаргьы ақәҿырымҭит. Ааҭынчрахеит ҩаԥхьа.
– Уеизгьы-уеизгьы ак сҳәандаз ҳәа акәым, аха ауаҩы данбзиоугьы идыруазар цәгьаӡам, – деиҭаагылан уи ҳамҭакы, илабашьа ахы иҩнапык рыла еимлагәа иааникылан, иқьышәқәа ирыҵырӡааны иажәақәа ҩаԥхьа рҿынаирхеит, – аҳәатәы ҳамамкәа, аха ианакәызаалак иаҳҳәауа аасҭа аусумҭа еиҳазароуп… Ҳқьабзқәа, ҳҵасқәа мырӡкәа, еихаҳаны иаазгауа, абзиара анцәа ишәзыҟаиҵааит, – днахырхәеит уи аиҳабыра рахь, – абзиара шәзыҟалааит, абаҩхатәра шьахәқәа цәырганы аҿар ирымаздарц иаҿу!.. Абазшьҭыхра ҳәа ак ҳаман, ааигәа-сигәа иҳамбацызт уи ахәмарра, ҳацәыхьамҭахо ҳалагар ҵасым, ԥхашьароуп, – инапы иакыз иабаз дҩахан идырбо, –
абри, абраҟа иахьахәҭоу, иахьырбарҭоу икасыршәуеит, дԥырны дышцо ишьҭызԥааз, аԥҟарақәа иамоу рзымдыруа иҟам, ҽыбӷаҟазаҵәҟьоуп, аҽхәаԥхьаӡгьы даԥсоуп… – длаҟәын, еиҳа аҳаскьын ахьмаҷыз, ихыԥсаашәа иахьыҟаз ҭыԥк аҿы абаз цырцыруа инкаиршәит. Азааигәарагьы ичабра азхыцәқәак неиқәҳәаланы уи иамариашаны инышьҭеиҵеит, аҽуаҩ дацәхымҟьарц, имарианы илаԥш иҵашәарц азы.
Абырг ҩаԥхьа иҭыԥ ахь днеины иҩызцәа днарылагылт. Ари аҩыза ахәмарра иазыԥшымызт аҽыбӷаҟазацәа, аха аӡәык-ҩыџьак усгьы ирдыруан, зыҟаҵара дук рымамзаргьы.
Инеизҵаа-ааизҵаауа ишықәыз, маҷк аҟарагьы иааиҵахеит.
– Аҳы, шәабаҟоу уара, шәаацәырҵишь арахь! – ибжьы нарықәиргеит Расҭа.
– Абаз аума, ахылԥарч аарла ишьҭырхуан, – иҳәеит длацәҟәы-шьацәҟәуа «атрибуна» азааигәара игылаз арԥыскгьы.
– Аӡә дышԥаламшәари ҳҽыбӷаҟазацәа рҟынтә, усҵәҟьа агәкажьра аҭахым! – уи ииҳәаз игәы нанамгӡо даацәажәеит аҽаӡәы.
Ауаагьы рыԥсы ӡаны иԥшуан иҟаларызеишь ҳәа.
Хҩыкҟа ракәын уи аицлабра хкы зҽазкны игылаз, уаҳа аӡәгьы дыҟамызт. Ҽуаҩык урҭ даарылҵын иҿааихеит, аха абаз ахькаршәыз дазааигәахома уҳәауа еиԥш аан, аҽы рҳаны ганха иԥеит, иақәтәаз арԥысгьы дахҟьарц аҷык ааигхеит… Аҩбатәи, иуҳәар ауазар, еиҳа дманшәалахеит, дыбжьҟьеит, аха инапы иаԥыхьамшәеит абаз… Аҵыхәтәантәи, уи Мкан иакәын, Мкан Барас-иԥа, ҳаблала Ашьхарԥытәын, иҽы иҵакәашон, ашақә иасуан уажәы-уажәы. Уи иҽықәтәашьа ҽықәтәашьак еиԥшымызт, абӷа далиаазшәа, диашахәҵәаӡа, ихҭарԥа шкәакәа, деилҟьа-еилӷәыцәӡа дыҟан еснагь.
«Чоу» иҳәар днышьҭыԥраап уҳәарын уахьихәаԥшуаз.
– Уҿаах, Мкан, уҿаах! – иҳәеит Расҭа, инапы ҟьаны ирбо. Мкан иҽы ишьхәа наирбан, днарылууааит, дыкәлаауа дышлеиуаз, изнапык ала акәадырмаха аанкыланы, иарма-шьап ашькыл инкыларшәны иҽылхырбыкьны, ашәымҭаказы абаз аашьҭԥааны, ҩаԥхьа ахәампал еиԥш диашахәҵәаӡа
аҽыбӷа иҽнамеидеит. Ԥыҭрак днаскьон еиԥш, иҽы ашыжәҳәа иаақәирҵәиаан, аиҳабыра ахьыҟаз днарыдыххылан, абаз Хыџьгәаҭ инаииркит.
Зегьы ргәы иаахәаны инеигәныҩит, ҽхәаԥхьыӡлагьы инаиқәныҳәеит аҽыбӷаҟаза шьахә Мкан Барас-иԥа.
Инеит урҭ ҭаҭынырҭак аҿы. Иааизыхәхәашәа, ахахьы ихыгьежьааӡа, акәапеи ԥшра асахьаха, ахәы аҵаҟа ишьҭан иара. Аҵыхәахь иахьаанҵәоз мхырҭаны инашьҭын. Инеизакны иугозар, ҩбаҟа гектар ыҟазар ҟаларын, аха ақыҭа агәы уажә иахьыҟоу митәык излеиӷьыз ҳәа акгьы ыҟамызт. Ирбеит, иангәаҟӡа, зыӡбахә рарҳәахьаз аҩбатәи аҭыԥгьы, убригьы рацәак иргәамԥхеит, избан акәзар, ақыҭа акалҭахьшәоуп уи ахьыҟоу, насгьы идгьылҿыцәаароуп, иҭыжаа-мыжаашәа инашьҭуп. Убрантәи инықәыршәны ицеит ашьхырԥаа иалырхыз ашҟа. Ҩадахьала инеины ахәы иқәгыланы иҭаԥшуан. Иҵабыргны, ари еиҳа еиӷьын, ахы-аҵыхәа улаԥш ахьӡомызт, ахахьы рҽеимыртаӷа ҭәаҵлақәак гылан, рышәшьырақәа картаӷа. Амраҭашәарахь ала бнаҽыгәраны инашьҭын, уахьнылагылоз жәытә қьашанақәак хыжәжәаа-ҿыжәжәараӡа иубон. Иара уброуп, иаарыцқьаны, аконтора дыргыларц ахьырыӡбазгьы, аусҳәарҭа – анаҩсҟа…
– Анаҳә-ааҳәырҭақәа амаҵәҟьоуп, ҵабыргны, акгьы узазҳәом, – даацәажәеит Ҭырбеи, анышә зыдҷаблоз иеимаақәа варала, иқашәқашәо иҩеиуаз аҳаскьынра инылшьуа, – ашкол абанаало зырҳәо?
– Аброуп уи ахьадырбоз, – инапы наирххеит, аҭәаҵлақәа ахьгылаз рганахьшәа, – аха акгьы злымҵуа усуп, са сгәанала, башаӡа аамҭа ҳацәдырӡуеит.
– Ауаҩы имч зқәымхо акгьы ыҟаӡам, агәаԥхара иоур… – иҳәеит Ҭырбеи, уи игәаанагара даҿагыларц шиҭахымызгьы.
– Ак ҟазҵо дызбар дсымдыркәа, Ҭырбеи… Русҳәарҭа еизҟәыҿы ирықәҳаанӡа еиҭамҵӡеит, ашьҭахь анцәа иԥшуаз шьоукы инеиҵыргәа-ааиҵыргәашәа акы рзыҟарҵеит.
– Уара, дара иҟаҳҵоит, иҳалшоит ҳәа игылоуп, шәара ижәуам, – ишицәаҩаз еиԥш, дԥышәырччо даацәажәеит Ҟаисар.
– Нырцә иаабо адгьылқәа зтәыда?
– Ҳгәылацәа… Урҭ ирацлабуеит, умбои, рашҭа еиԥш зеиԥшу ҳаргьы иаҳҭахуп рҳәеит.
– Ибзиами, нас уи, – ҿыцха дыԥшуа даацәажәеит Ҟаисар.
– Ибзиамкәа… Абзиақәа саргьы издыруеит. Урҭ иахьа ҳабашәҭаху ҳәа аколнхаҩы идгылоуп, ҳара лабахылагьы ҳаузеидцалом. Ҽнак аӡә ихашәало ҳара ҩымз иаҳхашәалом.
– Наазым, урҭ рыдгьыли шәара шәызқәынхо адгьыли излеиԥшым ҳәа акрыҟоума? – азҵаара иара ихаҭагьы уамашәа ибауа, даацәажәеит Ҟаисар.
– Баба, ара аӡы ауп ҳара иҳабжьоу, еиԥшымрас ирымоузеи?.. Урҭгьы ҳара ҳаиҳа анхара рыланы иауҟаху, аха… Ҳцан-ҳаан ҳџьықәреии ҳҭаҭыни роуп ҳазҿу, дара убарҭгьы ишахәҭоу еиҿкааны иҳамам, атәымуаа аҵаланы ҳуалқәа ршәара иаҿуп.
– Уи шԥа? – иҳәеит Ҭырбеи џьашьахәыс ишьаны.
– Ҳм… думдыруеи ҳгәыларатәи аколнхара ахантәаҩы? Аҟәа шәеиқәшәоит, уиазҵааи, амц сҳәоу, аҵабырг сҳәоу нас иубап… Мзызк ҳакит, аха ҳазкыз ҳамызхуагьы дҳаздырам.
– Уара, са ишәасҳәан, ижәуам акәымзар, – даацәажәахт Ҟаисар, – аҭыӡҭыԥ усгьы иалырхит, рхыбрақәа дыргылоит, нас рыпланқәа рзынамыгӡозар жәбап, исҳәаз иашамхозар, абри сԥаҵа азганк наҟ икыдыссаауеит, – аҽыгә-ҽыгәҳәа дааччахт аҵыхәтәаны.
– Аиеи, убри акәҵәҟьоуп иаҳԥырхагоу, – илаф шеиликааз ирдыруа, днеизыԥшит уи Наазым…
Убрантәи, ааигәа инхоз Ҟәышәҭын-иԥа Хынтрыгә иашҭа инҭалеит.
– Ӡык ҳшәыржәындаз, – иҳәеит Наазым, иаадәылҵыз аԥҳәыс лахь ихы рханы, – аԥшәма дыҟаӡами? – дҵаааит иара.
– Урҭ ыҟамзаргьы, имааиуеи, иахьцоз крыргама, иҳамоу аҩны иҟоуп, – лҳәеит ларгьы дыххаччо, лԥыраҳәа ала лнапы рбауа.
Наазым ихылԥа ааихыхны, ашьацраҿы днатәеит. Амаҵурҭа иныҩналоз аԥшәмаԥҳәыс ибжьы налықәиргеит: – Аҷкәын дцаны, Хьымцеи Гаги ыҟазар араанӡа иааиааит ҳәа ҳазреиҳәааит!
Лара ачанах аҵәцақәа аныргыланы, аирыӡ ала аӡы лыманы данаадәылҵуаз, аҷкәын ахҵысҭа дынхыҵын, агәарбжьара дныбжьалеит.
Еибарԥшуа аӡы ржәит.
– Аҩныҟа шәааи, Наазым, асасцәагьы уцупеи, мшәан…
– Мамоу, Минушьа, ара ҳаҟаз аҳауаҿы.
– Аҩыза ҷкәын?.. – леирыӡ дҩахашәа, асас днеизыԥшит аԥшәмаԥҳәыс.
– Ҩызар акы иамусын, аха аӡы?.. – даалафит Ҟаисар.
– Ыы, џьбит, аҩгьы ҳамоупеи!..
– Уи дыхәмарит, ди… – иҳәеит Ҭырбеи, аҵла ашьапаны иадҟаҵалаз атәарҭаҿы днатәо.
– Наазым, арҭ сасцәоуп, аха уара?.. Бзиала шәаабеит ҳәа разҳәаша уара уоупеи. Адәы шәықәыртәаны шәҳамоуп.
– Уи егьаурым… Хынтрыгә дабаҟоу, Минушьа? – Наазым ихылԥа ааихыхны ишьамхы инықәиҵан, инациҵеит, – иахьа мҽышоуп, чарак ахь дцазаргьы акәхап.
– Мамоу, чара ҳәа ус акгьы ыҟам. Аферма аҿынӡа дналбаан…
– Аа…
– Убригьы дмааири…
– Маҷк аҟара ҳаццакуеит, – нас иаалырҟьаны уи дналазҵааит, – ҳм… Минушьа, ахәыҷы иацы ашкол аҿы дыҟазушь?
Иаалцәымӷхеит, Наазым ари азҵаара илиҭаз. Дшанхашәа дрыхәаԥшуан ҳамҭакы, ашьҭахь лҿы акуашәа-иашьҭуашәа даацәажәеит лара: – Дыҟан ҳәа ауп сара ишыздыруа, аиашазы, шәсызжьом, сабраахь сцан, иаха ауп санааз.
– Дыҟаӡамызт, уи имыдарагьы имныҟәо рацәоуп.
– Ирыҵалазеи мышрак иақәшәаша?
– Ирыҵалазеи? Ашкол еиҭаганы абраҟа Мырзабақь иашҭаҿы иааганы идыргылаанӡа ахәыҷқәа ашкол ахь инаҳашьҭуам ҳәа рҳәауеит ҳәа ҳаҳауеит, еиҳаракгьы абри шәҳабла иаланхо анацәа, абацәа.
– Нын, џьбеит, ишәазҳәада ари аҩыза ажәабжь? – уажәада илмаҳацызшәа, инарымалкит лара.
Убри аамҭазы иеигәышә ижәҩахыр иқәкны, агәашә аҷараҳәа иаартны, ашҭа дааҭалеит Хынтрыгә, иқьышә ҭырқәацәааны дшәышәуа. Уи асасцәа аниба, иеигәышә амаҵурҭа абарҵа иныҵаиршәын, дара рахь иҿааихеит. Аԥсшәақәа еибыҳәаны, еизыԥшуа, илеибартәеит.
Ушԥаҟоу-сышԥаҟоу ҳәа аԥсшәа карҵәаны ианеибырҳәа ашьҭахь Наазым иаацәыригеит дырҩегьых: – Хынтрыгә, ҳазлацәажәоз умбои, ахәыҷы ашкол ахь аныҟәара далагароуп, егьырҭгьы иара убас.
– Унапы ианызҵада, ҵаара ԥхашьарам? – иаразнак иажәа мҽыӷқәа наиҿеиргылеит иара.
– Сынамыс, уи исанаҳәо ала сныҟәоит, – иҳәеит Наазым.
– Усҟак уи шәаназҿлымҳаха, ишәымбаӡауаз, уара, ажәлар иқәдыргылаз азҵаара. Адгьыл кәаза ҭбаа-ҭыцә ду алхны ишәҳарбеит, ишәҭахым… Уи иаанагозеи, Наазым ухаҵкы?
– Уи зыӡбарҭоу уареи сареи ҳакәым, ҳаҵкысгьы иҟәышу ыҟоуп, аҭыԥ иқәырҵозар акәхап…
– Ахәыҷқәа ашкол иагырмыжьроуп, аҵараҿы еиҵахар алшоит, арҵаҩцәагьы ҭабуп ҳәа рарҳәашам уашьҭан, урҭгьы ҳаҷкәынцәа роуми, иакәым изҭаҳаргыларызеи?
– Ашкол ахь имныҟәакәа, ируазеи, џьбеит! – лҳәеит аԥшәмаԥҳәыс дахьгылаз.
– Ух, бара ибдыруа аҳа, аф бҿамсааит! – иблақәа рыцәгьаны иԥҳәыс даалықәмақарит аԥшәма.
– Изышәҭахымзеи, уара, абраҟа? Ахәыҷқәагьы рызхара имыҩри.
– Ахәыҷы дхәыҷуп, дыҩроуп, дыԥароуп, аха ашәҟәы иаҳа икызароуп, – иажәа нарылеиҵеит уажәраанӡа ҿымҭ ирзыӡырҩуаз Ҭырбеи.
– Ахәыҷы игәашьамх ҵарызароуп, аха ихшыҩгьы еилфаҷа иҟазароуп, – Ҭырбеи ииҳәаз днақәшаҳаҭхеит Ҟаисаргьы.
– Нас ашкол абраҟа иалаҳхыз аҭыԥ хазынаҿ иҟалар, ҵаҩы класс дыҩналом, ашәҟәыԥхьара аҵыхәа ԥҵәеит ҳәа аума ишәҳәар ишәҭаху?..
– Уи ҳаԥхьаҟатәи усуп, – иажәа ааԥиҟеит Ҭырбеи, – аха уаанӡа ҳҿи-ҳнапи еиқәыԥса ҳтәар ҟалом, азин ҳамам, еилышәкаауазар.
– Сшәазҵаар сҭахын… аҵыхәа шәакәшаны цқьа ижәбоу, уара, ари адгьыл? – аҭак дазымԥшӡакәа, – ишәгәамԥхаӡеи, шәдинаныс?
– Иаҳгәаԥхеит, абасҵәҟьа ибзиоуп ҳәагьы ҳаҟамызт, – даҿын Ҭырбеи, – аргыларақәагьы бзианы иаанахәартә, ашәыр ауҭозаргьы ианаалартә иҟами, аха маҷк илаҟәырами?..
– Илаҟәыразаргьы бзиоуп, ҳа ҳзын иманшәалоуп.
– Убри уҳәар исмаҳаи…изакәызеи ҳҳәахуеит, – иаахиркәшеит Наазым.
Убри аамҭазы агәылара ирышьҭыз ахәыҷы «ҽыуаҩыки» ашҭа иааҭалеит. «Аҽыуаҩ» дзықәтәаз гәыжьзаарын, амгәацәа аҳаскьынра иларҳәазо, ахы ақәыжьны иааиуан, аҷкәын агәашә наиркын, дхысхысуа уи днашьҭалт. Агәыжь шааиуаз, ашҭа агәҭаны ихьышьархха иаагылеит.
– Ыы, ақәышь уагааит! – ишьапқәа ыргьаланы аварақәа нкыдиршшааит, аха умԥсуандаз иара ахьгылац игылан.
– Сас дахьк дузаауеит, Хынтрыгә узтәоузеи, унеиԥылеишь! – даалафит Наазым.
– Ух, аныԥсных уҿасааит, уара убаҟахыз, – даацәажәеит Хынтрыгә, иааз датәамбашәа.
Егьи игәыжь аӷәра аҿакшо, ихылԥажә ала уажәы-уажә ахәда шыҟаз дасуан: – Абри ауп иуқәнаго, аиеи… Уеиҭанамгааит, цас иууама! – дуаруаруан иара.
– Дызусҭада, уара, ари? – инапы илахь иадкыланы уахь днаԥшит Ҭырбеи, – агәыжь хьышьырхха иақәтәаны иаҳзаауа?
– Иара иоуми, иумдырша иакәхааит, – инаиаҭеикит уи Наазым, иҿгьы наҟ инаирҳәит, анцәа дсумырбан иҳәарашәа. Зныкыршәа иаарыдгылаз ахәыҷы дыниазҵааит иара, – уара, Кәашә, узызцаз ӡәыр дубама?
– Аҭаацәа ирасҳәеит, дара ыҟаӡамызт, – аҭак ҟаиҵеит дҳақьԥсықьуа ахәыҷы.
– Иаауама, урҭ абзиахәқәа, – даацәажәеит Наазым, – шәыззааз рцәа иаламшәакәа иҟам, еиҳаракгьы Гаг…
– Гаг Абыџба? – дҵааит Ҟаисар.
– Аиеи, – аҭак ҟаиҵеит Наазым.
– Ыы… Ашшыԥхьыӡ иҳауз убри иӡбахәгьы арбоуп…
– Уи иамуазар уаҟәыҵ… Арахь уааи, уа игылазааит иуауаӡа, – ибжьы наиқәиргеит аԥшәма ашҭа азхаз «аҽыуаҩ» игылаз.
Егьигьы зынӡа сарԥхашьоит игәахәзар акәхап, игәыжь длақәыҩрын, дцырга-цырго иҿааихеит.
– Утәа арахь уааины, – инаидиҵеит аԥшәма.
– Мамоу, стәаӡом сара, – ифырмахьҵә иикыз шьҭакшо дааҭгылеит.
– Изакәызеи, Сократ, аԥсшәагь ҳауаҳәауамеи, уҳазгәааны уҟоума? – даахәмарит Наазым.
– Аԥсшәа уасҳәар, суркьаҭара уҟоуп, – иблақәа ырҟәыс-ҟәысуа днарзыԥшит.
Хынтрыгә иааиз игәыла дсыдгылап, исыцирӷзып ҳәа агәыӷра иманы, иажәа аахиртлеит, – егьырҭ ақыҭақәа ҳазлареицәоузеи ҳара, шәҳацхраа, ҳа ҳтәқәа шәоуми…
– Арҭ рнапы ианыхзар… – иажәа ааԥиҟеит уи Наазым.
– Рнапы ианымкәа?.. – ргәы ааирчыхәчыхәырцгьы иӡбазар акәхап, инациҵеит, – рнапы иану ҳара ҳныҟәнагартә иҟоуп… Шәымбои, ҳашкол цәҩажәӡа изеиԥшрахаз. Ҿыц зыргылара азин ҳаузгьы, ҳаимак иахҟьаны иаанкылоуп.
– Хынтрыгә!.. – ҭынч дналагеит Ҭырбеи, ари аус азы игәаанагара иҳәарц шиҭахымызгьы, – абраҟа, ҵабыргны, аҭыԥ бзиоуп. Излаҟәнушьо ҳәа акгьы иалаҟам, аха… Аха зхысҳәауа, ақыҭа иагәны, жәлары ирзеиԥшны иҟало, иҟамло?..
– Изыҟамлозеишь?.. – днаҿаԥеит Сократгьы.
– Агаҿа инхо ишԥарзууеи, Сократ, урҭ жәларык ыҟоуп.
– Агаҿа инхо сгәыжь рысҭоит, иалацалап, иалаалап, ирхызбаауада…
– Агаҿа инхо ргәашьамх еибаго иҟоуп, – аҵәгьы налеиҵар цәгьа имбо ацәажәара даҿын Хынтрыгә, – амашьына шәҳәап, амҩа шәҳәап, шәызларыцхраақәаша мачхәума.
– Абарҭ агәаҩақәа ирҭыганы амҩа арахь ахагалара имариоу шусым асабигьы еиликаауеит. Уи акәым, километраки бжаки роуп иҟоу, шәара шәыҟнытә амҩа аусҳәарҭа аҿынӡа иугозар… Аха уи аӡәгьы иҭахым. Расҭа ихаан нап адыркын,
аха ашьҭахь иҟалаз ижәдыруа ауп… Ахәыҷқәа амашьынагьы рҭахымызт, агәыдыҳәа амҩа ишану ашколаҿ инкылсуан, иҟаҵазар иара…
– Иҟаҳҵахзар, егьихзар… – иԥынҵа дынҭацәажәеит Сократ.
– Зегь акоуп ақыҭа агәы арахь ииагатәуп, – иаахиркәшеит Хынтрыгә.
– Бзиоуп, ииаагап, аха изцәыхарахо ишԥарзаауеи?
– Изцәыхарахо ртәы сара исыӡбахьеит, изымуа арахь са сышҟа иаашәышьҭ, урҭ дареи сареи ҳаинаалоит, – иҿгьы аахькәажит уажә Сократ, уи иԥынҵа еизыхәхәашәа, еидҟьаԥсла илашьҭын, иблақәа, аш рхушәа, еимарҩызааны иҟан, ихы азбжа кцәықәԥсса, хәыцшьаҭырак ықәгыламызт. Егьирахь ихахәы еилассы илымҳақәа хырҩауан, ижакьақәа саӡамызт. Иԥшышьа, игылашьа унахәаԥшыр, уаԥхьа даагылон зыхьӡ ныҟәигоз ажәытәӡатәи абырзен философ Сократ. Арҵага шәҟәқәа рҟнытә иаадыруа ихаҿыртәашьа аҟәышреи харахәыцреи рнубаалозар – ари, ҳа ҳ-Сократ ихаҿы цагәыреи абзамыҟәреи ракәӡан ианыԥшуаз. Уажәы дахьгылаз даалҟьашәа даацәажәеит иара: – Шәызҿуи, уара, шәарҭ… Акгьы ҳахьамыԥхьац, ҳабзамыҟәцәоу џьышәшьома, иҟаумҵоз амҩа, – Наазым ихы наиқәкны, даазқәыршәшәашәа ааҟаиҵеит, – аа, афаитон аныланы иахьнеиуа…
– Уара ушаагылара, удинанс… – иҳәеит Наазым, игәы кыдгыланы дшыҟаз ихаҿы ианыԥшуа.
– Саанымгылакәа, исзымҳәар ҟалап, ҵаны. Аброуп ақыҭа агәы ахьыҟоу!
«Агәҭа ахьзеиҟароу ухы ыҵыҳәҳәо анышә уамандаз, аха уабаҟоу!» – ҳәа иеиҳәарц игәы иааҭаххын, аха иҽааникылеит Наазым.
– Уи ушәахьоума, Сократ, ҵаара ԥхашьарам рҳәоит? – аҵәы налеиҵеит Ҟаисар.
– Исымшәацт, аха издыруеит…
– Ахы уаҩы изихагылоу дхәыцырц азоуп, ақыҭа аган иадыршәылоу адгьыл ҽыҭ агәҭа излатәузеи, суазҵаауеит, Сократ? – иблақәа ҵырхәны, днацралашәа ауп Наазым арҭ ажәақәа шиҳәаз.
– Аган акәӡам, ахы-аҵыхәа роуп аус злоу… Урҭ урыхәаԥшуазар, агәҭа ахьазеиҟароу иҭашәоит.
Иԥаҵа ԥхьашьшьаауа, Хынтрыгә даацәажәеит: – Абри аус абасҟак арххара аҭахӡамызт ҳгәы зхьыблуа оумак уа иҟоушәа… Ҳколнхацәа рҳәатәы анылымҵ, игәааит, аусура ҳҭыҵуам рҳәеит. Ашколхәыҷқәа аанызкылазгьы ҟалақәеит.
– Абас еиԥш уи аус азнеира иашам, Хынтрыгә ухаҵкы. Иаахҵәаны иуҳәозар, ари иаанаго ауаа рыжәҩа аҭҟьароуп.
– Рыжәҩа аҭҟьара уҳәоу?..
– Ари аҵыхәа ԥҵәатәуп, мамзар?..
– Мамзар, икьаԥа хуҵәар ҟалап, ҵаны, – иаԥхьаҟа шьаҿак ааҟаиҵахын, Сократ дхьышьырхха даагылеит.
Убри аамҭазы игәыжь ыҩны аҿынанахеит, ишимчыз ибжьы анақәирга, деилнакаазшәа, иџыџӡа иаагылеит.
– Ақыҭагәы алхра жәлары зегьы ирусуп, аӡәы-ҩыџьа ракәӡам уи зыӡбауа… – Ҭырбеи ихы ааибӷын инациҵеит: – Аусурахь ҳҭыҵуам, ашкол ахь ҳнеиуам ҳәа акы аԥшьрымгароуп.
– Ҳаргьы ҳзызҵаауа шьоук ҳамоуп, аҵла гәаҩа ҳҭымҵит… – ииҳәаз ааицәымӷхан, иҽааникылт Хынтрыгә.
«Иҿыҩрыз убо» ҳәа аанарго, Наазым Ҭырбеи днеиҿаԥшит.
– Ашколхәыҷқәа шәырԥырхагамхан…
– Ҳашԥарԥырхагахои, нан, Ҭырбеи, акыр рылҵуазар ҳәа ҳарзыԥшуеитеи, – лҳәеит, даара иаагәхьааганы аԥшәмаԥҳәыс.
– Уаҵәы ашкол ахь ицоит, Сократ, уаргьы ухәыҷқәа ноугароуп, – дҵаҳасабла даацәажәеит Ҭырбеи.
– Ашколгьы аусҳәарҭагьы ааганы абра ахәы ианықәшәмыргыла, хәыҷык ашкол ахь днасышьҭуам. Маскеи Хәаскьеи Дәрыԥшь иганы иҭасҵоит, егьырҭ иаанхаз – Калдахәара аинтернат иасҭоит.
– Ус убахьоу?.. – ихы-иҿы ааиреицакын, ҿыцха днаԥшит Ҟаисар.
– Аиеи, Сократ даауазар ҳәа иԥшыҵәҟьами даргьы, – иҳәеит Наазым.
– Изсзыԥшыми?.. Сымч ақәымхар ҟалап, ҵаны!
– Ак шәасҳәашан, уара, – дналагеит Ҭырбеи, – шәхәыҷқәа шаны ақыҭақәа ирылашәыԥсоит, аха иара ашкол ахаҭа шәыздыргылауоу?..
– Ахәыҷқәа маҷуп ҳәа уа аҵыхәа ааԥырымҵәашеи, – инациҵеит Наазымгьы.
– Иаа? – Сократ иҿы ахьааихихыз уа иаанхеит, – ахәыҷқәа шԥамаҷу, хәыҷымзар иҳамада?..
– Аа, зҿы аус ҳамоу… – даацәажәеит Ҟаисар.
Егьи дырҩегьых иара итәы даҿын: – Адгьыл кәаза замана…
– Аҭыԥ цәгьоуп ҳәа аӡәгьы имҳәаӡеит, – инаиаҭеикит Наазым.
– Нас иҟалазеи? – дҵаахит егьи.
– Иудыруама егьырҭ шахәаԥшуа?..
– Исыздыруам, издырырцгьы сҭахым…
– Уара изакәызеи иуцәажәашьоу, – ичҳауа дшааиуаз дааилашәеит Наазым, аха нас дааиԥхьхәыцын, инациҵеит: – Уаҭасҵом уара, избан акәзар, уи иуҳәауа ухатәы гәаанагара акәӡам, аӡәы иҿы уҭагыланы уцәажәоит. Убрыгь аамдыркәа…
– Уи саргьы исаҽԥнышәҳәар цәгьа ижәымбо шәыҟоуп, иҳахьзеи, ҳхатәы гәаанагара ҳамамкәа, – дныбжьаԥалеит Хынтрыгә.
– Схатәы гәаанагара сымамкәа, исҳәо-изуа сзымдыруа, сышԥоуԥхьаӡои уара. Ани, шәара шәеиԥш, маны-маны Сагьаса ҳәа ашәҟәы аԥхьара ахьсзымдыруа акәу?.. Сара соуп Цгәаа рырахә акы-ҩба ҳәа иааԥхьаӡаны рхыԥхьаӡара шьақәзыргылаз, убри анаҩсгьы, аҭыԥаҿ ахьшьцәа амца анеиҿаркуаз, аҟәарӷьатәқәа раасҭа аҩарҵә еиҳа ишеиӷьу рхы иҭазгалаз…
– Осс… Уажәшьҭа ҳлыҵабга ҳцахт! – иҳәеит Наазым, ихы шьҭацаланы дахьгылаз.
– Амра ахәы ианлавҵалалак, аеҵәақәа ԥхеиԥхеиуа жәҩанаҿ изцәырҵуа, ҽынла урҭ зымԥхо, уи мзызқәас иамоу уҳәа сара соуп ишьақәзыргылаз…
– Уара, ари дастрономума? – дааҽхырҵааит Ҟаисар?
– Агастроном иалухи, аха сара аказын суазҵаауеит.
– Изакәызеишь?..
– Изакәу умбо, ухаҵкы, абни агәыжь игылоу аҵыхәа аууп, аџьма аҵыхәа кьаҿӷәаӷәаӡа иҟоуп, изыхҟьазеи убри?
– Ухаҵазар, аҭак ҟаҵа уажәшьҭа, – уамашәа иааибеит Наазым.
– Аҭак сара сакәым, иара ихаҭа изыҟаҵом.
– Изыҟамҵар ҟалап, ҵаны…
Иччар изымыччо, иҵәуар, изымҵәуа иԥшуан итәақәаз.
Ҟаисар изнымкылазт аџықәџықә ааиргеит: – Џьым, ари аракәым иахьиҭыԥу, Аҟәа ауниверситет аҿы дганы алекциа дарԥхьалатәуп.
– Илымшар ҟалап, ҵаны… Шәара шаҟа аџьа адыжәбалаз аҟара сара аџьа адызбалар, Аԥсны сналҵны, иахьеиҳабыроу џьара стәазаауан.
– Ишәиркит ҳәа сыҟоуп аҵәы! – инапқәа леивиган Наазым, асасцәа дларзыԥшит.
– Сара ԥсабарала сцәа-сжьы иаднакылаз ала сыҟоуп, уи аӡәгьы иамеимкааит. Шәарҭ… – Ҭырбеии Ҟаисари ихы нарықәикын, – шәарҭу?.. Кьини-кьини пеҩ-пеҩ ҳәа уи шәгазеҭ шәадтәалаз!..
– Уамыԥхьаӡои, Сократ, уи ҳгазеҭ, – днаиазҵааит Ҟаисар.
– Самыԥхьаӡакәагьы иану здыруеит. Ҭакәажәык ацәажәара аныхҭалк, лыбз нҭахырҵәан, лара «иаҳәац аҳәоит» ҳәа ак лҳәон еиԥш, шәгазеҭгьы еснагь иаҳәауа акоуп.
– Ишԥа, уара?.. – днаиҿаԥарц иҽыназишәоны, Ҭырбеи уи ила наиирбан, дааҟәихит.
– Ҟаисар акәу, Масар акәу иухьӡу сыздыруам, аха уцәажәашьақәа сгәаԥхом, исгәаԥхом иаахҵәаны.
Ҟаисар иблокнот ажәжәаҳәа акы наниҵеит.
– Аиеи, уажә абри ажәаԥҟа исҳәазгьы убра инанҵа, нас сара истәуп ҳәа уалаҽхәала.
– Ааи, усоуп, – дааччеит Ҟаисар, – иблокнотгьы наҟ иџьыба инҭеиҵеит.
– Узымччозеи, исҳәаз сажәа лыԥшаахқәа анануҵа…
Наазым, ихы Ҭырбеи инаидикылан, илымҳа дынҭахәыҭхәыҭит: – Иубоит жәлар рус знапы ианырҵаз, ҳхантәаҩцәа бзиахәқәа. Ироуҳәозеи, узацәажәо ҳәа аӡәыр дыҟоума?
– Сара сцеит, абзиара шәзыҟалааит, – иҳәан, дцырга-цырго иҿынеихеит Сократ. Игәыжь ахьгылаз днеин иарӷьа шьапы агәчама инхырыҩршәа, мгәацәха дҳәазаны днақәтәеит. – Ачу, ачу! – ишьапқәагьы ырҟалтыпсны амгәацәа нкыдыршааны, агәашә дылҭыҵын, агәарабжьара дныбжьалт, игәыжь авыр-вырҳәа аҵыхәа аҟьон.
– Ҳаи, аллаҳ цәгьара иқәиҵааит, ас ԥсышьа уаҩы ибахьома! – игәы нханы дцәажәон Наазым, – ухылԥа ыршәны ауаа ирылоуҵар, изыхәҭоугьы изыхәҭамгьы зегьы асуеит.
– Бара, аԥшәмаԥҳәыс, акы аабырмазеир, фырџьанқәакгьы аанаҳамкыларызеи…
– Хынтрыгә, уара, ачеиџьыка змоу уаҩуп, уи аадыруеит, аха уажәтәиала ҳамарам, дҩагылеит Ҭырбеи, – уаҵәы ахәыҷы ашкол ахь днеиуеит, ихьӡузеи иара?!
– Шьырбеи, – ишьҭахь ихы ааибӷит Хынтрыгә, – шәаанҿасындаз ҳамҭакы, умырҵысы шәцоитеи, иҟалома ус?
– Аҩадагьы ҳҩықәԥшышт, даҽа аӡәык-ҩыџьак батәуп.
– Ус иага иҟазаргьы…
– Аҽазны…
Ицарц иҩагылеит егьырҭгьы.
Адырҩаҽны акәын. Ахԥатәи аурок ахь аҵәҵәа ҟалахьан. Еихьыс-еиԥысуа ахәыҷқәа аклассқәа ирыҩналон. Арҵаҩцәагьы ржурналқәа рҩыҵыршь акоридор еиҵҳәа ду иныбжьалт.
Ҭырбеи алаӷырӡ еиԥш ацәыкәбар зыдшыла иҟаз аԥенџьыр дадгыланы абаҳчахь дыԥшуан. Уи уажә илаԥш иааҵашәеит, абраҟа аҵара аниҵоз иҩызцәеи иареи еиҭарҳаз аӡынҵәа, гыларала митәык иаҩцамызт, аха имахәажә-шьахәажәха, аҽеимыртаӷа, абна ацәхыԥ иадиалан азганк, наҟ мрагыларахь ихаз, иҟаԥшьы-уаркалеиуа ашәыр алубаауан, ашәшьыра иамадаз егьи аган, иахьыԥсаашәа илашьҭын, иҿаз аҵәақәагьы икылбаҳҭаа, иԥштәыдаха иҟан. Аҵаҟа амыӷқәеи аҭәахәҵәқәеи еилиааны иҩеиуаз, илаҟәыз амахәқәа ирхьынԥашалон.
Убри аҽны, аурокқәа ианрылга ашьҭахь, ахәыҷқәа ашкол иаҵакыз аучасткаҿы аус руан. Классцыԥхьаӡа иша-шаны ирыдын дасу иҟарҵашаз.Ҭырбеи иҩызцәеи иареи абаҳақәа кны ашәыршьапқәа рҭыԥқәа дырмазеиуан. Шьоукгьы акәырҷыжьқәа рыла ауац ааганы, ажрақәа ирҭарыԥсон.
Ница Уасил-иԥҳа шәыршьапык амахәқәа еидкыланы иаашьҭылхын, анышә ацырԥсса, ихыргьежьааны ҿыц ижыз ажра инҭалыргылеит, адацқәагьы ауац цәаакыра инарылашьшьит.
Ҭырбеии Алтениеи рбаҳақәа рыла иҵдырԥԥоз анышә иасны уахь иҭарыжьуан…
Урҭ иаарыдгылаз адиректор русушьа игәаԥханы краамҭа дырзыԥшуан, иблақәа аразра рхыҳәҳәыла ҿааиҭит иара: – Иҭашәыԥсацыԥхьаӡа шәҭагыланы еиҵашәкәаҳалароуп, убасҟан ауп аԥашәқәа анакуа, еилышәкаама?
– Еилыркаара ҳәа… – даахәмарит Ница Уасил-иԥҳа…
Адиректор ишиҳәаз еиԥш, анышә ԥыҭк ҭарԥсацыԥхьаӡа, инҭагыланы ирапо иааҭдырҭәаан, аҵыхәтәаны инхаз аԥсыларақәа ашьапы инадырҳәҳәалан иааимадырҩызааит.
– Шәыхьӡ ахызааит абри аҵәашьапы, – лҳәеит арҵаҩԥҳәыс, лқьышә ачча ықәххы, – шәара шәзоуми ҳзаҿугьы…
– Дара рзын, раамышьҭахь иааиуа рзынгьы, – инациҵеит адиректор.
– Ҳәарада…
Ахәыҷқәа рырҵаҩцәа абас иахьырзааигәаз, рыҽраҟаратәны иахьрацәажәоз ргәы иаахәон, иҳалымшашагьы ҳалшандаз ҳәа рҽазҵәылхны аус руан урҭ.
– Ус акәым… амахәқәа шәҵәахитеи, шәбаашәт, – лҳәан, арҵаҩԥҳәыс, урҭ рааигәара аус зуаз ахәыҷқәа рахь дниасит.
Ҭырбеи азныказы дааилшшеит, имч кәадахо ибаҳа инапы иазнымкыло дааҟалеит, исыхьзеи, ааигәахәт, ашьҭахь маҷк иԥсы ааивиган, иҩыза дылзыԥшуа ҩаԥхьа ибаҳа ныҵаиркьакьеит, аха знызынла ишьапы ақәшәомызт. Убас ицәымӷхеит дара ааныжьны рырҵаҩԥҳәыс рҩызцәа рахь дахьнеиз, шьыцроума, хыбаароума ари зызҳәаз ихаҭагьы еилырганы имамызт. Уажәы-уажәы лара лахь дынхьаԥшуан. Лыхцәшьыҵәрақәа лыбла ианҭаԥсалак, «фу» ҳәа днаҵаҭәҳәаны, иныԥхьалҳәон, ас акәым, абас ауп ҳәа лнапы ҟәымшәышәқәа иркыз лбаҳа мҩанҵо, ашколхәыҷқәа дрыдгылан иҟарҵаша дырбауа.
Ԥшасырҭамызт абрахь, аха знызынла уи анаакҿаслак, ашәҭқәа зланы лбырфын-ҵкы илшәыз лцәа инадшәаҟьалон…
Ҭырбеи убрахь инаԥшымҭаз, ибаҳа илдәықәиҵаз шлеиуаз ақьышә аҵарра Алтениа леимаа аҵыршьы аҵкар инахысын анышә иналашьшьит.
– О, уара, сшьапы ԥумҟан, акы еиԥшымкәа суҳәоит! – лышьҭахьҟа маҷк днеиҭаԥеит лара…
– Ҭырбеи! – даахьеирԥшит уи иааидгылаз Ҟаисар.
– Дубозма абухгалтер? – дҵааит Ҭырбеи.
– Дызбеит, аха лгәалаҟарагьы бжьысхит.
– Избан?
– Ашшыԥхьыӡ иаҳәауа иашоуп, аведомост аҿы иуԥылоит уаҟа зыӡбахә ҳәоу зегьы…
– Ных, анцәа иныс?..
– Аиеи, мшәан. Ихоумҵои?.. – дааԥышәырччан, инациҵеит: – Бабыз Алҭыч-иԥа аҟарулра ныҟәигошәа асиа дҭаҩуп.
– Уи ҵыԥх ҳанааӷыҵсуаз дыԥсит. Амала хыла адамра дадмырси!
– Ҟарамсада?..
– Убрыгьы, ашшыԥхьӡ ишарбоу еиԥш, ҩныԥссаҩыс дахыԥхьаӡалоуп…
– 90 шықәса зхыҵуа аҭакәажә?.. Еилагеит, анцәа еилеигааит!
– Еилагаӡам…
– Дыҟоумашь иара адиректор ихаҭа?
– Акрыздыруоу…
Акоридор ҭыкка иҭацәны, ашәқәа ирылыҩны иуаҳауан арҵаҩцәа рыбжьы, аҵыхәтәантәи аклассқәа руак аҿы ахәыҷқәагьы ур-ур рымшха еилан, рырҵаҩы дымнеицзар акәхарын.
Адиректор икабинет ашә инылагылон еиԥш аан, ԥҳәыс шәпажәпак убрахьынтә даадәылҵит қьаадқәак еиларҟәыҷны икны, лылахь еиқәҵаны.
– «Иаха сыцәаӡамызт» иҳәахт… Ыы, цәаблаҟы дикааит, – иаалԥылаз данаарыдҳала, лҽаанылкылеит, лаԥшыла иааимылдан, днарԥырҟьа дцеит.
– Дызусҭада, уара, ари?
– Лара лоуп, – аҭак ҟаиҵеит Ҟаисар.
– Лара дызусҭада?
– Ашьыжь згәалаҟара бжьысхыз.
– Аа, изакәызеи сҳәахуеит…
Ашә инхыҵын, иныҩналт уахь, ауадахь. Хсаалоуп уҳәаратәы акы еиларҽны астол иқәын, еилажәжәа-еилаԥԥы қьаадқәакгьы убраҟа иаваԥсан. Аԥардақәа ахьааимҟьоз аԥенџьыр ахаҿы, ацәа ақәҷҷа глобуск ықәгылан. Ҭырбеи иаразнак идырит акласс данҭаз географиа рызҭоз арҵаҩы импыҵарҟәыҟәны ирызнеигалоз аглобус. Астол аварахьшәа ҟәардәқәакгьы убон, абӷадҵарҭа аҭаԥсақәа еилыҟьҟьа, акгьы азшьапык аҵаҟәаланы акәакьҭахьшәа икҿагылан.
Зхы аԥенџьыр ахь ирханы аҭӡамц иавагылаз ажәытәӡатәи адиуан даниаланы дыцәан адиректор. Амра ашәахәақәа иҿаԥсоз ракәу, мамзаргьы иаха иижәыз акәу, иҟазҵахыз уара идыр, илахь аԥхӡы цәыкәбарқәа иқәыжжыз, ашәахәеи дареи ахьеилаӡҩауаз, цәарԥшӡаҭыԥушәа акәын ишубоз. Иԥынҵа акьаҩра, цас иауашәа, мҵы еиқәаҵәа дук ачычан, инадтәалацыԥхьаӡа иҿы ҭырчаа «ԥфу!» ҳәа даҭәҳәон, азныказы инықәԥрааны ицон, аха иаахагьежьны ҩаԥхьа инеины уа инықәтәахуан. Дырҩегьых – «ԥфу!..» Абас шаҟантәы.
«Ҳм… ам, ам… Хынтрыгә уаҵәцақәа аанкыл, уххь згеит» – дныҟрымҿрымуан иара, зныкыршәа аҭӡамцахь иҿы наирҳәит.
– Ух, аныԥсанах уҿасааит, – ибжьы ларҟәны даацәажәеит Ҟаисар, – ари уажәгьы ачараҿы астол дахатәоу џьишьома, уара… – акласстә журнал даахан иааиртит…
Убри аамҭазы Ҭырбеи илаԥш нақәшәеит ашькаԥ ҳарак ахы иқәыз ашәҟәы: «Махьал Трашба».
…Аредакциа аҟәшаҿы акәын. Ҭырбеи астол дахатәаны аусура даҿын, маҷкгьы дыццакуан, иҟалаз уи ауп, икылххы аофициалтә материалқәа иааз агазеҭ иахьыгӡатәын, ихы
ақәырԥсны дшаԥхьоз ауп дшааҩналазгьы лара. Дҩалхаҵгыланы аԥсшәа налеиҳәеит. Ларгьы даагәыдылкылан, ахәыҷы, аду зегьы днаразҵааит, аҭакқәа аныҟаиҵа, илирбаз аҭыԥаҿы днатәеит.
Иааиз Ҭырбеи иидыруаз ԥҳәысын, анкьа еигәылацәан, еизааигәаны инхон, аҩнраҳәа данца еицәыхарахан димбеижьҭеигьы такә ааҵуан.
«Даазгазеишь?..» – даахәыцит иара. – Ҳамҭакы иаасараӡа, ԥхьатәык сырҭан, иаарласынгьы исмырхынҳәыр ауам, алу алагара агхараҳа, усутә ара иагхараны иҟаӡам.
– Бзиоуп, нан, сара ццакыра сымаӡам, сааԥшуеит, – лкасы еиқәаҵәа лышьҭахьҟа инылхаршәны, еилыҩрны иҟаз лыхцәы еикәарҽы, иҽыгәӡа иааидылкылан, ашпилкақәа налаҵа-налаҵаны иаалырҽеин, ҩаԥхьа лхы инықәлыршәит, лызнапык лҩыҵра иныҵакшәа, егьи лнапы лқьышә иадкыланы Ҭырбеи дизыԥшуан. Афымцатә ԥшандага заҵәык ықәгьежьаан аус ауан, уажәы-уажәы убри иналҩны иуаҳауан афи-сиҳәа аулицахь иниаҟьоз амашьынақәа рышьҭыбжь, иашьцыламыз изы даара иуадаҩын, иашьцылахьаз агәхьаагьы икымызт.
Ҭырбеи ихы ҵаарҟәыланы аԥхьара даҿын, акы иҵәаӷәон, акы аниҵон… Уи лара маҷк лгәы инанамгазаргьы лхы-лҿы ианыԥшуамызт, лхәыцреи лареи ракәын уажәы еихәлацәажәоз, гәыла-ԥсылагьы еимадаз.
«Амхы дҭазар иҽага нкаршәны иҿааихон, аха қьаадқәак дрыдтәалоуп, ирнихуа, ирниҵо закәу аллаҳ итәуп. Ега еилахазаргьы, аԥша ахәхәаҳәа ирхьысуа ауада иҩнатәами, ҳара шьоук ҳауп акәымзар… Аха уаҳа ишԥа? Зегь еиԥшхашьас ирымоузеи, – иааԥлыргеит раԥхьаӡатәи лхәыцра, убраҟагьы шьоук аҭахуп. Зегь абраҟа иааны ԥшькәакьҭак змоу ауада иҩнатәар, ауаа крырҿазҵода? Сашьа еиқәыбгагьы абас уахи-ҽни дтәаны дыҩуан, даԥхьон, аха иара изын акгьы ыҟамызт…»
– Бныскылазар ҟалап, ожәшьҭа акагьы сыгым салгоит лассы, – аҭынчра еилаго даацәажәеит Ҭырбеи.
– Ҽааны имнеиша, сааны сабаушьклаҳаи саргьы?..
Ҭырбеи дзыԥхьоз даалаган, ахы-аҵыхәа еидкыланы дназыԥшын, еиқәырҽы, ԥҳәызбак дааиԥхьан иналиҭеит. Уи
данындәылҵуаз иналышьҭеиҳәеит: – Аредактор сиҭаххозар, сара макьана ара сыҟоуп, сындәлҵыргьы саауеит лассы.
– Исаҳаит ишәҳәаз, – ашә агәараҳәа инкыдҳалт.
Ҭырбеи иҭыԥ даахыҵын, диасны аԥҳәыс лаԥхьашәа днатәеит.
Иблақәа ҩеиҵыхны дналзыԥшит уи, лыжәҩахыр хызҩоз лкасеиқәаҵәа инаҵибааит лармарахь ала лгәышԥы иаркыз ақыҭатә анагӡаратә комитет ахь адепутатразы адырга ҷыда. – Баазцазеи, бзиароу? – дынлазҵааит уи Ҭырбеи.
– Узбар сҭахызижьҭеи крааҵуеит, аха хҭацәыхак ҳамам, ауаа урыланхо иҟарҵо ҟаумҵар ауам, ҟанҷ мазарак ҳадаҳкылан, даргьы кыдлом, хаԥсыроуп иаҳхааго, – лнапы астол инықәылҵан, ҩаԥхьа дналагеит: – Ҽааны сымнеиааит, ахәыҷқәагьы гәшәеит, рурокқәа рҳәару, аҩнусқәа рҳәару…
– Ҳаргьы убас акәымзи ҳанхәыҷқәаз ҳшыҟаз амбатә еилаагӡон. Ауаҩы даныҷкәыноу маҷк дхабыхацыр цәгьаӡам…
– Дымгәаҟи, мшәан… Аха уажәшьҭа шәлыхьӡеит, анцәа иџьшьахартә. Уи лакәым ҳара зегьы ҳшәықәгәыӷуеит.
– Ҳаргьы ҳақәԥақәсуа макьана ҭышәынтәалара ҳамаӡам. Ҳабзиара дук илбахьоузеи акәтаӷьцәа ҳалхны ҳзааӡаз ҳан.
– Ишәзымҳаи, ауаҩрахьы шәкылымси. Ҳара ҳтәқәа макьана ирылҵуа здыруада?..
– Рыԥсынҵры шәаҳәала, ди, рыԥсынҵры… Гәабзиароуп адунеи аҿы иҟоу, аҵара иашьҭоу мышкымзар мышкызны џьара дкылымсыр ауӡом.
– Абарҭ зегьы шәеибгазар, урҭгьы ак рылҵып. Шәара шәоуп ҳзықәгәыӷуа, нан, Ҭырбеи.
Ԥыҭраамҭак иааҭынчрахеит, аҭӡаҿы икнаҳаз ажәытәтәи асааҭ абжьада даҽа шьҭыбжьык ҩныҩуамызт уажә ауада.
Ҭырбеи асааҭ дҩаҵаԥшит, ак ҟалахьан, аԥсеиҭакымҭа иаамҭан, аӡәгьы уаала ҳәа ашә ихы аакылеикын, сызцом ҳәа аниеиҳәа, ашә нкыдиҵан, «дрыгә-дрыгә» ҳәа амардуан даҿаланы дахьцоз ишьапышьҭыбжь уаҳауан.
– Нан, Ҭырбеи! Сара усҳәарҭак ашә сынхыҵны аӡәы сизамышшыц, шәҟәыкгьы ҩны аӡәы ихьӡала иаласымҵацт, – дналагеит лара, хьаа дук шлымаз мҩашьауа, – сара араҟа,
уа уҿы сзааиз, дҳацәтәымым, ҳара даҳтәуп ҳәа ауп… Автобус санақәҵ, сшааиуаз исымҩатәны аԥсуа институт аҿгьы сынкыдгылт, саҳәшьаԥак убраҟа аус иуеит, ҵарауаҩуп, убригьы дсықәымшәеит.
– Сара сахьшәыхәо ҳәа крыҟазар, схы шәхызбаауам, – лара лышҟагьы маҷк днаскьеит.
– Сашьа мцацәа иоуп сара сызҿу, акгьы зқәымыз… Иара даҳхагыланы ҳирҽеир акәымзи, нан, аха иабаҟоу уи аҩыза аразҟы анцәа иҳаимҭеит… Арахь ҳара ҳашҟа зҿы хамыз ԥҳәыск диднагалан, иуада хәыҷқәагьы ҳацәлырӡырц аҷык ауп иааҳагхаз, – лылабжышқәа аахаҟәҟәалеит, лқьышәқәа ааимахәа-ааимахәан, – кыр ҳақәындаз, ма ихылҵк дҳамамзаауаз. Нан, Ҭырбеи, Махьал сара дсашьан, аха ажәлар дырҵеин, аҵара даналага нахыс, ихы ҩышьҭымхӡакәа усуран дызҿыз. Ҳқыҭа гәакьаҿы аԥшаахқәа адгьыл ицәыҵиԥшааз, Қарҭ, Аҟәа уҳәа акыр амузеиқәа рҿы иҵәахуп… Ишәҟәқәагьы хар амаӡамкәа иҭрыжьит, срыкәыхшахааит. – Лыԥсы лгәы икылачыма уҳәаратәы, даақьыԥсықьит ԥыҭраамҭакгьы лҿымҭра ашьҭахь, «уҳ, гәышьа» ҳәа лыԥсы ааивылган, ҩаԥхьа ацәажәара дналагеит, – иаҳәшьа еиқәаҵәа, ишудыруа еиԥш ихьӡ ашкол иахырҵеит, иҭабуп ҳәа раҳҳәауеит уи иазааԥсаз… Ибаҟа хәыҷгьы ҟарҵан, аха убри иахьахәҭаз џьара инықәдыргыларатәы изыҟамлеит. Рлымҳа инҭысшьын, уи бара бусс иалоузеи, ианыҟаҵатәу ишыҟаҵатәу ҳара иаабап ҳәа сарҳәеит…
– Ибазҳәо?
– Адиректор лахьышәашәшәа иҟоу… Мап аӡәгьы икӡом, аха изхәарҭоузеи?.. Ишықәсхыҵра инақәыршәаны инықәдыргылар, иҩызцәа ааԥхьаны, ашколгьы ихьӡ шаху ззымдыруа ыҟоуп, ажәақәак наихырҳәаар бзиами, нан, ааӡара ахьчара иатәыми. Сара идсырҵома иаҭаху, аха гәаԥхарҭахәыс анцәа иримҭеит, ирыхьыз сзеилкаауам.
– Ииашаны исыздыруамызт абас ишыҟаз, мамзар…
– Нан, Ҭырбеи, зегь шәыцхыраара сҭахуп.
– Асҭаршыни аколнхара ахантәаҩи иахырҳәаауазеи? – илаԥш наҟ иналҟәыгашәа даацәажәеит иара.
– Нан, Ҭырбеи, исҳәарызеи сара, мамзаргьы урҭ ҳара ҳаха рымоума? Ашьыжь иҩагылар, иахьа гьамала акрабаҳфари, ҩык-ӡык абаажәри ҳәа идәықәу уи иазхәыцуа иҟахума?.. – лнапы налҟьан, – ибжьысит, нан, иубахьоу абаҟоу… Аиҳабыра рҿгьы инеиҭасҳәап, сҳәан, аха…
Уи иаҳаз ажәабжь даара игәы инархьит, аха акгьы ахимҳәааит.
– Нан, убаашәт, иуасҳәарызеи, – дҩагылан, ацарагьы лҽыназылкит.
– Аҩнынӡа ҳнабжьысып иҟалозар, акгьы бнамыцҳарызеи…
– Џьара снеиуа сыҟоума, нан, цәгьала ҳаилахами… Сызго машьынак шԥаҟамлари… аҩны сҩеир, мжәабӷьык снашьҭалахроуп, цхырааҩыкгьы даусымаху…
Ҭырбеи уи усҟан длыцны ҵаҟанӡагьы дналбааит, астанциахь дызлацашаз амҩа лырбо, данынаскьеигоз «исылшо ахәыҷала ацхыраара ҟасҵап, оумак сылымшаргьы изеиҵарҟьо, издыргәагәо еилыскаап» ҳәа леиҳәеит…
Ҟаисар дызхәаԥшуаз акласстә журнал наҟ инықәҵаны даацәажәеит:
– Ара иану иашазар, географиа адырразы ифраҭқәазаап. Ҩыџьаҟа ԥшьбақәа рзықәгылоуп, егьырҭ – хәбақәа… – нас ани еизҟьа адиван иқәиаз днеизыԥшын, – даҳҷаԥшьошәа ара ҳидтәалазаауама, дырҿых, џьушьҭ, наҟ.
– Дырҿых ба? – зны даалак-ҩакит, нас дҩагылан, инапы наргӡаны ицәаз ижәҩахыр днас-насын, – оо-ра! – ибжьы наиқәиргеит.
Егьи дааҳәыцымыцит: – Еи, аллаҳ-аллаҳ! – иҽааирххеит, – уажәыҵәҟьа, уа маҷк иааԥшаат, ирмуӡахт… – ацәа даалымҵыцкәа ауп уи арҭ ажәақәа шиҳәаз.
– Уара, ари ҳара ҳаума дызҿу?..
– Акрыздыруоу?.. – ҩаԥхьа ижәҩахыр днас-насхт Ҭырбеи.
– Ыы, изакәызеи? Кыр ҟалама? – днықәтәеит, аха илацәақәа макьана ихҩан, ахәхәаҳәа дааҿарҳасит, ахәы зхьыссы иҟаз иӡамҩа ааибӷит. – Шәабаҟаз, уара? – ишьамхқәа аҿҿа рыхга дҩагылеит. – Ҳаннарҵәеит, ирымжәааит, – рнапқәа аарымихит, – шәаазцазеи, уара, шьыжь шаанӡа, бзиароу?
– Аиеи, уажәоуп анаашаркка, – дааҵәылихит уи Ҟаисар.
Аԥенџьыр ахь днаԥшит:
– Ҟоҳ, амра гылазаап убоу, – дааҿарҳасын, иҽааирххеит.
– Амра гылахьеит ҳәа аума, шьыбжьаахьеитеи.
– Ҩык аацәырыргеит, аха иужәуа иҟазма излыхыз аллаҳ итәуп…
– Иахьа аурок умаӡами? – дҵааит Ҭырбеи.
Адиректор ари азҵаара ицәылашьшьра даалнахит: – Ыы, шәзазҵаазеи? – еиҳа ихы инапаҿы иааганы, – иахьа исымаӡам, бзиашәа. Смааргьы ҟалон, аха… Ҽнак уаарԥырҵыр, ҵаҩгьы, рҵаҩгьы зегь лықәбӷьыжәаа ицоит, – аҵыхәтәан «ҟыжт» иҳәан, дышҳазӡа рыблақәа днарҭаԥшит.
«Абасҵәҟьа сымҳәар акәын, зынӡа иалгаӡаны иҟазаап ҳәа ргәы иаанагар ҟалоит», – даахәыцит аҵыхәтәаны, – ҳм, ус сҳәеит ҳәа, алеишәа рымамкәангьы иҟаӡам, арҵаҩцәа реилазаара цәгьаӡам уажәы…
– Уи аадыруеит, Иасыф Дармидон-иԥа, арҵаҩцәа цәгьоуп ҳамҳәаӡеит, аҵаҩцәа ракәзаргьы… – иажәа намгӡакәа дааҭгылеит Ҭырбеи.
– Алеишәа зегьы ирыцкуп, алеишәа ыҟамзар, иҟам акгьы, – исцәагозеи иҳәауашәа, иажәа нарылеиҵеит Ҟаисаргьы.
– Алеишәа азын, иҵабыргны, митәык ҳаҽхәартә ҳаҟам, аха егьырҭ ашколқәа ирыдкыланы уахәаԥшуазар, хар ҳамаӡам. Оҳ, аҳ, аҳаҳаи… – иҳәан ҩаԥхьа иҽааирххеит адиректор.
– Ус акәхап, ус акәхап, – инаиаҭеикит уи Ҟаисар.
Ҭырбеи аҭыӡқәа лаԥшыла иааимданы аҭуан дҩаҵаԥшын дыниазҵааит:
– Иасыф, сынтәа ашкол аремонт азыжәмуӡеи?
Егьи ари маҷк аҟара ишааицәымӷхаз удырратәы дааилауеилашит, иаԥхьа иқәыз иқьаадқәа аарҽеишәа, астол акьыԥшь инапсыргәыҵа нықәишьит, асаба иқәтәаз ирыцқьар иҭахызшәа, ԥфу, ԥфу, ҳәа уахь днықәҭәҳәеит аҵыхәтәаны.
– Аремонт кәаԥҷаҷараӡа иҟаҵаны салгеит ҳәа угәы рҭынчны уштәоу, мчыбжьыкгьы аамҵыцкәа, ана-ара икыдыҩрны аҿыланахахуеит ашәыга. Знык узхысыз еиҭаҟаҵатәны иаауԥгылоит. Ауаа бжьысит, намыс рымоу џьушьоу… Ҵыԥх
иаагаз аусуцәа аремонт ишаҿыз аҵарашықәс ҳанҭагылеит. Сынтәа, – ихаҿы бзамыҟә ччаԥшьрак аақәлан, – усгьы анахь ҳаиасуеит ҳҳәан, зынӡа иагьаԥшьаамгеит.
– Шәиасырц шәгәы иабаҭоу, ҵаара ԥхашьарам? – Ҟаисар ишьамхы иқәыз иблокнот абӷьыцқәа ааихиршәшәеит, ҳаӷеиҭа имаҳац ажәабжь иаҳауаны ианиҵарц иҭахызшәа.
– Анахь ҳаиасуеит.
– Анахь ҳаиасуеит уҳәама?
– Аиеи, анахь…
– Аа, изакәызеи сҳәахуеит, – реицәажәара иҽналаирхәит Ҭырбеигьы, – аҿыц ҭыԥ ахь аиасра, ианакәызаалак ибзиоуп.
– Ҳазегь ҳашҭоԥу… Иҭбааҭыцәӡа шҭакы ҳнықәымгылои, џьушьҭ, ҳашколхәыҷқәагьы еиҭарҳәашт.
– Шәышҭоԥу, ыы? – Ҟаисар, уи дшеиҿкаамыз аниба, аҵәгьы налеиҵар цәгьа имбо дыҟан, аха митәыкгьы иҽизаартуамызт, Ҭырбеи иахьтәгьы ҽԥныҳәак иоур иҭахымызт.
– Аиеи, ҳазегь шаҳҭоԥу, – иҳәахт егьи.
– Ҳм… Дармидон Иасыф-иԥа…
– Дармидон саб иакәгәышьан изыхьӡыз… Дпапын, аха дыцәгьамызт ҳәа рҳәоит дыздыруаз зегьы.
– Ус акәхап, ус акәхап…
Инарҳәы-аарҳәшәа ахәыцра саламгеи иацы аахыс, изыхҟьаз сыздыруам, аха… Иасыф Дармидон-иԥа!
Егьи ихьӡи иабхьӡи еидкыланы иахьиҳәаз игәы иаахәан, иблақәа иҭаҷкәым ала ирҟәыҷуа, ихы иарӷьа жәҩахыр иқәҵашәа ицәажәоз днеизыԥшит.
– Абри ашкол, ҳм… ишысҳәара сыздыруам, ишеибгоу ашьаҭа ныҵжәаны уахь ижәгарцоума, мамзаргьы?..
– Аиеи, анаа… – ашьҭахь уи ииҳәоз иаҵанакуаз дазхәыцзар акәхап, – ус ишԥа, џьушьҭ! Ари ашкол дуӡӡа иаҵазза уахь изгода, уара абзиа ззыҟалаша. Алафгьы удыруазаап, анцәа унимхааит. Аҿыц ҳаргылоит, аҿыц!.. Уи аплангьы иадырбахьеит.
– Уи аплан ишалырхыз удыруама? – днаиазҵааит Ҭырбеи.
– Ишԥа? Аплан иалырхну? – дышҳазӡа, ииҳәара иҿамшәо уи днеизыԥшит.
– Аиеи, Иасыф, иахьдыргыло аҭыԥ рзеимакыроуп, ҳаарԥеиԥшып рҳәан, наҟ иналырхит.
– Ақыҭа иахьазеиԥшу аҭыԥ бзиа алхны иҳаман, уахь ҳаиасып ҳәа ҳҽырхианы ҳаштәаз иаҳзыжәузеи, уара!..
– Уи ҳара ҳусс иалоузеи. Мамзаргьы, иаҳҭаххар аплан иаҳарбо, иаҳҭаххар иалаҳхуа ҳаҟоума?..
– Шәажәа иазыӡырҩуеит, ацхыраара ҳҭахуп, шәнапы ҳаҵшәымхын, ҳшәыҳәоит, – даӷьуа– дыԥсуашәа акәын дышцәажәоз адиректор.
Ҭырбеи игәы иҵаххуан ииҳәауаз, снапы наилакны ицәа ккаӡа ихысҳәанда ҳәа игәи-игәи еилаԥшуан, аха ҳәҳәарада, ҟаарада акаҵа еиԥш адашьма дықәырҟьацызар еиҳа еиӷьми ҳәа ӡбаны, ҭынч дыниазҵааит: – Абра ашкол зыхьӡ аху ибаҟа уажәраанӡа изықәшәмыргылаци? Иҟаҵаны иааргеижьҭеи акрааҵуеит, иахьынӡаздыруа.
– Ҳм… уи наҟ ҳаниаслак иқәҳмыргылои, агәҭа ашшара аҿыҵәҟьа. Ара иабақәургыло?..
– Иабаҟоу иара? Иахьыҟоу удыруоу?
– Ишԥасымдыруеи…
– Уеизгьы…
– Ҵаҟа ихәыҵагылоуп, иамоузеи нас уи?
– Ҵаҟа?.. Еилкаауп, Иасыф Дармидон-иԥа, – дыхәмар-ҵәылхшәа ауп уи ари ихьӡ шиҳәоз, – ашкол ахь имныҟәо ыҟоуп ҳәа ҳаҳауеит, изыхҟьауа ҳәа иудыруазеи?..
– Ачымазара-хымазара…
– Иаадыруеит закә чмазцәоу урҭ. Иҟоу уасҳәап, ашкол иахыԥхьаӡалоу ашкол ахь днеироуп, изакәызеи шәызҿу!
– Цәгьара ҳгәы иҭам, хыхь иқәтәоу анцәагьы ибоит уи.
– Шәыԥсыҽра рхы иархәаны, шьоукы-шьоук иаарҭаххалак шәыларыгӡоит… Уаҵәгьы игәаҳҭоит, аӡәгьы дычмазаҩымкәа иҽанагирха, бысҭа ҳзеицымфеит.
– Изакәызеи, Ҭырбеихеит, суршәарц угәы иҭоума?
– Усыршәаӡом, аха иҟоу аиаша уасҳәоит, ашкол аҿы алеишәа ыҟаӡам, зыхьӡ аху ауаҩ игәалашәара аҳаҭыр азы аҵараусгьы еиҳа еиҿкаазар ахәҭан…
– Уи шәара игәашәҭахьоума, иалыжәдыраауазеи?
– Иалыздыраауазеи ба? Ҵыԥх аҵарашықәс анынҵәоз ҩажәи аӡәҩык иалшәыргаз рахьтә шаҟаҩы иреиҳау аҵара иаанахәада, иудыруамашь уара ари?
– Шаҟаҩ аанахәада?.. – иқьышәқәа неиқәижьын, ихы нарҟәшәа днатәеит иара.
– Ҩыџьа заҵәык роуп иаанахәаз аинститут, дара урҭгьы апедагогикатә факультет аҿы, конкурс дук ыҟамызт акәымзар изҭалаӡомызт… Ашкол шԥагылоу, иабагылоу ҳәа иҵааӡом, аҵароуп изызхәыцтәу, аԥсҭазаараҿы инагӡалатәу, мамзар арзаҳал ҩны исылшом ҳәа уқәҵыр хараӡа еиӷьуп.
– Уи ззуҳәауа здыруеит сара…
– Иззысҳәозеишь?
– Сумыргаӡан, акы еиԥшымкәа суҳәоит.
Убри аамҭаз аԥенџьыр аԥахә аахгеит, адырдырҳәагьы иааҵысит. Адиректор ашырҳәа дааҵҟьан, аԥенџьыр ихы нкылеикын адәны ихәмаруаз ашколхәыҷқәа дынрыҵаҟьеит: – Ампыл уа шәамысын ҳәа шәасымҳәахьеи, уара, наҟ шәыҵыҵ сымҳәеи, уара акәмеиԥсшәа уа игылоу уоуп сызҿу, аандакылаха иԥа, исҳәо умаҳаӡои! – дыниқәцәҟьеит аҽаӡәы.
Урҭ рыхьӡшьарақәа рымацара ракәмызт, рабацәа рыхьӡшьарақәагьы идыруан, иара убарҭ рыла акәын дышрыԥхьозгьы.
– Подумаеш, Дармидонович, – иҳәан, аҵла аҵаҟа зыҽхырнаашәа игылаз аҷкәын қәацә наҟ днавалеит.
– Уара аглыҩры, иусырбап сара!
Аӡәы ихы шкәакәаӡа, акан иҿаҳәҳәы, инацәхыԥ иԥынҵа акьацәра инықәиргылан имаҿа ырԥаҟьԥаҟьуа, – иоска, иоска, иоска ҳәа дыбӷьаауа ашҭа днықәлеит.
– Ибжьыст, ибжьыст… Ахәыҷқәа ҳәа ӡәыр дыҟоума, – иҳәеит адиректор дара рахь дааҳәын.
– Хәыҷы цәгьа дыҟаӡам, иааӡашьа уақәшәар… – иниҿаирхьит уи Ҟаисар.
– Классцыԥхьаӡа шаҟаҩ ыҟам сзышьақәшәыргыл, иагхазгьы иара убас… – инаидиҵеит уи Ҭырбеи.
– Апроверка ҳзыжәуеит акәу? Ишәусым шәҽалажәгалеит, аха уи еилҳаргап ҳара.
– Ааӡара-ахьчара зегьы ирусуп, еилукаауазар… – иааҿахиҵәеит иаразнакы.
Иҭахы-иҭахым уажә Ҭырбеи иаԥхьа даагылеит ихаантәи адиректор Карамзакан Маҳҭы-иԥа Чаабалырхәа.
…Аибашьратә ҽазыҟаҵара амаҭәар рыман уи аҽны. Арезина шәпажәпа зхы иахачаԥаз илабашьа иҵарсуа, ижурнал иҩыҵракны акласс дааҩналт арҵаҩы.
Еихьышәшәа-еиԥышәшәа иааихаҵгылт ашколхәыҷқәа.
– Шәтәақәа! – нарыдиҵеит иара.
Аҟәҟәа-ҿҿаҳәа илеибартәеит.
Ртәашьақәа игәамԥхазт иааҭирҟьеит:
– Шәгыл уажәыҵәҟьа… Шәҽыриашаны, шәнапқәа шәываԥсаны! – Ихы шьҭыхны, иблақәа кылцаны дҩарылаԥшит, гәыԥҩык аруаа драԥгыланы акоманда риҭо џьушьарын уи ибжьы заҳауаз.
Ахәыҷқәа азныказы инхьыҩры-аахьыҩрызаргьы, данрықәҟаа, иҭынчӡа иаагылт.
– Молодцы ребиата, шәтәақәа!..
Ианынатәоз «Ее, че…» ҳәа гәынамӡарақәакгьы илымҳа инҭасит арҵаҩы.
– «Ее» шәҳәоу… Ишәымбацт, ишәмаҳацт, иабажәдыруеи, – ижурнал нықәҵаны иҵегь арахь аԥхьаҟа дааскьеит, инапқәа ырхаџьгәагәынуа, – шәарҭ, ишԥасҳәари, аҳәаҿарақәа, – ари хәыҷык имчцәоуп, иаасырԥшқап игәахәын, инациҵеит, – аҳәаҵысқәа…
«Ԥыфф, чыфф» ааилдыргеит ахәыҷқәа.
– Аӡыс каԥа-чаԥақәа!.. Абаҭканқәа…
Аҟырҟырҳәа иааибарччан, рыччабжь акласс иныҩныҩны ашҭа инықәшит.
Мыта дахьтәаз Ҭырбеи ишьапы днаӷрагылан, рырҵаҩ иахь ҿааиҭит: – Аҩыза аполковник, изахьӡузеи абаҭкан?
Аполковник ҳәа ахьиеиҳәаз акәу, мамзаргьы, ахәыҷ иҽхырҵаара акәу, акы ихы-иҿы аарҵәыҵәит иара.
– Амбжьах, сара сполковникӡам. Уи уажәгьы иузымдыруазар, ухы кәапеи иухагылоу уаҳа акгьы ԥнаҟараны иҟаӡам.
Ицламҳәа изжәҩахырк инақәырӷәӷәашәа, Ҭырбеи гәыбӷан зауз иҩыза иахь днаԥшын: – Ҟеҳ, иукит ҳәа сыҟоуп аҵәы…
– Сара скапитануп. Аццышә иалҵыз акапитан Ԥациа Кәатика ҳәа акәын аҩызцәа афронт аҿы ишсышьҭаз…
Ашколхәыҷқәа ацыфа анруҭа, иаанҿасуа иҟазма, ауу ааилдыргеит.
– Шәаагылишь, уара, ииҳәауа ҳшәырҳауам, – ашьҭахьҟа итәақәаз шьоукгьы ҽԥныҳәақәак ныҟарҵеит.
– Шәарҭ абаҭканқәа… – деиҭаналагеит арҵаҩы, – ижәбахьоузеи, ахысбжьыҵәҟьа шәмаҳацт.
– Ыы, ишԥаҳмаҳац… – днеиҿаԥшит уи Мыта.
– Ани, тыпла аҵарақәа шәанреихсуа акәу џьушьоума?.. Сара сахьыҟаз адивизион иамаз абзарбзанқәа рыхқәа ҭыкка… Шәарҭ акәҷарақәа, шәааидыҳәҳәаланы руак ахы шәылҭарыԥсар, уа шәакуан, шәкәаԥҷҷараӡа.
– Ох-ох! – иҳәан, иҩызцәа дларылаԥшит Шьаруан.
– «Ох» акәым, «нан» уҳәара уҟан, уи ахысбжьы знык улымҳа иҭасыр…  аниҳәалак, акомандир агәыз ааҭгон, аӷа имҵәыжәҩақәа хыблааны, изқәа кыдххаа саахынҳәуан…
– Риадовои ба?.. – дҵааит ахәыҷқәа руаӡәы.
– Ыы, нас шәгәы ишԥаанагоз, иаразнак исырҭозма акапитанра ачын?.. Иахьа атактикатә ҵароуп иҳамоу, ашәақь кны аныҟәашьеи, иҳәазаны ԥхьаҟа ацареи – по пластунски ҳәа изҿу, ишәымдыруеи, знык ишәсырбахьеит, ҳахьӡар, аԥсаҟьашьагьы иара убас…
– Аӡӷабцәагьу? – даалацәҟәы-шьацәҟәит Мыта.
– Аӡӷабцәа… – иҭаҷкәым раҵәаны иааиркалтымын, илабашьа ааиҵшьшәа ԥхьаҟа днеиҭаԥеит, – по пластунски ажра иҭацалазар акәын ирыхәҭаз, аха…
Аҷкәынцәа ҩаԥхьа иааибарччеит.
– Ух, ҽааны шәымнеит! – лҳәеит агәҭахьшәа Алтениа.
Егьырҭ ҟәиҭшәиҭуашәа итәан, мыцхәы рхы иларгаломызт рырҵаҩы.
– Шәаасзыӡырҩишь зны, – дналагеит арҵаҩы, – аӡӷабцәа, Ница Уасил-иԥҳа лахь ицоит, аҭӡы газеҭ ҭсыжьуеит лҳәеит,
шәылҭахуп, – иҽааириашан адҵа ныҟаиҵеит, – аҷкәынцәа, адәахьыҟа – марш!..
Ҷкәыни ӡӷаби аклассаҿ итәаз аддыҳәа иааилаҩҩит.
Ашә ааигәара инеихьаз Ҭырбеии Мытеи ибжьы нархьигӡеит: – Ҵаҟа, ашьҭаҵарҭаҿы шәлеины, абарҭ агаҭҳәырқәа рыцыԥхьаӡа ашәақьқәа шьҭышәх, ахылаԥшыҩ уа дыҟоуп, ишәаҳама исҳәаз?
– Ҳӡырҩуеит, аҩыза акапитан… – еицҿакны аҭак ҟарҵеит дара. Иажәа ҩбамтәкәа, рҩызцәа ирылҟьа рҿынархеит дара. Арҵаҩгьы илабашьа ааиҵшьуа инарышьҭаламҭазы дрызгәдушәа ҿааиҭит: – Убас, убас, шәқәақәра са изгааит!..
Ашҭаҿы ианнеи, арҵаҩы дкәалкьыԥсуа аҷкәынцәа днараԥызан, иарӷьа напы иганахь инымҩанҵаны, – становись!.. – иҳәеит.
Аҷкәынцәа еиваӷӷа инеивагылеит.
Амҿы иаҵоушәа, рыжәҩахырқәа ирықәкны урҭ иааргаз «ашәақьқәагьы» шаны рҩызцәа ахәыҷқәа инарырҭеит.
– Арҵаҩы раԥхьаҟа дааиасын, арота акоманда риҭошәа адҵа ҟаиҵеит: – Шәҽыриашаны шәгыл!..
Еиқәԥшьыхаа рҽаадыриашеит, ирырҭаз ршәақьқәа рыдԥсаланы иркын.
– Шәыхқәа шьҭышәх!.. Актәи, аҩбатәи ҳәа шәыԥхьаӡеи!
«Актәи, аҩбатәи…» – иналагеит дара. Ианалга акоманда ириҭаз ала аҩбатәиқәа шьаҿак аԥхьаҟа иналҵит.
– Ары-марахь!..
Ашырҳәа иаақәгьежьааит.
– Шәшәақьқәа шәыжәҩахырқәа рахь шәырҩах! Адруҳәа, адруҳәа, – игәамԥхазт ҿыц еиҭадирҟаҵеит.
– Шьаҿа ҭбаала, ԥхьаҟа шәҿынашәх… Ать, два, ать, два!.. – урысшәала дналаган, нас аԥсышәала аҿынаирхеит, – знык, ҩба, знык, ҩба!.. Шәшьаҿақәа ырҭбааны еихыжәгала! – илабашьа иҵарсуа, иарӷьа шьапы иаԥхьаҟа иршәуа, идирбон ишыҟарҵаша. Ашәымҭаказы иааникылан, иара ишҟа рҿы аарҳәны иааиргылеит. Иурок алагамҭа излаҳәоз ала, урҭ аӡәаӡәала иалҵны иааины, рнапы раргәҵысҭа иадкыланы, аҩыза акапитан удҵала дааит абри, абри ҳәа дасу рыжәлақәа рҳәар акәын.
Изақәымшәоз, «ус акәым, абасоуп, шәмашьхәылҵқәа шәыжәҩахыр иамариашаны, ахәампал еиԥш шәҽеидыԥсаланы ишәҳәа ишәҳәараны иҟоу» ҳәа уажәы-уажә уи рыриашара даҿын.
Аха иамуит, иамуҵәҟьеит, Ҭырбеи игәы дақәымшәеит, егьырҭгьы дрыҵаҟьон, аҽԥныҳәақәа риҭон, ҩынтә-хынтә идирҟаҵон, илага-ҩаго иманы дықәын, аха арик ԥскы дыкны диман.
– Уара, арҭ хәыҷқәоуп, солдаҭцәоу џьушьома, ирылшарым усҟак, – аусҳәарҭа абарҵаҿынтә ибжьы ааиргеит ақыҭсовет аписар Ладикәа.
– Иахьа исолдаҭцәам, аха уаҵәы исолдаҭцәахар ҟалоит. Аԥхӡы шаҟа ирылҵуа аҟара убасҟак ргәабзиара иазеиӷьуп, – дкәалкьыԥсуа аҭак ҟаиҵоит иара.
– Арҭ ҳааӡарцоуп, иаҳшьырцоума изҳамоу.
– Иумур, Ладикәа, анцәа иахь исҭоубоуп, абра уааганы раԥхьа ушсыргыло…
– Уаҳагьы ууамызт, анҵәажә…
– Аиеи, аиеи. Уаадырижьҭеи ашәшьыра уцәыҵатәоуп, мракгьы уҟәаҟәа инықәымшри. Егьи уаҳа акгьы мҳәаӡакәа, иԥынҵа дҭасызшәа иуада дныҩнашылт.
– Игәамԥхеит умбои, иасҳәаз, иҩызцәеи иареи ҽназаҵәык астрои иқәыргыланы исымандаз, аман дсырҳәара сыҟан, анааџьын… – иҳәеит илабашьа нымҩаниҵан иара. Зныкыршәа аҵаҩцәа рахь днаԥшын, – аршьаҟауаҩ Чыргба, уҩны уааишь арахь – са сахь!
Егьи, ишәақь ҟадыџь иарма напала икны, дыҩны данааидххыла, «честь» ииҭаанӡа длабӷаӷеит, иҳәатәыз ажәагьы еилаҟәаҟәашәа ауп ишиҳәаз, игәаламшәеит хәҭа-хәҭала еилырганы ишҳәатәыз.
– Шьҭахьҟа уцаны, уеиҭааи…– идиҵеит иара.
Иԥсы ҩеины ихәцә инкылагылеит, аха иҟаиҵоз, априказ, приказын…
Дцо-даауа дахьидхалаз акәу, мамзаргьы иара ус дақәымшәозу, уаҳа иамуӡеит, иамухаҭаҵәҟьеит.
Арҵаҩы ала кыдҟьо, аҳәа кыдҟьо диманы ателеграф
шьаҟаҿы дынкылсын, иагьидиҵеит цқьа иҵаанӡа «честь» ҟаҵо, иҳәатәу еиҭаҳәауа, убраҟа дадгылазарц.
Днеины знык аҟара иеиҳәаз аныҟаиҵа, аҷкәынцәа ирзымбатәбарахан, аҟыр-ҟырҳәа иааччеит.
Иаргьы убри акәзаарын ииҭахыз, «ишәақь» наҟ ирууаӡа иршәны инкаижьын, иҿынеихеит.
Иблақәа илахь иқәҵаны, ҿиҭит арҵаҩы: – Аруаҩ Чыргба, ухынҳәы уҭыԥ ахь… Ухынҳәы сымҳәеи!..
Ҭырбеи уаҳа дауаангылахуаз, дышиқәыҳәҳәоз, инапы ҟьаны днеиԥырҵны дцеит.
Егьырҭ, ишырҳәо еиԥш, акаамеҭҵәҟьа рхаҿы икылигеит, рҩыза игәаӷ рхигарц иҭахызшәа, иаԥцаны ахәы дҩаҿалан, шьыбжьышьҭахьынӡа ажрақәа инарҭаҳауа, уахь иманы дықәын, Бастилиа ргоз џьушьап, зны-зынлагьы «ураа» ҳәа рыбжьы ааҩуан дара.
Ҩымшгьы аамҵыцкәа, шьыжьымҭанк аибашьра азыҟаҵара арҵаҩы Ҭырбеи диманы адиректор иҿы днеит.
Уи астол дахатәаны дыҩуан, шәҟәыкгьы еиҵыртланы иаԥхьа иқәын, аиқәара иаманакуаз ихахәы ишьҭахьҟа иԥхьаҳәаны инашьҭын, наҟ-ааҟ иаргәҵысҭақәа маҷк ашлара нарылаԥсахьан. Арратә китель ишәыз ихәда иҩыҵагыло еибаркын… Азхаз ианаақәгыла, иблақәа ҩеиҵыхны днарыхәаԥшит, иҟалазеи, ишәыхьзеи ҳәа аанаргауа.
Арҵаҩы илабашьа рҿыгәуа, иҽеидыԥсала, иҟалаз шыҟалаз зегь иеиҳәеит: адҵа шизынамгӡаз, «ишәақь» кажьны дышцаз, иҳәатәы шхеимҵаз, ари аҩыза ҟазҵаз шахьырхәлатәу, ишранажьтәым…
Ҭырбеи ихылԥа рҟәыҷуа, ихьыз ԥхашьо, ихы нарҟәны адиректор иаԥхьа дгылан.
Адиректор краамҭа ҿиҭуамызт, зны арҵаҩы дихәаԥшуан, аҽазных – Ҭырбеи. Иаԥхьа иқәыз ашәҟәы наҟ днахан, ҭынч даацәажәеит:
– Ҳәатәхаҵаҩуп, дҿырԥшыгоуп ҳәа ҳухәаԥшуеит, уара арахь арҵаҩы уиԥырхагоуп. Ари, аибашьра аҽазыҟаҵара иазку амаҭәар, ишнеиуа ашколқәа рҿы иаҟәырхыр ауеит, аха иахьатәиала иаҭахуп, аамҭа цәгьакы ҳҭагылоуп, уара
уаҵкыс митәык еиҳаӡамызт, ашкол аҿынтә аррахь иргаз, урҭ иеиуеиԥшым афронтқәа рҿы еибашьуан, рыхгьы бзианы иаадырԥшит. Издыруада уаҵәы аррацара уқәшәар уаргьы?.. Уаанӡа ҳаилгақәап ҳәа сгәы иаанагоит, аха… – дааҭгылан иаԥхьа иқәыз ақьаадқәа ааидикылт, ишәҟәгьы неиҵаԥсаны, наҟ зымҩа инықәиҵеит.
«СССР аҭоурых» – иаанихт Ҭырбеи уи ицәаԥшьшәа иахҟьаз ацәа.
– Сгәы иаанагоит, ҳаҭыр зқәу арҵаҩы иҿынтә уаҳа исаҳарым ҳәа уганахьала даҽа шшыԥхьыӡк…
– Иҟаиҵаз азы ӷәӷәала дахьырхәтәуп. Шьыбжьышьҭахьынӡа ҵаҟа адашьма дыҵакызар, ихшыҩ хәхәаӡа иаанагап – ибжьы ихацалан дцәажәон арҵаҩы, – арраҿы убас имараҳәуаз агаубвахта инаганы инҭасцалон, нас акәата-кәатаҳәа, иаԥсышәа мацараха акәын саԥхьа ишиасуаз…
– Уи арраҿы, араҟа иагаумҳәан школуп, школхәыҷқәоуп зҿы аус ҳамоу…
– Шьахәуп, аха… – иҿы ахьааихихыз уа иаанхеит.
– Даҽазны уи аҩыза шыҟаимҵо ала ажәа ҳаиҭоит, иара убри алагьы аҵыхәа ԥаҳҵәоит.
– Ишԥа, дахьмырхәӡакәоу, сара уи сақәшаҳаҭым, иақәшаҳаҭым снапхгаҩцәагьы.
Уи уаҳа аҭак имҭаӡакәа иаԥхьа игылаз Ҭырбеи дыниазҵааит: – Иҳауҳәауазеишь нас, арԥыс уара?
– Самхаццакит, саҭашәымҵан, – иҳәеит Ҭырбеи, ихылԥа дамҵкласуашәа дахьгылаз, ашәымҭаказы ишьапқәагьы ааиҭеикит иара.
– Арҭ сара издыруеит, ражәа уеигәыӷуа иҟаӡам, аҩыза адиректор!
– Игха еиликааит, аҽазназы игәы иҽануп, – Ҭырбеи иахь днаԥшын, – уца, ухы уақәиҭуп, – инаидиҵеит иара.
Аҷкәын адиректор ишьҭахь иеимырхаӡакәан ашә аартны дындәылҵны дцеит.
– Ас ҳара акгьы ҳазмырҽеит, Карамазакан Маҳҭы-иԥа…
– Иуҳәарц иуҭаху сара еилыскаауеит, ус иҟоу аҷкәынцәа дреиуам Ҭырбеи. Зегь ҟазшьак-ҟазшьак рымоуп, рызнеишьагьы уаҩ дақәшәозароуп… Арҭ хәыҷқәоуп, иааӡатәуп, ахбыџқәа
ирылаӡо рылаӡома… Маҷк иахаҳмырҟьацәозааит. Иуаҳауама исҳәаз?..
– Исаҳаит, адиректор ухаҵкы, – иҽааидԥсалашәа иԥыҵәҵәа-ԥыҵәҵәа даацәажәеит иара, – азин сышәҭ ацара.
Иқьышә аччара аақәххын, ихаҿы уца ҳәа аанарго, инапы неиҟьеит.
Ҽнак зны аԥсааиҭакымҭазы, ашкол ашьҭахьҟа иҟаз абаҳча инагәылахаланы, шәшьырак аҵаҟа ахәыҷқәа аизара иаҿын. Урҭ ргәыԥ есааира иазҳауан. Рыгәҭаҿы ахаҳә дықәтәан аԥхьарца аирҳәон быргк, уи иашәа харантәгьы абжьы уаҳауан. Знызынла уи иацирӷзуан, ажәытә ашәақәа рахьтә алаф ашәақәа рахь даниаслак, ахәыҷқәа ркьатеиах ԥҵәауа акыркырҳәа рыбжьы неиларыԥсон.
– Ари Ҷаԥ иоуп, – иҳәеит Ҭырбеи, аанда ахыҵырҭа зҽадкылашәа игылаз Ҟаисар иахь днаԥшын, – ажәытә жәабжьқәа рацәаны идыруеит, иашәақәа ракәзар, ҵыхәаԥҵәара рымаӡам.
– Аӡәыр ианиҵахьоушь? – дҵааит Ҟаисар.
– Ианырҵақәахьеит, аха имаҷны, – аҭак ҟаиҵеит Ҭырбеит, – дымбакәа ҳцар, ҳиашам.
Убри аамҭазы ԥҳәызбак дыԥхашьа-ԥхаҵо ахҵысҭа днадгылт, иналеихырхәан амҩа налырҭеит.
Лыхәда иаркыз агалстук ԥырԥыруа лнапы адкыло аанда дынхыҵит.
– Аконцерт шәымазар акәхап? – даалафит Ҟаисар.
– Ҳиҳәан даагеит, – лҳәеит лара, уи иҵаашьа уамашәа ибаны, – абри ҳамԥан дынхоит аҟаза ду, знызаҵәыкгьы иашәа ҳзазымӡырҩыцт…
– Ииашаны иҟашәҵоит, урок бзиак иаҩсуеит уи, – иаалымаирҽхәеит Ҭырбеи.
Аԥҳәызба дшаҵәы-шаҵәуа, лаԥхьаҟа инеиз ӡӷабцәақәак дрылагыла, уахь лҿыналхеит.
Аԥхьарца абжьы ааихсыӷьит. Ҷкәыни ӡӷаби, Ҷаԥ идеизалаз, ҿымҭ-ԥсымшьа иӡырҩуан.
Ашәаԥыџьаԥ иаҵәара иалаҩны ибжьы гон Ҷаԥ: – Шәара ижәдырырц шәҭахуп Жана иҭоурых, уи иааинырсланы иузҳәауам. Данхәыҷӡаз амашәыр ҟадыџь иахҟьаны уи длашәхеит. Еиҭымрала изызҳаз аӡә иоуп. Ицәа-ижьы ианыруан ажәлар зҭагылаз агәаҟра бааԥсы, аиашамрақәа. Азалымдарақәа иҟаз дырныӡбуан, иашәақәа рҿы ихаҭа иибаз-иаҳаз, дзынҟьаз, дзынԥаз ракәын дзызҿлымҳаз.
Аккаҳәа абаҳча иҵыҩ зыбжьы ааҩыз аԥхьарца инацирӷзит:
Жана рыцҳа нышә имаӡам,
Изқәа ҭыԥ абалихри?
Аԥсуа ҭыԥҳа ламыс лымаӡам,
Лҽыԥхьакны дызныҟәари?
Маркан иоун ирзыӡахӡом,
Арахь дзаҵәуп, ишԥеиури?
Ҭоубыҭ рацәоуп, изаахәаӡом,
Инарцә мҩа злалихри?
Аӡиас леиуеит еилахынҳәуа,
Ихы мыжда абеиҭари?
Ила иамбо ианахом,
Аха ижәлар иреиҳәари?
Адунеи зызбахҭоу Жана рыцҳа,
Лашара цәаарак абеибари?
Зхылԥа зқьашаноу Жана Ачба,
Уаз ажәамзар ишәеиҳәари?
Зхы нарҟәшәа харантә ари ашәа иазыӡырҩуаз Ҭырбеи иааиҭеиҳәеит аҵыхәтәантәи ажәақәа: «Зхылԥа зқьашаноу Жана Ачба, уаз ажәамзар ишәеиҳәари?..»
– Жана Ачба дпоетын, ихьаақәа ашәҟәы изанҵомызт акәымзар… – инаиаҭеикит уи Ҟаисар, – ҳнеип иара иахь, ҳаниацәажәап, иааигәангьы даадырп.
– Ахәыҷқәа ҳарԥырхагахарым, уи ҽа планк ала уахь днарыԥхьеит, ҳара ҷыдала зны даабап.
– Иаба?
– Иҩны. Дыҩныдоуп ҳәа уаҳама?
– Иҭаххару?
– Избан? Уи сара сидыруеит ибзианы, сагьицәҩашьом, мапгьы сцәикуам.
– Азамана, – дыниқәшаҳаҭхеит иара.
Ҩаԥхьа иаагеит арӷыз-бжьы, уи хыҵәҵәа-ԥыҵәҵәашәа акәын аԥхьарца ишаныҩуаз:
Ҿышәҭ бааԥсы,
Ҭар Маҳмыз,
Кыцә Осман,
Ԥаҭхь Бадра,
Ҟаԥ-ҟаԥ Назифа,
Бираҟ Есма,
Цәымса Каҷыҷ,
Лажә Сабыда,
Кылԥа Рашьыҭ…
Аҳаҳаира, шәас, уара…
Убас уи ашәа аркәашага наԥишьын, агәара надырҭбаан, еинҟьаны акәашара иналагеит ахәыҷқәа…
Ашкол ахь ианыҩхала, адиректор акоридор дыбжьаланы днеиуан. Ҩыџьа ахәыҷқәа рҩызцәа инарылҟьаны, иара имараиашаны рҿынархеит, шәаагыл ҳәа дышрықәыҳәҳәоз, илаивҟьа ицети, ишьапы дықәырҟьарцгьы аҷык аарыгхеит, ҽаӡәгьы урҭ инарышьҭарххны днеиуан, уи иаԥхьа игылаз ангәеиҭа, даанҿасит.
– Ари, ани зҿы ҳаҟаз иҷкәын иоуп, – иҳәеит Ҭырбеи, игәы иахәаны, – уара, хылтыҿ, уҩызцәа ыҟоушь иахьа?
– Ааи, иҟоуп, – дааҭгылеит ихылԥа иикыз рҟәыҷуа.
– Зегь аау нас?..
– Ҩыџьа рыда…
– Урҭ ирыхьзеи?
– Гаг ирхынҳәит.
– Иҟалазеи зырҳәа?
– Шәымцан, иҳәеит, иаҭахым, иҳәеит…
– Иаауа имаауа, ари иабеидыруеи, – дцәыха-жьыхошәа даарыдгылеит адиректор.
– Сократ ихәыҷқәа?..
– Мамоу, – иҳәан, Шьырбеи вара-варала адиректор дынидҵит…
– Аҵәҵәа ҟалеижьҭеи арҭ алымҳа хахақәа ирмаҳаӡеи, – иҳәан, икырц иҭахызшәа, инапы аҿанынаирха, егьи длаҵҟьан аддыҳәа акоридор дныбжьалеит. – Уаагыл, сымҳәеи, адырганҵыхәа, ус уҩны уахьынӡацо збап сара! – Нас арахь исасцәа рахь даақәгьежьаан, даацәажәеит, – ҳәатәхамҵаҩцәахеит, иуҳәауа раҳауам!..
– Изхарада нас, Дармидон… Саҭамыз, Иасыф Дармидон-иԥа… – иажәа намгӡакәа дааҭгыланы Ҟаисар илаԥш адиректор инаилаирҟацеит.
Ари ажәа ахы ахьцо ауизымдырхуаз адиректор, аха зынӡаскгьы уи ииҳәаз ихы аԥшнимҵаӡакәа ҩаԥхьа даацәажәеит: – Аурок иалагахьеит, иара аҟьҟьаҳәа дыҩуа акоридор дыбжьоуп, ахақәиҭра зауз аҽҵыс еиԥш, иҟәаҟәа кыдыршаазар акәын.
Ҟаисар уи ацыфа анииҭа сыц даакылсшьып игәахәын, аҵәы наилеиҵеит: – Уҩны уишьҭаланы, даанкыланы дутыҟыр акәын уи иқәнагоз.
Ииҳәаз ахы ахьцоз митәык дазымхәыцкәа, уи инаициҳәеит адиректор: – Аиеиҵәҟьа… – нас дааиҭашәан, иақәшаҳаҭхашьа маҷк ирблаҟьарц игәы иҭеику здыруада, ԥыхьатәи игәаанагара рхьысҳауа инациҵеит: – Ирықәнагами, аха шьоук рыҷкәын дупҟар, уиқәӡуеит…
– Избан? Зны-зынла икыдҵалазар цәгьаӡам, иаҳа иабжьоит, – иҩызагьы днаиалацәҟәит аҵыхәтәаны.
– Ҟеҳ, улафҳәаҩызаап убоу, анцәа унимхааит, – дааччашәагьы ааҟаиҵеит уи, ихаԥыц ҩежьқәа аарԥшуа.
– Алаф шԥасҳәауа, зныкыр алаф сҳәахьоума, – апҟарагьы знаало ыҟоуп ҳәа ауп исҳәаз сара, – ицәыригаз ахшыҩҵак даҽа хырхарҭак аҭо инациҵеит, – ма аҵаҩы, ма ааӡашьа иақәымшәо арҵаҩы.
– Аиеи, Ҟаисар… Аҵаҩы рыхьӡуп, аха зегь еиԥшума?.. – уаҳа иажәа ианимҵеит, дахьагоз ибазар акәхап.
– Мац ижәқәа анцәмызкы, иаргьы дрылагыланы дыҩуан ҳәа ус иҟалом, Иасыф ухаҵкы, – ацәажәара дналагеит Ҭырбеи, – алеишәа хыхьынтә иааузароуп, хыхьынтә…
– Ииашоуп, хыхьынтә, – днақәшаҳаҭхеит адиректор, уи ииҳәаз ихаҭа даҵанамкуашәа.
Аха рыцҳарас иҟалаз убрыгьы иара итәала еиликаауазар акәхарын, «Алеишәа, сара сусс иалоузеи, араионтә ҵара аҟәша аҟнытә, мамзаргьы аминистрра аҿынтә иааны иҟарҵааит» ҳәа игәы иаанагозар? Иамоузеи нас усгьы дазхәыцыр, ииашаны мыцхәы аџьабаа ихы изаирбарызеи, иабаҭаху? Мамзаргьы, аха имоума ацәгьа, абзиа ирылахәу, унеишь-уааишь ҳәа зарҳәауа адиректор.
Еицны рҿанынархоз, Ҭырбеи уи диазҵааит: – Иахьа ашкол иагу рхыԥхьаӡара шаҟаҩыда?
– Аиҳабыра аклассқәа рҿы итәоу шамахамзар аӡәгьы дагӡам, ранацәеи рабацәеи адырра раҳҭеижьҭеи рлеишәа хараӡа еиӷьхеит. Иаауеит, уара шьоукы алаԥшҵашәара рымоуп, аӡәы дагхар шәҩык агхазшәа ргәы иабоит, аӡә дагымхакәа, изакәызеи иара, асҟатәи ахьҭоу…
– Аҽхырцәажәара аҭахым, Иасыф, – дналагеит Ҭырбеи, митәык дацрамлакәа, хрыжь-хрыжь, – зҭаацәа еилахоу ыҟоуп, ичмазаҩугьы дҟалар алшоит, аха араҟа ҳазлацәажәо даҽакуп зынӡа – цасҳәа аҩны зҽаанкыланы итәоу, урҭ ус ззыҟарҵо ауп зынӡаскгьы ухы иузықәымкуа.
Уи ииҳәаз ааицәымӷхан, дыччашәагьы ааҟаиҵеит: – Урҭ ус ҟашәҵа ҳәа аӡәгьы ишрыдимҵаз агәра ганы сыҟоуп сара.
– Шәшьапқәа шәыҵхны шәтәар, ҳҳәатәы ылҵуеит ҳәа рарҳәарызу? – нас дааиԥхьхәыцаашәа ааҟаиҵан, инациҵеит, – ус зхы иақәназырго шԥаҟалои мамзаргьы…
– Саргьы убасҵәҟьа сахәаԥшуеит.
– Ус уахәаԥшуеит, аха иара шԥаҟаҵәҟьоу? – дҵааит Ҭырбеи.
– Ҽакала ҟалашьас иамоузеи…
– Шаҟаҩ агда иахьа? – дырҩегьых дҵааит иара.
– Иахьатәиала игәасымҭацт, аха иагу маҷуп ҳәа ауп ишыздыруа.
– Ауаа еилазыкшақәо ыҟоуп, изааӡарызеи, Хынтрыгә, Хьымца, Гаг уҳәа…
Абарҵаҿы ианнеи иааҭгылт.
– Урҭ ус рхы ишԥақәнадыргои. Ауаа заманақәа. Рчеиџьыка уҳәарыма, рынамыс уҳәарыма…
– Иҟоу уасҳәап, Иасыф Дармидон-иԥа, урҭ ачеиџьыка рымаӡам ҳәа аӡәгьы имҳәаӡеит, – ҳамҭакы иҽеихарԥсшәа дтәан, нас дкылԥшыхәны дыниазҵааит, – мамзаргьы, ҳазлацәажәо узеилымкаау?
– Ыы, ишԥасзеилымкаауеи?..
– Еилукаауазар, абри амчыбжь ахала-аҵыхәала ишәырҽеироуп еилашәкәаҳаз.
– Ҭырбеихеит, еилаҳкәаҳаран иҟоузеи, џьара ҳкаԥсоупеи шьоукы…
Убри аамҭазы агәараҳәа даарыдҳалт аҵараҟәша аиҳабы, лыжәҩахырқәа ҟьаҟьаӡа, лгәышԥы ргыланы.
– Апедсовет амҩаԥгаразы ҳнеицәажәап аасгәахәын. Арахь ашықәсбжагьы шьҭа инҵәоит. Еихшьалақәакгьы ҟаҵатәыми, сеидру.
– Уашьҭан ҳаицәажәап, уажә сеилахоуп, иаасараӡа.
Ҟаисар уи лааишьа игәамԥхакәа аҭак ҟаиҵома уҳәартә датәамбашәа, иқьышә дықәҵаны даацәажәеит: – Аԥсшәа аҳәашьа уаҩы идыруазар цәгьаӡам, уи ҳзаԥсамхаз сзеилкаауам сара… Аҳкәажә бхаҵкы, быхьӡ, бабхьӡы сыздыруам азоуп ас зысҳәауа, саҭамыз… Ҳм… еилыскаарц исҭахыз, ишԥасҳәари, аҵараҿы ихьысҳау, насгьы лассы-лассы зҽагзырхо аӡәы-ҩыџьа рыжәлақәа ҳашәҳәондаз…
Згыгцәа ргыланы иааиз аԥҳәыс аҵараҟәша аиҳабы маҷк дааҟәрит, дхәыц-хәыцшәа дааҭгылеит: – Иаалырҟьаны абарҭ роуп ҳәа аҳәара сцәуадаҩуп, ажурналқәа срыхәаԥшыроуп.
– Еилкаауп, сара уаҳа ҳәатәы сымам.
– Апедсовет мҩаԥаагоит шәҳәазма? – дҵааит Ҭырбеи.
– Ааи, апедсовет мҩаԥаагарц ҳгәы иҭуоп, абыржәы иааиуа ахәаша, аихшьалақәа ҟаҳҵоит.
– Иқәшәыргыло азҵаарақәа арбан хыла?
– Афбатәи акласс аҿы аԥсабараҵара аҭагылазаашьа, – дӡыҩӡа акраамҭа дихәаԥшуан, дсыдызцалазеи ҳәагьы лгәы дынҭахәыцит, аҭак ҟалҵарц лҿы неихылхуаны, иара ҩаԥхьа дынлазҵаахт, – шәалацәажәахьоумашь зныкыр, ахатәы бызшәа дырҵара аҭагылазаашьа абри ашкол аҿы?
– Ҳаламцәажәакәа… Ҵыԥх аҵара ашықәс алагамҭазы аицәажәара ӷәӷәа ҳаман, – дналагеит адиректор, алҵшәа бзиагьы аиуит, убри нахыс агазеҭ «Аԥсны ҟаԥшь» активла аԥхьара иалагеит, знапы аҵазҩызгьы рхыԥхьаӡара амбатәӡа иазҳаит, – иҳәеит даара ихы-игәы азҭаны.
– Агазеҭ иара усгьы иаԥхьалароуп…
– Ажурналгьы знапы аҵазҩуа рацәаҩуп…
– Еилкаауп, еилкаауп, – иҳәеит Ҭырбеи апедсовет аҿы зынзаҵәык дшаламтәацгьы иқәдыргыло азҵаарақәа инҭырҳәцааны ишырхымцәажәо дырны.
– Ҳм… уи шыҟоу умбои, ухаҵкы Ҭырбеи, ҳазыҟаҵам макьана уара утәы, сара стәы шаҳҳәауа…Аӡәы уиацәҳар ҟалаӡом, ҽԥныҳәа зуҭаз ӷас ушьҭихуеит, – даҿын иҿы ҭырчаа адиректор, – аизараҿы акәым, ус аҽԥныҳәа аӡәы инаиуҭар, ранацәа, рабацәа наҳажәлоит
– Ауаа ргәы иалсуеит ҳәа агха ҟазҵаз ҳрывсуа ҳалагар, акгьы ҳазмырҽеит… Уажәы сажәа даҽакахьы ииазгоит, аха… – инапы абаҳчахь ирхо ацәажәара даҿын Ҭырбеи, – абна ашәыршьапқәа иҭагылоу ҳџьабаа рыдуп, аӡә махәҩак налаԥҵәаны наҟ инкаимыршәит, аџьаус дырҵарагьы шышьақәгылоу уаҩ ибартә иҟоуп.
– Иззакәи, уара, иззакәи…
– Иззакәи, уҳәоу?.. – ихгьы ааирҵәит Ҟаисар.
– Аконтроль ҳзыжәурц шәаама, уара?.. Азин шәызҭада, – аҳаԥшьа дҭахазшәа ацәажәара даҿын адиректор Иасыф Дармидон-иԥа.
– Иарбан контрольу узлажьу?..
– Са сгаӡаӡам, издыруеит уи зызҳәоу, – ихы наҭа-ааҭо ацәажәара даҿын иара.
Аҵараҟәша аиҳабы ԥыхьа агха иҟалҵаз лырҽеирц лҭахызшәа, дхырхәаӡаны аԥсшәа наралҳәан, дынрыдҵны дцеит. Убри
ашьҭахь, еиманы илалбааит. Амардуан аҵаҟа ихәыҵачаԥаны иҟаҵаз ашьҭаҵарҭа илаԥш надхалеит Ҭырбеи. Дагьааҭгылеит иаразнак. Зшәыга зхыҷҷа иҟаз ашә аганаҿыҵәҟьа саԥаҭдук ҿан… Убасҟангьы абри аҩыза саԥаҭк ала иаркын уи ашә. Асаԥаҭ агәҭа еимлагәа икны данааха, илеихыҩрит.
«Игәеиҭарц ииҭахузеи, ани абаҟа уа ишхәыҵагылоу иарҳәазар акәхап…» – даахәыцит иара. Нас иҿы азганк ырссашәа даацәажәеит: – Еихаҷамаҷақәак, маругақәак, саркьа ԥҽыхақәак уҳәа убраҟа иҩнаԥсоуп, уаҳа акгьы.
– Уа иҵәахузеи ҳәа ҳаумазҵааит, – инаиаҭеикит Ҟаисар.
– Аиеи, аха, – даашанхашәа уи днеизыԥшит. Лассгьы игәы ааҭынчхеит, Ҭырбеи иажәабжь ахы анаиркы.
Уи ус иҟалеит.
Аџьынџьтәылатәи аибашьра ашықәсқәа раан, аурокқәа ианрылгалак, аиҳабыра классқәа рҿы итәаз ашколхәыҷқәа ҟарулуа иқәгылон, асааҭ 12 рҿынӡа. Еиҳараӡак аныҳәақәа анааскьалак, иниасаанӡа – уахгьы-ҽынгьы инеиԥшьны, иара абраҟа акәын инеиҭак-ааиҭакуа ҳахьықәдыргылозгьы. Акьыр зҭашьыхаа иҟаз ауалырқәеи, ашәыгақәеи рнаҩсгьы, абраҟа ишьҭан асаркьақәа зҭаз аиашьыкьқәеи аибашьратә ҽазыҟаҵараан ҳхы иаҳархәоз ашәақьқәеи.
– Ашәақьқәаҵәҟьоу? – дҵааит Ҟаисар.
– Ашәақьқәа уҳәоу, – инеигӡон иажәа Ҭырбеи, – урҭ рыбжакы мҿтәқәан, егьырҭ хәбаҟа-фбаҟа иҟаз асамԥалқәа рҿаӡомызт, асамԥал змаз аказен шәақьқәа ргәыцәқәа ҭырффа иҟан, уаҩ дзаламхысратәы еиԥш иҟаҵан. Урҭ зегьы рҵагатәқәан. Ахысра дырҵаразы агикоқәа иҳамаз адиректор икабинет аҿы иҵәахын, шамахамзар аӡәгьы инапаҿы ирҭаӡомызт.
Аибашьратә зыҟаҵара арҵаҩы иҟасҵаша-изуша насаҳәаны снаганы «апост» снықәиргылт. Сааҭк ашьҭахь аҽаӡәы сиԥсахыр акәын. Сшәақь схарҩҩала, сҽеикәаԥса сгылан абраҟа, амардуан ҳарак аҵаҟа. Аилашәшәра иаҿын, арҵаҩи аҟарулраз иаанкылаз аҷкәынцәеи ахьтәаз ауадаҿ иҭааӡа газ
лампак аркын, ӡигар бӷьыцла иқәыршә-ҵаршәны уаҳа лашара цәаарак џьаргьы иубаӡомызт.
Ақыҭа иалҩны лашбыжьқәак харантә игон. «Аи, аи» ҳәа Шьақьырраа зланхоз ахьтә аӡәы ибжьы ааҩуан, аԥшәма арахә ԥхьеикуазар акәхарын.
Сара арҵаҩы изласирбаз ала, «сшәақь» ашьхәа сшьап аԥықәқәа ирываргыланы, сҽеиҵхәаа, аҷыт бжьы сывымшәо сгылан. Ажәакала, «апост» сықәгылан.
– Апост егьи ҳәа, – дааԥышәырччеит Ҟаисар.
– Уи акапитан уиқәымшәеит мамзар, апача еиԥш уеиҵиҳәара дыҟан.
– Илеишәа цәгьоуп ҳәа саҳахьаҵәҟьан, аиашазын, – днақәшаҳаҭхеит адиректоргьы, – нас, нас…
Амра анынхышәҭлак нахыс, ари ашҭа ашәшьыра иныҵалон, убри аҟнытә араҟа ианеилашәшәуа, алада алаԥшҿаԥш аҿоуп. Убысҟангьы сахьгылаз икҿалашьцааӡа иҟан, аԥхьаҟа ицәыҵлашан, уаашәартә еиԥш иҭынчран. Сшьапқәа неиҭак-ааиҭакуа рыԥсы дсыршьон. Уахылатәи ԥсаатәқәак ҟыж-мыжҳәа рыбжьы аҳауа иналҟьон, ажәҩан иагәылҳәа инаган асар рымҩа. Абыржәы ҳцәажәонаҵы ицаз аамҭагьы мцацкәа, ари ажаҵла акы налаҳаит уҳәаратәы ахәхәа аалгеит. «Еи, уарбану?» – сыбжьы ааҭсырҟьеит сара. Сшәақьгьы еибаго искуџьушьап, сҩахан иааныскылеит уахь ахы рханы, исҳәаз ацасҳәа акәушәа даҽазнык еиҭасҳаит уи ашьҭыбжь, аха уажәык еиҳа иӷәӷәаны.
Арахь акапитан ишсеиҳәаз еиԥш исыхьчоз аобиект ааныжьра азин сымаӡамызт, убри еилкааны ишсымазгьы, сшәақь сҩыҵракны уахь сҿынасхеит, сыхрааӡраауа ажа-ҵла снаҵагылеит. Аӡәгьы ишьҭыбжь саҳауам, ҭынчроуп. «Иҟада ара?» – сҳәахт сшәақь ырҟыҵымыҵуа.
«Џа-ҳа, ҳа-ҳа!» ҳәа аӡәы иччабжь аагеит, аҵла ашьапы даҵәахуан, дысбарҭамызт. «Еи, уарбану? Унапы уҩах, узымцеит!» – асамԥал слаха-ҩахан, аҟәырҿҿа аасыргахт. Аҵла ашьапы саавагьежьт, аха дубар даахә, «Џа-ҳа-ҳа!» – ҩаԥхьа иаасаҳахит, аха уи уажәшьҭа маҷк ихаран, «Уаагыл, суеихсуеит». «Џа-ҳа-ҳа!» – аҳауа иналаӡит иара. Сышьҭахьҟа санааԥш
аӡә дцәыггаӡа иган сназыԥшит, схацәа дышнықәыԥшыз длаҵҟьеит, саргьы сыҩны сылишьҭалт, сихьӡошәа аниба иҽылкаиршәын, слаихҟьаны агәырԥ аашьҭсыргеит, нас иара дааҳәын акыӡӷра днаҿалеит… Схынҳәны сҭыԥ аҿы снеиуаны еиԥш аан, ахԥатәи дҵиҟәҵиҟәуа ашколи аусҳәарҭеи днарыбжьысит. «Еи!» сҳәахын, сыбжьы неихьызгӡеит, зцәаара збоз ауаҩы.
Убри аамҭазы ҳарҵаҩы дкәалкьыԥсуа даадәылҵит.
«Апост ныжьны уабадәықәу? Ҳаушьит!» – днасыҵаҟьеит иара. Амардуан данлалбаауаз, саргьы исҳәауа сҿамшәо сыбз аҟәаҟәа ԥҵәаны уа сааидгылт.
«Аруаҩ Чыргба, аҟарулра уахьықәгылаз ааныжьра азин узҭада? Ари змааноузеи, ас акәызма ҳшеицәажәаз…» – ибжьы ихацаланы ацәҳара даҿын иара.
Снаԥшызар, иагьызбеит исхьчоз ашьҭаҵарҭа иаҵәаԥшшәахәыланы ишәыз ашә ӷьаӷьаӡа иаартны ишыҟаз, иҿаз асапатгьы ҿҳәаны аганахьшәа икаршәын. Иаасцәымӷхеит, иагьеилыскааит уаанӡа уи иашьҭанеиуаз ахҭысқәа зегьы исыхьчоз наҟ садгаразы ишыҟаҵаз, алаԥшхырԥага ишазҳәаз.
«Иргарыз?» – саахәыцит сара аамҭацказы.
Арҵаҩы инапы иакыз џьыбаҭаҵа батареиатә лампак «ҟәыж-ҟәыж» ахго, цәырҟьа-цәырас ирлашо, уахь инхәыҵаирԥхан, ибӷа рџьыҟәуа дынхәыҵалт. Саргьы, исцәагозыз, схы нцәыҵаскит…
Уаӷоу имшхара ҟалазаап. Аԥенџьырҭаԥса асаркьа абӷьыц дуқәа хԥаҟа ргеит, шәақькгьы ыҟаӡамызт. Асамԥал акшарҭа (баиок) заҵәык акәын иамамыз, уи уаҩы иҟаиҵар ауан.
Дыҳәҳәеит, дҟааит арҵаҩы, ишьапгьы ҩынтәҟа адгьыл иқәикшеит, ижьы ицазар акәхап, сангьы лхәы налиҭеит «ааит» иҳәацыԥхьаӡа, иикыз алашара ыршаҟьшаҟьо ишьҭаирԥхон, ашкол аҭӡамцахьгьы ианкыдлозгьы убарын.
«Афронт аҿы абас агәзианреи аҿабырҳацәреи аазырԥшуаз атрибунал иарҭон, иуаҳауама, атрибунал… Ҳазқәыӡшаз аус ҟалеит, ҳазегь ҳаиҳәҭаххаа ҳҭарукеит…. Уабадәықәыз сымҳәеи, ухаԥшшала?»
«Абрахь, ашҭа аҵыхәахь абжьқәа саҳан», – саацәажәеит сусқәа шҽеимыз аҟара сгәы ҩауа, – аӡәгьы снаҳәны сааԥшаанӡа, адгьыл длыҵашәкәа дцеит».
«Абраҟа уахьықәдыргылаз уадырсызшәа угылазар акәын… Ҳаушьит аҽнышьыбжьон, асаркьақәа иргаз ухы иаақәукып, аха ашәақь? Дышпионума, дпарашиутистума изгаз аллаҳ дитәуп. Адиверсиа, ашпионаж…» – ишимчыз дҟаауан иара. Аристовать – иҳәеит аҵыхәтәаны.
«Ҳаҭыр зқәу арҵаҩы…» – снаиашьапкит иара. Исыхьыз цқьа иасҳәап ҳәагьы сналагеит, аха исзыӡырҩуаз дабаҟаз…
Арҵаҩы ҳәа акәым, аҩыза акапитан ҳәа ауп ишсыԥхьоз. Скапитануп, скапитан, – иуаҳауама, аруаҩ аҩыза Чыргба…
«Исаҳауеит ҳаҭыр зқәу…» сҽеидыԥсаланы сгылан, иҟасҵоз уаҳа?
«Трибунал усуп ари, атрибунал уаҭатәуп, уаҳа акгьы. «Анаставлениақәа» иимҭеит, дихыламԥшит ҳәа саргьы сыкҿацаланы сыркышт. Аха акагьы шысхарам, ҳаб анцәа ду ибоит», – даҿын ахырқьиара.
Уи ухы иқәукып, ашьҭахь иҟаиҵаз ауп ассир. Сыжәҩахыр иқәыз ақьаад чынқәа нықәижәан, сшәақь искыз аасымхны, салганы иара иҳәашьала «Чика» сылҭаиртәеит.
«Абахҭа иҭаркуа имаҟагьы имӷырхуеит», – иҳәан, уи сеиқәа ахы иаркыз аҵӷақәа илрыҵиҳәан, убрыгьы рҽны иџьыба илҭеиҵеит. Ашә нкыдыжьлан инаиркын, ҩыџьа наԥыраргыланы, дцеит. Аашаанӡа сҭакын, ашәыгақәа рыфҩы сԥынҵа иҭачыхәчыхәуа, саақәацар асаркьа ԥҽыхақәа сшьапы иаҵашәаҳәо, лацәеихьшьык ма иҟасҵама.
Адырҩаҽны ашьыжь адиректор иҟалақәаз аниарҳәа, дыҭшәыжь наҟ, шәызҿу закәызеи ҳәа реиҳәазар акәхап, иааины схы снақәиҭыртәит.
Ашәақь ахьыӡыз акәын, зегь рхы ирзықәымкуаз. Ашьҭахь излеилыскааз ала, уи авоенкомат аҿы иҭаҩзаарын, уаҩ дызқәыӡуаз усын. Иҟалаз ӡашьас иамаз анрарҳәа, ҳарҵаҩы дамҳәаны дынкарыжьит, иҳәҳәаргьы имыхәеит, саргьы акыр сырххо срыманы иқәын, исызҵаауан, еиҳараӡак, абни сызхьырԥшны сызгаз деилыркаар рҭахын, аха
ирасҳәагәышьоз, абри иоуп ҳәа уи дыздырратәы ихы симырбеит. Уаҳа исзыругәышьоз, шықәсык аҟара саргьы ашкол сыҭцаны сыҟан…
Адиректор ҵаҟа дышьҭаԥшуа дгылан, илахь иқәжьыз ихахәы еилажәжәа-еилаԥԥқәа инацәкьарақәа нарыларԥаны ишьҭахьҟа инықәиҳәан даацәажәеит:
– Какалк ҳаркы, амлагьы шәамкуа шәыҟам.
– Иаба? – дааԥышәырччеит Ҟаисар.
– Иабах, адәқьанаҿ.
– Уа афатә лыԥшаахқәа ыҟазар акәхап.
– Калбаск, чак… – Аԥҳәыс бзиа дҵәахҩуп ҳәа, ҟырҟы рцәаакыгакгьы шԥармоури…
– Алумааҭ, аборжом?
– Мамоу, мшәан, ани ашкәакәа…
– Ирымоуп, ыы?
– Ҳара ҳзын еснагь иҟоуп.
Ҟаисар иӡамҩа ааибӷын, днақәшаҳаҭхарц иҿы ааихихуан еиԥш аан, Ҭырбеи дахьгылаз ҭынч даацәажәеит:
– Ишәҳәақәо саҳауеит, аха ҳара ҳцароуп…
– Акы шәнамыцҳауази…
Адиректор Ҟаисар днеизыԥшит, дидгыларц иҭахын, ихаҿы аҳәара анырԥшуа инацәкьарақәа ихәда инаҵеикит.
Егьи цасҳәашәа ауп уҳәартә, дҿагәаҿасуашәа даацәажәеит: – Сара акьакьа-макьа снаалаӡом, абулька рымоума, абулька?
– Абулкоу? Сыздыруам, анцәа иныс, – иҟаҵәҟьамзар даара рыцҳара дук ҟалазшәа ауп арҭ ажәақәа шиҳәаз адиректор, – абулка ыҟамзар печениак ҟалап…
– Уи зынӡа абзиа, – иааимаирҽхәеит Ҟаисар, – алумааҭ ма аборжом?..
– Издыруа иакәзар, убрыгь имазароуп, ашкәакәа ргәы анарбажәлак, изладырԥсаҳәауа… – Ҳа, ҳа, ҳа! – дагьааччеит.
– Азамана, еиӷьу збахьада? – днақәшаҳаҭхеит Ҟаисар.
– Иуфо-иужәуа ауп мамзар?.. Ҳабаҩ акгьы иаԥсам, ҳцәа-ҳжьы акгьы иаԥсам… Шәаала ҳцап, – инрыдиҵеит, рхәы мазеины инықәиргылазшәа.
– Ных-ных, иаԥсам… – уажәраанӡа уи ирыдигалаз ақәшаҳаҭшәа зхы изырбоз мап икит иаахҵәаны. Иҩыза иахь, ихы наирхан: – Ари ифом, ижәуам, сара сакәзар акьакьа-макьа снаалом.
– Иаҳҳәеит ҳәа? – зны Ҭырбеи днеизыԥшит, нас егьи.
– Абзиараз ҳаиқәшәалааит, – Ҭырбеи инапы аҿынаирхеит адиректор иахь.
– Ҳм… Ус сзыжәымун, уара, иҟалозар ҳамҩахыҵп.
– Кәакәшьк шьны рашых сыӡбалк наҵарҟьаны ҳхәы ҟауҵазшәа ҳаԥхьаӡоит ҳахьноуԥхьаз азы мацара…
– Иаа? – инапқәа неивиган, ихы ыреицаҟьашәа днарзыԥшит адиректор.
Ҭырбеи адырра ирҭеит уеизгьы-уеизгьы араионтә анагӡаратә комитет аҟынӡа днеирц. Аусқәа инапы ианырҵаз ааныжьны дцеит уи агаҟа. Ашьыжь анагӡаратә комитет аусзуҩцәа, уи зыҩназ ахыбра аҷара-сараҳәа ашәқәа аартны ианынарыҩналоз аамҭазы, иаргьы агәыды-гәыдыҳәа амардуан даҿаланы уахь дыҩхалт.
Ахантәаҩы ихаҭыԥуаҩ иакәын уи дызҭахыз. Жәаминуҭкгьы адкыларҭаҿы днымхеит, дидикылт иаразнакы. Истол даахыҵын, даԥсышәа мацараха диԥылт иара. Игәабзиара-хабзиара уҳәа ԥыҭк ианҭиҵаақәа ашьҭахь, уи иеиҳәеит, Ҭырбеи иҩызеи иареи адҵа рыманы иахьҩеиз ақыҭа хьаа дус ишимоу, илаԥш шаху, ажәлар рҿаԥхьа ицәырҵуа азҵаарақәа гәыгәҭыжьны ишрымам, ацхыраара ҟарҵарц ишашьҭоу, ишрызҿлымҳау…
– Ибзианы иааиуан, ҳаазқәылаз еиласит. Ирылаԥшыз сыздыруам, – дцәажәон анагӡаратә комитет ахантәаҩы ихаҭыԥуаҩ, икарандашь иаҵәа ду иикыз инапсыргәыҵа ианыркәымпылуа. Уи ашлара аазлаԥсоз иџьымшьқәа амҩахәасҭақәа реиԥш ихьынаа-хьынааӡа ихахәы хәаԥшшәылақәеи ибла ҭаӡынӡақәеи ирыбжьган, иӡамҩақәа кынҩалаӡа, иҭаҳашәа иҟан. Данцәажәоз ихцәышаа-хцәышааӡа иҟаз иқьышәқәа ҵыс-ҵысуан.
– Ус рынхара-рынҵыраҿы хар рымаӡам, зегь раԥхьаӡа игыламзаргьы, рышьҭахьҵәҟьагьы инханы иҟаӡам, Ач-ԥҳа лгынҭрадагьы ажәқәа лхьауан ҳәа, ишәаҳәацәоуп, икәашацәоуп. Усқәа ак рылоуп ҳәа сыҟаӡамызт сара.
– Ашәаҳәаразы акәашаразы ируҭахуазеи, амала уажә иаазқәылаз аха рымам акәымзар…
– Аха рымамзар, ироуп, амала рԥырхагахара аҭахым изааӡарызеи, имҩахызҟьақәо маҷӡам.
– Ҳәарада, ҳәарада… Рхи дареи еиқәиҭны иҟазар цәгьаӡамызт, ахьынҳалақәа рымоуп.
– Изакәызеи, цәгьараҳәа кыр ҟалама?
– Цәгьарас иҟалараны иҟоузеи, аха ибзиоума еинҟьаныруа, рус рнапы иамкуа иахьеилахаз?
– Усгьы?
– Иузымдырӡои иҟоу, ишԥа, иахьада иумаҳаӡацызшәа?
– Исаҳахьеит, издыруеит, аха изкырҭоу иранашәыжь.
– Иуҳәарц иуҭаху еилыскаауеит.
– Аиеи, шьоук рџьам злам рымҳаҵә ахьаларҵо уамашәа иубартә иҟагәышьами, – иҳәеит иара, икарандашь ахқәа наҟ-наҟ изгәылҳәҳәоз иҭаҷкәым ицламҳәа иаҵаргыланы.
– Уи ацә иақәырԥшшәа ажә ауми иаанагауа?
– Уара ишуҭаху еилкаа, – даҽа карандашьк аҭра иааҭихын, уаанӡатәии иареи неивакшәа ҩаԥхьа инапсыргәыҵақәа инрықәирхәмарт, – шьоукы ргәы ишаанаго иҟам урҭ. Анхацәа заманақәа, зхәы иаҭәҳәаны акрызфауа…
– Ицәгьоуп зҳәада?..
– Ақыҭа интеллигенциа ракәзаргьы, ицхырааҩцәоуп.
– Ақыҭа аԥсы ҭакны изку?
– Мцуп уҳәашама нас? Адиректор иакәзаргьы, идам-здам дҳамоума иахьатәиала ақыҭаҿы?
– Асыс ԥшқа?! – иажәа ааиԥиҟьеит уи иамраӡакәа.
Ихаҿы ааибакын аԥшәма, иблақәагьы инархылеит. Нас уи игәашыра еиқәыртәо, иқьышә хцәышаақәа ҵыс-ҵысуа даацәажәеит:
– Шәкылԥш-кылӡырҩуа, шәҵраԥшаауа шәдәықәуп. Акы жәбап, ак шәаҳап, ахш уӡааԥшылацәаргьы еиқәаҵәак
алумбаар ҟалаӡом, инаганы уи агазеҭ ианышәҵашт, шәара шәтәы жәгап, нас дара иаархыкәласуа ирыманы иаақәлап, ишәнаҭозеи, уара уи шәара?
– Саҭамзааит, аха убра уҩеины урылаԥшны иубахьоума?
– Азҵаарақәа сумҭан, ухаҵкы, уара суҵаҩым сара. Еилукаауама? – инапқәа дрықәыӷәӷәошәа дҩагылт, – шьоукгьы ирҳәоит шәара аӡәгьы шәааимышьҭӡеит, мышгацәақәак ишәыҵарҳәан шәааит ҳәа.
– Хаԥызара ара ишыҟам аӡәгьы агәра иргара аҭахӡам, аиҳабыра рнапынҵала ауп ҳара арахь ҳшааз, иҟаҵәҟьоу еилырганы аҭыԥ иқәҵахарц азы. Ихоумҵозар, ҳредактор ателефон сизасуеит, уиазҵаа, – иҳәан Ҭырбеи, атрубка аақәихит.
Егьи ҩаԥхьа дхәацахәаԥшьха, диҳәауа-дичауа наҟ иааимихит:
– Иаразнак убри уизамысыр, ԥсыхәа амамкәа иҟоума, деилахазар ҟалоит, изаҭахузеи абысҟак ацралара.
– Шьоук ашшызар акәхап… – иҳәеит Ҭырбеи, дзықәтәаз аҟәардә ибӷа нкыдҵашәа.
– Иашшуадаз?..
– Уансыԥхьа иҟоу-иану еиликаарц дашьҭоуп, издыруада цхыраарак ҳаиҭарц иҭахызар ҳәа сгәы иаанаган…
– Иахьышәҭаху ҳшәыцхраап, ара ҳаҟоуп, аха зегьы ҵәык нарыхшьыланы рыхә шьатәым, абзиақәа шыҟоу агәра згоит сара.
– Даара ицқьам аусқәа рцәыҵыттара иаҿуп, мышкызны шәаргьы ҭабуп ҳәа шәарымҳәар ҟалап. Сара уаҳа ҳәатәы сымам, – иҳәан, дҩагылеит Ҭырбеи, дцарцгьы ашәахь иҿынеихеит.
Егьи дихьанкәакәала ҿааиҭит: – Узырццакызеи?
– Аҩнынӡа сымцар ҟалом усқәак сымоуп, – иҳәеит иара, аԥшәма инапы имхуа.
– Макьана унхоит усгьы, џьара ҳаиқәшәап, ҳаидтәалап. Ҳм… ҳаицәажәара ҳабжьара инхааит.
– Ауаҩы дзыцәшәо аус уаламцәажәар еиҳа еиӷьын, – аԥсшәа иаҳәаны дындәылҵит Ҭырбеи.
Уи араионтә анагӡаратә комитет зыҩноу ахыбра ааныжьны, иҭаҟәаҭаҿаӡа иҟаз акаҭранмҩа даныланы днеиуан. Аиҳаби иареи реицәажәара дназхәыцит: «Аӡә даан иҳәеит, аха дзусҭхарыдашь?..»
Ихаҿы иааилирхит зыҟны аус имаз аҩызцәа зегьы.
«Анцәа идырп, дзусҭоу? Ацәыӡ зауз шәыгәнаҳак, изгаз гәнаҳак… Аимак-аиҿакқәа, аҳаи-аҷышьи реиԥш реилыргара ахаҭыԥан уҳәан-сҳәанқәа ирхагаланы ирымоуп. Аа, иахьа зҿы сыҟаз, ахадараҿыҵәҟьа дгылоуп. Ацәгьа рарҳәоит, уи рылаԥш мҩахнагоит, егьырҭ ҭынч, гәата-бӷата русқәа ҟарҵеит. Дасу рҭыԥқәа рҿы иӷәӷәаны итәазар, акгьы зҭахӡам азы ауаа абас еинҟьа-ныруа еилахаӡомызт…»
Ианаауаз аиҳабы иреиҳәазгьы дназхәыцит: «Ицо иаауа амҩа иқәуп. Абрантә инеины аҵәыгәыгә арсны абри-абри ауп ҳәа аҟаҵара ауеит, аиҳабыра рымчра рымхӡам. Аха дара рыла амҩа иқәҵазар еиӷьуп…»
Дышнеиуаз, амҩа ааԥҵәаны, излааигәаз ала иҿылеихеит, апыҟҟаҳәа ахаҳәтә мардуан днаҿысын, ҵаҟа амҩа днадгылт. «Морагентство» агәашә днылаԥшит, ԥшьаала дынҭысын, асқьала днықәлеит. Иҵаҟа амшын ҩырԥ-чырԥуа иҭажьын. Ибааӡажжыраӡа иҟаз аҟәара лаԥшыла иааимидеит…
Иаацәылашон. Арбаӷьқәа аки-сиҳәа еиқәҿырҭуан. Ҭырбеи иан лыбжьы игәы инықәыҩт: «Ҷыгәаа!.. (Даныхәыҷыз ус иарҳәон). Угыл, нан, угыл!..»
Ҭырбеи ихааӡа ацәа далан, илацәақәа изхтуамызт, атса рықәҳазшәа, ихьанҭа-хьанҭаӡа иҟан. Уи иацы ахбыџқәа дрылагыланы амхаҿы аҽага икын, дкараха дыҟамзи, аҩны данааи дынҭаҳаны дыцәеит. Идыруан иара ашьыжь агаҟа цатәыс ишимаз, убри ауп иангьы зизҿылҭуаз, аха дцәалаханы аиарҭа дылаиан. Иан лыбжьы аниаҳа ашәымҭаказы дҩагылазшәа игәы иааинаҭахт. Иҽеилаҳәа-иҽеилаца абарҵа днықәлеит, шазшәа дыҟахуп, аха амш хәашь-машьышәа ибахуеит, дахьгылаз анцәа иџьшьауа, ашҭа днықәԥшит, аха илацәа еимаҷабуеит, акгьы ибауам.
– «Ҷыгәаа!..»
«Дабаҟоу, мшәан, абри?» – абарҵахь илаԥш наиршәит, аха убри убасҟак инаскьагахуп гәынхәҵысҭала акәымзар, илаԥш еилнаргахуам.
– «Ҷыгәаа!» – ҩаԥхьа иан лыбжьы аагахт.
«Иҟалазеи, мшәан, хәыҷык иаасабраӡарауазеи!», – ииарҭаҿы дааҳәыцымыцит, изжәҩахырк ала деихеит, ацәа далҵроуп, аха иауам.
– «Ҷыгәаа сымҳәеи!» – зынӡа иааигәаны ауп уи уажәы лыбжьы шгауа.
«Сгылауеит, мшәан», – дҿыхахьоу, дымҿыхахьоу изымдыруа ауп иан илҳәаз аҭак шыҟаиҵаз.
Аарла илацәақәа аахитит, изнапык хьанҭыџьӡа иван, иҵашәазаарын, идысны иҟан, егьи инапала дасуа-дасуа (амҿы дасуазшәа акәын игәы ишабоз) инырратәы иааҟаиҵеит…
Ркәасқьа аӷәеихасарҭақәа алашарақәа ркылхха иҟан, џьара-џьарагьы унацәа нҭашәо акылҵәарсҭақәа рнубаалон аҭӡамцқәа…
Ашырҳәа ииарҭа днықәтәан, еикәырҳә-еикәырҳәны ихчахьы ишьҭаз имаҭәақәа аашьҭхны, ажәжәаҳәа аҽеилаҳәара дналагеит.
Ашә илаз апал аалихын, уи аартны наҟ дындәылҵит. Иан ашҭа аҵкарахьшәа ажә ахьара даҿын, зыҽрыцәгьаны уажәы-уажә илыжәлоз аҳәыс лабала ашьапқәа дрысны илҟәылцон.
Убри аамҭазы лыбжьы аагеит:
– Уа, Ҷыгәа!
– Изакәызеи, мшәан?
– Ари аҳәыс аасыҟәцеи, нан, иҟанаҵо умбаӡои?!
Ҭырбеи ишьи-ишьи еиқәҵо иан лҿы днеин, аҳәыс днамҵасны азшьапык ааникылан, днеиҳәҭҟәыҟәлеит. Аҳәыс аԥхьаҟа ашьапқәа аҵхәаа, ихцәышааӡа иҟаз аԥышәқәа рыбзо, «исымашәкузеи, уара, сан саншәыриар, сызхара исымцәози» аҳәарашәа, иааҟәымҵӡакәа ихьышьарххон.
Ҭырбеи иан ажә акыкмацәқәа лнацәақәа ирыбжьакны данахалак, ахәхәа-хәхәаҳәа ахш рҭыкьаса илеиуан, ашьҭыбжь ашәах зыхчылоз аныга иашәаха иҭыҩуан.
Уи хьаны даналга, аҳәыс ноуижьын, аин инаҵалт, атах-атах ҳәа аԥышә хцәышаақәа рыла ачыргә иаҵасуан, аха митәык феидас иамаз ҳәа акгьы ыҟамызт.
Рыжә иамылхыз ахш аԥаҭликақәа ирҭаҭәаны, арҭмаҟ инҭалыргылан, ақалақь аҿы инхоз лашьа иҭаацәа ирзигарц азы лыҷкәын инаилыркит, ҽнак абжьара ҽнак ирзылҭиуан уи ахш, ахәыҷқәа рзы.
Аԥыраҳәа аалымӷхны, абарҵаҿы амаҭәакнаҳага ихшьуа, даацәажәеит лара:
– Ирласны ухынҳәы, нан, ауаа рацәаҩхоит, аха чакгьы ҳзааугароуп. ЧЖД аҿы унеир, Трыгә, Миха уҳәа аӡә думбар ҟалаӡом, ма урҭ иамхны иурҭап, – ача злеихәҳашаз ԥара ҿырпқәакгьы наилҭеит, – иуцәыӡп амарџьа, уџьыба иҭаҵа?
– Изакәызеи иара, исцәыӡны…
– Ҷыгәа! – лыбжьы наихьылгӡеит, ашҭа дҭыҵны амҩа данынангылоз, – аҭаҭын аҳаскьын ахысны ишгылоу убоит, ирласны уаа, нан! – илымҳәац џьшьа еиҭалҳәон лара.
«Бзиоуп» ҳәа аанарго, иан лахь дыԥшуан иара. Иарҭмаҟ ахы хыџьгәыгәынӡа еимлагәа икны, дхьаԥш-кәаԥшуа амҩа ианыршәланы иҿынеихеит.
Еикәаҵәиуа аҩны агәы иагәылганы иҩагаз аихатәы мардуан адрыгә-дрыгәҳәа даҿаланы дышҩеиуаз хыхь дыҩхалеит. Акоридор дахьыныбжьалаз аҟәык-фҩы ааиҿасит. Ашшы рыхга ана-ара апримусқәа гылан, аҳәсақәагьы еикәшаҟьо ахәыҟаҵара иаҿын. Џьара адырганаҿ ачаҭаҳәа аԥсыӡ ӡуан, ҽаџьара чуан хәыҷык ықәгылан, афақь ҭҟьауа, аҽаџьарах идырмазеиуан ачаџьқәа…
Ԥҳәыс шәпажәпак, лыхцәқәа еиларшаны лхагәҭа иқәҵаны, асоф аҿы амаакыра лыҽнамалдан, лхы наҟ инхырҳәҳәаны, – Иангули! – ҳәа лыбжьы налыргеит.
– бырзен бызшәала аҭак ҟаиҵеит ҵаҟантә уи дзыԥхьоз аҷкәын.
– диԥхьеит аҩныҟа лара.
Ашьҭахь, уи дзаза-мазошәа даахынҳәны, днеиҳәҭҟәыҟәлан, илкыз лымҿтәы мҳәаҵә ала ачуан иҭаҟалҵоз афатә ашырқь-шырқьҳәа инаҵылшьит.
– лҳәеит уи, Ҭырбеи лылаԥш шынаиқәшәаз еиԥшҵәҟьа.
Ари ианшьа игәылаԥҳәыс лакәын, уажәадагьы дибахьан, дидыруан.
– дҵааит урысшәала, аԥсшәа усгьы илзеилкааӡомызт азын.
Убри аамҭазы дхышӡа, иԥынҵа цәықәыҷҷа, даахалеит Иангулигьы. Ақалақь ҷкәын, ари иааз дызусҭада иҳәазар акәхап, дхарахаԥшуа, иқьышә дықәҵаны днаивсит.
– Аԥсшәа зиоумҳәозеи, думбаӡои, ари уаԥхьа игылоу! – дыниқәцәҟьан, даахьалырԥшит уи аԥҳәыс лыҷкәын.
– иҳәан, ижәҩахырқәа ааирҵысын, иуада длыҩнапҟеит. Лара лбызшәалагьы акы наишьҭалҳәеит, аха уи Ҭырбеи изеилымкааит.
Ҭырбеи акгьы имҳәеит, аха игәы иналакьакьеит, абас тәамбашақә дахьизныҟәаз, аԥсшәа ахьиеимҳәаз.
– дҵааит абырзенԥҳәыс.
– иҳәеит иара.
– даахырхәашәа ауп уи арҭ ажәақәа шиҳәаз.
«Уа дҩашьҭи, уи быҷкәын цәынтызшәа иҟоу, ахәацра длылҳәа-ҩылҳәаны, итәарҭа кылбаҳҭааны дыбзаасышьҭып сара», – даахәыцит уи уажә дахьгылаз.
– ианшьа иԥҳа лыхьӡ ҳәаны, дшааиз дырдыруа ҿаалҭит лара.
Убри аҳәахагьы ламраӡакәа, ашә ҟьаҟьаӡа иаатит.
Лхахәы бырфын еикәарҳәы, лыблақәа ҭыԥхаауа даацәырҵит Лиалиа.
– Уҩнашыл арахь, уҩнашыл, – лҽырҟасаӡаны, аԥшәмара лхы азкны, аҩныҟа дналыԥхьеит уи лашьа, иарҭмаҟ иикызгьы ааимылхит.
Ианшьа даниба, ихыза ныԥхьаршәҭны ииарҭа днагәылҵын, ажәжәаҳәа иҽааилаҳәаны, имагә хәҩагақәа наишьаиҵеит.
– Уагьанбагылеи ас шьыжь шаанӡа? – днаиазҵааит, азхаз астол еицарса игылаз акьыԥшьраҿы зҭыԥ ылхны итәаз иаҳәшьаԥа.
Аҷкәын ҿымҭӡакәа ианшьа дизыԥшуан, «уажәраанӡа излаиоузеи?» ааигәахәт иара. Иашоуп, қыҭала иугозар, аашырккеижьҭеи аусурамш иалагахьеит, аха араҟа макьана изаацәоуп, 7 сааҭкгьы ҟамлаӡацызт.
– Аџьабаа лхы изалырбазеи, иаҳзылухьоу маҷушәа, – лҳәан, ахәыҷы ихы днагәӡит, егьи ауадаҿынтә иааиз аԥшәмаԥҳәысгьы.
– Уан дышԥаҟоу, уара? Лгәы бзиоу?
– Уажә еиҳа деиӷьуп, – аҭак ҟаиҵеит иара.
Ԥыҭрак ашьҭахь астол аалырхиан, рчаи крушкақәа нарымҵалыргылан, хәыҷи-дуи какал ркит. Ианыҩагыла Ҭырбеи дцарц иҽыназикит. Ча-лук абжа, знык аҟара иааилазырԥшышаз, қьаад ԥжәахак инылаҳәаны имакәан инҭаҵаны инеилыркит. Шьақар ҟәылҳақәакгьы уахь инҭалыԥсеит.
– Ахәыҷқәа ақыҭахь иҩасышьҭыр сҭахуп, аха иаҳзеиҿымкааит. Ари уаншьагьы аамҭа имам, саргьы аҩны сзыҩнымҵит, ҳаилахоуп.
Ҭырбеи ихаҿы аалашеит, ԥхаракгьы ицәа-ижьы иналалеит.
– Иҩашәышьҭ иҟалозар, ди, – дааӷьаҵәыӷьаҵәит Ҭырбеи, – ишәҭахызар, са изгап санцо.
«Уара иуцҵаны ишԥадәықәаҳҵо» лҳәарашәа, аҷкәын днеизыԥшит: – Ари амчыбжьык џьаргьы исзышьҭуам, аҩны усқәак сымоуп, урҭ рҭыԥ инықәысҵар, сара исыманы сҩеиуеит, – лҳәеит аҵыхәтәаны.
Ҭырбеи бзиала ҳәа раҳәаны, ианшьа дицны дындәылҵит. Акоридор аҿы уаанӡа иибоз ани аҷкәын, аԥсыӡкыга ҵәгәыр зныз икалам лаба ду ихарззала днаивҟьеит, уи ахыцәқәа ибла иҭакшарцгьы аҷык ааигхеит, иԥсахы ааибакит, аха иикыз, ианшьа дахьицыз азын акгьы изымҳәеит.
Ус ҵаҟа иналбааит, астадион иавгаз амҩала еицәажәо рҿынархеит. Ашьхақәа иҩарывԥхаз амра ашәахәа аҳәиҵәҳәа
иаҟьан, аԥсабара иналанаԥсеит. Ҷырт-сырт, ҷырт-сырт ҳәа алмҩанык иахьцоз аԥса-ҵлақәа рҿынтә еихсыӷьрада аҵарақәа рыбжьы гон.
Зныкыршәа дыниазҵааит Ҭырбеи ианшьа:
– Актәи азын шәышԥаҟоу, уара, сынтәа? Шәымхқәа лашәҵахьоу?
– Ҳацә уажәшьҭа ауӷә абартә иҟоуп, авакы ҳамам акәымзар.
– Нас уажәгьы цәаӷәоу шәымаӡами?
– Ҳанӷыҵсуаз ҳгәыла Баӡ ицә ҳаиҭан, иааулак иаҳцәаӷәеит, уажәшьҭа аҿыхра ауп инхаз.
– Шәаахабыхацроуп, мчыбжьык-ҩымчыбжьа роуп инхаз…
– Аԥхьан иҳазҭаз иоуп ҳзықәгәыӷуа, илаҵатәқәа дрылгеит, акгьы игым, амала ҳаижьахыр…
– Шәышԥеижьои, иашьцәеи иареи ауаа рахь ицәырызгаз Расҭа иоупеи… – илахьгьы маҷк иааиқәиҵеит. Уи днашәхыганы дызгаз рурахы рымфароуп.
Ҭырбеи иблақәа ҭырхаха ианшьа днеизыԥшит, ԥыҭраамҭак ус ихы ҵырҟәрыланы дишьҭагылоны дцон. Нас днеихьӡан, дыниазҵааит:
– Саб ихабарҳәа кыр шәаҳахьазар, џьаракыр шәизҵаахьазар? Ҳан дымчымхахеит, ԥыхьа илылшақәоз лылшом уажәшьҭа.
– Узызҵаауада? Иҟаҵәҟьоу ӡәыр еилиргарц дыҟоума мамзаргьы, иҳәеит ажәа азы даара икаҷбеиз аншьа.
Ус абазар иналсын, хаҳәла ичаԥаны иҟаз амҩақәа инарныс-аарнысуа ианшьа аус ахьиуаз асқьалаҿы инкылсит.
– Ара угылаз, – иҳәан, уи асқьала аԥхьа дааныжьны армарахь ала, ҩны-лаҟәык дныҩналеит. Амра ашьхақәа ааныжьны ажәҩан ахь акыр иҩаскьахьан. Уи ауразоуроу агаҿа зегьы арлашон. Амшын ҭынчӡа игазго иҭатәан. Ахьарчҳәа ацәқәырԥақәа уарла-шәарла аҟәара акалҭ инылаҭәон. Дыԥ-дыԥҳәа флыкақәакгьы наҟ агәахьы рыбжьы гон. Асқьала ашьаҟақәа руакы анышь иадҳәалаз аӡы аннаҵаҵәалак – варала аҿыгәҳәа уи инасуан, шьоукгьы рнапқәа халаҵаны иршәуа, «ҟьаԥ-саԥ, ҟьаԥ-саԥ» ҳәа аӡсара иаҿын.
Ҭырбеи иарҭмаҟ ихьнырҳаланы, дқәач-мачуа, ипахәанцалеи-пахәанцалеиӡа асқьала иқәԥсаз аӷәқәа дрықәгыло иҿынеихеит. Уажәы иармарахьгьы, иарӷьарахьгьы – зехьынџьара мшынын, ашәахәа ихыҷҷалоз уи зынӡа иарԥшӡон, акакаҷ еимхәыцқәа хыҩҩыла, ссиршәақәа иҟан.
Амшын ԥшшәахәала зехьынџьара еиԥшымызт еилҳәа-еилҳәа илашьҭын. Агәахьы иалдаз ацәаҳәа хышлаақәа ивараҿыҵәҟьа инеилаҵәон.
– Ҷыгәа… – ихылԥа ӷаӷа ду ихаҵаны ахыбра дааҵалт ианшьа.
Уи ибжьы аниаҳа уахь иҿынеихеит. Дынидгылоны, егьи даацәажәеит:
– Уара, арҭ ҳаԥсыӡкыҩцәа макьана иӡхымҵыцт, маҷк аҟара уааԥшыр, ус ишԥахынҳәри…
– Сан ирласны уаароуп ҳәа салҳәеит, егьаурым, ҽазны саабжьысып.
– Ҽазны ианбыкәу? Уааԥшы, уажәҭа иаарцоуп, иац шьыбжьоншьҭахь аахыс амшын ихуп.
– Бзиоуп нас… днақәшаҳаҭхеит уи ианшьа ииҳәаз.
Ателефон ахь иуԥхьоит рҳәан, ианшьа ҩаԥхьа уахь дныҩналеит.
Ус ауаа аӡәаӡәала еишьҭагыла, реилаҳәарақәа, рчамаданқәа кны, иҟьаҟьаӡа иаартыз агәашә иҭысны рҿаархеит, акассаҿы абилеҭ ылхны, еицырхәхәа асқьала иқәгылан.
– Иҟоузеи, арҭ ззыԥшузеи? – диазҵааит Ҭырбеи, иааивалаз арԥыск.
– Ауаа мҩанызго аӷба аарцоуп – «Норд», уақәымтәаӡаци?
– «Норд» уҳәама? – дхәыцуа ихы инапы адкылашәа дааҭгылеит.
– «Норд», «Ост»… усгьы акыҟоуп.
Убри аамҭазы мрагыларахь ала амшын агәахьы иаацәырҵит аӷба. Уи аԥышә аҵарра аӡы-мшын иаларшьшьны, есааира ааскьара иаҿын, ацәқәырԥа ссақәа наҟ-ааҟ ишьҭаҵо. Иԥнарссоз ацәқәырԥа ссақәа хәыҷ-хәыҷы иаарызҵеит. Ишааиуаз ԥшьаала, варала асқьала иаадгылт. Ахы-аҵыхәатә амшынуаа рмаика еилыӷраақәа зшәыз арԥарцәа аӷба шахақәа
идыршәыз шьоукы намҵасны иааныркылан, асқьала ахахьы иалҳәҳәоз ашьаҟақәа инархадыршәит. Аӷбагьы зазамазо аӡы-мшын иахьыхгылаз азу-зуҳәагьы абжьы аагеит, иааины ишыҟоу ауаа идырдыруа.
Асқьалеи аӷбеи рыбжьара цҳа хәыҷык ныхдыршәлан, еихьышәшәа-еиԥышәшәа шьоук ааҭыҵит. Араҟа иԥшыз апассаџьырцәагьы рбилеҭқәа надырбо, еишьҭагыла уахь аҭалара иалагеит. Амаакыра рҽаҭаны ауаа рацәаны игылан, еиҳарак аԥсшьаҩцәа – хара ныҟәара ицоз, инаскьазгоз, иҟан убас ахәыҷқәа зцызгьы.
Ҭырбеи илаԥш налықәшәеит абилеҭ амхны ашыр-шырҳәа иааиуаз ирҵаҩԥҳәыс. Уи ицәаԥшьшәа чамадан хәыҷык лкын.
– Арахь уабаҟаз? – дҵааит лара данааидгыла.
Ҭырбеи ихылԥа қәаҟьа ааихыхны аԥсшәа налеиҳәеит, дҟаԥшьӡагьы дааибакит.
– Саншьа абраҟа аус иуеит, сан аказын сизаалышьҭын, – дааԥхашьан, ганхашәагьы днаԥшит.
– Санаауаз уан дызбон, шәеилахазаап. Ирласны аҩныҟа уца, амарџьа, уҽнумырхан…
– Сымцакәа, ақалақь иалсхуазеи, – иҽырҟасаӡаны даацәажәеит Ҭырбеи, – шәара хара шәцома, Ница Уасил-иԥҳа?..
– Сыԥсшьараамҭа схы иархәаны хәыҷык сныҟәарц, снықәԥш-аақәԥшырц сыӡбеит, – лқьышә ачча аақәххит, ашәахәа зынҷҷалоз ллымҳарыҩқәа лыхәда ҵҟәашаа дырԥшӡон, лыблақәа агәкыра рхыҳәҳәыла, дарбан арԥысу иӡааркәкәала ирымгарыз.
Лҿынахамҭазгьы, Ҭырбеи уи лчамадан аалымидан, длывагыланы дышнеиуаз, иаԥхьаҟа днауишьҭын, лыжәҩа днаҵагыланы ацҳа хәыҷ днықәиргылеит. Уахь данынҭала, лчамадангьы налиркит.
Лнапы дҩахеит «абзиаразы» аанарго. Ҭырбеи уи апассаџьырцәа дрылагыла дахьнеиуаз лыжәҩа дықәԥшуан, лыхцәқәа шьқьыруа, лӡара паӡа, краамҭа уи илаԥш лыхижьуамызт иара.
Аӷба данынҭала, аидаур аҿы атәарҭақәа иҟаз руак аҟны лчамадан лшьамхы инықәкны днатәеит. Ҭырбеи иахь дааԥшны,
дааԥышәырччахт еиҭа, иаргьы игәы ҟәандарак нықәлан, иауразоуроу дааимнадеит.
– Шәанбахынҳәуеи, Ница Уасил-иԥҳа? – наҟ иҽынхырҳәҳәашәа дҵааит Ҭырбеи.
– Ҩымшҟа сынхоит, – даацәажәеит лара, – Лӡаа сҭахцәақәак рахь сцоит, аамҭа саур Гагранӡагьы слабжьысып ҳәа сгәы иҭоуп.
– Шәанаауа сашәҳәар, сышәԥымлози…
– Мамоу, Ҭырбеи, иаҭахӡам…
Убри аамҭазы ахәыҷқәа ӡса-ӡсауа, ршьапқәа неивга-ааивго, рнапқәа рганахь имҩанҵо, иаарыҵалт… Аӷбаҿгьы асқьалаҿгьы абагьырқәа зыҽрыҭаны игылаз апассаџьырцәа, анаскьагаҩцәа, иара ус зшьапы неиҵызхырц абрахь, аԥшаҳәахьы иааиуаз уҳәа алаф еибырҳәон, еизгәыдуны еицәажәон… Ахәыҷқәа рнапқәа рыла аӡаҿы рҽынкылауа, рыблақәа ҭырхаха урҭ ирыҵаԥшуан, ирыҳәон аԥараҿырпы аӡы ирзаларԥсарц, еихьыс-еиԥысуа, иагьрарҳәон амшын аҵахь илеиаанӡа ихәыҵаҵәины иркырц шрылшо.
Ҭырбеи уажәы ахәыҷқәа днарылибааит Иангулигьы ианшьа иҩны датәамбашәа инаивҩрны ицаз.
«Унҵәамааит, уара уабаҟаз? – ааигәахәт иагьааигәамԥхеит азныказы.
Ахәыҷқәа аҳәаркьира ианаҟәымҵӡа, ԥҳәыс шәпажәпак лԥараҭра аҿы хьахьаӡа иаалыртын, ҟәрышьк ицоз ааҭыганы, шәыԥсы иамоуп лҳәарашәа, ирууаӡа иналыршәит.
Уи аӡы алашәахагьы амҭакәа, акәҷарақәа ахрыӷ анрымҵарыԥсалак ишнақәпапо еиԥш, инеизыҵәан, инхәӡааҵәиит. Али-ԥси рыбжьара аӡә даахәыҵҵәраан, абар, аҟәрышь ҳәа илырбо, иҿы инҭеиҵеит.
– Иҵегь, иҵегь!.. – еибарҳәҳәон инапҟьа-шьапҟьо иахьеилаҭыруаз дара.
Рымҵарсшьа, рыхәӡааҵәишьа лгәаԥхоу здырхуада, абҩатә ԥарақәа илымаз зегьы ааҭыршәшәаны уахь инҭалԥсеит.
Аҵәырт-сыртҳәа ихәӡааҵәины аҵанӡа илеиргьы, иахьыҟазаалакгьы аӡы иалԥааны, иҩхәыҵҵәрааны рҿы инҭарҟәшәон.
– Ацырцыр аӡаҿы иаҳа уаҩы ибоит, ацырцыр… абҩа ҿырпы ахьҭаз убрыгьы ҭамкәа ҟаларым, – ҿиҭуан ҷкәына
хышк, ихахәы бааӡажжыраӡа, уажәы-уажәы аҵкырт ҳәа аӡы дхыжьцәало.
Ԥыхьаӡа аԥараҿырп рылазыԥсаз аԥҳәыс дынлыҵашьыцшәа аума, мамзаргьы дара ахәыҷқәа мцхәы иахьаҳәоз аума изыхҟьаз здырхуада ԥсшьаҩыкгьы иџьыба дылҭаԥшын, иааимԥыхьашәаз разынқәак ырбӷьыжәааны, амхы дынхгыланы аԥшрыц иҟьошәа, уахь инарылеиԥсеит…
Ани аҷкәын хышшәа иҟаз дынхәыҵҵәрааны, ҩба шикыз надирбеит, Иангулигьы, аӡыԥсы иҿыкәкәа, акаҟара иҿы инҭаиршәит.
Акгьы зԥыхьамшәаз ҷкәынак иӡараҿынӡа аӡы-мшын дҩалҵәраан, ԥыхьатәи ихахәда инапы лақәирӷәӷәан, наҟ дылхәыҵаигәеит. Акраамҭа уи дхәыҵагәаны дикын, ԥсцаха имҭакәа, данаауижь, дҳашқьа-ԥышқьуа дыҩхәыҵҵын, иангьы лхәы налиҭеит.
– Ее, бросаи вара! – ҿааиҭит уи Ҭырбеи иахь, иԥсы аниоу.
Ҭырбеи ача аахәа ҳәа иан илҭаз аԥара ҿырпы инапсыргәыҵаҿы ирхьархьаруа, «иубома исымажьу иҳәарашәа», абырзен ҷкәын днеизыԥшит.
Ааигәа иалоумԥсан, наҟ хараны иршә ҳәа ихиҿала ирбауа, диҵаԥшуан иара.
Абазк аарылихын, инархараны иршәит.
Егьи, адыԥ-дыԥҳәа ицәа-ижьы зегь ала дыӡсауа иахьалашәаз днаӡоны еиԥш аан, дынхәӡааҵәиит. Ҳамҭакы дыҟаӡамызт.
«Џьара ак имыхьзааит?..» – игәы аахыҭхыҭит Ҭырбеи.
Данаахәыҵҵәраа, амшын аҵантә иааигаз абаз наиирбеит, уара уџьыба иакуамызт, уажәшьҭа сара истәуп иҳәарашәа.
– «Молодец Хез», – иҳәан, иҿы инҭаиршәит.
Ҭырбеи игәы ԥшаашәа дҟалоу здырхуада, ихыруааны даҽакгьы аҿынаирхеит, аха уи дахьӡаанӡа ҽаӡәы иаамҵаирсит.
– Хез, давай еще! – ихаҿы цәамҟәыҿӡа ҽаӡәы дааиҵалт, аӡы ҭҟьаны иҩызцәа ирҿеиҟьон, иааигәара имнеирц азы.
«Хез усырҟаҵара сыҟан, уабаҟоу акәымзар!..»
Ҭырбеи аҵыхәтәантәи иабаз уи изикызшәа наирбаны, Иангули иахь инаиршәит…
Ахаҿы цәымҟәаҿы иҭаҷкәым наиирбеит.
Аӷба надҵаанӡа ахәыҷқәа уаҟа ирыҵаӡсауа ирыҵан, аӡәырҩы ргәы дырҿыхеит, аха аӡәырҩы ӡышак иакыргьы ӡык зларжәуа ҟәрышьк рџьыба иҭаршәымкәа иааҭацәит.
Ҭырбеи итәы усгьы иаҳҳәарым, уи уажәоуп ихьыз анилсыз. Ахәыҷқәа «рымшгара» дыҩханагалан, иҟәрышь хәыҷқәа аӡы иналаԥсаны даатәеит, иан илҳәашагьы аллаҳ итәуп…
Аԥсыӡкцәа рнышь ашԥы аԥслымӡра иларшьшьы иааины аҟәара иааҽԥынгылеит. Аусуцәа, арезина калошқәа рышьаҵаны, иркыз аԥсыӡ-сса ашыш-қәыԥқәа рыла иасны аӡхыгара иаҿын. Уантәи урҭ ҭитәыс аҽуардынқәа ирықәҵаны аџьармыкьахь иргон. Аусуцәа дырзыԥшуа, ҵаҟа, аҟәараҿы ахаҳә цәаакыра дылагылан Ҭырбеи ианшьа. Уи амшынуаа ирхарҵо хылԥак ихан, аҳәынҵәра ҩежьқәа цырцыруа кительк ишәын, хәҩага магәқәак ишьан…
Аусуцәа руаӡәы имахәарқәа ԥхьарҵәа, иразина магәқәа «ҟьыж-ҟьыж» рыхго, ҭәырӷәыла аԥсыӡ иҭацәыз ашыш-қәыԥа иҭеиԥсон.
Убраҟа аԥшьарҳақәа аш-лых арҭмаҟқәа змахәҿа ихшьны игылаз имҩатәны иуаҩала ԥыҭк-ԥыҭк рызҭеиԥсон. Ԥҳәыск илиҭаз маҷылшьазар акәхап, иҵегьы лзациҵарц дыниашьапкит.
– Христо, иҟалозар, даҽа ԥыҭк сызҭаԥса. Иудыруеит, сыҭаҳмада цәарҭанхала дналаҵаны, иааг ада ззымдыруа шаҟаҩы срылатәоу, мап сцәумкын, ухаҵкыс сара анцәа сишьҭааит.
– Наҟ бҽынасҭха, аԥсцәеирымга, бара быдагьы араҟа ауаа ыҟоуп!..
Уи ииҳәз зықәрахь инеихьаз аԥҳәыс иаразнак лхаҿы аареицаҟьеит. Лқьышәқәа кәамкәамуа ак лҳәон, аха еилургартә иҟамызт.
Аиншьа дахьгылаз иблала Христо иирдырит, аԥҳәыс лгәы нимырхарц.
Егьи, уаҳа ажәа ахымҳәааӡакәа, иҩнапык наҵҳәаны, аӡы рцрыкәкәа иналызҭеиԥсеит, иӷра-мыӷрашәа иҟаз аԥсыӡ-сса.
Лыкәа иааҭылгаз лцаха еиқәҳәала ԥыртлауа, ҟәрышьқәак исҭоит ҳәагьы лҽыназылкит.
Бца, иаҭахым ҳәа инапы лырбо, дналзыԥшит уи Христо.
Аԥҳәысбырг дхырхәо, «лԥараҭра» илкыз лыкәа инҭаџьгәаны, леилаҳәара аашьҭыхны, дхыгә-хыгәуа агәашәахь лҿыналхеит.
Аиншьа Ҭырбеи иахь днаԥшын, хрыжь-хрыжь даацәажәеит:
– Христо, ари саҳәшьаԥа иоуп, ҩбаҟа-хԥаҟа кьыла иуҭонда, сара сыхәҭаа акәзаргьы.
– Шәара ишәызхашагьы ҟалап, џьушьҭ… излеиго кыр имоума?
– Излеигоҳәагьы имоузеи, рҭмаҟшәа акы икуп, аха уи злаихәо ҳәа рацәак акгьы збом.
Христо иссаны иԥаз акаҭа ԥжәахак аԥсыӡ нагәылаԥсаны ахы ааиқәҳәаланы инаииркит.
– Асҟак заҭахузеи? – иҳәеит ирҭаз рацәашьаны.
– Ибжьысыр ҳәа ушәауоу? Иааҵааны, чалтк инықәԥсаны алаӷәраҿы инкнашәҳар, уаҳа зҭахым акәхоит, – даацәажәеит Христо, ԥыҭрак ашьҭахь дыниазҵааит, – ауатка шәымоу, уара?
– Ишԥаҳамам…
– Нас, ҳаннеиуазаалак имазеины иҟоуп, ыы?
– Еснагь бзиала шәаабеит.
– Урҭ сасхәык ҵәахны ианрымам ыҟаӡам, ҳара ҳазцозар, – рцәажәара иҽналаирхәит аиншьагьы.
– Ҳзымцари, ҳшьапгьы неиҵаҳамхуеи, – даацәажәеит Христо, ицырцыруа аԥсыӡ-цәа зқәыԥсаз инапқәа аӡы инӡаакыланы иӡәӡәауа. Ҭырбеи игәышԥы ҭцашәа дахьгылаз днеизыԥшын, – дмариакхоит ари уаҳәшьаԥа, – иҳәан, анышь ақьышә аҵарра днагәҭасын, иҩызцәеи иареи уахь инақәтәан, аматор аус ааруны, ҩаԥхьа аӡы инхылеит. Аха уажәы аҟәара иаваршәны ицон, аҩныҟа акәын урҭ рхы ахьхазгьы…
Ҭырбеи иеидара кны агәашә данааҭыҵ: «Еи, вара, подожди!» – иҳәан ихахәы еилажәжәа, илакыҵақәа ҵыршәааны ишҟа иҿааихеит ани, ахаҿы цәамҟәыҿ, ишьҭахьҟа шьоукы еицәхасуа аԥсаҵла аҵаҟа игылан. Цқьа данынаԥш, ибеит урҭ ԥарахәмар шыҟарҵоз…
Ахаҿы цәымҟәыҿ дшааи-шааиуаз, даазқәыршәшәан, иӡара нҭарс икны иаԥхьа даагылт.
«Ииҭахузеишь, ихы зхирҟьо ҳәа кыр имоума?» – даахәыцит Ҭырбеи дахьгылаз.
«Ыы!» иҳәан, длаҟәын, дынимҵасрашәа, дихьымкьыскәа изнапык иган инавганы, ишьҭахьҟа ихы ааибӷит. Ииҳәаз злеиликааз ала, аԥара аӡы ианалаиршәуаз, иара иахь имырхакәа, ҽаӡәы иахьииҭаз, дахьижьаз хьымӡӷишьазаап, аҭак ииҭарц дшааизгьы ицәымӡакәа инаиеиҳәеит.
– Иуҭахузеи, узлажьқәоу закәызеи? – иҳәан, Ҭырбеи иикыз аилаҳәарақәагьы ишьапахьы инышьҭеиҵеит.
– игәиҽанымкәа апҟаҩ ааиҿыҵиргеит.
Ҭырбеи илакыҵа акакаҷ ныҵыддит, дагьаабӷаӷеит, ихы инапаҿы иааганы ишьҭахьҟа днеиҭаԥеит.
«Ҭаҷкәымла сисуеит ҳәа салагар егьсирҟаҵом, ақалақь ҷкәын…» – даахәыцит ашәымҭаказы.
Егьи даҽазнык дыкшоит ҳәа иҿанааиха, али-ԥси рыбжьара дылидыххылан, иӡара нҭарсны иааникылан, иарӷьашьапы иаԥхьаҟа инаршәны данлеиҭа, аҟьаца аашьҭиргеит, «ыҟ» ааиӷыргеит.
– Ребиаа! – дҟааит ишимчыз, дахькажьыз иара.
Адгьыл иааҵыҵызшәа, адых-сыхҳәа иааидыххылт анҭ, ԥарахәмар ҟазҵоз ахаҿы цәамҟәыҿ иҩызцәа.
Раԥхьаӡа иааимԥыхьашәаз акуҳәа дылдәықәиҵеит, убри адгьыл аҿы длаӡаанӡа, иааиз руаӡә ишьҭахьала иӷәӷәаны дисит. Дагьааиҳәҭҟәыҟәлеит иаразнакы, анцәа дҳаиҭеит рҳәазшәа ишҳәыԥкыз иагьынаихапапеит дара.
Убри аамҭазы арҵәааҳәа аӡәы ибжьы геит, шәиламкьысын ҳәа аанарго.
Ҭырбеи иаԥхьа еидҵәаҵәалаз дрылԥшны ибон зыҽрыцәгьа инеиз дрыгәҭасны наҟ ишыԥхьеицоз.
– Угыл, угыл, – иҳәан, уи ижәҩагьы аанкыланы дҩеихеит.
«Дызусҭада ҭынхас араҟа исызцәырҵыз?» – даахәыцит, иахьисыз ихәдаџьал шьышьуа.
Ихы данҩаха, илаԥш дааҵашәеит Иангули. Омашәагьы ибеит, ӡакы дымҩаӡо анҭ ахьыԥхеиҵаз.
– Ируазеи, ахаҳәхашьцылақәашәа иҟоу, ус рымоума сара сҿы, – дааӷьаҵәыӷьаҵәит Ҭырбеи, ихьыз даараӡа игәы иалырсны.
– Уи деиханы дзымгыло дҟоуҵеит, аха… – иҭаҷкәым ааираҵәан, – абри ауп ирнаало, абри… – инақәырӷәӷәаны ауп урҭ ажәақәа шиҳәазгьы, – лассы-лассы арахь уаақәлалеи, убрыгьы усырҵап… Бзиала, – днаиеихырхәашәа ааҟаҵан, асаара ишьҭаз иҵәгәыри иԥсыӡ рыԥхреи аашьҭыхны, аҩада, амҩаду ахь ихагалаз амардуан днаҿалеит.
Ҭырбеи Анагӡаратә комитет аҿы даныҟаз аҽны Аҟәаҟа дхынҳәырц акәын, аха адырҩаҽны дырҩегьых аатәыс иқәшәон азыҳәан, инықәыршәны ақыҭахь дцеит… Агәашә аартны ԥшьаала ашҭа дынҭалеит. Акәасқьахь данԥшы, аӡә аҩны дахуп уҳәартә димбеит. Амаҵурҭа ашә аавҵрааны иныжьын, аԥхьаҟа ҳәыск ами аҿыҵакны игылан, уажәы-уажәы ахы аԥыр-ԥырҳәа иҟьауа.
Алақәа данырба, азныказы инаҵҟьан, аха дырдырзар акәхап, иҵыхәаршәшәо иааидгылеит.
«Ашықәсан салшәашәа знык саауеит, сызлардыррызеи, сукәыхшоуп», – игәы инҭиҳәааит иара.
Руакы ишьапы инадҳәазалан, аҽидырӷәӷәала иаагылт, амыркыџьқәа алапапа, аҵыхәа цәышәшәӡа. Ахы инапы аннықәишь, иааҵыз-мызын, иаԥхьаҵәҟьа аҽынканаршәит.
Аанда иавеиҭаҳаны иҩашьҭыз ацақәа, аԥхынҵәақәа, абҳәа шкәакәақәа, уҳәа реидарақәа рықәырххьан. Акьефыр ҳақәа еидара-ԥсараха, еиҵақьуа, ирыҵыргәаз аҵәҩан еимҿаԥақәа ирықәыӷәӷәо игылан, аҵкарахьшәа, шәыршьапык ақәцәахь махәык ҿӷьырны иақәжьын, иҿыдды икаҳаз аҳақәа аҳаскьынра илаԥсан.
«Ихҵәаны иааилихыр иауаз?.. Аха дахнагагәышьоит, ишԥаҟаиҵари, – дааириашахт иара итәала, – ахәырмақәа сынтәа ицәгьамкәа иизаап…»
Агәарԥ иахьаҵанакуа, алҭаҳарахь игылақәоу ашәшьыра иахьыҵахаз акәу, имаҷны ирҿоуп, амаҵурҭа аварахь иҟоу реидарақәа еиҳа иӷәӷәоуп, урҭгьы аҵыргәақәа рыҵагылоуп, иҩежь-ҟанҭалеиуа ирцәыҵыԥшуеит ашәыр.
Алада, араҵлақәа ахьгылаз ахь, дынҭаԥшын, аӡәгьы ихабар имбеит. Агәашә аҷараҳәа иаартны ауҭра дынҭалеит.
– Нан, уа, нан!..
– Ау! – аҭак ҟалҵеит лара.
Дныхгыла-аахгыло, лыбжьы ахьиаҳаз ахь ихы рханы иҿынеихеит, днаԥшызар, иаразнак илаԥш налықәшәеит ауҭра анаӡараҿ, аҳагьежь ахьгылаз анаҩсан, амх хәыҷы ирымоу аҟны аџьықәреи ҿацәырҳәны аҿыхра иаҿыз иан.
– Ҳаи, убаашәҭ, аҩны еиҭаргазаргьы уздыруамеи, ахагьы умамзаап, аха уаақәлар… уааишь ара, – лҳәан, даагәыдылкылеит ааигәа илымбацыз лыҷкәын, аԥхӡы илҿашызгьы иӡамҩа аарцәаакит, аԥхӡы – аџьа ԥхӡы, ан лыԥхӡы…
– Банаџьалбеит, абри аџьықәреи бара иҿыбымхыр, иҿызхуаз уаҳа аӡәгьы дбымбаӡози?
– Исылшагәышьом, аха сгәы иауам, нан, – иаарҳәны ишьҭаз акалаҭ аҵа днықәтәеит. Лӡыга касгьы налҿылшьын, лхылҿы аалырбеит.
– Бымацара боума аҩны иҟоу? Иабацеи егьырҭ?
– Ани, усгьы аашар, агаҟа иҿылеихоит, уаха зны дыгәгәаӡа даакылсуеит, ҳара ҳзын акәым, ихазынгьы акгьы даԥсам. Егьи, рыцҳа, шәыр хәыҷык лыман аганӡа дцан, дмаацт макьана.
– Аԥсеилахараха, зны русутәқәа иаарылгар, убрыгь иахьымӡарыз.
– Ее, убаашәҭ, уи аӡәзаҵәык лакәгәышьоуп ҳаазхәаԥшуа иҳамоу, дзыхьӡарызеи!.. – даалхашшааит уи лҭаца. Ԥыҭрак ашьҭахь инацылҵеит: – Ахәыҷқәа аасыхьӡап сгәахәын… Урҭгьы ыҟам, усура иргоу?..
Ҟыҳы, ҟыҳы! – ҳәа дааимҳәан, лнапсыргәыҵа уажәы-уажә ишьҭыҵуаз, илаҟәуаз лгәы абыцаҟьа инадылкылт.
– Аԥҳәыс чымазаҩ замана, бҭынчӡа џьара бтәазар… – инапы ҩаргӡаны амахә длахан, ҳаҟәазк ааҿихын днацҳаит,
– ҳа ҳашҟа бҩеир, ҳамҭакы быҟазар, ахәыҷқәагьы рызхара брымбарызеи?
– Сгәы иауам, уан рыцҳа, уаҩыдлаԥса рмал ԥхасҭахоит умбои. Алаҳа ҿабааны ацара иаҿуп. Иахьа уаагыл, иҭааны еиҵаҳҵап ҳәа сышиқәҳәҳәоз, ихы аԥырԥырҳәа иҟьауа, ашҭа дылҭыҵын дцеит.
– Бара быԥсуеит ауп, егьырҭ аӡәгьы акгьы рыхьӡом.
Иан ҿылҭуамызт, ажәак лҳәар, наҟ иаланагалар ҟалон азы лқьышәқәа еихарԥсы дтәан.
«Зырахә ҭакны кәашара ицаз ҳами, нан…» – абарҭ ажәақәа лхы-лҿы иаанихит Ҭырбеи, аха уаҳа акгьы ахимҳәааит, иан лгәы дасыр иҭахымызт, уи идыруан иага рыгхаргьы ишраналыжьуаз, изеиԥшразаалак аб игәараҭаҿы иҟоу дара роуп, аҵәҩаншьап зҭынхаз, иахьа ирзеилымкаауа, рыхшыҩ ззымцо уаҵәы ирдырп, еилыркаап ҳәа дахәаԥшуан.
Ҭырбеи иҩны дынкылсын, иашьеиҵыб имаҭәақәа ишәҵаны дааины даалыдгылан аџьықәреи лыцҿихит. Уи џьарак еизганы инышьҭеиҵеит. Ашьҭахь иан лахь дынхьаԥшын, иналыдиҵеит:
– Сан, бара бца аҩныҟа, быԥсы ааиҭабкып, сара, ари аԥҳә хәыҷ аасырхуеит. Нас, анҭ қамсҳәыџьраа ааир, (иашьеиҵыб ихәыҷқәа ракәын дызҿыз) иҿаҳәа-ҿаҳәаны инхдыргылап.
– Бзиоуп, уан дукәыхшоуп. Хьурӡыкгьы нхысшьып, – лҳәан, лԥыраҳәа илаз аҟәыд, џьықәреи аӡақәак нахалыԥсан, аҩныҟа лҿыналхеит.
Ҭырбеи имагана аԥырҳәа имҩанҵо, аԥҳә нымҩа-нымҩа еидкыла ишьҭаҵо днахысит, убри аамҭазы аҷкәынцәагьы аакылсит.
– Бзиала уаабеит, Ҭырбеи Расҭа-иԥа, – иҳәеит аиҳабы даахәмарны, иблақәа еихаччо, иаб иашьа даниба, еиҳаракгьы уи иусушьа игәаԥханы.
– Шәабадәықәу, уара? – даарызгәдушәа дынразҵааит Ҭырбеи урҭ.
– Амашьына ныҟәцара азин алхразы аԥышәара ҳаман, убри ауп сынзырхазгьы.
– Егьырҭ?
– Са исзыԥшын.
– Нас ирҳәазеи?
– Ирҳәахи, ахәшьара бзиа соуит. Дук хара имгакәагьы аправақәагьы ҳзылырҩаараны иҟоуп.
– Аӡәы иоумҳәан!..
– Даур дымсит.
– Уара ахәыҷынӡара амашьына сырныҟәоит ҳәа узҿқәоу, егьиу… – Ҭырбеи ԥыҭрак дааҭгылан, дԥышәырччо инациҵеит, – анцәа, дажә ҳаҿоумҵан, ҳамԥсыр иага аабап!
– Амашьына уақәыртәаны унлазга-ҩазгауа, усҟан иуҳәалап.
– Амашьына акәӡам, крышәҿазҵо… – инапы алада илархашәа, – иубо акрышәҿазҵо ахьыҟоу?..
Убри аамҭазы егьырҭгьы ҿабыӷ-ҿабыӷӡа уа иаарыдгылт, иҳадиҵарызеишь ҳәа раб иашьа илакҭа иҭаԥшуа.
– Абри исырхыз аԥҳә ҿаҳәаны ихҳаргылароуп.
– Уи шәымҭакгьы ахҳарҵуам, – нас иеиҵыбцәа инрыдиҵеит, – шәуауаӡа уа шәымгылан, – иааимԥыхьашәаз аԥҳәнымҩа аӡара ҭкәыцәаа инхиргылеит.
– Еи, ари уажә иҟазҵахуада! – иҳәеит агәыбжьанытә, иканӡаӡа иҟаз ԥҳә-хәҵәык ырҵәиуа икны…
Али-ԥси рыбжьара аԥҳә ҿаҳәаны, еидкыла-еидкыла инхдыргылеит.
Аԥсҭҳәақәа ирываҳәазо амра алада амшын ахь ахы архахьан, амхы иалҵны урҭ ашҭа ианынҭалоз.
Ҭырбеи амаҵурҭа ихы ныҩнеикын, иан ахәшҭаараҿы ачуан ҽҳәаргыланы абысҭа ахәара дшаҿыз ибеит. Адулаԥ ахаҿы иқәгылаз асаан гьежь алҩаҵә ахылыззуа акәтыжь жәны ианын, ҵәыҵәыракгьы афҩы лаҳа-лаҳауа чысмаҭәак иҭыԥхаауан.
– Убри леиԥш бзабаак зхы иазмырбо ԥҳәыск дсымбацт. Хьшәашәак ҳнацҳахуанеи, изаҭахузеи убри бызҿу? – иан дрыцҳашьан ауп уи зиҳәаз, бысҭа ԥхак иаргьы цәгьа имбо дшыҟазгьы.
– Иауазеи џьбеит, ахьшәашәа уҿаҵаны, ҳахыӡааит ҳәа уаҳама.
Даур деиҵбымзи, аирыӡ аӡы нҭеиҭәан, мпахьшьык ижәҩахыр инықәыршәны аԥхьа иаб иашьа иҿы-инапы иирӡәӡәеит… Уи ишәыз имаҭәажәқәа неишәыхны аҽеилаҳәара дахьынӡаҿыз, егьырҭгьы иаразнак, ақалақь аҿынтә иааизшәа, икашәкаҷо, рыхқәа ԥхьаҳәаны, ицқьа-цқьаӡа астол иаакәшаны инатәеит.
Ҭырбеигьы астол ахахьы иҭыԥ аалихит. Уи иара изкны иҟан, шамахамзаргьы уаҟа уаҩ ддыртәаӡомызт.
Еиҳаракгьы аиҳабы Рушьҭи иакәын уи зымуаз, аӡәы иааникыларгьы «ари саб иашьа Ҭырбеи иҭыԥоуп, абансшәа унаскьаны утәа иҟалозар», ҳәа днаихагылон.
Ҭырбеи уажәы игәы еизҳауан урҭ дахьрыхәаԥшуаз, алаф реиҳәон, драхәмаруан, аӡәы жәабжьк аацәыригаргьы хшыҩзышьҭра иҭаны дизыӡырҩуан, аҭакгьы иаҩижьуамызт.
«Ран, раб, ранду… – дхәыцуан Ҭырбеи уажә дахьтәаз, – еилыркаауоушь ари хәшьара змаӡам акакәны ишыҟоу? Арҭ ҳраҟаразма ҳаб данаҳцәыӡыз? Реиҵкысгьы ҳаиҵан, ҳаб иашьцәа ма иҳанахандаз, урҭгьы еибыҳәаны иҟазшәа, шықәсык ахы-аҵыхәала еиқәыдды ицеит».
– Ҵәыцак-ҵәыцак аҟарагьы аанаҳкылап, ус ами? – иааиԥиҟьеит уи ихәыцра Рушьҭи.
– Сара изжәындаз сҳәауа сыҟам, иара шәаргьы иабашәҭаху…
– Акака аҟара ҳамкырцу?
– Акоуп ҳәа, нас иаагала аҳәауа иаламгои, – дагьааччеит агәыбжьанытә.
– Уара иалудрааи, уи алеишәақәа шыҟоу? – Рушьҭи днеизыԥшын, инациҵеит, – аҩы ижәуама, уара, ари?
– Аҩы ижәуама захьӡуи, аишәачарақәа рҿы толбашьсгьы сҟарҵақәахьеит.
– Уара, Даур, ари ииҳәауа иашоума?
– Толбашьс дҟарҵа егьи ҳәа, – дԥышәырччо даацәажәеит Рушьҭи, – иҩызцәа амгәацәа ҳәаҟьақәа ахьтәаз…
– Ишԥа, уара? Нас, идиржәу? – даахлафааит уи Ҭырбеи.
– Ҳаимырԥхашьеит.
– Аҩгьы ахьыжәтәу ыҟоуп, аха шәара?
– Мамоу, џьушьҭ… Ҳахәмаруеит, мамзар аҩы шԥаажәуеи?
– Убрыгьы шәанахьӡаша ҟалап, – зынӡа иаарымпыҵихӡаргьы иҭахымызт азын иажәа инациҵеит, – поетк ииҳәаз жәдыруама?
– Ииҳәазеишь? – иҿабыӷ-ҿабыӷӡа инеиҿаԥшит дара.
– Аҩы ыжәтәуп, ҳәарада, аха иудыруазарц ахәҭоуп, шаҟа ыжәтәу, иахьыжәтәу, изцыжәтәу, насгьы иззыжәуа… Ишәаҳама?
– Иӷәӷәаны иҳәоуп, изуҭахузеи, – ацәажәара дналагеит Рушьҭи, – ҳара ҳабгьы идыруеит изцыжәтәу, Камидаҭи Уанчкеи, аҳәаагьы ианахысуа ыҟоуп, аха уи егьаурым… Аныҳәатәқәа анырцәынҵәалак, иззыржәуа – акьатеихԥҵәага. Ҳан аџьыкаҵәаҵәа зқәылхуа аҳаҟьа инаркны ҳашҭа иқәгылоу ахәырмақәа рҿынӡа ирымныҳәац иҟоузеи?!
Зегь ааибарччеит иргәаԥхаӡаны.
Ахәыҷқәа ранду иналыцхраан, астол аадырхиеит…
Ԥыҭрак ашьҭахь ангьы дааин, урҭ дрызгәдууа аҟәардә дааханы днарыдтәалеит.
– Акрышәымфало, мшәан, шәызтәоузеи шәхәы шәазыԥшуа.
Ҭырбеи ихәы ааԥҽны акрыфара даналага, егьырҭгьы еизыԥшны рнапы надыркит.
– Аусҳәарҭаҿ уҟазаарын, уаазцазеи, бзиароу? – дҵааит ан.
Ҭырбеи инапы асалфеҭкала иаарыцқьан, уи инлаҭеикит: – Иагьыцәгьарам, мамоу. Абри аимак ирымоу азыноуп…
– Нан, акы уҽалоумгалан, иалухузеи арҭ рҟыба-ӡыба, ҵыхәаԥҵәара амаӡам, аҵларкәыкә абажә ианамысуа ахы ахьуеит ҳәа, еснагь ак дырххалароуп… Уи уара изуҭахузеи?
– Ауаа урыланы, рымаҵ ууа, рус-ҳәысқәа урхамҵгылар ауам, ишԥаҟаҳҵари?..
Ирмыхьыз ҳәа иҟоузеи! Ақыҭа агәы ус аиагара мариоума. Ашкол ахыбра уашәшәырахеит, иаарласны ишьақәыргылатәуп… Мамзар, аҽнышьыбжьон ахьымӡӷҵәҟьа ргоит.
– Нас, ахәыҷқәа аҵаҳаанӡа ҳәа иԥшума?..
Ҭырбеи иан днавагыла-аавагыло ицәажәақәоз дреиуамызт, убри аҟнытә иалиҳәаара издыруамызт, иаахҵәаны иуҳәозар,
иаҭахымызт ҵангьы-мцынгьы уи азҵаара алацәажәара, арӷыӷкра. Азныказы иааҭынчрахеит, еихәлаӡырҩуашәа итәан уажә хәыҷгьы-дугьы. Зныкыршәа ҩаԥхьа даацәажәеит ан.
– Уаб рыцҳа убри ашкол андыргылоз закә џьабааузеи иибахьаз, иахьынӡаҿыз уаҩҵас ихы нықәҵаны аԥсшьахаҵәҟьа иадраӡомызт. Усҟан ухәыҷын, аха иугәаламшәои, ауардынқәа еибарҿыҿуа, ақьырмыти ахаҳәҵәаҳәи раагара иаҿын, ҳгәарԥ иазымкуа иқәжьын урҭ рыбжакы. Арантә уахь изгоз ауардынхьшьцәа рыфа сҳәарын, рыжә сҳәарын, сырхашәаломызт… Уажәы, нан, ауаа ԥагьахеит, ирҳәауа зҳәауада, ируа зуада, – дааччашәа ааҟалҵан, – анаџьалбеит, рышкол ахьдыргыло рыздыруам…
– Заманалаҵәҟьа ирдыруеит, аха ҽымдыр ҟарҵоит акәымзар, – налаҭеикит Рушьҭи, ианду лыбла дхымԥшылакәа.
– Уара ухәыҷызар, хәыҷҵас уҟаз, шәмыдарагьы еилзырго ауаа ыҟоуп, – иааҿахылҵәеит, ахәыҷқәа злацәажәаша усым ҳәа иԥхьаӡаны.
– Акы аауҳәар абас ауп, – иаалаҽԥниҳәеит уи Рушьҭи…
«Ашкол ахь аара ҳаҟәыҵуеит, шәара шәанҳадымгыла ҩызара, қәлара ҳабжьам», – иҳәеит ашьхарԥынтә ҳҩызцәа руаӡәы.
– Бымбои изҿу, ахәыҷқәа бжьырхуеит, убри ауп сгәы иалоу…
– … Амҩа акәын зегь зырманшәалоз, аха гәаԥхарҭахәыс анцәа иримҭеит. Ақыҭагә аиҭагара акәу, уи амҩа аҟаҵара акәзу еиҳа ибыргәыз…
– Еи, нан, анкьа зны саб хьчакы диман, иарӷьеи иармеи изеиҩдрааӡомызт, уарӷьа нап абаҟоу ҳәа уиазҵаар, иарма нап уирбон. Убри ауп уажәы ақыҭа аиҳабырагьы ирыхьыз, аха анцәа ирзыбзиараитәааит, – нас ҭынч даатәан, аҩы зҭаны лаԥхьа иқәгылаз аҵәца днаҿыхәаны, наҟ инықәлыргылеит…
Рнапқәа неилышь-ааилышьуа акрыфара иаҿын, ҳамҭакгьы иааҭынчрахеит. Рушьҭи аҵәца аашьҭихын, ҿааиҭит:
– Абиашьа, Ҭырбеи, анцәа уиныҳәааит.
– Уаангылишь, уара, зны… Уанду лоуп макьана ари аҩнаҭаҿы еиҳабу. Ныҳәаҿак умкыр анамух, уи лоуп зегь раԥхьаӡагьы
зныҳәаҿа нкылатәу, – иаҵәца аашьҭихын, инациҵеит, – лассаамҭа бҳагымз, акәтаӷь-цәа ҳалхны ҳбааӡагәышьеит, макьаназ ҳазлаԥсоу ҳәа акагьы ыҟам акәымзар…
– Шәыцәгьара симырбакәа схәыҵаиҳәҳәароуп…
– Бмаҭацәа рчараҿы бықәыргыланы бҳаркәашо, агәабзиара быманы анцәа бҳаҭәеишьааит. Уаҳа исҳәозеи, бгәырӷьааит абарҭ абзныжәқәа рыла! – иаҵәца днаҵашьшьы ижәит.
– Нанду, анцәа биныҳәааит, – митәык ажәаҳәара иҽаламгалакәа ижәит Рушьҭигьы.
Егьырҭгьы, дара ртәала иныҳәа-ныԥхьаны акака ааныркылеит.
– Шәанду дшәыкәырбануп, – дрызгәдуны даацәажәеит ларгьы.
Аҷкәынцәа ихы нарықәикын, днарабжьеит Ҭырбеи: – Шәлыцхраалароуп, лҭахрақәа, лгәаҳәарақәа рацәоуп, лылшарақәа раасҭа. Лчымазара уҳәарыма, лықәра уҳәарыма, дшыҟоу шәымдыруеи? Абри дахьынӡаҟоу ауп, настәи сыз_дыруам. Шәа шәзын лхы ацәа ахылхуа, шәарах?..
Дааҭгыланы, блала иааимидан, инациҵеит: – Шәхацәахеит уажәшьҭа, шәыда змам ԥҳәыс дышәзааигартә шәыҟоуп… – даахәмарит аҵыхәтәаны.
– Аҩны, агәара уҳәа лгәы иалақәоу рацәоуп, маҷк иааҳараӡеи, – иҳәан, Рушьҭи наша рҵәык ахыцәқәа аҟәыд инӡааишьын, иҿы инҭеиҵеит.
– Шәара шәгәы бзиа, шәхы бзиа шәыҟазар, зегь ҟаҵоушәа сыԥхьаӡоит, – аҭуан ахь днаԥшын, лажәа налыгӡон, – зхьышьаргәыҵа сакәыхшоу, илԥха-игәыԥха шәымазааит, нан.
Аҷкәынцәа наихәаԥшын, ԥыф-чыф аадыргахт. Аха Ҭырбеи деиқәԥшьыхаа дтәашәа анырба, рҽааныркылеит.
Убри аамҭазы амҩахь ауп уҳәартә аԥшәма ихьӡ ҳәаны аӡә ҿиҭит. Рушьҭи дындәылҵит.
– Ҳаи!.. – иҳәеит уи, ашҭа даннықәгыла.
– Уара, Ҭырбеи аҩны дыҟоума, Ҭырбеи?!
– Уарбану изҳәауа?
– Сара соуп. Ара шьоукы дырҭахын!
– Арахь шәмааиуеи?..
– Мамоу, маҷкгьы ҳаццакуеит!
Рушьҭи аҩны длыҩнашылан иҟаз реиҳәеит: абригадир шьоук ицны агәашәаҿ ишгылоу, Ҭырбеи дшырҭаху.
– Абригадир дызусҭада, уара? – дҵааит Ҭырбеи.
– Габрушьа иоуп, џьушьҭ.
– Ыы, дыԥхашьома? Хпыҿк аасшәыркишь ҳәа есышьыжь ҳашә дылагылоупеи, – лҳәеит ан.
Рхәы инахыҵны индәылҵит. Ҭырбеи ус ашҭа ааҩҵәашәа агәашәахь иҿынеихеит. Такәы дласкьон еиԥш аан, ибжьы нарықәиргеит:
– Иҟашәҵозеи, уара, арахь шәмааиӡои? – амашьынахь данынаԥш, Ҟаисаргьы илаԥш наиқәшәеит.
– Уа бзиала шәаабеит! – раԥхьа иааиԥылаз инапы ааимихит. Нас егьырҭгьы аԥсшәақәа нареиҳәеит.
– Иҟоузеи, уара? – дыниазҵааит уи Ҟаисар.
– Бзиароуп. Аҵәы нықәҵаны иаҳшәеит амҩа аҟаҵаразы, жәытә планла иарбаз.
– Иҟоузеи, иара?
– Ҩ-верск инаӡарц азы маҷӡак ауп иагхаз.
– Аки бжаки иреиҳамыз џьысшьон, аха иабаргәузеи?
– Уи ҟарҵар бзиан, ҳәарада, аха… – аха ззациҵаз агәыҩбара унаҭо иажәа ааҿахиҵәеит Габрушьа.
– Ажәлар иргәаԥхар, рымч зқәымхо акгьы ыҟаӡам, – ԥыҭрак дааҭгылан, дхәыц-хәыцуашәа инациҵеит, – уи бзиоуп, аха арахь шәааи зны, асасгьы дуцупеи.
– Аиеи, сас-дахьҵәҟьами, – дааԥышәырччеит Ҟаисар.
– Культ-массатә ныҟәарак мҩаԥаагарц ҳаӡбан, – даацәажәеит Габрушьа, иаԥхьа ихаԥыц быжькаҵәара аарԥшуа, дагьааччеит иара, – Ӡықәҭа аԥацха ҿыц идыргылаз ахь ҳцарц ҳаӡбеит. Ҳазхарагьы ҳааицәажәап.
– Абар уажәоуп акрыфа-акрыжә ҳаныҩагыла.
– Уи акгьы амаӡам.
Убри аамҭазы ан лыбжьы аагеит:
– Арахь иааумго, уара, угыланы узрыхәаԥшуазеи!
– Ируам, акрыздыруоу.
– Габрушьа, нан, бзиала шәаабеит ҳәа, урҭ арахь имҩахызгаша уара уами.
– Абра џьаранӡа ҳнеиуеит, ди бхаҵкы. Усқәак ҳамоуп, егьиуп, Ҭырбеи изын ҳаакыдгылан…
– Ааихагьы иашәымраӡеитеи, убаашәт, – лҳәан, наҟ аҩныҟа дныҩналт.
– Уара, шәысҟәаҵ, акы еиԥшымкәа сшәыҳәоит, – дааӷьаҵәыӷьаҵәит Ҭырбеи.
– Арахь шәааи, иаҳкуа-иаҳшьҭуа ҳамоуп, ҳрыжәтәгьы цәгьам сгәахәуеит, – дрыҳәеит рааигәара игылаз Рушьҭигьы.
– Сара сыҩнгьы имҩахызгон аха… – даацәажәеит Габрушьа, – нахьхьи еиҳа еиӷьуп, акала иҟоуп, иҿыцуп, ишыҟарҵазгьы гәаҳамҭари. Еснагь аусура убахьоу? Ҳшьапгьы ааиҵаҳхып…
– Амузыка ыҟоушь? –дааҽхырҵааит Ҟаисар.
– Ҭамӷьарасцәақәак шԥаҟамлари?..
– Иҟамзар ҳара ҳаҟами, – иҳәеит урҭ ирыцыз аҽаӡәгьы.
Ҭырбеи митәык уахь ацара игәы шазымцозгьы, днеины амашьынаныҟәцаҩ дыниватәеит. Егьырҭгьы лассы уахь инҭалеит.
Амашьына асаба карчы, аиаҵәара иҵашьшь агаҟа ахы рханы ицон…
Акәадыр сахьа змоу ацаҟьа ишәахԥсараха аӡы бжьаҽҽа илеиуеит. Уи лбааҟьаны иахьнықәҭәо, дук ихарамкәа аԥацха лаҟәқәа гылоуп, урҭ шәагаала зегь еиҟарам, асасааирҭа ҳәа изышьҭоу еиҳа инрылыҳәҳәауеит, егьырҭ – ак аҵкыс ак еиҵоуп, шамахамзар, хәажә быцала ишшуп, ӷәеидԥсалала иҟаҵоугьы акы-ҩба раҟара наскьашәа иубоит, араҟа игылоуп иара убас ахыҵакырҭақәагьы, атәарҭақәа аманы, иааиуа асасцәагьы раԥхьа уахь иныҵашылоит, ҳамҭакы рыԥсы ааиҭаркуеит, убрантә еиҳа иргәаԥхо аԥацхахь ицоит. Ауаа митәык рыла ихымҳаларц иашьҭоу рзынгьы аҭыԥ заманақәа амоуп.
Аԥсшьаҩцәа, хараныҟәаҩцәа, араҟа иаакыдгыланы, какалк аанкыланы рымҩа инықәлоит. Аԥацха хадаҿы, аԥсуамца хәажжаӡа еихәлоуп, аҭацацәа реиԥш иқәҵәиааны амаҵ руеит аҳәсақәа, џьара абысҭа иахагылоуп амҳаԥқәа кны, ҽаџьара идырмазеиуеит аҟәыд, арԥар маҵәаҟьа заманақәа,
архнышьнақәа ирыдкнаҳалоу акәац дасу иҿеиҵо зеиԥшроу еиԥш, ҳәызба ҵарыла инрыдԥыҟҟаланы ақыдхысмыҟә инықәҵаны атах-атахҳәа иасны иԥырыҟҟоит ирссаны, нас аихаҵәқәа ирхаҵаны наҟ-ааҟ ахәшҭаара иҽҳәатәаны ирӡуеит. Уи ашша алыҵәҵәауа, аԥырӷы ианалаҭәо афҩы лаҳа-лаҳауа харантә иуаҳауеит, ишырҳәауа еиԥш унацәахы адкыланы иуфап, убас гьамала еиқәшәоуп.
Дара ишырҳәауа еиԥш, ара иҟоуп зыԥсы ҭоу аԥсыӡгьы, аӡмыжь иааҭыргоит акан ақәыҳәҳә, ирыцқьаны, иӡәӡәа-иҳәҳәа, адырган инанырҵоит, ачаҭаҳәа иӡны изҭаху инеимҵарҵоит.
– Ажьҵаа, аԥсыӡ, Аҷандаратәи аҩы ԥхеиԥхеиуа, шәымҩахыҵ шәыххьзгеит, – ибжьы нарықәиргоит аԥшәма амашьына хаккала дуқәа иҩарҭыҵыз аԥсшьаҩцәа. Урҭ акьазу инықәгыланы уахь рҿынархоит, шьоукы уи аҩы агьама рбауашәа, имыццакӡакәа ажәра иаҿуп, даҽа шьоукых, иаҳзырбаз рҳәауашәа, иаразнак инҭадырԥҟоит. Ахәшԥырӷқәа ақәтата, аихаҵәқәа ирхарыԥхны инарымҵаркуаз ажьҵаа атыртырҳәа ирхыҟәшәаны рҿы инҭарыԥсон, уи убысҟак имаҷын, амла иакуаз изы гәларшәасгьы ихәомызт.
Гәатабӷата абраҟа итәарц зҭахызгьы ыҟамкәа, аха уи аҩыза аразҟы рызҭодаз дара, амҩаԥгаҩ ачыс рыԥсы ахьынхәхәа ишахьынҳалоу, зыӡбахә шәасҳәауаз ацаҟьа ҳарак аҿы апатреҭ ҭыхра ҟалоит ҳәа раҳәаны индәылганы игон. Ҵабыргны, патреҭҭыхҩыкгьы дцырг-цыргуа данрыцымыз ыҟамызт урҭ.
Аԥацха иааҩнеибагәаз аԥсшьаҩцәа азныказы, уи ыҵхны иргарашәа, ршыкьбжьы уаргыломызт, аха ус ишнеиуа, хәыҷ-хәыҷы иааихсыӷьуан, еихьышәшәа-еиԥышәшәа дасу рмашьынақәа инарҭалон, шьоукгьы еицырхәхәа ахаҳәқәа инрықәԥала-аарықәԥало аԥшаҳәа инанылон…
Габрушьеи аколнхара амашьынаныҟәцаҩи (уи иоуп иагьаазгаз) рысасцәа рыманы аӡкнаҳа аҵаҟаҵәҟьа игылаз аԥацха иныҵалт, урҭ абарҵаҿы игылаз аишәа еиҵҳәа ду инахатәеит. Аччаҳәа аӡы еилашуа инарыҵҟьон, уи шлеиуа хара аиаҵәара иналаӡуан.
Ацыха, аџыш, аџьымшьы, арҵәы агәыблаақәа рыла иааганы раԥхьа иқәиргылон ахәынаҳаҩы, уи ихахәы апазана
ахьшьушәа иқәҳәаны ишьҭахьҟа иган, иӡамҩаҿы мҵык иаҟароума уҳәаратәы шьанак адыршәылан, даныччалак иҭахы-иҭахым, дыччалар акәын, иарӷьарахьала изыҵагылаз ихьтәы хаԥыц ааҵыҷҷон.
Ашәымҭаказы дшанхазшәа днаизыԥшит, аблокнот абӷьыцқәа аарҳәуа зшьамхы иқәкшәа итәаз Ҟаисар.
Уи акы аниҵоны акәмызт, аха ус цәаҩас иман, шьцыларазу ма дахьнеиз иршәарц азы акәзу, аӡәгьы еилкааны имамызт уи ззыҟаиҵоз.
Уара ишуҭаху еилкаа, аԥхьаҩ ухаҵкы, ари иҟаиҵоз игәамԥхеит, дагьааиҵанарӷәӷәеит ахәынаҳаҩ, уи баша-маша дхәынаҳаҩымызт, абуфеҭ ахьгьы дкыдԥшылон, ӷәӷәалагьы уи дамадан.
«Џьара акы иазкымзааит. Редакциак аҿы аус иуоу, егьиу, акы далаҟазар акәхап. Икылԥш-кылӡырҩуа идәықәми, ирцәыӡыз рымбауашәа, акы иашьҭоуп, аха аллаҳ итәуп изышьҭоу…» – дхәыцуан иара, ихаҿы ԥшьыркцаӡа дахьгылаз.
Изааӡарызеи, илахҿыхрагьы иаразнак ала инеиҿықәбеит, иҳаиҭқәиҭгьы ааихсыӷьит.
«Аха, ишыдыдуа еиԥш қәа ауам…»
– Изакәызеи, уара, Мыд ихәаӡ-ац алашәама, имӡӡаци уажәгьы ани ажьҵаа? – ибжьы наиргеит Габрушьа, ифырџьангьы аақәихын, анцәа илԥха ҳаҭа ҳәа инҭаирпҟеит. Егьырҭгьы акака ааныркылеит.
– Уажәыҵәҟьа зегь ҟалоит Габрушьа ухаҵкы, шәабаццакуеи, амш-каҵәа заманаха, – иҳәеит ахәынаҳаҩ, ипҟыш-пҟышӡа илахь аԥхӡы иқәҭәаз иԥыраҳәала ирбауа.
Габрушьа уи днаскьеиԥхьан, ихы иҿагәаны диацәажәон.
– Уара, арҭ аҟәатәиқәоуп, акьыԥхь иамадоу уаауп ишаанагара рхәы ҟаҵатәуп.
– Исымдырзи, уара…
– Иудырыз акәӡам уажәы аус злоу, рхәы бзианы иҟаҵатәуп.
– Шьахәуп, аха…
– Даҽа ҩыџьаҟагьы ааирц ауп, еилукаама иуасҳәаз?
– Ыҟ…
– Ани, ишыҟашәҵалац еиԥш акәымкәа, – инапқәа ааргәаҩашәа, – иааҭырбышҳаны… Еилукаама?
– Ыҟ…
– Шәеиҳабы дыҟаӡами?
– Сасцәақәак изаазаарын, иманы Шәачаҟа дцеит иаха ахәылбыҽха.
– Аԥсыӡгьы аажәӡы… Ишәымами?
– Иҳамамзар ҟалома, аӡы иааҭызымгои уажәыҵәҟьа… Анҭ агазеҭ аҿы аус руазар акәхап?
– Аиеи, агазеҭ аҿы, – аҭак ҟаиҵеит егьи.
– Ҳм… Сымаҳә, сашьа Хәымсакьа иԥҳа дызгаз журналиступ ҳәа рҳәауа саҳахьан, агазеҭ аҿы акәу, арадио аҿы акәу аус ахьиуҵәҟьо сыздыруам…
– Уи узеилмкаар ҳәа ушәауама?..
– Шьҭа… – ихы ааибӷын, ахәы ахьдырмазеиуаз аҿаԥарахь днеины дҵақәак нариҭа-аариҭеит.
Аишәа инықәырҵеит ашәрҟәыҷы, аҭубар, аџьықәреижә, аҟаб… рыжәтәқәакгьы ааргеит убра лассы.
Инеицҿакны еиҳабыс ҳәа астол аҿы иӡбахә рҳәеит Габрушьа. Ҭабуп ҳәа нараҳәаны, имахәарқәа ԥхьашьшьаа, акрыфара дналагеит, егьырҭгьы неизыԥшны рхәы нап надыркит.
Лассы алауашьгьы ԥхаҵәыԥхаҵәуа инарымҵадыргылеит, цыфа хкқәас ирымоу ак нымхеит уҳәарын, аишәа унықәԥшыр.
– Иҳамоу ахәыҷы шәҽалашәыгӡа, Ҭырбеи, Ҟаисар, шәара шәсасцәаӡам, шәхәы ааԥыҽҽны акыршышәфара!.. – инарыдиҵеит иара, – ҽа ҷыдак рымазаргьы ишҳаҩрымго жәдыруаз…
– Ҵаара ԥхашьарам, аӡысжьы рымаӡамишь абарҭ? – дыхрааӡраауашәа даацәажәеит Ҟаисар.
– Аӡысжьы ба? – иааџьашьашәа днеизыԥшит уи Габрушьа, – акрыздыруоу анцәа иныс.
Ҭырбеи, узлажьу закәызеи, иҳәарашәа, иблақәа ҵархәы иҩыза инаиирбеит, – уаҳа ҽак уҭахызар, ацәырцәа, ачамықәа, аҵыҵындра?..
Ҟаисар уи ииҳәоз ихахьы иаамгакәа, ҽмыршьыгала даацәажәеит: – Аӡысжьы сааилаҳаит, афасааит…
– Уара, Мокоди! – диԥхьеит Габрушьа ахәынаҳаҩ/
Али-ԥси рыбжьара днапырҟәыҷы-шьапырҟәыҷуа даарыдгылт.
– Уажәыҵәҟьа иаасашәраӡа абысҭагьы аауеит, ажьҵаагьы… – инацәкьарақәа рхықәцәақәа еидкыло – иф, иф, – иҳәеит, агьама шҟаимаҭу надирдырырц азын.
– Уи еилкаауп, арахь уааскьеишь, – инаидиҵеит Габрушьа.
Егьи уи иааигәа днеин, илымҳа кыдҵаны дӡырҩуа днагылеит.
– Ааигәа-сигәа аӡыс имарианы уаҩы иԥыхьашәартә иҟоумашь? Ҳасас деилаҳан…
– Аӡыс! – ихаҿы ааҵәаҳәхеит Мокоди, – заа издыруазар, ԥсыхәак ҟасымҵарызыз.
– Амш узгом, уара, иарбан ӡысу иузырԥшаараны иҟоу! – иҩыза дыниқәцәҟьашәа даацәажәеит Ҭырбеи.
«Анцәа иҳәартә уажәшьҭа дысҿашәеит, сыц даакылысшьып, уи ахәынаҳаҩ бзамыҟәшәа иҟоу!..» – игәы дынҭахәыцит Ҟаисар.
Илацәақәа еиқәԥсоушәа, ихы ыркәатматуа ҿааиҭит: – Аӡысжьы… ибзиан аиашазы, аха уи шәԥыхьамшәозар ма абаҭканжьы шәауазар?..
Ҭырбеи дԥышәырччо ихы наҟ инаирҳәит.
Мокоди илымҳақәа кьацәӡа, ихахәда неиҵыхшәа, Габрушьа днеизыԥшыхт, ишԥаҟаҳҵари ҳәа ихаҿы иаанарго.
Егьи ижәҩахырқәа акьа еиԥш иҩҭиган, иааирҵысит, иалыздраауазеи, уара ишуҭаху иҳәарашәа.
– Абаҭканжьы, анаа… – иҿы ыреицаҟьашәа лаԥшыла иааимидеит ҩаԥхьа дара.
– Абаҭкан, уажәааны иабаҟоу?
– Ишԥаҟам, – цасҳәашәа аӷьеҩ ҩаихиргеит.
– Ҳм… Габрушьа… анаа… – иаҳәошәа, иамҳәошәа иҿы акны уа дрыдгылан Мокоди.
– Габрушьа ҳәа уаауеит, уи шәырахә дрыцума, сеидру… – акы ааиҳәацыԥхьаӡа ацыфа аҭо, иблақәа цәыркшаԥаны Мокоди дизыԥшуан Ҟаисар…
«Цәгьара иқәшәааит, дсыдызцалазеи!..» – игәы дынҭахәыцт, деиџьыԥӡа дахьгылаз, ашьҭахь иҽрыцҳатәны даацәажәеит:
– Заа иаадыруазар, ухаҵкы…
– «Заа», «заа» ҳәа ак ҵугеит. Уажәшьҭарнахыс абрахь санымҩахыҵуа, мчыбжьык шыбжьоу адырра усҭоит, иҟоуҵо сымбари…
– Азамана, нхыҵ сцаргьы иԥшааны иаазгоит, убри сылымшозар, абри сԥаҵа наҟ икыдсааны икасыжьуеит.
– Амарџьа, амарџьа, – иҳәахт Ҟаисар инапқәа рхахауа, – нас иҽырҟасаӡаны инациҵеит, – адиректоргьы илымҳа инҭшьы, абри иуасҳәаз, уаҳама…
– Уи сара иагсыжьуам, ухаҵкы, дааиԥхьхәыцаашәа, даацәажәеит аҵыхәтәан, – абар, уажәыҵәҟьа ауаҩы дашьҭасҵоит, иахьыҟазаалакгьы икылԥшааны иааигоит…
– Маҷк иаасараӡеи, сазхәыцуеит, нас иуасҳәоит.
– Уара цәгьара анцәа иуқәиҵааит, уиҟәаҵрауазеи, ҩаԥхьа днеиҿаԥеит убраҟа Ҭырбеи.
Амашьынаныҟәцаҩ дахьтәаз игәы ԥҵәазар акәхап, даацәажәеит:
– Ҽмырҵысы шәтәоуп, изакәызеи, аӡышагьы шәамкӡои, ҵәыцақәак аанышәкылар…
Ҳаиқәзыршәаз ҳәа акака ааныркылон еиԥш аан, иҟоузеи, шәызҿузеи ҳара ҳалымкаа ҳәа, ҽзымдыр ҟаҵо, иаархагылт ашкол адиректори Хьымцеи…
Урҭ рнапқәа ӡәӡәаны ианаарыдтәалоз, алҩаҵә рхылззо чанахла абысҭақәа нарымҵадыргылт, ажьҵаагьы иара убас.
– Абас шҳахьуаз здыруан, – даацәажәеит Ҭырбеи, – сынкыдгыланы сцоит шуҳәауа, иудыруа аӡә даауқәшәоит.
– Изакәызеи, Ҭырбеи, ҳахьааиз угәамԥхаӡои? – иҳәеит Хьымца.
– Избан? Аха маҷк аҟара иманшәаламхеит уеизгьы… – Нас Габрушьа иахь иҿы наирҳәын, илымҳа дынҭахәыҭхәыҭит, – абри аҩыза сзумур акәын, ус ухәҭамызт уара.
Инапқәа неивиган Ҭырбеи дынихәаԥшит, уи уаҳа акгьы имҳәеит. Ииҳәарангьы иҟаз, реиниара шмашәырым арҭ ирцәиҵәахуа иҟазма уажәшьҭа.
– Изакәызеи, уара ҳԥацха хазына ҳәа абақь шәасуеит, аӡысжьы рымам, абаҭканжьы рымам, – иааиз рҿы днашшит Ҟаисар, зыӡбахә имаз ацыфа араҟа иҟоу, иҟаму урҭ рус шаламыз шидыруазгьы.
– Ҽааны сҳәап, – Габрушьа иахь днаԥшын, даацәажәеит Хьымца, – ирымаӡаҵәҟьами аӡысжьы?..
– Арҭ ирымоу сара иалыздраауазеи, – иҳәеит иара, инапгьы наиҟьеит.
– Ҟоҳ, ранаџьалбах, акгьы зҭахӡамыз азы, рхы шԥадыргәаҟи… – иаахьааигеит ашкол адиректоргьы.
– Аԥсаса умоума уара? – дҵааит Ҟаисар.
– Изуазеи, исымамкәа…
– Нас арахь ҳзымҩахугазеи, аҩны ҳноугар џьмажьык ҳамфози.
– Ҳм… сара… «Сара соума арҭ роуп шәымҩахызгаз» иҳәарц игәы иааҭаххеит, аха убрыгьы изыфеидамызт, иҟарҵаз ачеиџьыка ус аламала ихы изалыршәшәомызт, иахьатәи реиқәшәара иара ибзоура шалоугьы, ас уҳәа, анс уҳәа, ҵәахышьагьы амамызт, изыдтәалаз ирзеилымкаауа иҟамызт уи дара ишеиқәдырҽаҽаз. Дҿагәа-ҿасуа даанымхарц азын, аҭагылазаашьа иҟалаз иааликааит, – убрыгьы ҳахьымӡои, иабаҳацәцап зугәахәуа?..
Ашьҭахь иааизгьы акака ааныркылеит.
Атолбашь уажәшьҭа имҩа аатын, иаҵәца аашьҭихын, инаԥшьигеит аныҳәаҿа: – Ажәлар ду анцәа иныҳәааит, абраҟа итәоу жәлар ирылахәу шәоуп, дасу шәусхәқәа рҿы ианакәзаалакгьы шәманшәалазааит, еихьӡара бзиа шәымазааит!.. – иаҵәца ааҭарцәны иҿаԥхьашәа итәаз Ҭырбеи инаииҭеит. Убрыгьы днақәныҳәеит аныҳәаҿа… Егьырҭгьы раҵәцақәа аақәырхын, дасу ишрыхәҭаз, ишрықәнагаз ала, ажәа ахҳәааны инҭыркәамҷааны иржәит.
Иԥхаҵәыԥхаҵәуа Хьымца иаԥхьа иқәыз ажьҵаа ҳәызбала иааԥиҟан, иаамихыз иҿы инҭаиршәын, ибысҭагьы ааԥҽны ҩбаҟа ҿаҵа налбааидеит, ихы иармарахь инарнаашәа, аҭынчра еилаго, даацәажәеит иара:
– Ҭырбеи, уххьзгеит, абри ҳус џьара мҩакы иқәлартә шәҳазныҟәа, ишьаҳаиҭхеит, иҟала ҳаздырам…
Аӡәгьы ҿиҭуамызт, рнапқәа неилыршь-ааилыршьуан, рлымҳақәа кыдҵаны иӡырҩуан.
Ҭырбеи иҩыза ибла наиирбеит, изакәызаалак уи ииҳәаз ажәакгьы ақәимҵарц азы. «Аус – усуп, иахьахәҭоу ҳалацәажәап, ара изаҭахузеи?» – игәы дынҭахәыцит, иагьиӡбеит уи аҵыхәала араҟа ажәакгьы рылеимҵарц, џьара хырзаманк, рыцҳарак дақәымшәозар.
– Хәыҷык ҳаагәашәҭар ҳҭахуп, – даацәажәеит Иасыф Дармидон-иԥа, – ауаҩ иибо, иаҳауа рацәахашт, иҳагугьы џьара ак ыҟамкәа…
– Уара шәдинаныс шәшаҟәыҵра, – инараҭеикит Габрушьа, уи азҵаара араҟа ицәырымҵыр шамуаз шидыруазгьы, – ачеиџьыка бзиа ҳахатәоуп, аҩызцәа ракәзаргьы, зынӡа ахазынақәа! Пату ақәаҳҵап, ишахәҭоу имҩаԥаагап абри аишәачара.
– Ус ауп, Габрушьа, ус… – инаициҳәеит Хьымцагьы, аха зынӡагьы уи дшақәшаҳаҭымгьы имӡеит, – еснагь ҳаибабома, ҳгәы иалақәоугьы акы-ҩба ҳамҳәар ауам, афаст.
– Ҳгәы иалақәоу зегь ҳҳәоит ҳәа ҳалагар, уаха ҳаршар акәхоит. Убри аҟнытә, азин сышәҭозар, аҩызцәа руаӡә иныҳәаҿа ааныскылон…
Ҭырбеи деиҳабым, аха дсасуп, тәым қыҭак датәуп иҳәан, иҩыза Ҟаисар иныҳәаҿа инаԥшьигаз, зегьы инарылсит.
– Ԥыхьагьы сналаган, уа иааҿахҵәеит, ладагьы ҩадагьы даараӡа ҳманшәалахон, Ҭырбеи, сааукәыхшоуп, умбои уи шыҟоу…
Уи ацәажәара дналагоны, реимак мыжда еиҭацәыригахуеит ааигәахәын, дыниазҵааит:
– Уара, Хьымца! Ҽыҩ бзиак уман, Лыхнашҭаҿы изныкымкәа, иҩынтәымкәа аԥхьахә агахьан, аӡбахә бзианы ирҳәауан, иабаҟоу уажәы?
Хьымца азныказы иааицәымӷхеит, имоурахә мыӡааит, сыгәҭыха сирҳәарауазеи ааигәахәт, аха аҽы аӡбахә аниаҳа ихаҿы аабарақьаҭхан, иажәагьы уахь иниеигеит.
– Африкан папанҵҟәыр исымҭази, – днарҿаԥшы-аарҿаԥшит, – ижәдыруеит нас, уии сареи аиашьара ҳабжьоуп, пату еиқәаҳҵоит. Уахь имоуп уажәгьы. Аҽқәа анҳарҩуа, ус адәы ианахааго, иманы даауеит, аԥхьахә аназымго ыҟоуп, аха ианаго еиҳауп. Агәашьамх ӷәӷәоуп рыцҳа макьана. Данцо иныжь ҳәа игәаӷьны исызҳәауам, иара ақәҿиҭуам. Ус ҳааиуеит макьана…
– Сара сзазҵааз, абжьыуаарҿы ҽырыҩрак аҟны избеит, иузымдыруа аума, агәыр аҵа икылдыршәазшәа. Ахахәда ырхәаны, ашьапқәа хьышьашӡа…
– Аиеи, аха… – изнапык ала егьи инап ахәда шьышьуашәа, ихы рҟәны даатәеит иара. Иҽы ахьирҽхәаз игәы иахәазар акәхап, илакҭа ԥхарак ныҵалеит.
– Иаҭыԥымзаргьы сыздырам, аха акы сазҵаар сҭахын, – иажәа ахы ааиртит Иасыф Дармидон-иԥа, – ақыҭагәы аиагара шәара шәышԥахәаԥшуеи, шәгәаанагара иаҳәауа, иаҵанакуа рацәоуп, уи азҵаара аӡбараҿы…
Ҭырбеи, уи дкылԥшыхәшәа днеизыԥшит, аҭакҳәагьы акгьы иимҭеит. Егьи ихы наҟ инаирҳәын, ҿваралашәа даацәажәеит:
– Ус сазҵаауеит, ауп, уеизгьы-уеизгьы, зегь рылымкаа сазҿлымҳаны акәым, аха… – инапқәа неивиган, наҟ иҽналкны даатәеит.
«Иҽыргаӡа-ҽырбзамыҟәшәа ҳгәаанагара еиликаарц иҭахуп, нас дахьынҳаланы икырц, иалихырц ииҭахугьы аллаҳ итәуп», – дхәыцуан дахьтәаз уажә Ҭырбеи. Ашьҭахь ихы адиректор инаиқәикын, ацәажәара дналагеит, дзазҵааз аҭак бзанҵык уи иаҳараны дшыҟамыз еилкааны.
– Иасыф Дармидон-иԥа! Жәаха ҳанеиқәшәагьы исгәаламшәеит, уажәшьҭа исхашҭыр ҳәа сшәоит, акы суазҵаар цәгьа избомызт.
– Изакәызеишь?..
– Ашкол аконтингент есышықәсааирагьы иагхоит, излаабаз ала, иҟалазеи, мзызс иамоузеи убри?..
«Аӡәы ар иҳәон, аӡә амажәа иҳәон ҳәа, иага рҳәозаргьы имцым. Сара ак сгәы иҭыхоит, иара даҽакы далацәажәоит…»
Егьи иажәа неигӡон.
– Ашкол шьақәырханы измоу ашколхәыҷқәа роуп, урҭ ианрыгха, шәазхәыци ҳахькылнаго.
Адиректор иӡбеит, уи ииҳәаз аҵакы иара итәала ирҭбааны ажәак ахиҳәаарц.
– Иршеит ҳхәыҷқәа, иабаҟаху. Дәрыԥшь, Гәдоуҭа, Калдахәара, иахьҭам ҳәа крыҟоума? Еиҳаракгьы ашкол зцәы_харақәоу, убри аҟнытә…
– Убри аҟнытә, школк-школк дасу иҩны ааигәара иргылатәуп, убасҟан ауп уи апроблема хьаҳәа-ԥаҳәада ианыӡбахо, ус ами? – Ҟаисар уи иажәа ааиԥиҟьеит.
– Ус ишԥа, џьушьҭ, иуҳәауа закәызеи, Ҟаисар!
– Ԥсыуа жәаԥҟа бзиак ыҟоуп: «Уара иухароугьы, сара исхароугьы зхарасҵо анцәа дсиҭондаз», – ҳәа. Ашкол ахьырцәыхароу акәӡам урҭ ирԥырхагоу, урҭ ирԥырхагоу, аҵара ус ииашамкәа иахьышьақәгылоу ауп. Уи хшыҩзышьҭра ахьамам иахҟьаны ишәцәеимпит ахәыҷқәа… Уи зыхҟьо, мзызқәас иамоу уажә араҟа ҳалацәажәарым, ажәак-ҩажәак рыла иааинырсланы иузҳәом, аха шәара ишәылшо зегь ҟашәҵоу, иаҳҳәап, ҳаԥхьаҟа ашколқәра иаҵанакуа рыхьӡынҵа шьҭыхны ишәымоу, шәнеины ижәбахьоу, шәрыҿцәажәахьоу анацәа, абацәа?..
Адиректор аҿаԥа иҿалазшәа дҟәиҭӡа днатәеит, иҭаҭынҟаҵа амца наиркын, днаҿыхан, инацәкьарақәа ирыбжьакны иганахь днахеит, алҩагьы иԥынҵа инҭирббоит.
Рҭынчра ааилеигеит, гәырӷьаҿҳәаша риҭарц иҭахызшәа, иаарыдгылаз ахәынаҳаҩ, инапсыргәыҵа ианыргыланы иикыз асаан дҩахан, дагьааԥышәырччеит.
Габрушьа уи илаԥш дшааҵашәаз еиԥшҵәҟьа, инапқәа иаԥхьаҟа ирхашәа, даацәажәеит.
– Моди, моди, сылашара са Смокоди, ҵәыцак шаҳзаанукылара, удинаныс.
– Ак сымамкыкәа… – исаан иахаршәыз асалфетка аахыршәаны, – абар, аџьмажьгьы, жәаха сасцәақәак ҳҭан, ирзаҳшьыз, жьыхәҭа хатәрак ацәынхан, ҿаҵахә бзиа анцәа ишәиҭалааит аринахысгьы.
– Мап, мап, – инапы ҟьауа даацәажәеит Ҟаисар, – ацыфаха шԥаҳадугалои?..
Ахәынаҳаҩ даакәанызанын, иҟаиҵара изымдыруа дааҭгылеит.
– Уи амш игоит, иқәыргыл арахь, – иҳәеит Ҭырбеи.
– Мокоди акәу, Моди акәу, ухьӡ цқьа исыздырам, сааукәыхшеит?.. – дыниазҵааит уи Ҟаисар.
– Мокоди, ухаҵкы!
– «Мшәагә кьаҿи Папба Рашьыҭи» аӡбахә уаҳахьоума?
– Ҳм… Исаҳахьоушәа сыҟоуп…
– Ацыфаха иахырҟьаны ауп, наҟ-ааҟ жәларык зықәибахыз.
– Аиеиҵәҟьа, – днақәшаҳаҭхеит адиректоргьы.
– Нас, сара?
Ҟаисар даара хьымӡӷ дук идушәа ихы шьҭацаланы дтәан, нас даалҟьашәа даацәажәеит:
– Уажәазы иуанасыжьуеит, аҽазны ианаҳзуу Рашьыҭ иҟаиҵаз еицәа ҟасҵоит.
– Уи иҟаиҵазеи, ҵаара ԥхашьарам?..
– Уи аҭоурых дууп, ожә исызҳәом…
– Ус акәхап, ус акәхап…
– Ари, иаҳхагылоу ак иҳаркыпишь, – иҳәан, Габрушьа аҵәца нҭаҭәаны ахәынаҳаҩ иахь аҿынаирхеит.
Уи ззикыз днеиҭаԥашәа днахырхәан, иааимихын, дныҳәа-ныԥхьаны инҭаирпҟеит.
Аҳәызба иахаркьакьан зынӡа деиҷаҳаӡаны Ҟаисар уи ихәы неииҭеит:
– Саул! – иҳәеит уи иааимхуа, иҿы инҭеиҟаҟан, ибзгьы иқьышә иаақәишьит.
– Санда, Саул! – аҭак ҟаиҵеит егьыгьы.
– Мокоди, удинаныс ашәак шаацәыругара, – дыниҳәеит уи Габрушьа, – акы ааҳахәлымшәаӡаргьы ԥхашьароуп.
Мокоди уи иажәа ҩбамтәкәа, иаацәыригеит ажәытә чарашәа. Егьырҭгьы инақәдырӷызит.
Иркьыкьуан иширкьыкьыц ахәынаҳаҩ, уи ибжьы ҵарыхәҵәаӡа, иалҵәраа ахәқәа ирныҩуан, уажәы-уажә иџьымшьқәа еихыԥа-еиҵыԥон, иблақәа ҭҳаца асцена дықәгылоу џьушьарын.
– Анцәа илыԥха уоуааит, ҳҟармаҵыс, ҳааурлахҿыхит, – иҳәеит Хьымца игәы иаахәаны.
– Уара уеиԥш бжьык схазар, ҽнак абра саагыломызт, – даацәажәеит Ҟаисар.
– Ари цқьа дышәзымдыруазар ҟалап, – иажәа нарылеиҵеит Габрушьа, – жәашықәса ахор далан, ахьыӡқәагьы ианаршьахьан.
– Иҟан убас еиԥш аамҭакы, – игәы ԥшааны даацәажәеит Мокоди, – аха уи уажәшьҭа ииасит, ицеит.
– Исзеилкаауам, аҟазара ныжьны арахь уиасма?! – уамашәа иааибеит уи ииҳәаз Ҟаисар.
– Иахьа, уаҵәы шырҳәауаз жәашықәса нҭакәкәа ицеит. Суалафахә хәыҷ иаасауаз ауада ақьыра инахәлаԥсауа сааиуан, сгәы аныԥҵәа сықәҵит, – дхәыцуашәа маҷк дааҭгылан, иҿы азганк ырччауашәа, иажәа неигӡон: – Ақалақь Совет аџьажәлар нхарҭала реиқәыршәара аҟәша аиҳабы Џьубеи Џьанҳәаҭ-иԥа игәы анԥысҵәаӡа ҭаҷкәымк иаҟараны хаҳә-ҩежьк снапаҿы инасиркын, абри аҩыза Ермантәылантә ирацәаны иҳаураны иҟоуп, иаарласынгьы аҩныргылара ҳалагоит, угәы каумыжьын, уҩызцәагьы идырба. Шәкьаҭахарц шәыҟоуп, иҳәеит.
– Мышьҭабзиа ахаҳә уиҭазаапеи, – ицәа дҭас-ҭасуашәа дааччеит Ҟаисар, – нас, нас, уара?
– Убри аахыс ҳацгәажә ҩынтә аԥаҵақәа аахьеит, ҳзықәиргәыӷыз аҩны усҟан еиԥш уажәгьы аргылара иаҿуп…
– Иабаугеи, уи иуиҭаз ахаҳә?
– Иабазгагәышьоз…
– Уи аҩыза алыԥшаах амузеи иаҭатәымзи…
– Иззырҭахгәышьаз амузеи аҿы? Алақәа аншуа ирылармыжьуаз…
Ахәынаҳаҩ ари ииҳәаз игәы ааиҵанарххеит, аҵәы шилаиҵоз аҟара идыргәышьеит, аха ииҳәараны иҟаз… иҿы ыреицаҟьашәа днеизыԥшын, – уаҳа кыр шәҭахызар? – иҳәахт, уи зхиҳәааз акгьы ыҟаӡамкәа.
Убри аамҭазы арымарахь игылаз аԥацха аҿынтә иаадәылҵыз арԥыс маҵәаҟьак Ҭырбеи иҽынаигәыдижьлан, аԥсшәа наиеиҳәеит.
– Ҟоҳ, дызусҭада сҳәахуеитеи, Адгәыр уоума? Уабаҟоу, уанаџьалбеит, уаҳцәыӡит зынӡа! – Ҭырбеи иҩызцәа рахь днаԥшын, – арии сареи аинститут аҿы аҵара еицаҳҵон, ԥшьышықәса уадак ҳаицыҩнан, шәеибадыруаз.
Иаарыхҭыгәлаз Ҭырбеи иҩызцәагьы рнапқәа аарымихит.
– Уӡӡеит зынӡа… Уабаҟоу, аус абаууеи?
– Арҵаҩра нсыжьын, уажәы ҽаганкы самоуп. Ахьӡ ҳҳәауам, ажәла ҳҳәауам… Абарҭ шәеиԥш иҟоу нкыдгылар, ҵәыцақәак дсыркыртә сыҟоуп, анцәа имчала.
– Ҳаи, аллаҳ уиныҳәааит, Аҟәа умҩеиӡои, уара, телефонк унасыргьы.
– Ауаа сҽырҿасыжьыр сҭахым, рыбла ухкьакьалар аҵкыс, ус ҭынч шәшьырак уамазар еиҳа еиӷьуп.
– Ҵәыцак аҟара ҳзукындаз, аҩыза, – иҳәеит Хьымца датәамбашәа.
– Акы акәым, ҩбагьы скуеит, шәара исшәыркуа шәымазар.
– Иҳамамкәа, иауазеи, кыр ҳагушәа убама?
– Шәарҭ, абра ааигәа шәынхоит, Аҟәантәи ҳасасцәа иаҳзааз ԥсуа ҩнаҭак аҿы инаганы, кәтык ахы аарҟьацны, бысҭаԥхак рҿаҵара злымшаз ҳаӷоу дшәықәгәыӷааит.
– Изакәызеи, уара, гәыбӷангьы ҳауҭоитеи… – дааҳәыҵәыҳәыҵәит.
– Ари ииҳәауа закәи, уара? – иааигәамԥхеит ахҭыгәлаҩ иажәақәа Габрушьагьы.
Аимак наҟ иагәыланамхаларц азы акәхап, Мокоди ашәа аацәыригеит, егьырҭгьы еихьышәшәа-еиԥышәшәа инаицдырӷзит, акраамҭа еилагыланы ашәа рҳәауан. Ианаалга, ахҭыгәлаҩ иаҵәца аашьҭыхны днарықәныҳәеит:
– Анцәа шәиныҳәааит, ныҳәаԥхьыӡ анцәа ишәыдиҵааит… – иаҵәца анааиҿеик, Мокоди «ура» аацәыриган, зегьы инеицырҳәеит.
– Аллаҳ шәиныҳәааит, – хыжәлакгьы иҿы инаҭаиршәит, – араҟа шәтәами, макьана?
– Уажәшьҭа ҳгылозар акәхап, – аҭак наииҭеит уи Ҭырбеи.
– Шәаамццакын, саргьы ана шьоукы срыдтәалоуп, ҳаибабап, – иҳәан, Мокоди ижәҩа инапы нкылданы иҿанынеихоз, даахьаҳәын, Ҭырбеи ихы наиқәкны даацәажәеит:
– Мҷышьҭаҟа унықәлозар, иахьуҭаху ҳаҟоуп, сасыкгьы данумоу ҟамлои, сеидру…
– Аԥсыӡ аҵәгәыр иаҿало уажәааны? – дааҽхырҵааит ишидырлац еиԥш Ҟаисар.
– Аҵәгәыр?.. – уи зуҭахузеи адарчқәа аныҟоу.
– Ҳаи, анцәа унирҵәааит, – дџьашьашәа инаишьҭеиҳәеит уи Габрушьа.
Итәақәаз ааибаныҳәеит, уажәы Габрушьа ажьра-цәара ҳәа аныҳәаҿа икын, уи ҳаҭыр шақәҵатәу, ишахаҵгылатәу уҳәа ажәа ҟәазла дахцәажәон. Иажәа аҵыхәтәаны инациҵеит жәа ҭлаԥҟақәакгьы, – ишәаҳахьеит, ижәдыруеит, ҳаҭыр зқәу аҩызцәа, ашәаԥыџьаԥ дац-ԥашәла еибаркуп, ауаҩы – жьра-цәарала. Ҳажьра-ҳцәара ахьынӡанаӡааӡо пату аманы, хаир ақәны анцәа иҟаиҵааит, – иаҵәца ааҭыркәамҷааны, – бзиала еимаадеит, – иҳәеит Ҭырбеи иахь инарханы.
Ииашаны, ари аныҳәаҿа нумкыло иҟамызт, ажьрацәара иақәымныҳәаз, ажьрацәара пату ақәимҵеит ҳәа ирԥхьаӡар ҟалон. Араҟа, ари аныҳәаҿа акгьы узахҳәаауамызт, избанзар, ус дахәаԥшуан иара иҳәашьала, аказлабошь ихаҭа.
Ари аныҳәаҿа аарылсуан еиԥш, баҭылка жәпакы еиԥхаҟәҟәа асаан ианыргыланы даарыдгылт Мокоди.
– Изакәызеи, уара ари?.. Уаха ара шәгыларц шәгәы иҭаӡами?
Итәақәаз неиҿаԥшы-ааиҿаԥшит, иҟалаз рыздыруам…
Рыгәҩарақәа аҳаи-аҷышьеи реиԥш иааилиргеит ахәынаҳаҩ Мокоди.
– Ари Адгәыр ишәзааиҭиит, ԥшӡала иржәааит ҳәагьы ажәа шәзааицҳауеит.
– Шьахәуп, аха… – иажәа намыгӡакәа иҽааникылт Ҭырбеи.
– Мшрак дақәшәааит, иҟаиҵазеи, – иҳәеит ажәра цәгьа ишимбозгьы атолбашь.
– Шәзыршәазеи, уара, – иажәа нарылеиҵеит Ҟаисар, – ари ибзианы изжәуа излымҳак иҭеиҭәауа ауп иҟоу, ихыртишь лассы.
Ахәынаҳаҩ апробка ахыхгала акы аахитит, даҽакгьы хсыртуеит ҳәа дамҵасны ианааникыла, Ҭырбеи ибжьы наиқәиргеит:
– Уаагыл, иазхоуп. Ара сара сҿынӡа уааишь.
Мокоди ибаҭлыка инап иакыз уашьҭахьтәы инықәыргыланы, аишәа дахыкәшаны иаԥхьаҟа диасны даагылт.
– Аԥхьаӡага нҭаршә-ааҭаршәишь…
– Ус ҳзумун, Ҭырбеи, уххь згеит, изакәызеи, зынӡа уаас ҳумшьоу… Ҟәрышьқәак ҳара иҳалшаратәы ҳаҟоупеи, – дааӷьаҵәыӷьаҵәит Иасыф Дармидон-иԥа.
– Ддиректоруп, изымҭода, – аҽыгә-ҽыгәҳәагьы дааччеит Габрушьа.
– Башаӡа еимашәымкын, аҩызцәа, – даацәажәеит Мокоди, – араҟа шәа шәахьтә аӡәгьы аус имаӡам.
– Ишԥа, уара иушәарцу? – даашанхашәа днеизыԥшит уи Ҟаисар.
– Избан? Рхаҵкы-рыԥсаҵкы ҳәа ишызымуаз снапы ианыџьгәаланы дцеит.
– Дарбану, уара? – дҵааит Ҭырбеи.
– Уҩыза.
– Адгәыру?
– Аиеи.
– Ишԥаҳзиуи абри аҩыза, – иаахьымӡӷишьеит Хьымца.
– Игәаар ҟалоит, иҟоумҵан, сҳәан, мамоу иҳәеит, ҽшьроуп исықәу иҳәеит… Ишԥазурыз нас саргьы.
– Даара ахьымӡӷ ду сақәиршәеит, аиаша уасҳәап. Изакәызеи, ахьажь еиԥш дааҳалаԥалан иҟаиҵаз? – цасҳәашәа даацәажәеит адиректоргьы.
– Уаҟа… – инаицирӷзит Хьымцагьы.
– Ихьаагатәым хьаас изышәкыз сзеилкаауам, – инарҿаирхьит Ҟаисар, – ишәазар ишәеит, ишԥаҟаҳҵари, ҳҽаҳамшьуазар уажәшьҭа.
– Сҩызцәа хәыҷқәа сара избартә сыҟан, уара, иаҳзиуз закәызеи, сукәахшоуп, – инацәкьарақәа ырхаџьгәагәыншәа даацәажәеит адиректор.
– Угәы умырԥшаан, Иасыф Дармидон-иԥа, уара иузшәозар, иахьушәаша ҟалап, – иҳәеит Ҟаисар, иблақәа ҭцашәа уи дынихәаԥшын.
– Уара уоуп зегь зхароу, – дыниқәцәҟьеит уи ахәынаҳаҩ.
– Аџьма азҩа ауаса ахы иакәдыршон ҳәа, са сакәхуп уажә уи зхароу?..
– Нас, дарбан уара уакәымкәа, – иблақәа аакылирпаӷьт ҩаԥхьа адиректор.
– Ииасыз уажәшьҭа алацәажәара иаԥсам, – иаҵәца ҩышьҭхны даацәажәеит Ҭырбеи, – бзиала ҳаидтәалалааит.
Адруҳәа зегь уи иааицдырӷзит.
Алхас игәараҭаҿы еилацәажәарак мҩаԥысуан иахьа. Аха аилацәажәара ззумҳәара иҟоузеи, ари, дара еизаз изларыԥхьаӡо ала, даараӡа кыр зҵазкуа, уи акәым инеиҳангьы исҳәоит, иааурххаӡар, жәлар рыбжьаратәи аҟазшьа аазхәарц зылшо зҵаароуп. Аҵак ҷыда аманы иахәаԥшуеит, иара убас ӡбаҩцәас иахьа абраҟа иааԥхьоугьы, ақыҭа аҩнуҵҟатәи акәым, анҭыҵтәи ускгьы иахәаԥшырц инарыдурҵар, акаҿы ҳаиҵахарым ҳәа ргәы иаанагоит. Зус еилыргатәыс ирымоу ракәзаргьы, ацҭәы ирыбжьалаз ииашаны даара иӷәӷәоуп. Зда ыҟам аиҳабацәа дуқәа аднагаларцгьы иҟан, аха изыхҟьазаалакгьы аӡәык-ҩыџьак ракәымзар, иахнагеит, иақәымшәеит, уи хьаа дусгьы ирымазаап аԥшәмацәа. Еиқәшәаз, еизаны ашәшьыраҿы итәоуп. Арыцҳара иақәшәаз ҳәа зхы зыԥхьаӡо ҟәардә ҳаракык дықәтәоуп, касышла ихы еихаҿаҳәа, уи акәымҷаҷира аҿыҵәҟьа акы шаҵоу удырратәы икақәчааӡа иҟоуп. Иблақәа ырҭаԥҭаԥуа, ихы ҵаарҟәылашәа дтәоуп иара. Уажәы-уажә, ицәажәауа дрыццәажәоит, «ааит» ҳәа данаҵаҳәҳәогьы убап.
Уажәы араҟа дрылатәамызт, ахара зду ҳәа иԥхьаӡаз, аха, рыцҳарас иҟалаз, уи ахараҵәҟьа идукылартә дыҟазу дыҟамзу рыздыруамызт, убри ашьақәыргылара даараӡа зҽазызшәоз аӡәык-ҩыџьак рылан иахьа абра. Аҳәса ракәын еиҳараӡакгьы
уаҩы дызмыхәоз. Аҟьҟьаҳәа ианааилалалак, анҭ аӡбаҩцәа реиҳабы, актәы змамыз арбаӷь ҵаҳәара игон ҳәа ауп убрыгьы шыҟалаз, ибжьы анырмыхәалак, инацәақәа иҿы инҭакны атрышә дасны иааникылон. Арыцҳара иақәшәаз ҳәа иԥхьаӡаз иакәын раԥхьа ажәа зыхәҭаз. Ус иагьыҟарҵеит, уи даалаган игәыла, Қьамали иареи аимак ирыбжьалаз зыхҟьаз, мзызқәас ирымаз уҳәа аки-аки неишьҭаргыланы, акы аанмыжькәа зегь реиҳәеит. Урҭқәа зыхҟьаз аӡнаашә кәҷышьи уи ан аҟәарҭ мҵәыжәҩа хьыдыҩри даҽа кәтаршыцқәаки ракәзаап.
Иҟалаз уи ауп, Қьамал иԥҳәыс Катушьа изныкымкәа иҩынтәымкәа, лгәылаԥҳәыс Марушьа лҿынтә даара ӷәӷәала агәҽанызаара шлымазгьы, лкәытқәа еиҳаракгьы ани хәарҭаԥшь еиқәаҵәа змамыз ҳәа ирԥхьаӡоз аӡнаашә кәҷышь назлоу уҳәа рыҽӡаны ашҭа инҭыҵны, акәкәаҳәа аҳаскьын иамхо агәарабжьара ишыбжьаз, ирусхәузеи агәарабжьараҿ акәытқәа, аха иҟалаша хырԥашьа амамзаарын, ус Марушьараа руҭра инҭанагалеит, мыждара руратәы. Риашашьа змамыз аԥхасҭа дугьы ҟарҵазаап дара. Ҟәырҭ-ҟәырҭҳәа ибӷьаҭуа ахәачара ишылаз, ауҭраҭых замана еиҵааӡа иахьыҟаз инкылсит. Ахәсхәа-мыхәсхәа ахьылаз инырхас-аархасын, ԥыҭк ныхдырҟәдааит. Аха уи аҿы иаагыло иҟазма, рылаԥш иааҵашәеит апамидори анашеи. Ани аиҳабы – аҟәарҭ, егьырҭ раасҭа еиҳа аԥышәа амамзи, абжьы нарықәнарган аҩызцәа, иҟаԥшьы уаркалеиуа иҟаз апамидор шьаҭақәа рыҽныҵарԥсеит. Заатәи апамидор агьама рымбацызт, Катушьа лкәытқәа рыцқәа аларԥаны ианырфауаз. Ирфеит ҳҳәеит, аха ирфауаз ҵабыргны? Акы, ҩба раҟара аагәылырӷьӷьааит, ани аӡнаашә кәҷышьгьы ҩаԥан ихәцәырххо ҿаҵақәак налбаанадеит. Нашакгьы алыхәҭа еиԥш икылхха иааҟарҵеит… Убри аамҭазы аԥшәмаԥҳәыс леимҵәацәа лылаԥш иааҵашәан, изларҳәауала, ҳәҳәарахеит, ҟаарахеит. Днышьҭасын илымԥыхьашәаз фасак аашьҭылхын, «мырза, мырза» ҳәа дҟаауа инаԥхалырсит.
Дрышьҭаланы дышнеиуаз Қьамалраа рашҭа дынҭалт. Лыбжьы анлаҳа, амаҵурҭа дааҩныҵны лҿаалхеит Марушьагьы. Ахуҳәа ражәақәа неиҿадырсит, иааибырымҳәаз ҳәа
иҟоузеи урҭ уи аҽны. Шәиԥхьӡи цәаԥҽыга ажәеи уҳәа рҿы иааҭашәоз ак нырмыжьит. Иааибырҳәаҵәҟьаз зегь абраҟа узларылацәажәарызеи, аха высшьа амамызт, ахацәагьы алазгалаз ацәаԥҽыга ажәақәа Марушьа илҿышәшәаз. Уи аҵыхәтәаны, лгәы анԥжәаӡа лгәылаԥҳәыс Кьачуа-ԥҳа Анҭица ҳәа лалҳәеит.
«Исаҳауазеи, лҳәеит, ари змааноузеи дызлацәажәо, лҳәеит…» Ларгьы аҭак ажәа лалымҳәар ԥсыхәа амазма? Алааҭых, ахсаԥыҭ уҳәа илдыруазак нылмыжьит.
Арҭ аҩҳәсак реимак быжкны аҳабла инарылсит, дара рҳәашьала, аус хпыҿ ззырҳәаҵәҟьо алҵит.
Аҵыхәтәаны анҭ аӡбаҩцәа бзиақәа излашьақәдыргылаз ала, Кьачуа-ԥҳа Анҭица ҳәа дыздылкылаз, зцәа цәгьаз аӡә лакәзаарын. Ашықәсан зны-ҩынтә дҳәаркьиуа ақыҭа днарылалон, акәты змылхуаз дубарын, акәата змылхуаз дубарын, ашәишәиқәагьы – иара убас. Нас ирылылхыз «аҳаза» ааидҿаҳәаланы, Сандра ҳәа еидара шьҭыхҩык длыман, дҩаҵалҵон, илыманы дышиашаз аџьармыкьахь дцон, уа днықәгыланы илҭиуан. Изларҳәауаз ала, уи аԥҳәыс лкалҭгьы цқьазаарымызт…
Зхы пату ақәызҵоз ахаҵа, ҳәарада ихьымӡӷишьеит, ихгьы иақәиҵеит. Сыԥҳәыс дыздылкыла дызусҭада ҳәа дыҳәҳәон, аанда ихы хырҳәҳәаны дара ираҳаратәы. Егьигьы, ҳаҭыр зқәиҵоз иԥҳәыс ахсаԥыҭ ҳәа ахьларҳәаз дырбыжкны даман, дыцәҳа-шҳауа аганқәа дрыван.
Убри аус зырӷыӷкшаз даҽакгьы ҟалеит. Ҽнак зны Алхас иқәашҭа дзеиканыз игәылацәа рымхы ишҭаз рбеит, аџьықәреиқәа ирықәҵәиашо иҩеиуаз аҟәыд ракәа ԥшқарахқәа ирҿаҳәҳәы ирҿаз акалиақәа нарҿыҳәҳәа иафазаап.
Аригьы збарыз дара ракәын, ишьа иурц цасҳәа иааганы сымхы иҭеиҵеит, иҳәан дҿаҳәатәха даақәгылт. Уажәшьҭа иқәибамхыр ада ԥсыхәа рымамкәа иааидхалт. Ргәылацәа бзиахәқәаки, насгьы иахьа абраҟа еизаз рахьтәгьы аӡәы-ҩыџьа, еиҳа еиҵырымхуазар, шамахамзар, аиқәыртәара иашьҭаӡамызт. Маӡа-аргама еичдырчон, ацәгьа рыбжьырҳәаауан.
Хәылбыҽхак иааиҿанагалан ишеицәҳауаз, рыхәцәқәа нҵибакаан еисит. Ирыниаз аӡәы-ҩыџьа аигәылацәа иааиҟәырхрашәа ҟарҵеит, аха еиҳарак Алхас иакәын ирызнымкылоз, зыҽрыцәгьаны иҟаз. Избанзар, реисраҿы аара Қьамал идны иԥхьаӡон. Рыгәшәымшә ҳәауа ирулакгьы дасу рыҩныҟақәа рахь иргеит уи аҽны.
Убри ашьҭахьгьы ишәыхьзеи абааԥсы, ахьымӡӷ шәыхгьы иашәыргеит, ҳаргьы иаҳшәыргеит ҳәа разҳәашагьы уаҩ дҟамлеит…
Алаба сыдны ԥсыхәас иамоузеи, иҳәан ишьа иурц иӡбеит. Ахәшә рҭаԥсаны еиҵаҟааны, аивзақәа рхаҵаны иҵәахны имаз ҩ-патронк аарылихын, митәык ишәпамыз ашьацма (ардәынақәа, архьынақәа рзы иҵәахны имаз) лҭеиԥсан, иара итәала еиҵаххаа инеиҵаҵаны, ҩ-гәыцәк змаз ицентралка инҭаршәны Қьамал имҩа кны длатәеит.
Егьи иҷҟарапат ихарззала, арха иҭәа еиқәҵаны дшаауаз, акырӡа данизааигәаха, ишәақь аҵхага инацәа наҵеикын, агәырқьҳәа инҭыҩрит. Разҟыс иҟалаз, данхысуаз ишәақь зықәкыз амахә ныҿӷьрын, иблаҟьеит. Аха зегь акоуп шьацмақәак иқәшәеит. Азныказы, ицәа-ижьы аабызбызит, уеизгьы ихдырра ицәмыӡит. «Ҳаи, чеи» иҳәеит, аха иаӷа дауибахуаз, дныҵашәа дцахьан.
Ахә ихала аҩны дааит. Еибархьусууа иааилалеит иҭаацәа. Аха шәыбжьы аӡәгьы ишәмырҳан, иҳәан иааникылт. Ишәарҭамыз ихәрақәагьы спиртла инҿыӡәӡәааны инҿарҳәеит. Иага ирӡаргьы аӡәы-ҩыџьа ирмаҳар ҟамлеит, иҟазҵазгьы даурымдырхуаз, ара иуҵәахуаз ҳәа иҟахзеи… иааҵраҿы иааины иеихсуаз аӷа дизҭадаз Қьамал, игәыла Алхас бзиахә ида…
Шьоукгьы нарыбжьаҟазақәеит, аха иамуит. Ишәҭахузеи, сара аӷа дсымам, иҳәеит Қьамал, иара убри аҩыза ажәаҵәҟьа рниҵеит Алхасгьы.
Убри ашьҭахь дук хара имгакәа Алхас ԥсарк аҿынтә дшаауаз, рыҵаҟа абаҳчаҿы (иқәаҵарашәа иҟан), ахҵысҭа данынхыҵҵәҟьа, ихы апеира апҟаҩ аақәгеит, убри акәхеит, иблақәа аалашьцакын, деизҟьа ҵаҟа ахәыцра днылаҳаит.
Краамҭагьы убра дкажьзаауан, ишьҭагыланы иҩеиуаз игәылацәа дрымбар. Урҭ ашәымҭаказы даашьҭыхны иаарымԥыхьашәаз машьынак ала ахәшәтәырҭахь дыргеит. Мызки бжаки убраҟа дышьҭан. Ахәшәтәырҭа дҭыҵны данаа ашьҭахь ауп, уажәы арҭ «аусеилыргаҩцәа» идеизаланы иаӷеи иареи реиныршәара напы анадыркызгьы. Аиаша шиашоу зыруадаҩуаз даҽа мзызкгьы ҟалеит абраҟа. Икшаҵәҟьаз абри, абри иоуп ҳәа дрыздыруамызт, еиҳаракгьы ишьақәызҟьоз иара Алхас ихаҭа ииҳәаз ауп: «Уи арыцҳахә инапы усҟак иӷәӷәазар сымдыркәа… Аӡәы иирҟаҵеит, аха дызусҭада?..»
«Сара уаҳа акы сылаӡам ҳәа сиԥхьаӡома», – уи хьымӡӷшьашәа иажәа нарылеиҵеит Қьамал.
«Аӡбаҩцәа» руаӡәы Зафас згәы ҵкапуа итәаз игәаара иҵегь иациҵарц иҭахызшәа иҟырҟы ҭрыцқьаауа, ихәда кылхәаашәа ацәажәара нап наиркит:
– Икшаҵәҟьаз иахьатәиала, алаба заахазгьы диздырам, иара убас ҳаргьы. Уи наҟ-наҟ ицәырҵуазар акәхап… Сара интересс исымоу – напыла дыкшоу, мамзаргьы ихьанҭаз маҭәарк ала дыкшоу ацәгьара ҟазҵаз ауаҩы?..
– Баак, аԥсцәа урысҭеит Зафас. Изакәызеи иара, инапы еихатәымзар, схы кылжәаны иканажьтеи. Ых, сара хәаша… – ԥыҭраамҭак даагылан, иаԥхьа аӡы зҭаз аҵәца иқәгылаз днаҿыхәан, ҩаԥхьа дналагеит, – лабан уи дызласысыз, аха баша-машагьы лабамызт, ахы ихьанҭаз акы ахачаԥан, мамзар асҵәҟьа дзыкшомызт, ихыртны ишәсмырбозеи, аха…
– Уаҟәыҵ, џьушьҭ.
– Уи уажә иаҭахым.
– Иаамдыруеи усгьы…
Инеиларыԥсеит итәақәаз.
– Изакәызеишь, Алхас угәаныла уи иахаз? – дҵааит игәырҩа дагаӡошәа ҩаԥхьа Зафас.
– Адырра цәгьоуп умбои, сыла иабама?.. – даақәыԥсычҳашәа иун, инациҵеит, – акшашьа злаҟаз ала, разина шәпа-жәпак ахан уи алаба, мамзаргьы – еихатәы гәыргәылын… Аиеи, ахәра злаӷәӷәаз ала убас ақәсҵеит сара.
– Ыы, уара уи зынӡаск ухы кылнамҵәаӡоз, иахьа ҳазхәаԥшуа абжа-еиҭабжагьы ҟаломызт усҟан, – иҳәеит Мыта абырқь ҳәа аҭаҭын дахо дахьтәаз. Убрыгьы – Алхаси иареи зны мхурсҭак еимакны еицәҳан, «уара аҷаашәықьҵәҟьа ажәа сымаукуа аҿынӡа саннеи, сшиасыз убри алагьы иумдыруеи», ҳәа гәоу-гәоу диацәажәахьан азы, еинаалар еинаалааит, еинымаалар, исыхьхуеи ҳәа ишьамхы еиқәыршәны дтәан.
– Бзиара адкылоуп… икылжәамкәа, ишԥаҟоу зугәахәыз нас? Аӡәы ихьаа аӡәы издыруам умбои, уцәажәоит…
– Иҟалаз шыҟалаз уҳәа акылыршәшәаарақәа шәырҟәаҵны аинрааларахь ахы шәырхар еиҳа еиӷьын, – иҳәеит зынӡа машәырла ари аилыргара иақәшәаз Ҭырбеи.
– Аинрааларахь ба? – инапы илахь иадкыланы, ихы нырнаашәа уи длеиҿаԥшын, – амш сылажәгома уара? Шәызҿузеи, ас уаҩы ибахьоума?.. – игәы дынкыдсылан, – ых, сара хәаша, – иҳәан даагәынқьит.
– Изакәызеи, Алхас иуцәажәашьоу? Еицәоу ахьыҟалахьоугьы ыҟоуп. Ауаҩы дзыбжьыԥсаахьоугьы шьоук еиндыршәахьеит, иҟалазеи? – инациҵеит Габрушьагьы.
– Сара, абыржәы сҵәыуаразы шәааир хараӡа еиӷьын, абри исыхьыз смыхькәа.
– Аԥхьан ирҳәан еиԥш, аӡәы имыхьц, ауаа рҿы иҟамлац акы ҟалазшәагьы ҳцәажәарым, ҳәарада ари зегь ҳгәы иалсит, дувсыр акәын, уишаҭар акәын, аха усҟак ихәыцуа ауаҩы дабаҟоу? – зныкыршәа иажәа нарылеиҵеит ак иҳәап ҳәа узқәымгәыӷӡоз, ашьҭахьшәа итәаз Гәыдым.
Ауаа ирыбжьысхьаз ацәгьарақәа, арыцҳарақәа жәпакы ҿырԥшыгас иааганы ицәажәон, иаахтынгьы ирҳәон ашьаура ианакәызаалак ишҽеимыз, ишхәарҭамыз. Аӷа дуаҭабуа иҟаҵара еиҳа пату шамаз уҳәа дасу иидыруаз иҳәон, аха акы ихаҿы иааигомызт, азнеишьа иақәымшәозу, иара ихаҭа дԥандашәа дахьыҟаз акәу – изыхҟьаҵәҟьоз аилкаара уадаҩын.
– Алхас, ас аҿынанахар, иахьцо уазхәыци, – дналагеит Габрушьа, – ахәыҷы дыҟоуп, аду дыҟоуп, иубо еицәоу ҳәа иакәым ҟалар алшоит, иабашәҭаху?
– Ахаҿыҵәҟьа ирцәазар абранӡа иааиуазма? Абзиа алҵма, ҳаштәоу жәымбои? – инацирӷзит Ҭырбеигьы.
– Нас шәцәажәашьа злаҟоу ала, сара – Алхас Сарыхә-иԥа, схы кылжәаны еиқәыҿаҳәа, ҳаинаалап ҳәа сҽигәыджьланы дгәыдыскыларцу? Мамоу баба, уи иҟамлаз усуп. Қьамал Бжамҽам-иԥа иҿаԥхьа схы ласырҟәуа анцәа иумҳәан.
– Бжамҽам-иԥа уҳәама? Ҳа, ҳа, ҳа! – ҳәа икьатеиах ԥҵәауа дааччеит Зафас.
– Бжамҽам-иԥа иакәымкәа дызусҭада нас иара? Иаб – лазын, иан Лаӷәытаа дырҭыԥҳан.
– Ируазеи џьбит урҭ, ҳара ҳаҵкысгьы еиӷьупеи… – лҳәеит аԥшәмаԥҳәыс лхы ыркәеитмеитуашәа дахьгылаз. Уи уажәы лыбжьы ларҟәны, лҽамариашашәа дызцәажәоз Гәыдым дахьаԥирҟәҟәаз азын ауп.
– Ух, еиӷьу еицәоу ибдырра ҳәа афы бҿасны анцәа бысирбааит бара.
– Умбои, Алхас, ганкы мацарала азнеира аҭахым, – иҳәеит Гәыдым. – Иҟалаз наҟ-ааҟ еиҿыбааны мҩакы иқәҵатәыми, – ихы шьҭацаланы ҿыцхашәа дыԥшуан ҳамҭакы, – иуҭахы, иуҭахым укылатәаны уиеихсит, ашьацмақәа илоуп, дмашшит бзиашәа, мамзар…
– Дашшыр, саргьы сааныркылон ус ами?.. Дмашшуаз нас… Иҟоу удыруама, баба Гәыдым, уи ихьызи сара исыхьызи еидкылашьа амаӡам.
– Уара ухысит, иара алаба иҟьеит.
– Ыы, сара слазма алаба иҟьартә…
– Ииашоуп ииҳәауа, шәақьла даниеихс, егьигьы убасҵәҟьа дныҟәар акәын, – иҳәеит Зафас, иԥаҵа рықәцәақәа днарыха-аарыхашәагьы ааҟаиҵеит.
– Ак сҳәандаз ҳәа иумҳәазар, ари аус иахәом, – днеиҿаԥеит уи Габрушьа.
– Егьи ашьацмақәа иқәшәазар инаилдыршәшәеит. Ари… Ари дыштәоу шәымбаӡои?
– Еиҭоуп, иаҳҳәауа шәаҳауазар, – инышьақәирӷәӷәеит Габрушьа. – Абыржәы еинышәар еиҳа еиӷьми, уашьҭан еицәоу ак ҟалар аҵкыс.
– Еицәоу иҟалараны иҟоузеи, схы каткато ишысхагылоу шәымбаӡои? Ех, сара хәаша… Сыҷкәынарахь дсымандаз иҟасҵарыз сымдыррыз…
– Ҟәышра иатәым, Алхас, уажә узлацәажәо, уара уеиҳабуп, ус умҳәароуп, – инаиҿаирхьит Гәыдым. – Ҳаиқәлацәоуп, ҳаиԥхнагьалацәоуп, иҳахьыз ҳахьит, абри аус шәара шәҿынӡа инамгакәагьы аҭыԥ иқәаҳҵар акәын ҳәа уҳәауаз џьысшьон…
– Ее, баба, изумҳәауазеи… Аӡәы ихьаа аӡәы идыруама?
– Алхас, уара ауаҩ ҟәыш ҳәа уҳаԥхьаӡоит, акы ухы амароумтәыр, ҳаи абааԥсы ихьзеи, рымҳәои.
Арҭ ажәақәа, еиҳаракгьы «ауаҩ ҟәыш ҳәа уҳаԥхьаӡоит» ҳәа ииҳәаз игәы аадырԥсаҳәамашь уҳәауа дааҟалеит, ргәы иажьозу рыздыруамызт, аха ихаҿы усшәақәа ак анубаалон. Ӡыкгьы днаҿыхәеит. Ԥыҭраамҭактәи рҿымҭра ашьҭахь, Ҭырбеи иахь дыԥшуа даацәажәеит:
– Сшьа зуеит ҳәа сишьҭалом. Дахьыҟоу дыҟазааит, сара сахьыҟоу сыҟоуп.
– Ара шәара шәеибааӡахьеит, амца еимыжәдоит, уажәы угәы шны уҟоуп азы иуҳәоит акәымзар, шәызкеибажьуам…
Уи ииҳәаз ахшыҩҵак ырҭбаауа даацәажәеит Гәыдымгьы:
– Уԥҳа еиҳабы хаҵа данцоз анхьахь ааганы уашҭа инҭаимыргылеи, уаргьы Қьамал иҿы иҟауҵахьоу ауаа ирдыруеит…
– Даара пату ақәимҵеи, ҵабыргны…
– Ус умҳәан, Алхас… Зегь акоуп шәызкеибажьуам.
Алхас иаԥхьа итәаз ирхыкшәа наҟ абаҳчарахь илаԥш кыдхалашәа дыԥшуан. Хәыцрак дшамҽханакыз убон, игәи-игәи еилаԥшуан, иҟалаз ихы изықәкуамызт, аха арахь изеилыҵуагьы ракәмызт. Ихаҿы зегьы неидиӡбалан имырӷьцәакәа, ибжьы ларҟәны даацәажәеит:
– Ииашоуп, ишәҳәауа… Уии сареи инамцхәынгьы бзиа ҳаибабон. Аха ашьҭахь ишааиуаз, ацгәы еиқәаҵәа ҳабжьысит. Сҭаҭынгьы икамбашьқәа ирцҟьахьан. Усҟан шәаргьы шәақәшәеит, иудыруеит Ҭырбеи.
– Уара, уи икамбашьқәа ракәӡамызт, ҳамҳәеи, дырҩегьых еиҭацәыругахма? – даацәажәеит ҩаԥхьа Габрушьа.
– Иара иакәымкәан, нас изтәыдазшь?..
– Изтәхарыдазшь ҳәа иаргьы дҵаауеит. Знык-ҩынтә иажәа иалаҵаны иҳәауа саҳахьеит, убри ауха скамбашьқәа аӷәапаҳәа ижаҳәауа, Жәӡара арха аҵәара иҵатәан ҳәа. Уаргьы заманала иудыруеит мчыбжьыла аҩныҟа иангәарымлогьы ыҟоупеи…
– Уи амцреи аҵабыргреи рзы иахысҳәаара шысзымдыруа анцәа иныс…
– Ииашоуп, мчыбжьыла уаҩы ианимбало ыҟоуп, аха иангәарлалак, хәарҭаԥшь рымаӡам, хыла иасны ҳфасара инылалоит. Ҳуҭрахь рыхқәа рханы иркуп… – даацәажәеит аԥшәмаԥҳәыс, лхаҵа акала длыриашарц лҭахны.
– Шәара аҳәса шәхы ҳалашәымгалан, ишәхылымҿиаауа ҳәа акгьы ыҟаӡам, – дналхыкәласит Гәыдым, иаарымчшәагьы ауп урҭ ажәақәа шиҳәаз иара.
– Ҟәышла ҳныҟәап, Алхас, ҟәышла, – днаскьашәа иааигәара днатәеит Габрушьа, – арӷыӷкра иаԥсам, насгьы уаҩы ихьымӡӷишьаша араҟа акгьы ҟамлеит. Аԥхьан исҳәан еиԥш, шәеиҭоуп. Аара аӡәы идны иҟазар, усҟан даҽакын.
– Аиҭаразы, ҳаиҭазар ҟалап, аха… Ҳаинымаалар амуа иҟам… Са сиԥырхагам, дахьыҟоу дыҟоуп, сахьыҟоу сыҟоуп, – иҳәеит дырҩегьых, аҵыхәтәаны дааӷзыхт, – Ех, сара хәаша…
– Ишыжәдыруа еиԥш, сара абраҟа машәырла сақәшәеит, – ацәажәара дналагеит Ҭырбеи, – ҳазҭоу аԥшәма ахшыҩ исырҵоны анцәа иумҳәан, пату иқәсымҵозар, ара саагылаӡомызт, сҩагыланы сцон, аха дысҭахуп, иара егьысгьы дсыцәтәымым. Иҟалаз иашам, Алхас џьара ак импыҵҟьазаргьы, Қьамал аҭак ҟаимҵар акәын. Еибааӡахьан, насгьы деиҵбызар, еиҵыбҵас дыҟазар акәымзи. Чҳарак, лаӡарак уаҩы илаӡамкәа, ас уаҩы ибахьоума…
– Анцәа илԥха иоуааит абри аӡәзаҵәык иоуп сара стәы еилызкаауа… – игәы ааԥшаан итәаз аҩызцәа днарылаԥшит Алхас.
Егьи ари ахшыҩҵак иҵегьы инаирҭбааит:
– Ацәгьа ахашҭреи анажьреи злымшаз, аԥсҭазаара иауам…
– Дад, иуҳәауа иашоуп, аха сара мызки бжаки ахәшәтәырҭаҿы сышьҭан, аламалагьы акәымкәа, ахәрагьиаҿы!
– Иа! Уара, ари ахәрагьиа ҳәа дызҿу арбану? Ҿыц краадыртыма? – дааҽхырҵааит Мыта.
– Ҳамԥсыр иагьа ҳаҳап, – иҳәеит Зафасгьы, ажәҩанахь дыԥшуа.
– Инапқәа ԥыҵәҵәар акәымзи уи аҽны, ихы ианааҭашәоз… – дырҩегьых игәы ирҟәымшәышәырц даацәажәеит Гәыдым, – уара, Алхас ауаҩ ҟәыш замана, ажәҩан иалоу аԥсаатә амҵәыжәҩа ахӡы ахшәар здыруа, бзамыҟәк акы иамхаҟаҵазаргьы, ианаужьроуп. Изуҭахузеи, шәеигәылацәоуп, аҩыжәра ыҟоуп, аӡыжәра ыҟоуп, алаапк акгьы зымфаз ахаҿы шьала иҭәын ҳәа, изхараӡам шьоук бжьанагаланы, иакәым рылибахыр?..
– Ииашоуп, Гәыдым, иуҳәауа, амца ахы аныҵнагауа иумырԥсыр, аҽарбыжкуеит ишнеиуа… – инаициҳәеит уи Габрушьа, – ана аҩны дыҟоуп, ҷкәынцәақәак лаҳашьҭыр, дааргоит, шәнапқәа ааимышәхуеит…
– Аиеи, аха абас абыржәы иаахҵәаны иҟамлар амуа, рыцҳарас иҳахьзеи?
Ԥыхьа иԥаԥашькны иҟаз Алхас, уажәы еиҳа дыхҽыма уҳәауа дубон, аҵыхәтәаны инациҵеит, – иааҳашәраӡар ҟамлари?
– Уара иудыруеит, Алхас, ус бааԥсык ауаа ирыбжьалар, аҭыԥ иқәырҵаанӡа еилыҵуамызт, мчыбжьыла иантәозгьы убарын, – ихы иҭагало дцәажәон ҩаԥхьа Гәыдым, – аха урҭ аусҵәҟьа еилдмыргоз, ҳара ҳазлацәажәо зхылҿиааз ҳәа ауаа рҿы ицәыруго акрыҟоума? Акәытқәа ауҭра иҭалан, еисит ҳәа аӡәы иаҳаргьы, иԥхашьарами? Ԥсроуп, ԥсра, иаҳхыганы анцәа аӡәы иумырҳан.
Убри аамҭазы акәытқәа ирыцны аӡнаашә кәҷышь ахәда цәҳәӡа, амҵәыжәҩақәа аҵәы аҵарҟьаны, (уи агәараанда ианкылсуа иннакыларц азоуп изахарҵаз), иҩуа раԥхьа иниасит.
– Уара абри аума шәықәызхыз, шәагьынзырҵәаз? – аҽыгә-ҽыгәҳәа дааччеит Зафас.
– Ыы, иԥхамшьаӡакәа еиҭаахма, ахьшь иазшахааит, – днаҵаҟьеит аԥшәма.
Акәҷышь уи ииҳәаз аҳазшәа амҵәыжәҩа иаҵырҟьаз аҵәы азхык хьыҩрны, иҩуа инеиуан.
Зегь аҟырҟырҳәа иааччеит, Алхасгьы уи игәаара хнаҽыма уҳәауа ччаԥшьк шәахәаҵас иниҿықәсит.
– Аиеи, Алхас, уара уеиҳабуп, мап шԥоукуеи, аҳаԥшьақәа реиԥш шәҭыӡқәа еидуп, шәагьеицәтәымым… – даҿын ҩаԥхьа Гәыдым.
– Шьахәуп, аха иаразнак сааихәлагәаны сшәымкыр амуӡеи?..
Аинаалара дақәшаҳаҭхар ҟаларын, Алхас, аҷкәынцәа ргәы дасуамызт, жәытә-ҿатә уҳәа зегьы дырзымхәыцкәа дыҟамызт, аха изуҭахи, абар уажәы-уашьҭан дазааип уҳәауа ишыҟаз, дааихәыдхашәеит иаразнак.
– Исыхәҭаӡамкәа алаба саахеит, аха… – ҳәа иажәа дналагоны еиԥш аан, ани Зафас иҿы ашьа ҭашәыртә аҵәы налеиҵеит. Абажә иадыршәлоу ацәымса еиԥш дхаҟәӡа дахьтәаз.
– Уара аказын сшәазҵаауан, – иџьымшьқәа леивига-ҩеивигеит иара, – убри алаба ҟадыџь иахаз гәыргәылзу, мамзаргьы разиназу?
Иҭынчшәа итәаз Алхас ҩаԥхьа ибжьы ихацаланы ацәажәара дналагеит:
– Акыр сықәындаз, сыҷкәын арра дыргозу? Уи акшашьа зеиԥшроу иирбара дыҟан. Ех, сара хәаша… Аанда ахьылаҟәу ауаа хыҵуеит ҳәа сзықәшәазеи?!.
– Изакәызеи, Зафас, иуцәажәашьоузеи? Ҳара иаҳзеиқәкуазар ҳәа ҳаҿуп, арахь шәара зымҩа шәгыланы аҵәы алашәҵоит… – аӷьеҩ ҩеихиргеит Гәыдым.
– Сара аиаша сашьҭоуп, – игәы дкыдсылауа дцәажәон егьи, – еилкаазар цәгьазма сеидру, уи дызлаисыз алаба иахаз.
– Уи збаҵәҟьаз шьоукы ахы аҵәымыӷқәа алан рҳәоит, – дцәажәон Мыта, – иудыруазеи ҵәымӷ жьакцак ихы иалахазар?..
Ари заҳаз Алхас дгылт, дтәеит, аҳәҳәара даҿын: – Нас аҵәымӷ жьакца схы ианззала ишану аума ани, Бжамҽам-иԥеи сареи ҳаинраалра шәшаҿу?.. Сыла шәҽашәмырбан уаҳа, шәықәҵ наҟ…
– Изакәызеи шәызҿу? Ԥхашьарами, уажәада ҳзымбац, иага ҳџьаршьап, – драбжьон Гәыдым.
Егьи игәы дҭасуа дыҳәҳәон:
– Сара уи ус иԥаҵа далаччо дсышьҭуазар, Сарыхә Камсыгә сиԥам… Исырбап алабаҟьара зеиԥшроу!..
Аҵәылаҵацәа иаразнак иныҵыҵ-ааҵыҵны ицеит. Аӡәы-ҩыџьа инхазгьы иҟарҵо рзымдыруа инеиҿаԥшы-ааиҿаԥшуа итәан. Уи изиацәажәауа дыҟамызт, днапҟьа-шьапҟьо, дыҳәҳәауа агәарԥ дықәын. Габрушьеи Ҭырбеии агәашә инҭыҵны агәарабжьара ианбжьалоз, абгыӡ еиԥш ибжьы гон ишгац:
– Уи дызҵысуа дахсырԥап, исырбап сара алабаҟьара зеиԥшроу, алахша…
Ҭырбеи амҩан дназхәыцит данхәыҷыз, Алхас иаб иашьеи Қьамал иабдуи аиӷара анрыбжьала ишеиндраалаз, ирыбжьаҟазаны ишеиндыршәоз атәы.
Иҟалаз шыҟалаз, ирҳәоны иаҳаз, ихамшҭкәа уажәгьы игәалашәоит.
Шықәсык зны Сарыхә-иԥа Шьаадаҭ Одышь идырцәақәак рҿы дцан, данаауаз ҽыхәа иаҵәак иварԥало иааигеит. Уи шьоукы дызҭаз агырқәа ҳамҭас ирҭеит, рҳәоит, даҽашьоукых, даҽакала иаарҳәны иалацәажәоит. Аха аҽы уаҩ дашьҭаланы дмааит, аԥшәма иман, пату ақәҵаны иныҟәигон, аиҳабацәа изларҳәауаз ала, аимҭахара дуқәа рҿы аныҳәақәа раан уҳәа дақәтәаны дахьнеиз, аҭарчеи ныҟәгара, аҽырхәмарра иҽрылаирхәуан, изныкымкәа-иҩынтәымкәа аԥхьахәқәагьы ҭыганы иааигахьан. Уи ԥаџьԥаџьуа дақәтәаны дахьаацәырҵуа зегьы дџьашьаны ихәаԥшуан. Аха бзиара нагӡа ыҟам ҳәа ажәлар ирҳәауа ариашарц азакәушәа, ӷныӡынк ауха абора иахьынҭаркыз, шьоукы инҭыганы иргеит. Ашьҭа ихыланы усҟан Цәкәаранӡа инаӡеит, аха ахықә инықәыӡҭит ашьҭа, иԥсы иаанҵәаргьы уаҳа иаурбахуаз… Аӡы иалалазшәа, иахьыргаз рзымԥшааит. Ари даараӡа ихьымӡӷыршьеит, зда ыҟам усҟан еицыз ашьҭазаҩ ҟазацәа… Ӡәыр цасҳәа ацәгьа
иҳәоу, мамзаргьы илаԥшҵашәаразу – абри абри ауп ҳәа изыхҟьаз аӡәгьы изымдырӡо, аӷьычра иҟалаз даҿашәеит Қьамал иабду Шьмаҭ Ӡаӷьала-иԥа. Гәрамгарҭас дзыркызгьы, ари ухгьы иабаҭоукри акәымзар, еилаҳауа рацәоуп, иуцәырымӡааит ҳәа ахьиеиҳәаз азы мацароуп. Ихаҭа иӡеит ҳәа амалахазгьы ихы изҭакӡомызт, аха даҽа гәаанагарак иоуит, дагьзацәымцеит иагаҟаиҵандаз, иаахҵәаны иуҳәозар, иҽы ааҭганы изгаз ԥшыхәра рзиуит, амҩа иқәиҵеит ҳәа азиӡбеит. Рыцҳарас иҟалаз иоуз агәаанагара ашьақәҟьара цәгьахеит. Ажәақәа нарыбжьыс-аарыбжьысит. Ацәгьаҳәацәагьы инцәыҵацәажәа-аацәыҵацәажәеит хазы. Абас ҟалазар ҟалап ҳәа Сарыхә-иԥа Шьаадаҭ игәы иаанагаз аиашацқьа агдыра аҿынӡа ишьҭыхны, ирбылгьауа ирыманы рҿаархеит.
Шьаадаҭ иажәа Шьмаҭ иҿынӡа ианнеи «Иҟалазеи, исыхьзеи, ус схы ишԥақәнасыргоз…» – иҳәеит. Егьи: «Уара иухыгам. Уара уда урҭ аӷьычцәа уаҳа амҩа иқәызҵодаз…» – аҭак ыршәны ирылаижьуан Шьаадаҭ. Ус акәын, анс акәын ҳәа шырҳәауаз, ажәақәа наҟ-ааҟ ишынеимырда-ааимырдоз, зны чарак аҿы ӷәӷәала еиҿанагалан, алабагьы рыбжьысит. Инаԥшуазгьы, ари уеизгьы-уеизгьы ссирс ирымшьеит, иагаумҳәан, хаҵа усын изеиҿанагалаз.
Ишнеиуаз аигәылацәа, ухахьы уџьымшь ыҟоуп ҳәа еибызымҳәацыз, ҵангьы-мцынгьы еибабауаз еиӷацәаны иааиԥынхалт. Рыцәгьеи рыбзиеи ашеи амҵәышәи реиԥш инеилырхит. Ацәгьа абзиа рҿы аӡә дахьнеиуаз, егьи днеиуамызт, урҭ ирхьыԥшызгьы шьоук ыҟамзи, наа-наа игылеит, иахьааиқәшәоз ажәақәа еиқәдырԥон, инеицәхас-ааицәхасыргьы цәгьа ирбомызт… Ажәакала, еинрааламзар, ԥсыхәа амамкәа инҭагылеит.
Усҟантәи аамаҭазы ҿыц асҭаршынра здыркылаз Расҭа ауаа бара-барқәа адгаланы реиныршәарахь рхы дырхеит.
Иалырхыз амш аҽны еизеит Шьаадаҭ инеихьшьыз-иааихьшьыз зегьы. Ашҭаҿы ара ду аҵаҟа еилаӷәаа еилагылан урҭ… Дук хара имгакәа Шьмаҭ иҭахырагьы идкыланы агәарабжьара бжьырҭәаа рҿаархеит.
Агәырқьҳәа ашҭа ианааҭала, Шьаадаҭ маҷк аҟарагьы даагәаашәа ааҟаиҵеит, аха итәқәа дааныркылт. Егьырҭ еицырхашьшьы ишааиуаз ашәшьыра ааигәарашәа рҽааныркылт. Наҟ-ааҟ еиҿаԥшуа иаагылеит. Зегь ргәы иаанагон аилацәажәара нап адыркуеит ҳәа, аинышәара иазкыз абыргцәагьы иаҳҳәаша ҳәа рҽазыҟаҵаны иҟан. Аха уаҳа умԥсуандаз.
Расҭа арахь рыгәҭахьы дааскьан ибжьы ааиргеит.
– Асарыхәқәа рахьтә еиҳабык уаалҵишь! – инарыдиҵеит иара.
Иажәа ҩбамтәкәа, унеишь-уааишь ҳәа зарҳәауаз, ҳаҭыр зқәырҵоз быргк Расҭа дахьгылаз ахь дааскьеит. Егьи аганахьалагьы еиҳа изықәгәыӷуаз аӡә даалырхит.
Иҟаларызеишь ҳәа иԥшуан иахьа абраҟа еизаз ауаа, еиҳараҩык аимак змаз бзиарак иазкылсыр рҭахын. Акгьы алымҵкәа еилыҵыр, еилакшар зҭахызгьы ыҟазар ҟалон, аха урҭ акгьы рымчымызт, избанзар, ари аӡбара знапы ианыз рырблаҟьара залшомызт…
Асҭаршын аҩжәлантәык рхаҭарнакцәа рыгәҭа даабжьагылан ҭынч, аха хьаҳәахьачарак аҵумбаауа, ҩныҵҟала иажәа хырԥашьа шамамыз убауа даацәажәеит:
– Шәнапқәа ааимышәхишь, ишәхьыԥшуа рацәаҩуп, насгьы шәеиҳабацәоуп.
Урҭ асҭаршын иажәа ҩбамтәкәа рнапқәа ааимырхит, иагьаагәыдибакылт дара.
– Ҩ-жәлакы абраҟа иахьа еизаз, – даҿын ацәажәара асҭаршын, – уаҳа хәашьра шәыбжьамлааит. Иахьарнахыс шәеинаалеит. Акызаҵәык иаҳзынхаз, сыԥсымзар, аԥшәмацәа чеиџьыкак цәырыргап ҳәа сгәы иаанагоит, ҳнеидтәаланы ҵәыцақәак аанаҳкылап, – иҳәан, раԥхьа дгыланы иҿынеихеит.
«Сцеит агаҟа», – иаанихит Ҭырбеи ашә иадырҷаблаз ақьаад еицарса ианыз аҩыра. Саԥаҭ цәымҟәыҿкгьы еиқәжьақца агәҭаҿы икнаҳан.
– Аклуб аиҳабы дыжәбахьазар? – дынразҵааит уи, ахыбра авараҿы ашәшьыра зҽаҭаны итәаз аконтора аусзуҩцәа.
– Мап, иахьатәиала ихабар ҳамбацт, – аҭак ҟарҵеит еицҿакны.
– Гәдоуҭаҟа сцеит ҳәа «асалам шәҟәы» нижьит, лассы дхынҳәуазар акәхап.
«Ԥыф-чыф» дырган, инеиҿаԥшы-ааиҿаԥшит ашәшьыра иҵатәақәаз.
Аписар ҭәицк аахиҵәан, ихаԥыцқәа рыла ихыҵәҵәа, иқьышә ҵаӷақәа ирыбжьакны, «ԥу-ԥу» ҳәа наҟ инкеиԥсан, нас ихы дҩахеит, ибла ҭаӡинӡақәа ыргызмалшәа, ганха ирԥшуа даацәажәеит:
– Уи ақьаад уа икыдуижьҭеи мчыбжьык аҟара ҵуазар ҟалап, икыдшлааны ишыҟоу умбои…
– Нас мчыбжьык аахыс Гәдоуҭа дыҟоума иара? – дҵааит Ҭырбеи.
– Уи сара исыздырам, сааукәыхшеит… Шахматк, шашкак ҳаслон аԥсшьара аамҭазы…
– Иара убрыгьы ахантәаҩы иуашәа, – даацәажәеит аколнхаҩ ҷкәын, ирҽны ишьамхы иқәыз ихылԥа қәаҟьа еиҵыхны ихаҵо, – цәымӷахәырҭас икит, ихьыз ҳаздырам.
– Ишԥа, уара?
– Шәус еиҵанархоит, – иҳәеит, иаҭахым, иҳәеит, иаԥсам иҳәеит… Газеҭк ааиҵуртларгьы, аҩны шәаԥхьа ҳәа дааудгылоит.
– Баба, иахьатәи ҳхантәаҩы ари аклубшәа иҳамоу аартызар аҵкыс, иаркызар еиҳа еиӷьишьоит, – инациҵеит аҽаӡәгьы…
– Аџьашьатәыҵәҟьа саҳауеит, – дшанханы дааҭгылеит Ҭырбеи. Итәақәаз ҩеибаргылақәан, дасу русқәа рахь рҿынархеит.
Ҭырбеи ахышә ихы нкылеикын, алашара ацәаара зыҩнаԥхоз аклуб дныҩнаԥшит. Аҟәардәқәа иибац ракәмызт, еиқәҟаца, иҿыцҳаҳараӡа иҟан, асцена агәҭахьшәа игылан стол ԥшьыркцак, еиқәырчаҟәа, уа иқәын агазеҭқәеи ажурналқәеи. Аҟәыкфҩы иԥынҵа инҭасит. Уи ааицәымӷхан, ихы ааирҵысҵысит…
Дырҩегьых игәалашәарақәа даарзыхынҳәыхт. Ахәыҷқәа аклуб аҩныҵҟа астол гьежь иакәшаны итәан, зны-зынла инеицәхас-ааицәхасуан, лафқәакгьы неибырҳәауан.
Ница Уасил-иԥҳа лаԥхьа иқәыз ашәҟәы лылаԥш наҟәыҭханы иааиқәылкуан, дынрылабжьон.
– Ихыжәҩаалама шәрольқәа?
– Ааи, – аӷзаа ааилдыргеит.
– Шәхы азцоу, ахәыҷқәа, дасу иҟашәҵараны иҟоу, дҵас шәҿаԥхьа иқәгылоу?
Азныказы аӡәгьы ақәҿимҭит, аха ашьҭахь «ааи» ҳәа рыбжьқәа неиларыԥсеит, ҿымҭӡакәа, иҟәызгаӡа итәазгьы убарын.
Ҭырбеи зныкыршәа иҩызцәа инапы нарықәикын ҿааиҭит:
– Арҭ рыдҵақәа рдыруазаап, аха сара рольс исымоузеи абри апиесаҿы? – иблақәа ҭырхаха ирҵаҩԥҳәыс дналзыԥшит.
– Иузымдырӡои, нас? – лхы аалырҵысын, дынихәлаччеит, – уара усуфлиоруп, ирыҵоуҳәалароуп ирҳәараны иҟоу ажәақәа, уи еиҳау рольс иҟоузеи аспектакль аҿы.
– Роль заманаҵәҟьоуп, ҵабыргны. Ыы, мшәан, дара ҿырҳәала ирҵар акәӡами, сара ирасҳәауа мацарала иауама?
– Даргьы ирҵароуп, аха зегь акоуп, асуфлиоргьы даҭахуп, асценаҿы ишыхәмаруа аӡә ироль ааихашҭыр?..
– Бзиоуп, нас ус ишәҭахызар, – днақәшаҳаҭхеит Ҭырбеи, рольк иманы асценахь ацәырҵра иԥсы ахьныхәхәа ишахьынҳалазгьы.
Раԥхьаӡа ианеизаз аҽны акәын уи, ахы инаркны аҵыхәанӡа иаԥхьеит усҟан, зҽыззыҟарҵозгьы «Ажәытәра иагаз» акәын. Раԥхьаӡагьы, ныҳәак аҽны иқәыргыланы ашколхәыҷқәа иддырбеит, иҟан иара убас рҭаацәагьы. Шаҟа гәахәас иҟаҵаны ирыдыркылазеи урҭ, ргәырӷьара ҳәаак амаӡамызт, еидныҳәалон аӡәи-аӡәи, такәаамҭагьы ргәы иҭыҵәомызт дара…
Ҭырбеи уажә дахьгылаз урҭ ршыкьыбжьы илымҳа иҭасуазшәа игәы иааинаҭеит.
Ахәаԥшыҩцәа иузнымкыло рыбжьы рымпыҵыҵуан Гәаџа ироль ихәмаруаз Мыта данаацәырҵлак, Зосҳан уи ихьӡ
ҳәаны анҿиҭлак, егьи аандакы дкылахазшәа, ибжьы еицакны, инароу, иҭахәаҽӡа «ҟаа-у» аниҳәалак нахыс, азал аҿы итәаз аалахҿыххон, уи ибӷа рџьыҟәуа, иҿы акуа-иашьҭуа, дыхрааӡраауа асцена данаақәлалак, рӷәаӷә ҷалт уҳәаратәы, аччара иалагон.
«Ирҳәауа уаҳауам, шәаагыл, мышрак иақәшәаша!» – ҳәа шьоук нарылабжьон, аха урҭгьы мыцхәы иахьыччацәоз акәхап, рылаӷырӡ рызнымкыло асценахь иԥшуан.
Зосҳан уи сеимаақәа сышьх ҳәа анидиҵалак, иарӷьа шьапы ишьҭахьҟа иҵарҟаца, дхьышьарххо даанхон, ихы ыреицаҟьа, иблақәа кылцаны – омашәа иҽыҟаиҵон.
Убри аепизод аҿы, хәмаррак аан, аҭауад иеимсқәа анааишьих, дбылгьошәа дышнеиуаз, иҽизнымкылакәа, асцена ахьтә аԥхьа итәақәаз дынрылаҳаит. Арҵәаа-сырҵәаа ааилдыргеит урҭ.
«Абааԥсы, ахәыҷқәа акгьы рмыхьзааит», – рҳәан, иааҵибарҟьеит рыкәша-мыкәша итәаз аиҳабацәа.
Аха лыԥхала еилгеит урҭ усҟан. Дцәыхажьыхо, дҳақь-ԥсықьуа дҩагылан, игәчамах шьышьуа, изеимсык ихарззала асценахь дыҩхалеит. Ишьапԥықәқәа зыӡӷасыз аӡӷаб хымбыбыл хәыҷгьы лыгәшәамшәа ҳәауа аарла дааиқәыркит.
Ажәлар ррыцҳара, ргәаҟра аазырԥшуа асахьақәа рыхь ианиаслак, ршыкьбжьы ааиқәтәон, рыԥсы ӡаны иӡырҩуан. Ргәы ҭаӡыӡо, рылаӷырӡқәа хаҟәҟәала ихәаԥшуан Мизан дыхәны, абна илгоу амҩахәасҭа даныланы даннеиуаз, аҵла хыжәжәара дадиаланы ахәра ашәа аниҳәоз. Мизан ироль ихәмаруаз аҵаҩы 9-класск рҿы дтәан, хаҵа наӡаааӡак уҳәарын уахьихәаԥшуаз, ибжьгьы аҽаԥсаххьан, хаҵа бжьын ихаз, иԥшра-исахьа, инеи-ааишьа, итәашьа-игылашьа уҳәа ихәаԥшуаз ргәы иахәон. Уи ахәрашәа анаацәыригалак, азалаҿ шамахамзар, зегь қьыпшәыпуа аҵәыуара иалагон.
Уи ииҳәоз ахәрашәа Ҭырбеи иахьагьы игәалашәоит, ааигәа дгыланы иаҳауазшәа илымҳа иҭаҩуеит.
Убри аахысгьы аӡәырҩы инарыгӡоны иаҳахьеит, аха уи акы иалаҩашьом, игәы иҭыҵәараны иҟам ахаан. Убри иадҳәалоу даҽа хҭыскгьы дназхәыцит уажә иара.
Ақыҭа клуб иаҵәабӷьыла ихиан, ахҭыс абнаҿы ишымҩаԥысуаз удырратәы иҟан. Аҭауад иҷкәын Хьрыԥс иҩызцәа идкыланы ақәгылара аплан иалацәажәон.
Мсырбеи. Мшәан, ак шәасҳәоит, уара, ҳаззеизаз аизара аҭахӡамызт, амала ҳаизеит акәымзар.
Хьрыԥс. Ишԥоуҳәауеи, Мсырбеи, аизара аҭахымкәа!
Саид. Сара ишәасҳәо шәаҳауама, уа ҳара ҳзыцәшәо уаҩ дыҟаӡам. Мизан заҵәык иоуп, уи ма ҳиԥхьаны даҳкып, мамзаргьы даҽак изаҳхәыцып, егьырҭ Ҳабахә аҵлаҳәысҭеи аҳәсеи ирылуршозеи!
Ламшьаҵә. Саргьы ак шәасҳәоит уажәы, ианыцәалак акәу, ицәаанӡа акәу ҳанрықәло?..
Абарҭ арольқәа назыгӡо аҷкәынцәа ирҳәараны иҟаз ажәақәа ргәаларшәаны, ахы инықәҵо асцена авараҿы, иныԥхьакшәа аҟәардә лаҟә иқәтәаз Ҭырбеи иԥсахы ааибакит.
Ламшьаҵә ироль ихәмаруазгьы митәык игәы изҭамызт, аха еиҳаракгьы уи ишьашәалаз ауаа дрыцрыҵны дахьзымҩаӡоз, ишьапы ахькыдиргылоз изычҳауамызт, изихгомызт убри аҭыԥ аҿы даннеилак Ламшьаҵә ииҳәауаз ажәақәа, ахҭыс иҵабыргны иҟалауа акакәны дшахәамԥшуазгьы.
Саид. Сара сгәы иаанагоит ишьҭалаанӡа еиӷьуп ҳәа.
Зегьы. Ишьҭалаанӡа еиӷьуп, ишьҭалаанӡа.
Убри аамҭазы Ница Уасил-иԥҳа дынлыхәаԥшит, ари аспектакль акулисахьтә анапхгара азҭоз.
Аманжет шкәакәа зхыз лкофҭа ахәда хьарҽны наҟ-ааҟ лыжәҩахырқәа ирықәын, лаԥхьа лҳәынҵәрақәа ԥыртны…
Ҭырбеи илаԥш уахь инадхалеит, дагьаашанхеит…
Аҵыхәтәантәи ареплика «ишьҭалаанӡа» анаҩсан, Ламшьаҵә ироль назыгӡоз «артист» ажәа иирҳар акәын. Аха уи ииҳәауа иҿамшәауа, дышшаӡа даанхеит.
Ница Уасил-иԥҳа иара иахь дыԥшны лнапсыргәыҵақәа аҩада ирхо акы илырбон, аха уи закәыз, иаҵанакуаз изеилыргомызт.
«Оора, цәаушь!» – ҿааиҭит зроль зхашҭызгьы.
«Раԥхьа, раԥхьа…» – ҿылҭуан арҵаҩԥҳәыс.
Ахәаԥшыҩцәа ааилаҩҩит азныказы.
Ламшьаҵә… Раԥхьа… – Уи ажәа ашьҭахь ицоз ажәақәа игәалаиршәарц азы дыниқәцәҟьеит, – анаҩс иҟоу саҳәа, сымҳәеи.
Усҟан ауп Ҭырбеи иҟалаз ангәеиҭа, ашәымҭаказы еикәарҽы иикыз ашәҟәы иаԥхьаҟа днахан, инаиҵеиҳәеит: «Мизан ҳиԥхьаны даҳкып…» – Ламшьаҵә ироль ихәмаруаз ареплика цқьаны ианиоу, ишахәҭаз иҳәеит уи ажәақәа.
Кавказ аибашьра иасакьаҳәымҭаны ианыҟаҵәҟьаз акәын. Анемец-фашистцәа Ԥсҳәы иҭалахьеит ҳәа аарылаҩхьан. Аԥхынтәи аԥсшьара мшқәа раан, акружок иалахәыз аҷкәынцәеи аӡӷабцәеи апиеса хәыҷқәа ықәыргыланы, ақыҭақәа ирылсны ахәмаррақәа ддырбон…
Ҽнак зны рымаҭәа-рҩыҭәа рдикорациа уҳәа ауардын ина-қәҵаны агаҟа ицеит, иқәгылараны иҟан аусуцәа рҳаблаҿы.
Амра амшын инӡаалон урҭ аклуб аҿы ианнеиз. Асцена архиара иаҿын, шьоукы агрим ҟарҵон, ҽашьоукых ррольқәа ирыԥхьон, рҽазыҟарҵон…
Иқәдыргылон Игнат Назаров ипиеса «Лиуба Кузнецова». Уи иалаз, арольқәа назыгӡоз рҽеиларҳәахьан, рчынқәа ӷьазӷьазуа иџьарԥсараха (урҭ ар иныҟәыргоз акатилокқәа ирылхын) иҟан.
Аԥошьҭаныҟәгаҩ Лиуба Кузнецова лроль назыгӡоз Алтениа Ԥҳазоу-ԥҳа кьаҿ-маҿла деилаҳәан, ашәҭқәа злаԥсаз касыла лхы ҵакны, ицәықәҷҷа иҟаз сахҭанлых шәыракгьы лыҟәнын.
«Арежиссиор» асцена аиҿкаара иаҿыз аҷкәынцәа дырхылаԥшуан, «ани, арахь шәааха, ари, наҟ инаскьажәга» ҳәа уажәы-уажә адҵақәа рылҭон, лылаԥш иҵшәомызт бзынҵы.
Зныкыршәа ацәашьы згәыдкәкәало иҟаз азал дныҩнаԥшит: ауу-ууҳәа рыбжьы гон аҳәса, ахацәа абраҟа еизаз, аҿар ракәын еиҳаракгьы ара иҟаз иахьа.
Ахәыҷқәагьы аԥхьаҟашәа аҟәардәқәа рҿы итәан, ашьҭахьҟа ҭыԥқәак ҭацәын акәымзар, иааҭдырҭәаахьан.
– Шәҽырхианы шәыҟаз, лассы ҳалагоит, – лҳәан Ница Уасил-иԥҳа асцена азхаз игылаз аҵла днаҵсын, аҷкәынцәа даарылагылт.
Ичмазаҩхаз артист (уи Барон Фон Фохтен ироль неигӡон) иаҭазкыз, Ҭырбеи иахь днаԥшын: – Ухылԥа ухауршьшьцәеит, маҷк уҩаха. Иумдыруеи, «Зер-гуҭ» – «мшыбзиа» ҳәоуп дара ртәала иаанаго, деибашьҩуп умбои изҳәо, уҿагәаҿасуа акәымкәа, ицаҳәцаҳәуа, еилырҟьаны… иугәныҩма?
– Еилкаауп, Ница Уасил-иԥҳа, – иналаҭеикит иара.
Ижәҩахыр лнапы нықәылшьын ичынқәагьы аалырҽеит, – анемец афицар… – даахәмарит лара.
– Аханатә салагалазар, ак ҟасҵар ҟаларын, аха… Шәсырԥхашьар ҳәа сшәауеит.
– Башаӡа уацәшәоит, зегь маншәалахоит, ишахәҭоу еиԥш иҟалоит… Қьамал лхы наиқәылкын, даацәажәеит:
– Аҟәарҭ еиԥш умҵәыжәҩақәа хьашьшьы умгылан, белогвардеецуп зроль наугӡо, гестапо иалоу… Уи закәу, иаҵанакуа шәасҳәахьеит…
– Издыруашәа сыҟоуп, – иналаҭеикит, итапанчаҭра инапы нақәкуа. Еимгәамӡо, ичаҟәаӡа иҟан иара.
– Иҭоузеи, уара, уи? Тапанчаҵәҟьоума? – дҵааит арҵаҩԥҳәыс.
– Иҭахузеи, амгьал, – иҳәеит инаҩсан игылаз аҷкәын, уи аԥырҩымаҭәала деилаҳәан.
– Амгьал усырҟаҵара сыҟан, – иҳәан, еиқәжьакца иааҭигаз абџьар игәы иныҵеикит иара.
– Ари абоуԥшааи, уара, анцәа дзықәшәииз?..
– Амарџьа, амарџьа! Наҟ унаха, – дыниқәцәҟьеит уи Ница Уасил-иԥҳа.
– Сабду ибалық тапанчоуп, санду ашәындыҟәра иҭаҵәах илыман, мчыла илымхны иаазгеит.
– Абџьар ахы аҩсҭаа дҭатәоуп рҳәоит, агәыцә џьара ак ҭамзааит, – инацылҵеит аҵыхәтәан Ница Уасил-иԥҳа…
Азал ахь иналак-аалакшәа ҟьаԥ-чаԥ ааилдыргеит. Уажәшьҭа иаамҭоуп ҳәа акәын уи иаанагоз.
– Асцена ааншәыжь зегьы… – лыбжьы нарықәлыргеит лара.
Асцена ааҭацәит, ахәаԥшыҩцәа рыбжьара шьҭыбжь уаҳауамызт, ҭынчран. Агрим зҿаз аҷкәынцәа руаӡәы, хыхьынтә
илашьҭыз аԥарда иҽалаҵәахуа ахьхьа ахга зымҩакы иныԥхьеиҳәеит…
Иҩашьаны ҳадгьыл аҿы итәаз аӷа иҳаирплан иааҭыҵыз аԥырҩцәа, иахьыҟоу аҭыԥ аилыргара ишаҿу, даацәырҵуеит аԥҳәызба, уи ашәа лҳәоит:
Адәҳәыԥш аҟны аԥса хәыҷ гылоуп,
Адәҳәыԥш аҟны иԥшӡаӡа игылоуп…
Аӷа иҳаирплан ангәалҭалак, уахь лҿыналхоит. Аха даалыԥгылоит Потоцки. Уи ироль назыгӡо Қьамал, иқәра аиҳа иуҭап, ихылԥа иаҵыҳәҳәоз ихахәы илахь иқәԥсан. Инаҩсшәа дыхрааӡраауа дгылан Ганс – абортмеханик.
Потоцки. Мшыбзиа, аԥҳәызба!
Фохтен. Бшәама?
Лиуба. Мап…
Потоцки. Уи уамашәа илбоит, ари еиԥш амаҭәақәа ахьаҳшәу азы.
Фохтен. Аа… Уеизгьы… Ҳа, ҳа, ҳа… Ҳара ҳахәмаруеит. Ҳартистцәоуп. Киноартистцәоуп, акиносахьа ҭаҳхуеит. Асовет тәыла аԥырҩцәа ирызкны.
Лиуба. Асовет тәыла аԥырҩцәа рформа шәара ишәшәу амаҭәа иеиԥшӡам.
Фохтен. Аа, ҳәара аҭахума, бара биашоуп. Ҳара анемеццәа ррольқәа роуп иаҳхәмаруа (инапы Потоцки инаиқәикын). Ари доурысуп. Ҳм… аурыс ироль неигӡоит.
Лиуба. Белогвардеецми?
Фохтен. Ажәаҳәара ақәума, ус ауп!
Лиуба. Уара уфашиступ, аригьы белогвардеецуп, нас дызусҭада, сара сшәазҵаауеит, асовет ԥырҩы ироль ихәмаруа?
Фохтен. Асовет ԥырҩы ирольу? Уи ироль бара быхәмарп, аҭыԥҳа?
Лиуба. Исҳәауа уаҳауама џьым, сара умшгаха сымаӡам…
Аԥҳәызба сцоит ҳәа лҿыналхоны еиԥш аан, зегь лара иналыдҵәаҵәалоит…
Убри аамҭазы, ақалақь ахь ауп уҳәаратәы арҵәаа-арҵәааҳәа иныхҵаӡаны агудок абжьы гоит.
«Тревога, тревога» ҳәа еилауаҭыруа иааилахеит ахәаԥшыҩцәа…
– Шәдәылҵны, аҭабиахь шәылбаа зегьы, – ҿааиҭит ашә илагылаз ахаҵа, уи иарӷьа махәҿа цаха ҟаԥшьыкгьы аркын. Шьоукы хыла иасны ашә икылеибархо идәылҵуан. Даҽа џьоукых, ҭынч итәан агәхьаагьы рыкӡамызт. Ажәҩан ахьтә «уу-у, уу-у, уу-у» ҳәа ҳаирпланк абжьы ааҩуан игәыԥҵәагаха.
– Адәахьыҟа, адәахьыҟа, лассы!.. Ница Уасил-иԥҳа «лартистцәа» хәыҷқәа лыманы дындәылҵит.
Зегь еибарсны аклуб иацәыхарамкәа адгьыл ихәыҵагаланы иҟаҵаз аҽыҵәахырҭахь ицон.
Ница Уасил-иԥҳа илышьҭагыланы рыхқәа ларҟәны ацәаакыра згәылжжуа иҟаз аҭабиа инҭалеит дара, арахь аԥхьаҟа еиҳа илашан, наҟ агәҭахьы унаскьацыԥхьаӡа алашьцара иаманакуан. Фонаркгьы ҭакәиӡа икәлаауа аганахьшәа икнаҳан.
Артистцәа хәыҷқәа аҽыԥхьакхагьы рмаӡаӡакәа, аҩныҵҟа иааилаҩ-еиласит.
– Анемеццәа ҳақәлеит, анемеццәа, уаа-ау!
– Апарашиутистцәа дыртәазаап, аиҭамҳәақәа, иҳақәыз уҳәарауазеи…
– Шәҽырҿашәмыжьын, шәхы шәыхьча… – ирылабжьон шьоукы.
Урҭ асценаҿы избахьаз акгьы рҳәомызт, аха амҩа аҿынтә иааиз иабардыруаз, апиеса шықәдыргылоз, аспектакль аҿы ишыхәмаруаз.
– Ааит, уара аԥсцәеирымга, ҳаҷкәынцәа ршьа зыӷрагәоу… – лҳәан ԥҳәыск днарыжәлеит убра. Ҭырбеи иоуп уи раԥхьа илҿашәаз лнапқәа рхахо игәы дынкыдсылан иџьарсахьақәа наҟ инкыдылжәеит.
– Иҟалазеи, мшәан, изакәызеи, ахшыҩцашәа иҟоу бызҿу…
– Иҟалаз удыруазар аҟара, зҩа уӷрачааит, ала…
– Арҭ, школхәыҷқәоуп, артистцәоуп, – дааӷьаҵәыӷьаҵәит арҵаҩԥҳәыс.
– Артистцәоуп… – ла лтәы даҿын аҭакәажә, – урҭ зегь артистцәоуп. Гитлергьы дартистми?..
– Шьахәуп, аха… – иажәа нарылеиҵеит хаҵак акәындхәахь игылаз, ишәыра иҟәынҳәалаз акәкәыҳәа дҭыхо, – мамаша, ус ҟалашьас иамоузеи? Шәымҩашьааит…
– Аа, шәихәаԥшишь, дышгылоу деиџьыԥӡа, ихахәы иблақәа ирҭассы, – дынижәлеит егьи «артистгьы» Потоцки ироль назыгӡоз, – рфиурер ихаҭаԥсаҭа.
– Ҩышықәса раахыс ҳанхарақәа ныжьны ҳхәыҷқәа ҳгәыдыԥсаланы ҳгәеигәеиуа ауаа ҳрылоуп… – дцәажәон евакуациа ҳасабла иааны иҟаз, ԥҳәыс ҵаӷак, аҽбыга сахьа лыҭаны, – зегь реиԥш саргьы аҩны сыман, схаҵа дыҟан…
– Сан, изакәызеи ибҳәауа, сара зынӡа снемецӡам. Сышколхәыҷуп. Саԥсыуоуп, – иҳәеит иҿы акуа-иашьҭуа Қьамал.
– Аа, уаԥсыуоп… Уԥсы уанақәԥш аԥсуаа уҽрыдукыларгьы цәгьа иубом… Аҟырҟлышь… – лшьамсиа илкыз алагьы ихы апҟаҩ аақәлыргеит.
Қьамал ибла акакаҷ ныҵыддын, агәараҳәа аҭабиа аҭӡы днадҳалт.
Убри аамҭазы иааигәаӡаны улымҳақәа ҵнахыртә ҳаирпланк нарыхҟьеит, арҵәааҳәагьы еихсыӷьра амаӡамкәа аламгәа ҭнашьаап уҳәартә ирхашәышәуан абомба. Ашәымҭаказы ажәҩан бганы икаҳазшәа атҟәацбжьы геит. Азныказы зегь ааилаҩынтит. Аха хәыҷы-хәыҷы иааҭынчрахеит. Ҿыцха икажьыз рыхқәа ҩышьҭырхит, иналак-аалакны рымаҭәақәа ршәшәауа агылара иналагеит.
Ҭырбеи ашьшьыҳәа амардуан дналбаан, ашҭа ааҩҵәаны абаҳча злахкааз аанда иамаз ахҵысҭа дынхыҵын, амҩахәасҭа днангылеит. Абаҳча данныҵыс, наараны днаҿалеит. Амҩан школхәыҷык дааиԥылт, ишәҟәҭра кны дхысхысуа. Уи ихылԥа ихыхны аԥсшәа наиеиҳәеит.
– Узҷкәында, уара?
– Ҭамел.
– Ҭамел? – дааҭгылеит Ҭырбеи.
– Ҭамел Бнашәба…
– Дшысҭахыз… Аҩны дыҟоушь иара?
– Ааи…
– Шәахьынхогьы цқьа издыруа џьушьо…
– Абас, ушҩеиуа… – инапқәа рхахо ацәажәара даҿын ахәыҷы, – арыӷьарахьала, раԥхьаӡа уҩазыдгыло аҩны уахьнавсуа иҟоу ҳара ҳаҩноуп.
– Сҩеиқәахьеит, аха исгәалашәом умбои, уара шаҟа класс рҿы утәоузеи?
– Ԥшь-класск рҿы.
– Хәбақәа рзын ушԥаҟоу?
Ахәыҷы аҭак ацымхәрас дааԥышәырччеит.
– Хылтыҿ! – дизгәдуны днеизыԥшын, инапы ихы инықәшьны имҩа днықәлеит…
– Аԥшәма уҟоума, аԥшәма?! – ибжьы ааиргеит ашҭа дшынҭалаз еиԥшҵәҟьа. Ашәшьыра иҵатәаз ала хәҵыш ду азныказ иааҟрымҿрымшәа иҩагылан, аха нас ҩаԥхьа аҭыԥ аҿы инеины инатәахт.
Аҩны ашьҭахьала даацәырҵит ԥҳәыск, лышәагаа мыцхәцәамкәа, ллакҭа агәыкра ыҵаны, лҷакәага аҭӡывара иналарԥсны лҿаахеит.
Аԥсшәақәа ааибырҳәеит.
– Аԥшәма иакәын исҭахыз, ааигәа дыҟазар?
– Шәааи арахь аҩныҟа.
– Уахьгьы снеир ҟамлои, аха…
– Ауҭра аҿынӡа длалбаан, даазгоит уажәыҵәҟьа.
– Мап, иаҭахым, схаҭа сцоит…
– Уахь шәышԥацои, арахь даазымгои… Оо-ра! – ҿаалҭит лара, аха аҭак ҳәа акгьы лмаҳаит.
– Амҩа сбырбондаз…
– Агәырҩа шәыҽзалашәҵозеи?..
– Сшьапгьы ааиҵысхып, акгьы амаӡам.
Азныказы даакәанызанын, аха имуӡошәа анылба, ашыр-шырҳәа иаԥхьа дгыланы лҿыналхеит.
– Бгьежьы, иаҭахым… – иҳәеит иара, агәашә хәыҷ данынҭыс.
«Акы дашьаҭахуп, аха изакәу анцәа идырп», – лхы ыркәаталеиуа амҩа ирбаны даахынҳәит…
Ҭырбеи, дныхгыла-аахгыло, акырпыжәырҭа дналалт. Аиаҵәара иаманакуа еилҳәаа-еилҳәаа, акыӡӷра иаҿаԥсаз акарпыжәқәа илаԥш ианааҵашәа, абарҭқәа раан иаҳахьаз ажәақәа ааигәалашәеит: «Машьшьалаҳ!..»
Ихы нарҟәны ирбага нацәкьыс азқәа ала акы днаснасит: акаҩ-акаҩгьы аахгеит: «Иҟалаӡам», – игәы иааҭиҳәааит иара.
Ахыгәҳәа хьаца-махәла ихҟьа-ҵҟьа иҟаҵаз ақьала днадгылт.
Аҿышәҭ ахаҿы махәарк аҟара иаашәпаны лабак аларсын – ахьшь ақәтәарҭа акәын уи, кырпыжә цәақәакгьы еиԥхьытта ааигәа-сигәа икаԥсан. Аҩныҵҟа аҭыӡқәа руак аҿы илаԥш нақәшәеит жәытәтәи фишак, анбанқәа хыгагааны цқьа иубарҭамызт, аха ииулакгьы иаанихит: «Ф. Шиллер». «Ацәгьахәыцреи абзиабареи».
«40-тәи ашықәсқәа раан, аԥсуа театр аҿы иқәдыргылаз аспектакль афиша, иабаиднагалеи?.. – оумашәа ибауа дназхәыцит иара, – дабацеишь, аԥшәма?..
Убри аамҭазы, акырпыжәырҭа аҵыхәахь, митәыкгьы ихарамкәа бжьык ааиаҳаит. Ақьала днахыкәшан, алада длаԥшит. Чашәацәақәак аҭәарҭа илан, дзызнеиз аԥшәмагьы ихьшь еимлагәа икны «прышә, прышә» ҳәа акырпыжәырҭа акалҭ аҿы дачашәон. Илачашәа абӷа ҭырпеи-ҭырпеиуа иаԥхьа игыланы ишнеиуаз ашәымҭаказы, ишьхныԥсыланы иаагылт. Иара маҷк дхаран азы ишьаҿақәа ааирццакит. Даназааигәаха ибжьы нақәирган, изызҳәаз ауамдырхуаз, аҽеиҵхәаа ачықьра иныласит. Убри акәхеит, адыр-дырҳәа иҩыҵԥрааит ача. Ахырхарҭа анааиликаа, инапсыргәыҵа аҿынтә аԥырҳәа ихьшь наиршәит. Аҳауаҿ ажәҩақәа ааиҵнахын, ишаҟьо инашьҭалт, ашәиҭышәи инанашьҭуазма имлашьуа иҟаз ахьшь, ашыҩҳәа инасын, иркалкало икны ихыӷьаараӡа иахьыҟаз ҭыԥк аҿы инатәеит. Ала усгьы иашьҭаршәны ицон, ааигәа ианнеи, ахьшь иаасышьҭуам ҳәа иалагеит, икьиуа каамеҭ ҟанаҵон.
– Узҿу закәи, Каԥшька? Уиас арахь!.. – днақәцәҟьеит иара.
Иџыџӡа иаагылеит ала, агәы иамыхәазаргьы иамчгәышьаз аԥшәма иҳәатәы изавсуамызт.
Днеин днеиҳәҭҟәыҟәланы ахьшь ача аамхны ишәыраҭра инҭеиҵеит, ахы иеиҭаз гәларшәсгьы иамԥхьаӡеит. Акраамҭа агәы нханы ихәаԥшуан, ашьҭахь имахәҿа инықәиртәан, арахь – ақьалахь ихы рханы иҿааихеит…
Данааидгыла аԥсшәақәа ааибырҳәеит. Ҭамел акаҭа шәыра иҟәынҳәалаз хԥаҟа ача ҭан, ашьап ауқәа кылҳәҳәауа мџьаӷьакгьы убраҟа ирылан.
– Иузырбода ача ара, изылшогьы излымшогьы уахи-ҽни дара ирышьҭоуп.
– Иаауоушь ачақәа? Ишԥаҟоу?
– Макьана кьоушәоуқәак уԥылоит.
Ахьшь наганы аҭыԥ аҿы инықәиртәеит, ахәы биҭәӡа инеиланаргылан, аҽааршәшәеит, аҽаарқацеит ахьхьаҳәа аҵәаҵәабжьы ргауа, акраамҭагьы ацқәа рыла ажәҩахырқәа ирымцкласуан, еилнаргон иҵәи-ҵәи еилаԥаҭа иҟаз ахӡы рҭыԥ ианықәнаҵа, ихьаԥш-кәаԥшуа, илеи-ҩеиуан ақәтәарҭаҿы, убри алагьы амла уаҳа иашазымчҳауаз аԥшәма ирдыруа…
Иачақәа руакы ахәы ажәпара нахаирббын, ашԥы ааҭырҵәрааны иаҳәызбала ирӷӷаны инамҵаиршәын, ашьапхыц ҵарқәа ирыбжьакны, ахы ларҟәы-ларҟәуа, аҟырҟы ҭырчаауа акрыфара иналагеит…
Ишәыра ааиҟәныхны ақьала аҩныҵҟа инхишьын, днеины Ҭырбеи иҿаԥхьа ахаҳә ишьҭаз иҽнықәикит.
Ҭырбеи абрантә акрыпыжәырҭа дхыԥшылон, аҵкар аҿыҵәҟьа, армарахь ала ҭаҭынырҭак убон, ихыԥсаа-ҿыԥсаа, ибзиоуп ҳәа злахуҳәаауаз акы иалаҟамызт, алада, архахь имхырҭаны илашьҭын, икьасаны иларҵазар акәхап, ииаҵәҳаҳараӡа амшын еиԥш игазгон уахьхыԥшылоз. Ҭырбеи ари аҭыԥ ибзианы идыруан, даныхәыҷыз рыбригада абри акәын џьықәреи қәаарыхырҭас ирымаз. Шаҟантә мхырашәара даахьазыз иара…
– Акарпыжә бзиацәа ҟаҵаны иумоуп, анцәа иџьшьоуп, – иҳәеит Ҭырбеи, аԥшәма иахь ихы нарханы.
– Абас ак ныҟауҵароуп, ак ааҟауҵароуп, нас ишԥа?.. Уҿи унапи еиқәԥса утәазар, кыр узҭода.
– Аилагӡарақәа уадаҩымзар, ибзиами… – даахәыц-хәыцшәа инациҵеит, – аусураҿгьы умнеиуеи егьиуеи?.
– Ыы, уаауми сахьыҟаӡоу… Шьыжьи хәылбыҽхеи роуп акәымзар, арахь са схызҵода… Салам шәҟәык ааир инарысҭоит, ргазеҭқәа, ржурналқәа… Ианаамҭоу ирумҭар, урымшьуеи, шашкак иасыр рҭахызаргьы, иахызбаауада? – иҿы хькәажӡа дааччашәа иун, – амала ахантәаҩы рус бжьнахуеит ҳәа маҷк ицәымӷуп акәымзар…
– Ҭамел, ҳм… Иахьа аклуб аҿы аӡә дынкыдгылар?.. Ашә ыҵашьыхаа иаркупеи.
– Уаҵәы сҟамлои, сырцәызгода?..
– Анеи-ааи дыҟами, сеидру…
– Арҭ заманала ирдруеит, ҽнак срымбар, адырҩаҽны хымԥада аусураҿы сшыҟало. Ус иасыршьцылахьеит.
– Ҽнак бжьара ҽнаку?..
– Усҵәҟьа акәымзаргьы… – иҿы акуа иашьҭуа дааҭгылан, ԥыҭрак ашьҭахь инациҵеит, – избан, санахнаго аусқәа анеилахоу.
Ҭамел ҭаҭын еиларҳә дук аацәыриган, амца наиркын, апак-апакҳәа днаҿыхеит, алҩа иҿырббы. Аӡәгьы ҿиҭуамызт уажәы, ҵаҟа алҭаҳара аҿынтә ахьыр-хьырҳәа иааҩуан ӡыхьк абжьы, инеилаԥыр-ааилаԥыруан аҵысӷрақәа, абаӷырқәа, аҳәынҵәраԥшьқәа, каамеҭ рымшха иҷырҷыруан ачарҵысқәа. Ишшаӡа, ажәҩан иалыхәхәа ицон, ихьшәаны иаауаз ракәхап, ашьха– рҟәыҭқәа, ачауарбажәқәа… Ахьшь, ахы нарнааны ажәҩан инаҵаԥшуан азблак ала…
Ҟәақчақ ҳәа хысбыжьқәакгьы ааҩуан харантә. Аӡәгьы ахәахьы «шәит, шәит» ҳәа ала даԥхьон. Убри инашьҭарххны – агәыз ааҭгеит.
– Ыы, ихы иҭашәааит, – даамақарит Ҭамел, ани уажә ара дааиуеит. Скырпыжәырҭа деиҽырбоит. Ршьапы иадыргеит ачашәацәа, карпыжәҳәа крыҟоума?
– Ирбозеи, уара, чахару изеихсуа?
– Чақәакгьы рбозаап, аха аҟәарасақәа, архьынақәа, изышьҭам ҳәа иудыруазеи? Аҳаскьынра илҳәҳәаӡом ахәыҷқәа, арахь ршәақьқәа рхаҩҩала аандақәа ирывоуп.
– Ахьшьқәа ирҟәаҵӡама, мшәан, аӡәгьы иныҟәимгаӡои?
– Сынтәа аӡәы-ҩыџьа ирыман ҳара ҳҿы. Ирцәаашьо иалагазар акәхап, ирҟәаҵит… – аҭаҭынлҩа иԥынҵа иҭырббы, изааиз исас дыниазҵааит, – карпыжәк уфарц уҭахызар?
– Ҳм… – ижәҩахырқәа ааирҵысит, аԥшәма ииҳәаз дазыразу, дазыразыму узеилымкаауа…
– Избан?
– Сара сзыҳәан, уажәы…
– Уара иуеиӷьу изҿасҵараны иҟада? Акраҭаху џьушьоу, ахәда иааҵысшьуеит ауп иразнак.
Ҭамел дҩаҵыззан, иқьала аварала иаацәыригеит лабоук, ахыцәқәа нада-аада ҳәызбак аларсын, аҵыхәа аанкыланы акәырмаӷьц ауӷә иаҵаку ацәқәа ианырхырҟьо еиԥш, ақьала акәша-мыкәша иҟаз акарпыжәқәа инархаиркәашеит.
Уи уажә иназқәикыз акарпыжә ахь дхьаԥшуа даацәажәеит:
– Уазԥши ани, халаҟьа ахьӡыстәит, ианымаалаӡои ахьӡ иасҭаз?..
– Акрыздыруоу, ианаалозар акәхап.
Илабау ахыцәқәа ҽакахьала инаиршәит:
– Ааит, аандакылаха, уанаџьалбахт… Уи ахьӡшьаразы ҽԥныҳәа аӡәгьы исиҭап ҳәа сгәы иаанагом, аанда икылахазшәа, аӡара еидҟьаԥслаӡа ишыҟоу умбои… Егьи, анаҩстәи, аеҵәақәа аԥхьаӡошәа, ахы раҳаны иакуп, еҵәаԥхьаӡаҳәагьы – иара азын даараӡа иманшәалоуп, ҽахьӡык шыгәнаҳараз анцәа-уаа… Убригьы макьана иҟаз. Мгәацәатыҟ саахап уҭахызар, ишԥеиҳәаз ани, шәпоет? «Сеидыҟ, мгәацәатыҟ!..» – аҩсҭаацәа иҟәаҟәа инықәтәазшәа ихы-иҿы ааиреицакын, џа-ҳа-ҳа-ҳа ҳәа дааччеит игәарԥхаӡаны.
«Унан, ччаԥшь еиқәаҵәа…»
– Ԥацәҵыс, Ҟалбақьан, Кабыздох, Баҟәыл…Шәабаҟоу, уара, иарамшк шәаҩызахеит акәу? Макьана шәыҟазар ауан, шәара ахәашақәа… Ԥацәҵыс асҭаршын инаихәлабга ицеит,
иагьизымхеит. Ҟалбақьан – аревизор. Уи ак иҿумшьыр, уусқәа ҽеихом, Баҟәыли Кабыздохи Гагра аџьармыкьаҿы иқәгылан рыхқәа наҭа-ааҭо. Анцәа иџьшьоуп, уашьҭахьтәи иахьымааз… Хымҳа-џьымшьа шьоукы инарыхәлабга ицон… Нас-нас, – ихы ақьала инаваирҳәҳәан, наҟ ашьҭахьҟа днаԥшит. – Аа, изакәызеи, сҳәахуеит. – Илаба уахь инаиршәын, ахы аҵаррала карпыжәк ахәҵәы ааԥиҟан, аҽыҩ ҳәа уа иналаирсын, – уара, аӡнаашә кәҷышь арахь уааскьеишь, – ирҳәазаны иаԥхьаҟа даахеит, – икарпыжә ҿыхга наҟ инышьҭаҵаны инапсыргәыҵа ианыркәымпылуа даацәажәеит, – ихәыҷуп, аха агәҭа бзиазароуп, ахьы хәыҷуп, аха шәкы ицоит рымҳәои.
– Иабаргәузеи, џьушьҭ, – ҿааиҭит Ҭырбеи, дызҭаз аԥшәма ииҳәақәоз уамашәа ибауа.
Ҭамел иҟәныз иаҳәызба ду аҭра иааҭиган, иҿихыз акарпыжә са-са иааԥиҟҟеит. Ииашаны агәаӷь еиқәаҵәақәа агәылаԥхо, иҟаԥшьыуаркалеиуан иара. Еиӷьыз, игәылҭәаа иҟаз карпыжә-сак исас инаииркит:
– Ҿаҵахә бзиа анцәа иуиҭааит.
– Иҭабуп, – иҳәан, иааимихит. Ҭырбеи уи ахьынӡаифоз, егьи хԥаҟа иҿҳәаны, рцәақәа ыршәны наҟ икаижьхьан.
Ҭырбеи инапы чаврала иаарыцқьан, агьама шыбзиаз, игәы ишахәаз наиеиҳәан, ҭынч даацәажәеит:
– Еиҳабыс узмоу аклуб аҿы ԥыхьаӡа, акружокқәа еиҿкааны ирыман. Ашәаҳәацәа бзиақәа ыҟан, акәашацәагьы – иара убас…Урҭ рбаҩхатәра араион анҭыҵгьы еицырдыруан.
– Иҟами, ҳм… Ишԥаҟам… асиа уа иҵәахны исымоуп, иусырбап ункыдгылар…
– Асиа аҟаҵара уадаҩра алаӡам, аха дара ааиуоу? Акыр шәаҿу? Мамзаргьы…
– Асиа ауп аус злоу, Ҭырбеи ухаҵкы, асиа умамзар, иааиуа инеиуагьы узеилыргом, – ирбага нацәа ркьаҩуа далашыҩкны дцәажәон иара, – 60-ҩык ашәаҳәацәа, акәашацәа… Имаҷуп, аха ашколхәыҷқәа ҳацхраауеит…
– Ианеиқәшәо соуҳәар, снеиуан, сынрылаԥшыр шаҟа исҭахызыз, иара саргьы зны сымкәашоз.
– Ианеиқәшәо ба? – дхәыцуа дааҭгылеит, – ианеиқәшәогьы ҟамлои, иуасҳәап, наҟ иҿы наирҳәит.
– Мышкы алхны ишәымоуп ҳәоуп сара ишыздыруа, мамзаргьы…
Ҭанел уи иблақәа акгьы рымҳәаӡо дышшаҩызӡа дихәаԥшуан ҳамҭакы. Фатә цак иҿы иҭахазшәа иӡамҩақәа ааҭчаан, ибз иқьышә инықәишьит.
– Ҳм… Аилахара мыжда рԥырхагоуп мамзар… Анхараха, русқәа-рҳәысқәа рацәами, уи удыруеит заманала уаргьы… Иара уахьеизауаҳәагьы акрыҟоума, узынаҳәааҳәуам иҭшәаҟаҟараӡа.
– Уи акәзаапеи ишәԥырхагоу.
– Иҭбааҭыцәӡа залк ма клубк уҩназар, иуҳәауа-иууа уақәымшәози. Аха анцәа исиҭар, убригьы уажәшьҭа лассы иҟалап ҳәоуп ишыздыруа. Ақыҭа аиҳабыра даара ӷәӷәа иркит…
Иажәа ахы ахьцо ауимдырхуаз Ҭырбеи, аха уажәтәиала уи акгьы ахимҳәааит, дкылԥшыхәшәа даацәажәеит:
– Уи иашоуп, ауаҩы иаԥхьаҟа дыԥшуазароуп, имгәыӷкәа иԥсхьада рымҳәауеи… Ҳусқәа зегь ҭышәынтәалаанӡа ҳшьапқәа ҳаҵхны ҳтәар, аӡәгьы иаҳџьишьом. Ҳҽеиуҳажьыр ҟалома, ҳхабыхацлароуп, акрааулароуп…
– Иаба?
– Ара, ана…
– Аиеи, аха…
– Ахаԥшьгаратә кружокқәа ирыцкын адраматә кружокгьы… Сара иахьынӡаздыруа уи уажәы иҟаӡам. Исгәалашәоит ашкол санҭаз шаҟа хшыҩзышьҭра амаз, апиесақәа ықәыргыланы атәым қыҭақәа рҿы ицаны иддырбон. Зегь еиушәыжьт, асҵәҟьа уаҩы ибахьоума.
– Убригьы еиҿаҳкаарц ҳҽазҵәылхны ҳашьҭоуп. Ақыҭа клубқәа рҿы ахаԥшьгаратә кружокқәа реиҿкаара ҵакыс иамоу иазкны иҳаҩсыз амчыбжь азын алекциа мҩаԥаагеит, Аԥсны Акультура аминистрра ахаҭарнак Хач-иԥа Рамуниа далархәны… Угәы умышьҭын, Ҭырбеи, ишыдыдуа еиԥш қәа ауам… Гәдоу аԥшаҳәаҿы аргылара дуӡӡа изыԥшьаргаз иалгар,
убас клубк ҳауп, аха, убас клубк ҳауп, избауа аҵашьыцуа, аӡбахә заҳауа иџьаршьауа…
– Иарбан зыргылара иалагаз? Ӡәыр уи даҿны удыруама, ак уасҳәауеит…
– Иаламгацзаргьы, аа, лассы иалагараны иҟоуп… Ус сеиҳәеит ахантәаҩы, ус ауп ишидыруа ашкол адиректоргьы, – хәыцра хаак иҽшнеиҭаз удырыртә, дҭынчӡа даатәеит, нас даалҟьашәа ҩаԥхьа ацәажәара дналагеит, – абни, афиша иубауа, – ихысга нацәа ақәкуа, ихы ларҟәшәагьы уахь днаԥшит, – Гәдоуҭа Акультура аҩны аҿынтә, срыҳәауа-сырчо ирымхны иаазгеит. «Агварства алубов», Шила рҳәоу, Мила рҳәоу аӡәы иҩит иара, «Ацәгьахәыцреи абзиабареи» ҳәа ауп ахьӡ аԥсшәахь ишеиҭаргаз, аха митәык ианымаалошәа збоит уи сара, сназхәыцны ишахәҭоу ишьақәсыргылар сҭахуп… Ани, Акультура ахан ҳаҩналар иҟаҳҵо жәбап, убас иқәҳаргылап, аҳҭнықалақьтә театр аҟнытә аӡәы ибаргьы дааҵашьыцуа… – ашьҭахь дааҵыззашәа ааҟаиҵан, иарӷьа шьамхы наирсын, инапқәа ҳаракы, ишьҭыхны ибжьы ихацалан ацәажәара дналагеит: «…О, шәарҭ игәеигәеиуа ажәлар ирылоу амашәырқәа, шаҳаҭс шәҟасҵоит Иаго гәык-ԥсыкала ихи-иԥсы имч-илшара зегь рыла зыпату ԥҽу Отелло дицхраарц шиҭаху ала…»
Ҭырбеи дԥышәырччо, ацәажәара иалашҩыкыз дааҟәыхны, инаиҵеиҳәеит:
– Ари, саҭамыз, аха Иаго идиалог ауп, зынӡа даҽакуп, Шекспир и-Отелло аҟынтә иаагоуп, иабоуԥыхьашәеи, иабоуаҳаи, иабоубеи?
– Ҳы, изымбацзар, исмаҳацзар иабасгәалашәоз?..
– Усгьы «Ацәгьахәыцреи абзиабареи» аҟынтә акәым.
– Иахьатәызаалак са издыруеит, исҳәоит, хҭынҟьа аӡәгьы инаҭап ҳәа сгәы иаанагом уи сара.
– Уажә интересс исымоу изну ашәҟәы ауп, знык исԥыхьашәар…
– Ак еиҿышәкааны шәҟалаӡаргьы, ус иҟоу шәара шәымч рықәхарым…
Ҭамел иҽхырнаашәа иарма напы нышьҭакша ҵаҟа даатәеит, итәӷәыбжьара иаабжьабылгьаз акарпыжә ахы апҟаҩ
аақәиргеит, игәы еибакшәа ҿааиҭит: – Убри ҳамч ақәымхозар, ҳамч зықәхараны иҟоузеи уаҳа?.. Жьулиа-Машьулиа, Гәаџа, Зосҳан, Қәҭыл, Кәымпыл – нас, абарҭ ҩаԥхьа асцена иҳаман ҳақәларцу? – ихы ркьаҳәшәа, ибӷа рџьыҟәны ҿыцха дыԥшуа днатәеит, – анцәа иумҳәан, ҳарҭ аҩада ҳаихоит, ԥхьаҟа ҳаԥшоит шәарҭ иахьакәым ҳҭажәгалоит.
Ҭырбеи уи ииҳәаз аҭак аҟаҵара акәым, иара ус ажәак ахҳәаарагьы иаԥсамкәа ишиԥхьаӡозгьы, даацәажәеит:
– Аԥсуа литератураҿы ишьақәгылахьоу мап ацәкра, сара хьыӡ хыхрак еиԥш исыԥхьаӡоит, уара уеиԥш иҟоу уи мап ацәыркыр, уи иацәыӡуа митәык шыҟамгьы.
– Иабаҟоу, иабаҟоу, уара, аԥсуа литература ҳәа узҿу? Иҭыфааны иаԥхьа ишьҭаз акарпыжә аашьҭԥааны днаҵаԥшит, нас аракәақәа, – иабаҟоу?
Ҭырбеи иԥсы ааибакит, иқьышәқәагьы ааҵысит, аха акагьы мҳәакәа иҽааникылт.
«Аҳаԥшьа уҭаҟаар – арахь иуқәҟаауеит…»
– Аҟәантә кандидатк дааит, алекциа дышәзаԥхьоит, рҳәан, ҳаизыргеит. Дааины акафедра даадгылеит, ихахәы ажә иарбзазшәа иԥхьаҳәаны, џа-ҳа-ҳа, ҳа-ҳа, – инхҵаӡаны дааччан, инациҵеит: – Кәыли-ҷли, кәыли-ҷли ҳәа акы даҿын, арбаӷьқәеи, арцынақәеи, акәтаршыцқәеи дышрылацәажәоз аҵыхәа ааԥиҵәеит алекциа.
Арҭ иуҳәақәо уажәада иаҳмаҳацт, иаанагозеи ҳәа ианиазҵаа, ажәеинраала аиҿартәышьа ауп са сызлацәажәоз, теориоуп, уи шәара макьана иабажәдыруеи ҳәа реиҳәеит, ирықәнагами, иабарҭахыз… Аха ссирс иушьаша уи акәӡам, аԥсуа литературазы игәаанагара ауп ссирс иушьаша, уи макьана ашәхымс ихымҵыцт, ахәшҭаара иҽҳәахеит ҳәа ҳаиҳәеит.
Џа-ҳа-ҳа, ахәшҭаара изҽҳәымҵыз аҩымҭақәа роума иҳадыжәгало? Ахатәрақәа роуп иаҳҭаху!.. – афиша инацәа нақәикыхын, – абри апиеса еиԥш иҟоу, ауаа ирылаҵәахьоу, еицырдыруа, – дааҭгылан, еиларҟәыҷы иџьыба иҭаз ичавра ааҭиган илахь инықәишьын, инациҵеит, – знызаҵәык уахь ҳаиасыр, ҳаҽҳарҭбаауан, усҟан ишьҭаханы иҟоу ҳкультурагьы шьҭаҳхуан.
– Аа, ак уасҳәашан, Ҭамел, абра, уааҵра иҟоуп зегьы, ашкол, аусҳәарҭа, адәқьан…
– Иҟазааит… аха аҽадахьарҭа иаҿаԥсами урҭ еиқәуԥхьаӡаз зегьы. Иҟьаҟьаӡа дәыкгьы ҳнықәымԥшри. Игәеигәеиуа амҩақәа ирну ҳарахәгьы хкаарак рмоуази…
– Шьагьырҭас иҟашәҵоит, ыы?
– Избан?.. – Ҭамел ииҳәаз ааицәымӷхан, иажәа нахигеит. – Аус ианакәызаалак имшуп, анапаркроуп иаҭаху… Убас сценак ҳәа аиуит уа идыргылараны иҟоу ахан, иқәымӡо, иамаабуа хәмарра ҟаларыма?..
«Абри их цасҳәа иргаӡоу, мамзаргьы сара сиргаӡарц дашьҭоу?..»
Ҭамел арҭ адонкихотратә жәабжьқәа дызлацәажәоз ҵаҵӷәы иашак рыманы ишыҟам наиаҳәаны, аӡы дазымыӡәӡәо дҟаиҵарц шиҭахызгьы, иҽырҭынчны дыниазҵааит:
– Ҭамел, нырцә ҳазхәаԥшуа аҭаҭынырҭа зтәыда?
– Ҳара. Сыԥшәмаԥҳәыс илыдшәалоу ауп. Шьыжьы-хәылбыҽха исылшо ала саргьы саалыцхраауеит. Аха сызҭода, аклуб ҽнак унаԥыршәар руама, урымшьуеи! Аха зегь акоуп, сылаԥш лхуп… Сылаԥш лхуп акәым, слывагылоуп.
– Абанс ихыԥсаа-ҿыԥсаа изыҟоузеи, нап адкылам излазбауала… Зышә ыҵыршьыхаа иарку аклуби укарпыжәырҭеи рыбжьара аҭаҭынмри, аҭаҭын заиф, – инаирҵаулеит уи ихшыҩҵак, – шәхатә усқәа шәырхашәалом. Азеиԥш…
Уи иажәа аҳәаха имҭакәа днеиԥыххылан, ишидырлац еиԥш, ахырқьиара дналагеит: – Зеиԥш усымзар ҳазҿузеи, уххьзгеит Ҭырбеи, са саадырижьҭеи уи ауп сызҿу… Ақыҭақәа аиагара ҳәа ҳзышьҭоугьы жәлар рус ауми.
– Ҳаа, анҵәажә… Исҭахӡам са суацәҳар, угәы нсырхарц, аха ҩбаҟа ажәа уасҳәарц сҭахуп уеизгьы. Ҳқыҭа шьхақыҭоуп, ҳаракыроуп, адунеи аныршаз аахыс ус иҟоуп, ахәқәа рбганы еиҟараҳамтәуазар… Аха шәара уи акәӡам ишәԥырхагоу, шәусқәа еиҵазырхо. Мзызк шәакит.
– Ишԥа, џьушьҭ?!.
– Ааи, ааи… Аҭыӡҭыԥ бзиа аҽыкәаша иаԥсоуп, аха ауаҩы дҭызгауа, дзырԥшӡо уи акәӡам. Ихы-ихшыҩ роуп, имахәҿа иалиршаз ауп, имаашьара ауп.
– Ара иубо ахала иҟалама?
– Уи иаанагома ажәлар хыла унапы ианырҵаз гәыгәҭажьтәуп ҳәа, аклуб ашә ыҵашьыхаа иаркны?..
– Уи ԥыхьагьы исаҽԥнуҳәеит, иуазҳәадашь ашә ыҵашьыхаа иаркуп ҳәа.
– Саҳәара заҭахузеи, са слашәӡам, схаҭа избеит. Акультура-маасатә усура атәы сҳәом, ма ианаамҭоу ироуандаз рнапы зҵарҩыз ргазеҭқәеи ржурналқәеи. Асалам шәҟәқәа ракәзаргьы, ихьагәгәа амҩа иқәуп, изҭаху ирцәыҵәаххеит.
– Уи шьоук гәаӷшақә ирҳәеит.
– Иахьа уанааигьы аклуб ашә аартны ԥшак ныҩнаурсыргьы… Уааины аҳәыҳәқәа реиԥш акарпыжәырҭа уалатәоуп.
– Сџьабаа зду ихылаԥшрадастәыр ҟалома?
– Ари еиҳа угәы ахьыблуазар, уи аусура наҟ ишьҭаҵа, ацаԥхагьы наганы ирыҭа аусҳәарҭаҿы.
Ҭамел иаҳаз урҭ ажәақәа даадреиџьит, илакҭа ааҵашәшәааит, ихы-иҿы ԥшьаркцаӡа ибжьы ҭахәаҽшәа даацәажәеит:
– Уи зхуҳәаауа зымдыркәа, аха мап, ус аламала ишьҭасҵом иаргьы. Иашьҭеижьҭеигьы акрааҵуеит, аха имп ауп ирымоу, – дҩаҵҟьеит ацалаҟьарбаӷь еиԥш, ижәҩақәа ылганы дызҿыц даҿын, – изуам, изуҵәҟьом ус исылахәмарыр, мариабеиа сбаны самырхыр…
– Ухала ухы амуххьеит гәыбӷан зуҭода?
– Мамоу, анысҳәа, мамоу ауп. Скәалкәало апиеса ықәсыргылоит ҳәа сашьҭоуп, апиеса… Шәаҳәацәақәакгьы рхы ааидыскылан, исшәырҟаҵом…
– Уҟааны умцәажәан, сара сдагәаӡам.
– Уҟаацәап, уҭыԥ ианашьҭоу.
– Уҭыԥ иашьҭа, егьиҳәа…
Убри аамҭазы, уажә зынӡа иааигәаны агәыз ҳәа ахысбжьы геит, ахәхәа-аӷьӷьаҳәагьы ашьацма ақьала инақәыԥсеит…
– Аа, сишьит, – аҳәан, Ҭамел ихаҿы еимлагәа икны длеиҳәҭҟәыҟәлеит.
– Ҳаи, абааԥс, иҟалазеи, машәыр умыхьзааит? – иҳәан Ҭырбеи уи днеихаххит.
Ҭамел инацәкьарақәа ашьа нарыхьшит.
Инапқәа даарыхан днеиҿаԥшит, иблақәагьы днархыԥшылеит, анцәа иџьшьахартә урҭ ԥырхага рымамызт, ичавра неиҿшьны ашьа иҿашыз ааирыцқьеит, иагьибеит иџьымшь ахаҿыҵәҟьа ашьацма шақәшәаз, ихәын иара убас иԥынҵа алгәыгәрагьы, аха узыцәшәашаз ҳәа митәык акгьы ыҟамызт. Ҭырбеи хәырбӷьыцк ааиԥшаан, иԥыжәжәа ихәрақәа инарыдирҷаблеит.
– Уарбан уа иаҳхахысуа, уԥсгьы, убзагьы… – иҳәан, аҩырқьҳәа иҿынахамҭазы, аӡә ихԥаҷаҷарқәа еиларгыла, ишәақь изжәҩахырк иқәкны адгьыл дыҵыҵызшәа раԥхьа даацәырҵит, лакгьы алымҳацәқәа хахаӡа уа ицын.
– Изымдырзеи, уара, Габрушьа иҷкәын мӡышә…
– Саҭашәымҵан, ача ҩаҵԥраан абас аҿыланахан…
– Уара Кәашә, ача – ачоуп, аха ауаҩы душьуан.
– Ыы, ацәыршәага, уаргьы ашәақь узҭо ухы рхындаз, – иҳәан, длаидыххылан иҵысшьыга иикыз ааимихын, ашьхәала ирҳәҳәауа, қыдхымсыҟәк иланиҟьан иааиҩҵәаны инкаижьит, ижьы ицартә итәарҭа ататарагьы нкыдиршааит.
– Уаа, нан, – ҳәагьы дныҩныҵәааит иара.
– Нан уҳәоу, – иӡамҩа инапы адкыло, – ҽазны абра уанызба унаганы абна аладахьы аҳаԥы уҭаҿасҳәоит. Сыбла уҵыҵ ала гызмал. Егьи еиҩыҵәҵәа-еихыҵәҵәа ҵаҟа икажьыз ишәақь аашьҭихын, «Дад, нан» ҳәа дҟаауа аҩныҟа ихы рханы иҿынеихеит, илачашәа ицызгьы амгәацәа аҳаскьын иларҳәазо, иқәасқәасуа инаишьҭалт.
Адәахьы амш ҽеимызт. Ақәаԥсата ауан. Аперемена азы ашколхәыҷқәа акаридор аҿы еилаҩеиласуан, ршыкьыбжь уаргыломызт. Шьоукы рҽыԥхьакшәа «Добавитель» ихәмаруан. Уи ахәмарра шыҟаз ус акәын: ԥшьынаԥха аӡә днагылон, егьырҭ аӡәаӡәала еишьҭагыла, рнапқәа изқәа инықәырс ихыԥон, аԥҟара еилазгаз (знапы адгьыл иахьысыз, икаҳаз, мамзаргьы, изхыԥоз дказыжьыз) ихаҭа днеины днагылон, абас зегьы иаарылсуан… Даҽашьоукы, уажәы-уажә ашә аӷьеҩҳәа
икыдҟьо еибарыҩуа акласс иҩнагьежьуан, еибарыҩуа еишьҭан, апартақәа ирықәԥалозгьы убарын.
– Уара, шәара шәшьақарлыхым, ари ақәа илеиуа акгьы шәызнауам, шәындәылҵыр, ԥшакгьы аашәмысуеи, – лыбжьы гон аҵараҟәша аиҳабы.
Уи данырба ахәыҷқәа рҽааиқәыркызшәа ҟарҵеит, еихьышәшәа-еиԥышәшәа ашәахь рҿынархеит.
Убри аамҭазы адиректор класск дааҩныҵын, анҭ ашколхәыҷқәа ахьыхәмаруаз ала, дыбжьҟьашәа днеиуан, рыцҳарас иҟалаз уи ауп, мцурауртә еимаа аҿышәҭа аибаркыга аҟаитан ԥытлан, ишаҵәышаҵәуа ишьҭан, егьи ишьапала данақәԥала, даабӷаӷеит, дкаҳарцгьы аҷык ааигхеит. Еибасырукеит ҳәа данынеиҳәҭҟәыҟәла, ани ахәмарра иалашҩыкны иҟаз ахәыҷқәа руаӡәы иҩызак иакәыз џьшьа изқәа инапы нықәырсны дихууааны наҟ иаԥхьаҟа адыхҳәа дынкаԥеит.
– Уарбан уара, зхы зтәымшәа иҟоу? – дынцәыҵаххырцгьы аҷык ааигхеит, аха ашырҳәа дҩагылан, инапқәа уахь инаирххеит, дыскыр аман исырҳәап игәахәзар акәхап. Егьи данаахьаҳә, ихьыз ауимбахуаз, «ыҳ», иҳәан длаҵҟьеит.
– Уаагыл сымҳәеи, аҵандрахшәа иҟоу, аԥашьа зеиԥшроу усырбап сара. Дыҩны дынишьҭалт, аха дауихьӡахуаз. Дыкәлаауа дышнеиуаз арҵаҩцәа руада аԥхьа иааиԥаҳалеит Ҭырбеи иҩызеи иареи.
– Ишәыхьзеи, уара, ацгәи аҳәынаԥи реиԥш шәеишьҭоупеи?
Иҩыҵра иҵахха иҵагылаз икостиум амаӷра длахан, аҟәҟәа еиԥш ихәда иахаз игалстукгьы ааирҽеишәа ааҟаиҵан, даацәажәеит:
– Арҭ акы иабжьарц иҟоума? Ҳхы ҭырӷәсааит, амшцәгьа иҩнанакын…
– Иҟаиҵазеи иара? – дҵааит Ҭырбеи.
– Иҟаиҵахзеи? – ашколхәыҷи иареи ирыхьыз рбарыҵәҟьазушь ҳәа агәырҩа шимазгьы амц иҳәеит – аԥенџьыр ахаҟнытә дыԥеит.
– Иа?
– Ҵабыргну?
– Аиеи, аԥенџьыр ахаҟнытә…
– Ухы дықәгыланы дахьмыԥаз анцәа иҳамҭоуп, – иҳәеит Ҟаисар, иблақәа харӷӷалашәа днеизыԥшын.
«Арҭ аџьнышцәа ирцәуҵәахуа ҳәа крыҟоума», – даахәыцит адиректор, аха ашьҭахь иҽааиқәырԥшьыхаашәа инациҵеит, – схы дықәгыла сыздырам, аха дызҵысуа дахсырԥап.
– Убас, убас… – дааҵәылихит уи Ҟаисар.
Шәлеи-слеи рҳәан, рыхҩыкгьы еиманы адиректор икабинет илыҩналт.
Ҟаисар аҟәардә иҽанлықәик, иааҿыжмыжит. Дҩеихан, иаҵҟьашәа иҟаз аԥхьатәи ашьапқәа руак ааириашеит.
– Арахь, адиван ахь утәар иауаз, – иҳәеит адиректор.
– Сара аҭыԥ тата снаалаӡом, икьакьамсаҩӡа акы сықәтәазароуп, – дааҭгылан, ԥыҭрак ашьҭахь инациҵеит, – аҭыԥ тата ауаҩы дарқьынцыцуеит.
– Анцәа уаанимхааит, уара еснагь алаф уҳәауеит.
– Алаф ақьаф иамааноуп, аха иқьафгьы митәык иҟан збом, – даахыхәмарит Ҭырбеигьы.
– Шьахәуп, аха…
Иааҭынчрахеит, аҵәаԥ, аҵәаԥ ҳәа акәакьҭаҿы икаҭәоз ацәыкәбар абжьы акәын уажә ауада иҩныҩуаз.
Ҭырбеи ибааӡажжыраӡа, ашәыгақәа зымҷҷаны иҟаз аҭуан илаԥш нақәшәеит, маҿа-маҿа еиԥшьны аԥенџьыр иҭаршәыз асаркьақәагьы иргәылжжны аӡы аԥенџьыр ахы иқәҭәон.
Ижәбоит ҳабзазашьа зеиԥшроу иҳәарашәа, инапқәа рхахауа, исасцәа днарзыԥшит. Ижәҩахырқәа неидԥсалашәа, игәышԥы ҭасҳаԥӡа дтәан иара, ацәаакыра иҿажжы. Ашколхәыҷи иареи ирыхьыз уажәгьы гәҩарас иман.
«Ҟаисар цәыгькы ари ибазар, шықәсык изхоит, сыкнеиҳап, сыкниҵап, иҟаимҵара-иимҳәара иҟоузеи…»
Иҭанагаланы иҟоу ачымазаҩ даалҟьашәа, ажәақәак иҳәоит еиԥш, зынӡа иҭахӡамкәа, игәы алаҟаӡамкәа даацәажәеит:
– Ҳҳәатәы еиқәшәаны ак еицаҳҳәауа иҟамлеит. Аа, уажәшьҭа ҳазааип шуҳәауа, иаахыбгалоит.
– Аба рацәа иалаԥшыз ихьыз шәмыхьи.
– Алаԥшра аҭахызу-иаҭахымзу? – иҽналеигалт Ҭырбеигьы.
– Ҳабацәа агха ду ҟарҵеит зны, абри аҭыԥ қыҭагәыс иалхуа. Уажәы иҳариашарами убри.
– Ажәабжьк уасҳәоит, уаасзыӡырҩи. Ҷӷьыц ҳәа гәылак дсыман, – дналагеит иажәа Ҭырбеи.
– Иӡбахә саҳахьан, – ихы ааирҵысит Иасыф Дармидон-иԥа.
– Шықәсык азы ирахә иманы ашьха дцеит… Шьхыҵын, аҩны данааи, иԥацхаҿы амца ахьеиқәыз, ахәшҭаараҿы иҽҳәаз ахчныза аарҳәны аладахьы ахы рханы ишьҭан… Иахакнаҳаз ашәхақәа, ажьҵаақәа, ақәабшьҭқәа уҳәа ахәшҭаареи дареи еихҟьа-еиԥҟьа омашәақәа иҟалеит. Алҩақ зҵачраны иҟаз алҩақ роуамызт, ахьыруа чуанқәа иақәнагоз, ишырҭахыз амцабз рыҵашуамызт, иҟалаз уи ауп ахчныза еиҭаргеит, аха егьырҭ ирзымхәыцӡеит. Ари збаз аԥшәма ӷәӷәалагьы игәы иалсит, драцәҳаит иҭаацәа. Иаарҳәны, ԥыхьа ишыҟаз еиҭадирҟаҵеит иара. Изхысҳәаауа, шәара шәхәышҭаараҿы ахчныза ҳабацәа иахьахәҭаз ишьҭарҵеит, иаарҳәны ашьҭаҵара аҭахӡам. Иҟоу, иахьыҟоу ақәӷьацара, аизырҳара, арҿиара – убри ауп хықәкыс ишьҭыхтәу. Ауаа зегьы ирзеиԥшны иҟам ҳқыҭагә азын иахьалышәхыз…
– Уажә зегь азааишәа иҟоуп. Шәаҳԥырхагамхар шаҟа ибзиаз. «Ҵықә, ҵықә» ҳәа ихы рҵысҵысуашәа инациҵеит, – ҳшьапы еиҵых, ҳгәы еиҵых шҭакы ҳанҭагылар руам, шәанаџьалбахт.
– Нас шәҵара, шәлеишәа зегьы кәаԥҷаҷараӡа ишьақәгылон, ус ами? – даацәажәеит Ҟаисар.
– Ҳәарада, ҳәарада… – иҭыԥ аҿы дааҳәыҵәы-ҳәыҵәит адиректор.
– Ҳм… арҭгьы еилкаатәуп, ирхьынҳаланы иркит… – ииҳәаз иҽнамадашәа даацәажәеит Ҟаисар.
Адиректор игәы ааҭгәырӷьаан иблақәагьы аатит, анцәа иџьшьоуп, арҭгьы еилыркаауеит ҳәа игәы иаанаганы, егьи цәаҩала дышцәажәоз уи зынӡа дазымхәыцӡеит.
– Аизара ҟаларц иҟоуп ааигәа. Убраҟа еицҿакны ишьҭырхыр, нас апап изарабагьы рыхәарымызт алухи урҭ, – иҳәеит даагәырӷьашәа иара.
– Нас ус еиқәышаҳаҭны еицрыдыркылап ҳәа угәы иаанагома? – дҵааит Ҭырбеи.
– Аӡәык-ҩыџьак лывасаа роуп акәымзар, реиҳараҩык уи иадгылоит.
– Жәаха зны ианеизаз изымеицәажәеи, изазымааизеи гәаанагарак, Иасыф Дармидон-иԥа, угәы иаанагозеи убри азын?
– Ауаа еилызхуа рацәахеит, аҵәы рыларҵоит. Иус ҿыцми, зегь ирзеилымкаауазар акәхап.
– Ҳыҳ… – омашәа ибаны днаизыԥшит, усҟан иакәым рылеибахырц аҷык аарыгхеит, сара иахьынӡаздыруа.
– Ишырҳәаҵәҟьо еиԥш иҟамызт, – иаахьеиршшит адиректор.
– Ҳара, узацәажәо ҳажәқәоу џьушьома, Иасыф Дармидон-иԥа, – даацәажәеит Ҭырбеи, маҷк аҟарагьы иаарымчны, – усҟан ажәлар шеилыҵыз аадыруеит. Еиқәмақарит, еизыҵҟьеит, шьоукгьы раҳәызбақәа ирыхеит.
– Ус сара уадаҩк ыҟаны исыздыруам…
– Уара узыҳәа иуадаҩхомызт, сгәанала, рыӷрақәа ҭибажәжәаргьы. Иҟоу удыруама, адиректор ухаҵкы, ауаа џьаргьы еиҭаҵыр ҟалом ҳәа аӡәгьы имҳәаӡеит. Зҭыӡҭыԥ ҽеим, аҭыӡҭыԥ бзиа иоур ауеит, шәара шәҳәашьала, зҭыԥ-зҭышә маншәаламгьы џьара ак иԥшаап, аха ианеимактәхалак, ауаа злеидыӡлаша ала иныҟәатәым, ҟәышрала амҩа иқәҵатәуп… Шәҭыӡҭыԥ иага иманшәаламзаргьы, шәколнхара ахантәаҩи асҭаршыни рхаҳәхашьцылара акәымзар, уи ааныжьны ҽаџьара шәцартә еиԥш мзыз дук ыҟаны избом.
– Иаҭыԥым араҟа, шьхарԥуп, ҟәаԥаҿаԥароуп… – иажәақәа рҿынаирхеит адиректор.
– Иабыкәушь, нас, иахьаҭыԥу уара утәала?..
Краамҭа ҿиҭуамызт Ҭырбеи, егьырҭгьы рыхқәа шьҭацаланы итәан, излацәажәоз азҵаара артытра иаԥсам игәахәын, иааиршшеит: – Ажәакала, уи шәара ишәусуп, ажәлар ишырҳәауа…
Ҭырбеи ииҳәаз, уи иара итәала еиликааз акәхап, дҿамҟәашәа ҿааиҭит: – Ииашаны ажәлар реизароуп зегь зҳасабуа, дасу ҳзыԥсақәоугьы убраҟа иаабап…
– Ҳәарада, – днақәшаҳаҭхеит уи Ҭырбеи.
Уи дызиқәшаҳаҭхаз, аҵыхәтәаны изиршшазгьы, даҽа «фактк» инапы иакын азоуп. Макьанагьы иҿаижьыр иҭахымызт, аха изҭаз аԥшәма ихымҩаԥгашьақәа рыла уажәшьҭа ицәыргатәны иԥхьаӡон.
– Иасыф Дармидон-иԥа, ԥыхьа ҳанеицәажәоз шәус аҿы ишәыгны иаабаз акы-ҩба ажәа рыла ишәаҳҳәеит, уи ҳара ҳзалацәажәаз лкаақәак ҟашәҵарц азыноуп. Мамзар, даҽа хықәкык ҳаманы ҳаҟаӡамызт. Ишдыру еиԥш, иарбан усзаалак аҿы раԥхьаӡа игылоуп алеишәа, уи араҟа иԥсыҽуп, алеишәа ахьыҟам – изыҟалом аҵара. – Ԥыҭрак дааҭгылан, иџьыба дынҭаԥшын қьаадк аацәыригеит, дмыццакӡакәа иааиҵиртлеит, – аха, убри алеишәадара анаҩсгьы, амцқьарақәа ҟалеит…
– Ыы, иҳахьзеи ҳацқьамкәа… Жәытә хыбрак ҳаҩноуп ҳәа, ус шәгәы ишаанаго еиԥш, аҟьамсарҵәҟьа ҳхысны ҳауҟаху?..
– Уи акәӡам, сара даҽакуп зыӡбахә сымоу…
Адиректор ари ииҳәаз ааицәымӷхан дааҳәыҵәыҳәыҵәит, иблақәагьы паӷьӡа ихагәҭа инықәлеит, џьара оумак сыҵаргаларцгьы иаҿума ҳәа игәы дынҭахәыцит.
– Зыбз ада зыхәлам ауаа ҳҿы мцқьарас иҟалараны иҟоузеи, џьбеит… – иҳәеит иара, иҿы акуа-иашьҭуа.
– Ҵыԥх ашкол аремонт ҟаҳҵоит ҳәа аԥара ҭыжәгеит: акы нкылаџьгәа-аакылаџьгәаны, шәыгақәак нахьышәҳәеит, уаҳа акгьы ҟашәымҵеит, ахыб зынӡа шәаламкьысӡеит, ашьҭахьҟа аԥенџьырқәа кылаԥыҽҽны ишьҭоуп.
– Анҭ аԥара хәыҷқәа иурҭо ззурхозеи… Уадак аремонт узыҟаҵарым, ашкол зегь акәым.
– Иара уадакгьы уаҩҵас иҟаҵаны ишәымандаз…
– Ҵыԥхцәагьы убас шәыхьит, аԥара шәырҭоит, арахь ҟаҵоу шәымаӡам.
– Ҵыԥхцәа ауасҭацәа сышрышьҭаз аамҭа ҳацәцеит, ҳхы иаҳзамырхәаз аԥарагьы уашьҭахьтәи ирхынҳәны иргеит.
– Иақәнагаҵәҟьаз шәзыруит, – иҳәеит Ҟаисар, ихы иқәырԥсшәа дахьтәаз.
– Уи еилкаауп, мыцхәы алацәажәара аҭахӡам, – иажәа неигӡон Ҭырбеи, – шьоукы рышшыԥхьаӡ ала жәаха игәаҳҭон аведомост, аус зымуа хҩык ахьӡынҵа иҭагалоуп, ауалафахәы роуеит, дара ыҟаӡам.
– Уи ҟалашьас иамоузеи, шьоукы шәыржьеит, – дҩагылеит иара, дыцәҳашҳауа.
– Мамоу, ухаҵкы. Ҳара ҳхала ҳала иабаз ауп иуаҳҳәауа, абар, ахҩылаагьы, – ибла инхикылеит иикыз ақьаад кәамҟьа хәыҷы.
– Ҟарулс иахыԥхьаӡалоу Заабеҭ Гегенаа, ҵыԥх зыԥсҭазаара иалҵыз, аулафахәы ара дааины игауоу, мамзаргьы уахь нарцәыҟа изышәышьҭуоу? – иқьышә аччара ықәхх, даацәажәеит Ҟаисар.
– Иуцәажәашьозеи, уара? – ҩаԥхьа дааҳәыҵәы-ҳәыҵәит адиректор.
– Иуцәажәашьозеи ба? Ҳм… ишԥасҳәари, ани Хымжәажә, ҩныԥссаҩыс иарбаны ишәымоу?.. Уи шықәсык аахыс, адабла лысны аиарҭа дылоуп, аулафахәы лауеит.
– Ҳм… Нас имцума, аус лымуази, убри аҟнытә ауми… – ахырқьиара дналагеит иара.
– Иԥсыз дҳазбомызт, аха уи дҳамбеи, ла лҿы ҳаҟамзи Дармидон-иԥа!
– Нас?
– Изыхьӡузеи џьбеит, лҳәеит мамзаргьы ахаан ашкол сыҩнаԥшхьоума, лҳәеит.
– Иҭыкәкәаны имцахьеи, далымгахьеи… – иҿы хькәыжӡа, ацәажәара даҿын, – ҩныԥссаҩыс дахьыҟаз акәым, иац илфаз лгәалашәом…
– Уаҳа уара уҿы ус ҳамаӡам, – иҳәан Ҭырбеи дҩагылан, ашәахь иҿынеихеит. Уи дынишьҭалт Ҟаисаргьы.
– Убри ажәабжь иаауаҳаз аизараҿы «ахапа» цәыругартә еиԥш аҭагылазаашьа бзиаӡа унаҭоит. Афурҭ унапы иакуп, ибзиаӡангьы ихәмаршт иара, аха амаца здыло иоуп уажәы сара сзызхәыцуа… – иҳәеит Ҟаисар, данындәылҵуаз.
Ашәгьы агәараҳәа инкыдҳалт, алашара ихарцәаны ицазшәа, адиректор иуада ааҩнылашьцеит.
Амра ашьыжь агәы инахысхьан, цәыҵашоуран, аԥсабара ҟәызгаӡа, ишьшьылаҳа иҟан, ԥшацк асуамызт. Ахәы ҳаракқәа рышәшьырақәа есааира аизҳара иаҿын, ара-ана инарылс-аарылсуан икаибзиуа ашәахәақәа, алада Аӡҿаҩра ҳәа иахьашьҭоу абнаршәыра аҟнытә аҟәаҩ-аҟәаҩҳәа аихашьҭыбжьқәа ааҩуан, аӡын азы амҿы дырмазеиуазар акәхарын. Архан ҭыԥ змауз рахәқәакгьы гииуа агәарабжьарақәа ирыбжьан.
Ҷкәынцәақәак аҵлақәа рыҵаҟа ашәшьыраҿы итәаны, еидшылаӡанны амаца иасуан, урҭ арбаӷьқәа реиԥш иааиҿаххуан, рӷьалпал ауп уажәы ашҭа иқәыҩуа, ишакәымгьы, рыбжьқәа рымпыҵыҵуеит, иакәым иҽеим ажәақәагьы неишькларҵоит, аха аӡәгьы агәхьаа икым, иашьцылашәа иҟалеит.
Аконтора аусзуҩцәа зны-зынла иаадәылҵны дара рахь инаԥшуеит асоф аҟнытә… Инаԥшуеит аҟароуп, аӡәгьы ҽԥныҳәа риҭом, рнапы ҟьаны уахь иныҩналоит.
Зынӡа иԥырхагам урҭ рааигәара зҽеиҵҳәаны ицәоу Хынтрыгәгьы уи ихылԥа иҿажьны, аҩада игәы рханы диоуп, имагә хәҩагақәа цырцыруа, ишьапкәыршақәа рхашәыршәыруа ивараҿы игылоуп. Ишьацәкьарақәа ҟәашкакараӡа, азныказы, ҳаӷеиҭа, уааицәшәап.
– Иарбан, уара Баӷыр амацақәа еидҳәҳәала изугауа. Афурҭқәа зегь ииасхьеит ҳәа ауп ишыздыруа, – даӷьуан зыхәда кылҳәаны ахахьшәа итәаз ахаҵа хахәышла иҩыза иахь ихы нарханы.
– Мамоу, уара мамоу… Абри дыбзамыҟәуп ҳәа сыҟоуп. Аа, уахәаԥшишь, уҭахызар, – иаацәыҵырҳәҳәаны инаиирбеит.
– Иаартишь, даба, – инапы еимлагәа иаанкыланы, ажәырқьҳәа иара ишҟа днаханы, иаарҳәны дназыԥшит. – Аа, «аԥҳәыс», «амцҳәаҩ». Уира здыруеит, сужьоит ҳәа уаҿуп, алагызмал…
– Иззакәи, уара?
– Иззакәи, уҳәоу? Еицәоугьы сықәнагоуп, – иҳәан имацақәа неиқәԥсаны дҩагылан, ибӷа рџьыҟәуа аконторахь иҿынеихеит.
– Зны ахәмаршьа ҵа, нас уааины уҳаисала, – инаишьҭеиҳәеит егьи.
– Сара амаца асшьа аныздыруаз, уара ахш уҿажжы агара улан, – аҭак наииҭеит ҽыргәаа ҟаҵаны ицозгьы.
– Шәааи, ҿыц ҳасып, – деицрашәашәа днарылаԥшит, ани амц зқәымҿиаз амацасҩы.
– Амала ажьара аламзааит, – иҳәеит уи иаԥхьаҟа итәаз руаӡәы.
– Аԥаҵакра аламзааит зҳәаз итәоума, иуҳәаз иаанагауа… Азамана.
– Саргьы уи ауп исҭаху, – днақәшаҳаҭхеит аҽаӡәгьы.
Амацақәа атыр-тырҳәа еихаԥсо даацәажәеит зхыԥҷаҷарақәа еиларгыланы уи анапаҿы ашара здырҵаз арԥыс.
– Иқәаҳҵома аԥара?
– Ишышәҭаху…
– Шаҟа, шаҟа? – иҳәеит амацашаҩ иблақәа ҭҟыҟӡа иҩызцәа днарылаԥшын.
– Шаҟа уҭаху? – мааҭк иџьыба иааҭиган раԥхьа инықәиҵеит, ҭырқәатәашьала зшьапқәа еишьклаԥсаны аладахьшәа ирҿатәаз аҷкәын благәыӷра.
Даҽа ҩыџьаҟагьы рмааҭқәа уа инақәырԥсеит.
– Иаажәга, – инарыдиҵеит егьырҭгьы амацашаҩы.
«Ҳагәра умгои» рҳәарашәа, рцәа инҭаҵәи-ааҭаҵәиит, инеиҿахәыҭхәыҭит дара.
– Ҳкапеи хәыҷқәа ықәԥсаны ҳашԥасуеи, аӡәы ҳаибаргьы ԥхашьарами, – инарҿаирхьит зхы хырҳәҳәаны амацашаҩ имацақәа ирынԥшылоз аҷкәынцәа руаӡәы.
– Аԥарагьы ықәҵаны шәасуеитеи, – иажәа нарылеиҵеит урҭ иаарыхҭыгәлаз Ҭырбеи, «ҟыҳы» ҳәа иҟырҟгьы ааҭирыцқьааит аҵыхәтәаны.
Ашыр-сырҳәа иҩеибаргылан, аԥсшәа наиарҳәеит уи, амаца зкыз имацақәагьы ишьҭахьҟа инавеикит. Рыгәҭа
икаԥсаз аԥара хәыҷқәагьы мҵарс иргахьан. Ԥыҭраамҭак ирҳәара рҿамшәауа, иӷәыӷә-ӷәыӷәӡа еилагылан.
– Абра аконтораҿы ҳаакыдгылан, ус хәыҷқәак ҳаман… – дааҽхырцәажәеит амацасра ахы ыҵганы, напхгара азҭоз.
– Аԥошьҭа ҳназҵаап ҳҳәан, – дааҟрымҿрымит аҽаӡәгьы.
– Уара, Ҭырбеи, аиаша иашьҭоу уаҩуп ҳәа ауп ҳара ушаадыруа, – дҿаԥха-ҿаччо ацәажәара дналагеит аԥхьатәи, – аԥошьҭа ианаамҭоу иҳақәшәом, ԥсыхәа амаӡаҵәҟьами нас, анапаҵаҩҩ ианаамҭоу игазеҭ, ижурнал иоуа аҟаҵара? Иагханы иаауеит, иахьааиуагьы, ишәҭахузеишь ҳәа иҳадгылоу џьушьоума? Мызкы ҵуеит ҳгазеҭқәа рыла ҳҭамԥшижьҭеи. «Аԥсны ҟаԥшь» уажәшьҭа аԥшрагьы ҳхашҭит.
– Ишԥа, уара? – иааџьеишьеит Ҭырбеи уи ииҳәаз. – Изхрада? Аԥошьҭа акәу, мамзаргьы ара иахьааиуа ишахәҭоу амҩа иқәрымҵо?
– Сара араионтә, ареспубликатә уҳәа снапы зҵасмыҩуа, шамахамзар, имаҷуп, аха иансмоуа еиҳауп, иансоуа аасҭа, – аҵкыртҳәагьы ҿваралашәа дынкажьцәеит, аԥхьатәи иааҩсшәа игылаз арԥыс маҵәаҟьа, иблақәа надаада еишьклаԥшуашәа, ссиршәақәа дыҟан иара.
– Иабацо нас, шәгазеҭқәа? – дҵааит Ҭырбеи.
– Иавакәараҵаны ҽаџьара иауцахуа… – цыфак наииҭар иҭахны, аха иажәа намыгӡакәа дааҭгылеит аԥхьатәи.
– Бзиара рыдкылоуп, – инаиҿаирхьит аҽаӡәы, – жәаха аԥшьашаҽны Шьадиа данеинырхуаз аҟәардәқәа, аишәақәа злахырҟьоз ҳгазеҭқәа ракәымкәа тәымџьарантә иааргама?
– Уи аҩыза рхы ишԥақәнадыргои, уаргьы ассир уҳәоит акәымзар… Ихы ахигар, дахыламԥшыр ҟалоит, аха уара иуҳәаз агәра сызгом, – иҳәеит аконтора аусзуҩцәа руаӡәы.
– Амшә ашьҭа збази, ахаҭа збази ҳәа ак рҳәоит еиԥш, уа уҟаз нас, ихоумҵозар…
Убри аамҭазы ани цәымҭхаа бзиа «аа, ҳаҳаи», иҳәан даақәтәеит. Дӡыҩӡа днарылаԥшит иааигәа игыланы ицәажәоз. Урҭ рхаҿқәа ҟәазшәа, иҿаасҭашәа илаԥш иныҵашәеит, ҽазны иссашәа икәапеи хқәоушәа акәын ишибоз, даҽазных, надаада
ахәы ҳаракқәа ирыдибалон, ари ҟалашьас иамоузеи ҳәа игәы иааинаҭон иара. Арахә амҵ анрыслак «ԥыф-чыф» ҳәа рыхқәа анырҟьо еиԥш, ихы ааиҟьеит.
«Аа, ҳаҳаи, ҭоуба сҭаафыр», – иҽырххо дагьааҿырҳасит.
Анҭ иҩашьаны иибоз ахаҿқәа аашьақәгылт. Иара уажәоуп дахьыҟаз, дахьаныз ихаҿы ианаацқьаха.
– Ацгәы аблаҵәҟьа иасырҭәҳәеит, алухи. Урҭ асасцәа… – инацәақәа харҟәало инеиқәиԥхьаӡеит аныҳәаҿақәа иикыз, ныҳәаҿақәас иукзеи ҳәа иазҵааз џьушьап. – Анцәа улыԥха ҳаҭ ҳәа акака анҳалс ашьҭахь, амаҳә ҩардаџшәа иҟаз дысныҳәама? Дысныҳәеит. Аҵәҩан иахарсызшәа зхы каткатуа ани аиҳабы ирыцыз дысныҳәама? Дысныҳәеит. Ианԥса кьаблыџь лаамышьҭахь иабгьы иԥсаҭа снақәныҳәеит.
– Уара, аԥсхәраҿы утәазма, аԥсцәа рныҳәаҿа нукыло егьиу?.. – аҵәы наларҵеит шьоукы.
– Ҟеҳ, абаак, аԥсцәа шәрысымҭеит, иаб дынсыжьыр аԥсуаҵас ииашахозу?..
– Шәара шәтәала, иҟауҵалак ауеит, – инаиаҭеикит уа Баӷыр, игәышԥы ҭасҳаԥшәа, акьа еиԥш ижәҩақәа хахаӡа дахьгылаз.
– Избан ҳара ҳтәала, шәара, авҵауаа шәтәала ишԥаҟоушь ҵаара ԥхашьарам? – иқьышәқәа еимаҷабуа, дыхәцәырххо ацәажәара даҿын иара, – аҵларкәыкә абажә ианамысуа, ахы ахьуеит ҳәа иага рҳәозаргьы имцым.
Абыржәоуп уи Ҭырбеи илаԥш данааҵашәа, игәгьы аабжьысит иаразнакы, иара усгьы иҵәыҵәӡа иҟаз ихаҿы зынӡа иааицакит.
– Ҳм… Маҷк иаҭаны уҟоуп ҳәа сыҟоуп, Хынтрыгә, – дааихлафит уа ҷкәынакгьы.
– Маҷк акәындаз, исыбаргәызыз… Ҳзаманаха ҳшааиуаз, уара, дыҵабгааит уи Кәынҵал, сабду уи иабду Дауҭ имаҿоуп ҳәа абзырбзан еиԥш ахы ҭышша уамак аацәыриган, иара убри ауп ҳагьаақәызхыз. Иахныҳәозгьы дысгәалашәом. Амала аҵыхәтәаны излаажәуаз амаҿа зымҭоу Дауҭ ԥсаҭа шкәакәа, анцәа диныҳәааит, анцәа бзиара игимыжьааит, имаҭа-чмаҭа игымхааит ҳәа иныҳәаҿа скызаап, иуныҳәауа дабаҟоу арахь… Иунамырҳәаша убахьоу анцәа инирҵәааит.
– Асасцәагьы ирку нас?
– Ирымкыр иабацоз…
– Хар шәымаӡам убранӡа шәнаӡазар… – аҽыгә-ҽыгәҳәа дааччеит уи аҵәы илаҵара еилаҳаны иҟаз Баӷыр.
– Ҩышкәакәандаз ма. Иласкәантраӡа иҟами, уцәа-ужьы иналашьшьы имцои… Ани аҳардан мыжда, имчуп иага умҳәан.
– Шәгьамақәа бжьырымххьеи шәабаҟаху, – ҩаԥхьа дааҵәылихит Баӷыр ҟадыџь.
– Ҳгьамақәа бжьымсит, аха аҩқәа иаабац ыҟам…
– Иҽеимзар, иумаабуазар, иумжәын, уххьзгеит.
– Ыы, иумжәыр руама? Уара уакәзар, мап узацәкрызу?
– Исԥырхагахозару?..
– Ҳаи, анҵәажә… Мап шукуаз сымбарыз сара. Иҽааирххан дааҿырҳасхт Хынтрыгә, иарӷьа напы азқәала ибӷа ааишьышьын, иблақәа Ҭырбеи иахь инцәыҵырԥшшәа, илахь еимарццеиуа даацәажәеит:
– Иҳарамуп ҳәа сыҟоуп абри адгьыл, иаразнакала исылсит, – ишьапкәыршақәа ишьапы инакәыршаны, имагәқәагьы ашыҩ-сыҩҳәа инаишьеиҵеит. Ивараҿы ишьҭаз ихылԥа ԥраал аашьҭихын иршәшәа-ирқаца инапы инаниҵеит. Ара еиԥшума, нахьхьи иахьалаҳхыз. Аԥша ахәыр-хәырҳәа иасуа, сааҭк ҵлашьапык аҵаҟа утәазар, мчыбжьы наҟьак уԥсыушьазшәа, угәы ҿыцҳаҳараӡа, ушьамхқәа ҵарӡа иааҟалоит.
– Аиеи, убраҟа аҳауа ҽакыҵәҟьами исхашҭыз, – иҳәеит Баӷыр.
– Аҵәы алаҵара аҭахӡам, Баӷыр, уи зызку сара исзеилымкаауа џьушьозар, агха ду умоуп.
– Аҵәы алазҵо ихы идырааит.
– Сара аиаша сашьҭоуп, аиаша сҭахуп, уаҳа акагьы.
– Ус улашарахааит, – иҳәеит акан зҿаҳәҳәы, аҵла азааигәарашәа игылаз аҷкәын цхырцә.
– Иҟоу удыруама, Хынтрыгә, – иажәа нарылеиҵеит Ҭырбеи, – абри адунеи аҿы жәпаџьара ииашам, иҵаурам, аиашеи аҵабырги рыхьӡала ауп аԥсҭазаара ишаладырҵәоз, аусхәымгақәа шыҟарҵауаз.
– Умбои, Ҭырбеи, шьоукы рзыҳәа ииашам, иара изын ииашоуп, убри ауп иҵабырггьы… – днақәшаҳаҭхеит уи ииҳәаз Баӷыр.
– Иуцәажәашьоузеи, уара?
– Исцәажәашьоузеи, уҳәоу?
– Мышкы аҟарагьы суеиҳамзи…
– Аиҳабы ишихәҭоу дыҟазар, аиҵыбгьы дманшәалахоит, ахаангьы иакәым ихы иаҭәеишьаӡом, убри еилукаарц сҭахуп сара.
– Ус гәоугәоу узсацәажәозеи, уеизгьы-уеизгьы ухы зыхурҟьо ҳәа митәык ыҟам џьысшьоит.
Ақыҭагә аиҭакра азы ирыбжьалаз анаҩсгьы даҽа ӷанџьқәак иман. Иҟалаз уи ауп, акыр шықәса уажәаԥхьа Баӷыр ақыҭсовет аҿы маӡаныҟәгаҩыс иӡбахә рҳәеит, араион аҿгьы ирдыруан, уи дҟарҵарц ишыҟаз иаахыбгалеит аусқәа. Иҟалазгьы убри ауп, Хынтрыгә иҭынхак изы хазы иҽазҵәылхны дашьҭазаарын,изларҳәо ала, араиком аҿы еиҳабыкгьы дицхраауан, аха ас ауаа анеиҿаҳа, ианцҭәха, рҩыџьагьы наҟ инарыханы даҽаӡә дҟарҵеит, тәым қыҭак аҿынтә дааганы. Хынтрыгәгьы Баӷыргьы уи аӡбахә рҳәаӡомызт. Аха агаҿааи ашьхарԥааи аимак анроу, ажәытәтәи рӷанџьқәагьы аацәырҵит.
Баӷыр иблақәа ҵархәны аҭыӷь еиԥш ихы ҵаарҟәрыланы дгылан. Аҵкыртҳәа дынкажьцәан, игәаҵа иҭаршәны имаз иажәақәа рҿынаирхеит.
– Даара акыр шәанарыжьхьеит, ижәдыруазар…
– Исанармыжьуаз, сара сзыцәшәауа ус сымамызт, егьсымам…
– Ма уара уаагылар иауазеи, уеиҳабыми, – иҳәеит Ҭырбеи арҭ злацәажәоз даара игәы ишалаз ихаҿы ианыԥшуа.
– Гаӡас ҳшәымԥхьаӡан, акы еиԥшымкәа ҳшәыҳәоит.
– Гаӡас аӡәгьы шәиԥхьаӡом, Хынтрыгә, аха ишәҳәауа митәык шәшамырԥшӡогьы жәдыруаз.
– Аа, иаҳҳәауа ҳарбзамыҟәуеит, ус акәу?.. Ҳара зынӡаскгьы ус шәгәы ишаанаго еиԥшҵәҟьа ҳаҟаӡам…
– Абри шәеимак, – даацәажәеит Ҭырбеи, – акәтаӷь шаҟәа иаԥсам. Нырцәы ҳәара ыҟан, ура ыҟамызт ҳәа, ажәа рацәахеит, ҳусқәа ус ишьҭоуп, лҵшәа рымаӡам.
– Ҳусқәагьы ҳрыхьӡоит, ҳагьыманшәалахоит, амала шьоукы ақәызза иркит, ҳара ҳтәы иаҳаргоит ҳәа иаҿуп.
– Ус ҟазҵо, Хынтрыгә ухаҵкы, ҳара ҳакәу шәара шәакәу? – иблақәагьы ҭҳаца уи дынихәаԥшит Баӷыр.
– Иазхоуп ожәшьҭа… – дынрабжьеит Ҭырбеи, – ԥхашьарами, шәыпланқәа, шәара… – уи иажәа уаҳа инамыгӡакәа дааҭгылан, лаԥшыла иааимидеит урҭ ҩаԥхьа.
– Ҵабыргуп, маҷк иааихәлахашәа иҟалеит, аха зегь акоуп рыпланқәа нарыгӡоит, – инацәақәа харҟәало инеиқәиԥхьаӡеит Хынтрыгә, – сҭаҭын ҵыԥх инасыгӡеит, сынтәагьы саҵахап ҳәа сгәы иҭаӡам, сџьықәреи акәзаргьы…
– Инаугӡа егьиҳәа, хаԥсыраҵәҟьа ухумгеи, сара иԥсыша, – аҵәы налеиҵеит ани аҷкәын цыхрыцә, ибла гәыӷрақәагьы ааҭакәыркәырит.
– Ыы, изакәызеи, уара, узырччо, инасмыгӡазшәа убама? Сара ахаан аплан аҿы сеиҵамхаӡацт.
– Анагӡашьақәа иагьакуп, иагьыҩбоуп…
Ацәа уцәахааит иҳәарашәа иблақәа ҵырҟәҿы днеизыԥшит уи Баӷыргьы…
Хынтрыгә, ара усгьы ҽеи саҳауам игәахәзар акәхап, ишьамхқәа аҿҿа рылго дҩагылеит.
– Узбар сҭахын Хынтрыгә, аамҭа анбауаури?
– Аамҭа ба? Аамҭамзар иҳамоузеи, Ҭырбеи ухаҵкы, иануҭаху, иахьуҭаху…
– Аамҭа имоуп азоуми, ауаа аҵәы рылаҵо дыздәықәу, – иажәа нарылеиҵахт ҩаԥхьа Баӷыр.
– Ауаа аҵәы рылазҵо ихы идырааит, – иҩызмалақьӡа, ахра еиԥш ибла ҭаҳақәа ирыбжьагылаз иԥынҵа ааиԥссашәа иун, – шәара шәтәы иамуит, уара, еснагь шәӷынҵкуа акы шәашьҭоуп. Адгьыл шәаҳәан ишәырҭеит, даҽакы шәаҳәан ишәырҭеит, ахшыҩгьы злашәырҭари уара, уажәшьҭа…
– Ахшыҩ суҭа егьиҳәа, ухы еиҟәжәа имцои… Ахшыҩҭрақәа шәара.
– Схы уакәыхшоуп, уазӡатәуп…
– Узкәахшашагьы акакәҵәҟьами, ҵаны.
– Шәеиҭалагахма, уара?
– Изакәызеи изҿу!..
– Ацәарӡгақәа!
Урҭ уажәы акгьы раҳаӡомызт, иалашыҩкӡаны аицәҳара иаҿын.
– Ак аншәмырххо аамҭа шәымаӡам, шәара иншәыхҟьаны ҟабаӡыба ҳакҿаҩра иагымхеит, шәымшала ҳакҿацаланы ҳрымоуп, лахь ҳарҭоит есқьынгьы.
– Ҳа ҳакәымзар, уажәшьҭа анҭ шәгәылацәа Даӷәызаа шәырфахьазаарын.
– Аиеи, ҳшышәыхьчоз шәнымҵәахьеи, аҭахажәқәа.
– Ииҳәауа шәаҳауоу, уара?.. Шәара асаӡ хшақәа шәыда ԥсыхәа ҳамамкәа аҿынӡа ҳаннеи ҳшиаӡааҵәҟьаз убри алагьы иумдыруеи…
– Ҳара ҳсаӡқәазар, шәара шәлазқәоуп. Лаз иԥацәа ҳәа изшәышьҭоугьы уи азыноуми, шәлазқәаҵәҟьамзар, абас шәашьцәа кны ишәфауа шәҟаларымызт, урҭ рԥаԥсацәа шәоуп, мамзаргьы рмаҵуҩцәа шәакәын…
– Беза, беза… иаиааиуа сара сыцәаӷьоуп, – даақамсеит амацасцәа руаӡәы.
– Нын, нын, асаӡхша… Асаӡҵәҟьа ибаргәузеи, уи уаҩы еиликаартә дымцәажәоз… Шәара ҵысбызшәоуп ишәҳәауа, аҵыс бзиагьы абжьы учҳап… Ахьажь хыфацәа. Ҟыж-ҟыж ҳәа ақәаҵақәа шәрыҵоуп, амахәқәа шәырхьынҳалауа.
– Ҳара ҳхьажьқәазар, шәара шәыҟәраанқәоуп, шәлаҳәақәоуп шәаҳхаҟыруа шәаҳхоуп, шәыбжьгьы убас алыҩуашәа саҳауеит: иааг, исыҭ, иааг, исыҭ… малсгьы-шьалсгьы иҟоу зегь еизганы ишәыӷрагәазар ҳҭынчымхоз наҟ…
Убри аамҭазы Хынтрыгә ици-ишәи ирыҵырӡаашәа ибжьы ҷахьӡа аҿааирхеит: Ҟыж, ҟыж, ҟыж!..
– Алаҳәа мышьҭацәгьа хьажьбжьыла иҟыжуа ӡәыр иаҳахьоума?! – днеиҳәҭҟәыҟәлан, ихәда ырнаашәа ижәҩақәа ҩеиҵихын, – ҟраа, ҟраа, ҟраа… Ыы, шәабаанагеи алаҳәақәа шәҿаҟырааитеи!..
– Алаҳәа ублақәа инарҭасны иааҭыршәшәаны уаԥхьа инканаԥсар, накьаҭарамхоз адунеи аҿы, – уи дангәааӡа иахьааигаз уаҩы изымдыруа, «Дахәарҭа, Дахәарҭа», «понимаешь» ҳәа даҽа ажәақәакгьы нациҵеит.
Убрыгьы зхиҳәааз ак ыҟаҵәҟьазаап, аԥхӡбаа иҿашы уи дзацәҳауаз иҭынхак чарак аҿынтә ижәны дшаауаз Дахәарҭа аӡиас дырыр акәзаарын, данынҭала, мышцәгьа ашьҭахь акәын, ихышхыҵәашәа иаауан, аԥан дақәымшәазт, иҽы наиҵҳәаны иагеит, ацәқәырԥеи иареи краамҭа еибарххон, ашьҭахь, дагьԥсымкәа, дагьбзамкәа аҟәара дынхықәнажьылт, иԥсы аниоу, «Дахәарҭа виноват» иҳәазаап, убри ауп уи уажә Баӷыр игәалаиршәарц ииҭахыз, егьи, уи закәу, иаҵанакуа еиликаауазу, еилимкаауазу адырра цәгьоуп, аха ашәымҭаказы Баӷырраа рҳабла иалсны ицауа аӡиас игәаларшәо дыҳәҳәаӡаны иҳәон: – Мшыну џьшьа Ҿбаарҭа иҭабылгьоз шәара шәакәу ҳара ҳакәу, ҽадахәа?!
– Аиаҳәа шхәоуп ҳәа изманы уа ихылаз иоуп аҽадацқьаҵәҟьа!..
– Нын, нын, ииҳәауа шәаҳауоу, уара аҽадабжьы схы ҭнаҟьеит, исҟәышәцар иауеи исыдҵыгьлаанӡа, шәуаами абааԥсы?!
Абарҭ ажәа-цәаԥҽыгақәа рҵыхәа ԥымҵәар ҟаларын, урҭ еигәыдыззала бӷарҵахьы еибакны аиқәԥара иаламгар.
Инаԥшуаз, шәаҟәыҵ, шәаагыл ҳәа ишырхьынҳалаз еибарбылгьо, еибаркәымпылуа акгьы зқәашьымхаз жәытә аахыс ауаа еизара ҭыԥс ирымаз, сценара рзызуаз ажаҵла аҵаҟа цәырҵәаны, ақәаҵара илыҵабга ицеит…
Абраҟа иахьа еизаз абыргцәа рыҽқәа амыӷ иагәылакыз аанда иаваӷӷа иавагылан, урҭ рыӷәрақәа аарла иаацәыҵыҳәҳәоз аҵәҩан ҩашқәа ирхарԥан, зхыцәқәақәа аҵламахәқәа ирхьынҳалазгьы убарын. Еиқәышьшьы игылан дара, уажәы-уажәы хәырр-чырр ҳәа рышьҭыбжьқәа уаҳауан. Ладахьыҟа ҽқәакгьы амыӷ хыцәқәақәа рахь рыхқәа раҳаны иркын, рҵыхәақәа рыла рыварақәа кыдыршшаауа, аламҵ рҟәырцозар акәхарын.
Ажа аҵаҟа итәаз анхацәа рылаԥш дааҵашәеит ҽуаҩык, уи Ҳаџьараҭ иакәын, шәагаала мыцхәы иаҩцамыз, иҽыхәа
иаҵәа акәата-кәатаҳәа ахы ақәыршәны иааиуан. Данааскьа дааҽыжәҵын, иҽы иԥылаз аҷкәынцәа инариҭеит…
Икәымжәы аԥшьқәа еилаҳауа, ижәҩахырқәа џаџаӡа, иҟамчы зыхшьыз инапала ихылԥарч ихыхуа днахырхәаны аԥсшәа нареиҳәеит итәақәаз. Адруҳәа иҩеихаҵгылеит.
– Арахь уааины утәа, Ҳаџьараҭ, – иҳәеит абыргцәа реиҳабӡа Шәлеиман.
Ҿыц иааизгьы уи инаҩсшәа иҭыԥ аалхны днатәеит.
Мшаҽнеиԥш зымҵәыжәҩақәа еиҵыхны игылаз аҵла амахәқәа ирылҟьаны иԥхон амра, рхаҿы разқәа ашәахәа рҿахәмаруан абыргцәа, ианцәажәоз рыблақәа ирҭассы иҟаз рыџьымшьқәа уажәы-уажәы иҩеивԥон, рыбла ихубаалон ирхыргахьаз ашықәсқәа рыхьанҭара, аха иааԥсаны, иҭакәиӡа, наҟ рҽыҵәахны иҟамызт. Ааԥсара анаҩсгьы урҭ ирхубаауан аԥхара. Ацәгьеи абзиеи ззеиԥшыз блақәамызт, ҟәышреи дырреи дара ирыгмызт. Урҭ иахьа абраҟа – ажәытәтәи ажаҵла аҵаҟа еизеит русқәа-рҳәысқәа ирылацәажәарц азын. Аха макьана аӡәык-ҩыџьак имааиц ыҟоуп, еиҳаракгьы асҭаршын иоуп иззыԥшу, уи ашәахтәқәа рҵыхәала Шьхарԥаа рҿынӡа дцан, дмааицызт.
Ажәақәа неимырда-ааимырдон, урҭ уажәы иахьеицәажәоз лафқәакгьы наларҵон зны-зынла, усҟан иаалахҿыхрахон. Аӡәык-ҩыџьак араҟа аҿар иҟазгьы рлымҳақәа кыдҵаны урҭ ирзыӡырҩуан, ажәак рывдыршәомызт.
Ҭырбеи еиҵыртлашәа иикыз агазеҭ еикәарҽны имаҟахы инавҵеиҵан, абыргцәа днарзыԥшит.
– Иҟоузеи ажәабжьс, ишәаҳауазеи! Ҳара шьоукы ҳаблақәа хҩоуп, агазеҭ акы анаҳхып ҳәа уҟоу, – иаарылеиҵеит Шәлеиман, – аибашьраҿы ҳусқәа зеиԥшроузеи? Аҳәашьҭыбжьқәа злаҟоу ала, нхыҵынӡагьы дааихьазаап аӷа.
– Ԥсҳәы иҭалазшәа, егьизшәа иалацәажәоит, ииашахарушь нас убри? – инациҵеит Мақьҭаҭгьы.
– Ҳаӷәӷәоуп, иаҳиааиуа дыҟаӡам ҳәа абақь иамысуаз, – дҿагәаҿасуа иажәа нарылеиҵеит Ардашьын, – анцәа исиҭар…
Уи ииҳәаз Шәлеиман игәы иааҵаххын, иажәа анагӡаха имҭакәа дааиԥиҟьеит: – Иуцәажәашьоузеи, уара?.. Ҳаҷкәынцәа наҳхыҵны ицан, амцабз иалагылоуп, уара арахь…
– Днырымкыло нас, ус ихацәазар, арасацқәа реиԥш ҳақалақьқәа, ҳқыҭақәа имҵаԥсауа иаауеитеи.
– Уааҵарԥшаауа арахь угәароуп, уцар иауаз нас уаргьы? – Сароу? Сара синвалидуп… Сшьапы, сара, сшыҟоу шәымдыруеи?
– Уи ушьапы адәыӷба ианаҵахоз, убз акәымзи иаҵашәашаз, ҳааҭынчымхози, – иҳәеит агәҭахьшәа итәаз руаӡәы.
Ардашьын ҽмырҳа ҟаиҵан, уи ақәҿимҭит, изыфеидамзар акәхарын.
– Абџьар хкыс ирымам ҳәа крыҟоума урҭ, – иажәа нарылеиҵеит ани зхы ҟәазӡа, аҵла ашьапы зыбӷа адҵашәа игылаз арԥыс, – ашәақь, абзарбзан, ауатамат рҳәоу, ҽакгьы аӡбахә рҳәоит.
– Абаак, аӷа инапқәа ҭацәны иркәлаауа дауҳақәлахуаз. Дзықәгәыӷуа абџьар имазаап азоуп аибашьра ахы зирҵысызгьы, – инаиаҭеикит уи Шәлеиман.
– Ԥсман шәҭицап, уи араҟа дааир, – даацәажәеит Ардашьын, ибла ҭаӡинӡақәа ганха ирԥшуашәа.
– Дызлажьқәоу закәызеи, уара, ари?.. – иааигәамԥхеит ҩаԥхьа Шәлеиман.
– Митәык уи хьаас иумкын, амҩа дықәуп иара итәы, лассы дааирц дыҟоуп, иагьеибабашт нас урҭ ишахәҭоу, – дцәажәон Ҳаџьараҭ, нас Ардашьын ихы наиқәикын инациҵеит: – Уаргьы хиамҩа уаниҵап ҳәа угәы иаанагозар, агха ду умоуп. Раԥхьаӡа уара укнаҳаны уишьуеит, уи ахымхәацәа, цыркьы, лашәы бзиа ибаӡом.
– Изҳәадашь убри?
– Изҳәахда, издыруеит, уара уда аӡәгьы акы имаҳауа џьушьома?
Шәлеиман илабашьа иҽанҵаны, ихжәҩабыжь наҟ иаԥхьаҟа инаскьага, днаҵааит: – Уеизгьы-уеизгьы ирҳәозеи? Ӡбахәыс ишәаҳауазеи, дад Ҭырбеи?
Уи дзызҵааз аҷкәын ашырҳәа дҩагылан, арҵаҩ иҿаԥхьа аҭак ҟаиҵошәа даацәажәеит:
– Аӷа Москва анизымга, ижәдыруеит, ишәаҳахьеит, дахыкәшаны ддәықәлеит амрагыларахь – Кавказтәи арацәаҵхырҭақәа, анефтааирҭақәа инапаҿы инеигарц. Убри алагьы имч ирӷәӷәарц.
– Аа… еилкаауп, – ихы нарҟәшәа илабашьа ааирҟыҵымыҵит Ҟазылбақь, аҳәа ҩкаканк аҿыҵаӡараҳа иҿыҵаӡарымызт урҭ иара…
Иааҭынчрахеит. Амахәқәа ирыбжьахәмаруаз аԥша абжьада уаҳа даҽа бжьык уаҳаӡомызт. Ишьшьылаҳа, алахьеиқәра инамҽханакуан еиԥш аан, иаасырлахҿыхып иӡбоу, иажәа ахы ааиртлеит Мақьҭаҭ.
– Ауаҩы ианакәызаалак аџьабаа пату ақәиҵозароуп. Аҩсҭаа иҭәа рхны амца ацреиҵон ҳәа, шьоукы-шьоукы акалашәақәа иҟоуп, исзеилкаауам. Сахьубо сааихьеит. – Иҟамчы еиҩырҿа ишьамхы инықәкуа, – изхысҳәаауа, жәаха ани, аферма злаҟоу ала, аӡы сырны ахәы сахьыҩкыдлаз, ҿыц амандарина ахьарҭаз арахә шалаз снарыдгылт. «Еи», сҳәеит, «чеи» сҳәеит, иқәҵны ицаз џьушьап, ҟытԥсытбжьыкгьы смаҳаит. – Дааҭгылан, иԥаҵақәа инапы нарылишьит, ибла хьаԥшшәылақәагьы илакыҵа иааҭахынҳәит, – «аау» иҳәеит дангәаҟӡа ани Сократ ҳәа амӡанрашәа иҟоу.
«Уара, абраҟа арахә ахьалоу шәымбаӡои, иҟалазеи, ишәыхьзеи?», – ҳәа аӷьеҩ аныҩеихсырга, – «изтәу ирбааит, ша шуш иалоузеи», – имҳәеи уара!
– Имырбзаӡакәа илоуз… – инациҵеит Шәлиман, илабашьа ицламҳәа иаҵаргәашәа дахьтәаз.
– Иҟасҵахуаз, сыҩҽыжәҵын, – иажәа неигӡон Мақьҭаҭ, – снеины арахә наҟ инҭысцеит. Аанда ԥжәаны иахьҭалазгьы иааидсыргәагәалеит, еиха сымамызт, еигәышә сымамызт, уаҳа иҟасҵагәышьоз…
– Ани амӡанра зыӡбахә уҳәаз, – иааимидеит ҽаӡә убра, – ҽнак зны агәашә сахьынҭыҵыз, игәыжь авыр-вырҳәа аҵыхәа ҟьауа дақәтәаны дшааиуаз даасԥылеит, икәахьчеимаақәа ишьхарҩаны, иеиқәа ашьапқәа аҳәынҵәа рыдчаԥала, ашьацҳәақәа калкало, хылаԥарч дук ақә ылганы ихахуп арахь… Ԥсышәакгьы еибаҳҳәазшәа аауит, аха изуҭахгәышьаз уи? «Нын, нын, амамыршәага» сҳәан, наҟ сынивсны сцеит сара.
– Арахь умҩахыҵ егьи ҳәа иаумҳәаӡеи?
– Ыы, абна дылӡааит, арахь уааи ҳәа иасҳәаанӡа…
– Анкьаӡа зны Хәаџьа Шьардын ихҳәааны исаҳахьаз ажәабжьк аасгәаланаршәеит уи иуҳәаз, – иқьышә ачча ықәхх ацәажәара дналагеит Ҳаџьараҭ, – Хәаџьа Шьардын, уи иажәабжьқәа ҵҩа рымаӡам, зегь згәалашәода, ишьапымаҭәа цырцыруа, игалифе еиқәа уҳәа, иӡаралахыс, ԥсыуа хаҵак ишизааирыз дыхианы, харԥзаҵәы ҷапырхәак наимӷаҵаны, агара даахыҵызшәа игәы хьажжы, ихы гдыџьӡа ихтны аус_ҳәарҭаҿы дынкылсит. Дызбаз зегьы инагымкәа иџьаршьеит иҽеилаҳәашьа, нацәақәкыла деибарбо акраамҭагьы ихәаԥшуан, иаԥхьаҟа аусҳәарҭаҿы инеихьаз ауаа.
Ари змааноузеи, ас зыҟоуҵазеи ҳәа иазҵаара аӡәгьы изыгәаӷьуамызт. Иара ишьашәалаз, изааигәаз, аҵәылхра азынгьы иагзмырхоз Мамаҭла ҳәа уардынхьчак абӷьааҳәа дыниазҵааит: «Изакәызеи, Шьардын, иуеилаҳәашьоузеи, аиаша уасҳәап, аӡәгьы иуџьимшьеит абри. Уеимаа-уеимсы, уеиқәа уҳәа, арахь ухарԥ цәылдышӡа иақәҵаны.
Дсырԥхашьаҵәҟьеит ҳәа ӡбаны, илацәақәа уажәы-уажә еиқәыжьуа ауаа днарылаԥшит Мамаҭла.
– Абаак, аԥсцәа урысымҭеит, аҩны ашьапала ауп ашьаҭа шыркуа, ақә ала акәӡам… – иҳәеит иара дцәыха-жьыхошәа дахьгылаз.
Ари заҳаз зегь омашәа ибаны инеиҿаԥшы-ааиҿаԥшит, ирҳәарангьы иҟахыз, Хәаџьа Шьардын ӡәыр дизаҵархозма, – иажәа аахиркәшеит ажәабжьҳәаҩы.
– Ажәеи ажәеи еихырҳәаалоит ҳәа, – ацәажәара дналагеит Ҟазылбақь, инапсыргәыҵа џьаџьақәа наҟ-ааҟ ишьамхқәа инарықәкны, Дыгә ҳәа иашьак дҳаман, шықәсык зны дычмазаҩхан, ахәшәтәырҭаҿ дышьҭан, игәы ҭаԥҵәоу, мамзаргьы иҭаацәа гәхьааигоу, здырхуада дҭыҵырц иӡбеит… Ҽнак зны, ԥхын хызак иҽылаҳәаны, дҭаҭуеиӡа, дмамыршәагаха ашҭа дааҭалеит… Ианаџьалбахт, иаҳзааз дызусҭада ҳәа ицәшәаны иҩызгьы дубап. Абарҵа данааҵала, «сышәзымдырӡеи» ҳәа аҽыгә-ҽыгәҳәа дааччеит, агаӡара уҳәеит ҳәа ахы иасуа иаауа џьышәшьома?
«Иҟалазеи, иуқәшәазеи», – ҳәа ианиазҵаа, – «ирасҳәар, сымаҭәақәа сырҭозма», – иҳәеит аҽадҳәыс.
Алшықәсанык ари ада ҳәатәы рымамызт аҳаблаҿы. Дуаҩы бзамыҟәҵәҟьаны дауҟахыз, аха ус ихьит, ишԥаҟауҵоз.
– Бзиара идкылоуп, мамоу, – иҳәеит анаӡарахьшәа уи дыздыруаз нхаҩык.
– Амаҷ азын ччархәыс ауаа ухы румҭароуп…
– Ииашоуп, ииаша. Аҵабыргыҵәҟьа уҳәеит…
Мақьҭаҭ еиҵыхәхәа иқьаса иааҭигаз аҭаҭын иӡигара бӷьыц инылаҳәаны иааирҳәын, инеиҿеикит. Инацәхыԥ ала ацәымса ашьанҵа ԥҽыха иақәырӷәӷәауа иарӷьа напы иакыз аихымца нахьирсын, аҽыԥ-ҽыԥҳәа лада-ҩада ацԥхьқәа нканаҟьеит иара, акәиц злашәаз ацәымса инапаҿы ианаацаҳәцаҳә иҭаҭын рҳәы инахеигәеит. Апақ-апақҳәагьы днахеит, арашы еиԥш афҩы лаҳалаҳауа ауаа рԥынҵа инҭасит.
– Дыгә иӡбахә шәалацәажәон аԥхьан, саргьы дсыцәтәыммызт, ижәдыруеит, иагьшәасҳәарц сҭахуп уи ихҭысыз ажәабжьк.
Ҽнак зны Гарԥынтә дшаауаз, Џьырхәа ақыҭан иидыруаз шьоук рҿы днымҩахыҵт. Дахьнеиз, аԥшәмаԥҳәыс лнапы ыргьежьуа диԥылеит, дара рқыҭа деиуан, дидыруан, нас дызбап, ӡыкгьы снахәап иҳәазар акәхап. Лара лҷыдахаз аҩны аӡәгьы дыҟамызт, дшылбаз еиԥшҵәҟьа дааилаҳәны дылкит. Аҩныҟа ишыҟоу, ишану анҭылҵаа ашьҭахь: «Арахь уааи, нан, аԥшәма дыҟам, аха сара сыҟами», – лҳәан, лысас иаԥхьа дгыланы амаҵурҭа дныҩналеит. Уи асас цәажәарҭахәыс дылкын, уаҳа дааиҟәамҵӡеит. Илгәаԥхоз акы анлаҳалак лҿы хькәыжӡа иааҟалон, иаҳҳәап, асас ииҳәаз акала илгәамԥхар, ма илыцәтәымыз шьоук рыӡбахә аниҳәоз, усҟан лылацәақәа неиқәыжь-ааиқәыжьуа, лхы аалыркәеит-меитуан. Илызнеиз дмыццакӡозшәа анылба, акы аалхылҿиаарашәа дҩагылеит. Афархь наҵаԥсаны хьурӡыкгьы ныкналҳаит, афархь аҷҷаҳәа илеимгәабыл ицеит, ахьурӡы уи иауаршыхуаз. Ус хәыҷы-хәыҷы амцагьы наҟ инҿыцәеит.
«Ҳәҳәабжьык умаҳаӡои, нан Дыгә, ҳәҳәабжьык гауашәа саҳауеит», – лҳәеит ажә мхҭалеиԥш лхы раҳаны адәахьыҟа дыԥшуа.
«Ҳәҳәабжьык ааҩуазар саҳарын, дихеит, слымҳақәа ирыгны сыздырам», – аҭак ҟаиҵеит иара.
«Ҳәҳәабжьык гаҵәҟьеит ҳәа сыҟоуп, џьара рыцҳарак ҟамлазааит», – лҳәан дындәылҵын дцеит.
Архха-рышьра лҭахымзу, дкаҷбеизу, изыхҟьазаалакгьы, аҽыҵгақәа ҟаҵаны лхы ахылгарц иақәылкит.
– Аԥҳәыс гьангьаш илымӡбыша убахьоу, – иажәа налеиҵеит Ҳаџьараҭ, – нас, нас?..
– Аиеи… Асас ҟадыџь дыԥшит, дыԥшит, аха дыҟам иԥшәмаԥҳәыс, игәы анԥҵәаӡа дҩагылан дааҩнагьежьит: ахьурӡы амца наҵеиҵеит, ианааилаш агәӡа леиҭан, амҳаԥ ала иааилирхит, уажәшьҭа исеит анааигәахә, адыргьла аҿынтә иҭигаз ашәаӡақәа са-саны илеиҭан, еиларҵәиуа аилаџь иуит. Ианымазеиха, ҩ-чанахк аацәыриган, еиқәырпапа инарниҵеит. Уаҳа дымԥшӡакәа длатәан изхара ифеит, ҩбаҟа ҵәыца аҩгьы ижәит. Аԥшәмаԥҳәыс лхәы ампахьшьы акәыршаны, иныԥхьакны дандәылҵуаз, ашәаҿы дааиҿаҳаит ларгьы.
«Амла уасмырки, сара уаҳәшьа рыцҳа», – лҳәеит, усгьы уажәшьҭа ддәықәлеит, исцәалаӡуазеи налыӡбан.
«Мамоу, саҳәшьа бхаҵкы, амла зынӡагьы самкӡеит, сԥеиԥеиуа акрысфеит… Быхәгьы убраҟа ахәырҭа иҭагылоуп, абзиараз», – иҳәан, ашҭа дынҭыҵны дцеит лассы.
– Иақәнагаҵәҟьоз шԥалзиуи, иқәақәра згааит.
– Акаџьбеи ус ауп ишлыхәҭоу.
– Лыхшыҩ хәхәаӡа иааигеит, алухи.
Убри аамҭаз, Ҳаџьараҭ ихылԥарч дҩахан, иарӷьарахь инхирбыкьит. Иаргьы ажәабжьк иҳәарц иҭахны ауаа дынрылыԥшит. Ԥыҭрак ашьҭахь аиҳабацәа рахьтә уаҳа аӡәгьы дцәажәом анааигәахә, ԥшьаала дналагеит: – Саб ажәытә ажәабжьқәа рацәаны идыруан. Сара сеиԥш акәымкәа ибзиангьы, еиҿкааны иҳәауан.
– Ацгәы аԥа аҳәынаԥ акуеит ҳәа, уаргьы хар умаӡам, – иааимаирҽхәеит уи Шәлеиман.
– Алакә аиҭаҳәара дналагар, ҵыхәаԥҵәара амаӡамызт, ҳџых-џыхӡа иаԥхьа ҳҽынкаҳаԥсон, ииҳәауаз аасҭа иҳәашьа акәын еиҳаракгьы ҳхызхуаз, ҳзытҟәоз. Ииҳәоны исаҳаз, исгәалашәо рахьтә акаҟара шәзеиҭасҳәап саргьы.
«Аҳак иԥсаса ихьча дынрыциҵан, ашьха дишьҭит. Ахьча аҭыԥаҿы данҩеи, ақьала неидыргәагәаланы иааҟеиҵан, ух гәышьа ҳәа днатәоны еиԥш аан, қәыџьмак аакылсын, ашьҭахьтәи ашьапқәа инрықәгылан, ауаҩы дшымцәажәара иаацәажәеит: «Иҟоу уасҳәап, ахьча, амла сеиқәынҵәоит, ушьтәақәа уларылаԥшны иреиӷьқәоу ансумҭагьы, уареи сареи аламалагьы ҳзеилгом», – ҳәа.
«Сымч зқәымхоз, исылымшоз омак сыдуҵеит, ақәыџьма ухаҵкы, рахә гәарҭак снапы ианызҵаз сыԥшәма иамҳәакәа џьма гдыкгьы сызуҭараны сыҟам, уагьсықәымгәыӷын сара убри азын», – иҳәеит иара.
«Уца нас, умԥшыкәа лассы, уиазҵаа уи уԥшәма, иаарласынгьы аилкаа сзаага».
«Ишԥа, ус ҟалашьас иамоузеи?» – омашәа ибаны ақәыџьма дназыԥшит ахьча. – Уи аҩны дыҟоуп, сыԥсаса ара иааныжьны уахь цашьас исымоузеи? Ирхылаԥшуада урҭ сара схынҳәны саанӡа?» – дӷьаҵәы-ӷьаҵәуа аҭак ҟасҵоит ҳәа даҿын иара.
«Уара ухынҳәны уаанӡагьы са иузысыхьчап, умшәааит, аҳаҳаи, акымзаракгьы рыхьуам, еибга-еизҩыда иҟазаауеит…» – аҭак ҟанаҵеит иара.
Ииурыз нас, ахьча уаҳа? Иԥсаса ақәыџьма нарыдыртәаланы илабашьа аакыдхны дыҿҟьаҿҟьо иҿылеихеит. Ус дышнеиуаз амҩа аԥыхьа ла дук длахагылеит, аԥшь хәхәаӡа надаада ииан иара, амгәарҭа аҿынтә ауп уҳәартә «ҷох-ҷох» ҳәа иоумаха лашбыжьқәак ааҩуан. Даараӡагьы иааџьеишьеит ари иаҳаз. Аха иалиҳәаарыз ҳәа изымдырызт, иаарласынгьы наҟ днаԥырҵит.
Ԥыҭрак дахьыналаскьаз, џьашьахәык даниеит иара, шәагаала митәык иаҩцамыз хаҵак ишьамхқәа арсны агәгәаҳәа иааиуаз арҩаш даҵагыланы аҟәырқь-ҟәырқьҳәа аӡыжәра даҿын. Аха арахь омашәа иубаша «аӡы, аӡы, аӡы» ҳәа дыҳәҳәон, изхара ҟамлозаарын.
«О, анцәа зылԥха ҳаура, ҳамԥсыр иага аабап», – иҳәан, убрыгьы наҟ днаивсит, амҩа имамзи, дыццакуан… Ахьча дааԥса-дкараха ақыҭа дахьналагылаз, ичқәырҭылӡа игылаз ҵәаҵлак днаҵагылеит, иҟаԥшьы-уаркалеиуан ашәыр убраҟа
иҿаз. Ҳаи, шьыри исфандаз ҳәа днеилаҳан, илабала махәык днасын иааиршәшәеит, абық-бықҳәа ҵаҟа инкаҳаит аҵәақәа. Акы аашьҭихын, иаҳәызбала ианааԥиҟа, аҩныҵҟа хәаԥсаны иҟан, наҟ инкаижьит, даҽакгьы аагәеиҭан, убрыгьы хәаԥсазаарын, ахԥатәи игәеиҭазгьы – иара убас. Уаҳа агьама ауизбахуаз, измаанахарызеишь анаџьалбеит ҳәагьы дназхәыцит.
Иаҳ иҿы даннеи, уи иеиҳәеит аҭыԥ аҿы дшыҟаз, қәыџьмак шнеиз, ашьтәақәа иреиӷьу акы-ҩба ишаҳәаз, иара имеида имамкәан уи шизымӡбаз, гәырҩасгьы ишышьҭихыз…
Аԥшәма ари ажәабжь иазыӡырҩыз уамашәа ибазаргьы инимырԥшит, анс-арс ҳәа акагьы ахымҳәааӡакәа аҭакгьы наииҭеит, мап ацәкышьас иҟоузеи, изыҳәаз наҟ иаҭа, гаӡарак умыхьааит, амарџьа…
Ахьча дкылҟьа иҭыԥ аҿы даннеи, иԥсаса еибга-еизҩыда ахәапа-сапаҳәа ижаҳәауа итәоуп, ақәыџьма акәзар, аҭыԥ аԥхьаҵәҟьа хаҳә дук иқәтәаны урҭ ирхылаԥшуеит.
Иуеиҳәазеи нас, аԥшәма ҳәа ианиазҵаа, иаларԥшны агәы иаҭаху аҭа ҳәа сеиҳәеит, иҳәеит иара.
– «Сара амла сакӡом, – аҳәеит ақәыџьма, – исфо, изжәуа анцәа иџьшьахартә сазрыцҳаӡам. Шәԥысшәап, ишәҳәогьы гәасҭап ҳәа ауп убасгьы зыҟасҵаз. Ҭабуп ахысҳәаауеит аԥшәма исзааицҳаз. Амала аказын суазҵаар сҭахын иҟалозар…
«Изакәызеи исоуҳәарц иуҭаху?» – дҵаауеит ахьча, ици-ишәи еихамгыло дахьгылаз.
«Илаԥшықәуҵартә еиԥш акыр убама нас, амҩан уахьцоз уара?»
Азныказы иааизымбатәбарахеит, уи ақәыџьма иабадыруеи ҳәа, иагьиҳәеит лак амҩа ианиаланы ишибаз, амгәарҭа аҿынтә имиц аласбақәа рышбыжьқәа шиаҳауаз, уи даараӡагьы ишџьеишьаз.
«Нас, убри змааноу удырма, еилукаама?» – ҳәа иҵааит ақәыџьма.
Ахьча ҿымҭ-ԥсымшьа уи дазԥшуа дгылан ҳамҭакы.
Уаҳа ҭак ҳәа акгьы изыҟамҵеит.
– Убас еиԥш аамҭахоит, – аҳәеит ақәыџьма, – ауаа иины ианынкашәалак нахыс, ирдырша дырны ҷанҷаны еибафо, ихьибажәаауа, рыцкы уаҩы изымҳәауа иҟалоит. Убри ауп иухоумыршҭын, раԥхьаӡа уара амҩан узыниазгьы иаанагауа…
Ани аӡхыҽҽа иаҵагыланы аӡы зжәуаз итәы иаҳәауа убри ауп, – аҳәеит, – адунеиаҿ амал каҳауеит, афатә-ажәтә рацәахоит. Аха ауаа рыԥсы қымқымуа, ак рзымхауа иҟалоит…
– Ҳаи, дад, уаӷоу иибаша ауми уи, – даацәажәеит злымҳа кыдҵаны ари ажәабжь иазыӡырҩуаз Шәлеиман.
– Ауаҩы акы изымхо, ҩба изымхо – изхарак ҟамлаӡо, – инациҵеит даҽаӡәы…
Ҟазылбақьгьы иҽналаирхәуеит уи ацәажәара:
– Ыы, уара, уи акәӡами ихьыз зхарамфа, кәамаҷама Гитлер.
– Иԥсгьы-ибзагьы еиҭеигааит, алахша… – даамақарит даҽаӡәгьы.
– Иауропа атәылақәа дрылган, – иажәа неигӡон Ҳаџьараҭ, – уажәы ҳара дааҳадгылеит, ҳтәыла дуӡӡа лбааздоит ҳәа даҿуп, аха уи надаада ихәда икылагыларц иҟоуп, издырам ами макьана, – маҷк дааҭгылан, ауаа дынрылаԥшит, ихы рҵысуашәа инациҵеит, – ани аԥхьатәи даараӡа узырхәыцша акоуп. Аԥшәма дахьԥсыҽхаз аҭаацәараҿы ауаа ҷынҷаны еибафауеит, ишнеиуа иагьхибарҵәар ҟалоит.
– Сара ҭаацәарак здыруеит, – иҳәеит Ҟазылбақь, – еиҿашуа еиҿагылоуп, рус ыҟам, рҳәыс ыҟам. Ус иахьа, ус уаҵәы: мшымыхәла убри ауп изҿу, уаҳа акагьы.
– Нас иахыӡааит уҳәар смаҳаи, – инаиаҭеикит уи Шәлеиман…
– Аҵыхәтәаны ахьча иибазгьы, – иажәа неигӡон Ҳаџьараҭ, – ақәыџьма абасала иеилнаркааит, згәаҭа хәаԥсаны, адәахьала иҟаԥшьуаркалеиуаз аҵәақәа змааноу убри ауп, иуԥылоит шьоукы-шьоукы адәныҟала зегь ырла иԥшӡаны, аха ирҳәо, ируа еиқәшәамкәа, ҩныҵҟала иӷарны…
– Ҳаргьы иҳамоуп, дад, изааӡарызеи, – инаимидеит иажәа Шәлеиман, ԥшрала-сахьала иӷьазӷьазуа, уахьынаргәыдыԥшыло ныхачаԥақәоуп уҳәап, арахь гәаҭала иҽеимкәа, шьцылареи гәаӷлеи ипеипеиуа иҭәны.
– Исгәалашәоит ҳколхоз анеиҿаҳкаауазгьы иҳаламзи урҭ реиԥш иҟаз ауаа, иаҳҳәауа иақәшаҳаҭны, аус аҿы ҳаннеилак иҳадымгылоз, ҳаиҵазҟьауаз, – инаицирӷзит Ҟазылбақьгьы.
– Еиҿышәкааз џьышәымшьои… – аҵәы нарылеиҵахт ҩаԥхьа Ардашьын, – џьма руац еилагылараҳа шәзеилагылом, аха ус шәгәы иахьаанагогьы шьахәуп.
– Улымҳа аҭаҩара бзиастәуан, аха исаҭәам ара ажәлар рыгәҭаны…
– Уара, шәмыццакын, – иҳәеит ҩаԥхьа Ҳаџьараҭ, – уи иҩыза амҩа дықәуп, дқәаџқәаџуа, лассы дааирцгьы дыҟоуп…
– Усгьы ҳтәоуп, ҳаицәажәоит, абасҟак анышәҳәа, саргьы иҟалахьоу жәабжьк шәасҳәоит, иӡырҩуа абзиара шәымазааит.Қаԥшь Самсон Дамеи-иԥа Бармышь ақыҭан дынхон, – иажәа ахы ааирхәыхәт Ҟазылбақь, – хар имаӡамызт, ачеиџьыка азынгьы дыцәгьамызт, дуаҩеибаган, унеишь-уааишь ҳәа иарҳәауан. Ҽнак зны аҩны дшыҟаз, ҩыџьа аҽцәа иашҭа иааҭалеит, руаӡәк д-Ҟалӷьын, егьи д-Жәанбан, Лыхнытәқәан, изымдыруа дауҟахыз, уажә ибазма. Урҭ зынӡа еизааигәан, жьрацәаралагьы еилахәын. Абӷьааҳәа днарԥылан аԥсшәа нареиҳәеит, имҩахыҵырцгьы нарыдиҵеит, аха Бзыԥҭа ақыҭан Барасаа рҿы аԥсра ҟалеит, уахь ауп ҳхы ахьхоу, уаргьы иуцарҭоуп ҳәа ауп ишаадыруа, уаалаҳәа иарҳәеит. Егьигьы, исасцәа анымҩахымҵ, иҽеилаҳәа, иҽеилаца, иҽы кәадырны днақәтәан, рыхҩыкгьы еицны ашҭа инҭыҵит… Иахьнеишаз инеины, иҵәыуаны ианаахынҳәы, идыртәарц шьоук нархьынҳалеит, аха ирымуит. Аԥсыжрагьы иазымԥшыкәа ианықәҵ, «ҳааԥсаха ҳаҟоуп, амлагьы ҳакуеит, ааигәа-сигәа иудыруа ӡәыр дынхозар, ҳнымҩахыҵыр цәгьамызт», – иҳәоит Ажәанба, Самсон иахь ихы рханы.
«Ҟәыдки хәылрҵәыки ҳфар аҵкыс, ԥсыуа хәышҭаарак ихәажжаӡа ҳныҽҳәатәар хараӡа еиӷьми», – иааимаирҽхәеит а-Ҟалӷьбагьы.
Аиашазын, Самсон урҭ дырцәыԥхашьон, патугьы рықәиҵар цәгьа ибомызт, аха иаба?.. Крыфарҭак иманы дзыҩналомызт,
иҩныҟагьы деиԥшымзу, рацәак ихы азцомызт. Ашьҭахь даахәыцын, ус нареиҳәеит:
«Аԥсра аҿынтә ҳақәҵны ҳаауеит, маҷк иԥшӡам, аха иахьыӷәӷәарҭоу џьара шәымҩахызгоит».
«Уи акгьы амаӡам», – иааимаирҽхәеит а-Жәанба.
«Акыр амазар, сара исымазааит», – иҳәеит иҩызагьы.
Иааӷьаҵәыӷьаҵәны иниазҵааит, иабыкәушь ҳабамҩахугои ҳәа.
«Сара иахьысҭаху ҩнаҭоуп, иара шәаргьы ишәыцәтәымым ҳәа ауп ишыздыруа… Чыкәбар Шаҷ иҿы, анхаҩы замана, зыхьӡи зыжәлеи еидкыланы ирҳәауа, ҳа-Бзыԥан еицырдыруа».
«Уанаџьалбахт, Шаҷ дуӡӡа иҿы ҳашԥамҩахугои?» – иааицәымӷхеит а-Ҟалӷьба.
«Аду иҿоуп, мамзар, зхы иамыхәо ананамга иҿы шәара шәышԥаназгои. Жәанба дуӡӡаки Ҟалӷьбаки. Иԥхашьарами, шьахәуп, аха», – инарҿаирхьит Самсон.
– Аамҭа кәыркәа шоура иҭагылан, – иажәа неигӡон Ҟазылбақь, – акгьы аныҟамыз, ажәытә ианаамыз, аҿа ианаамыз… Аха иага убас иҟазаргьы, Шаҷ нхаҩ бзиоуп, ианакәызаалак иҩнаҭа ак анцәырымҵуа ыҟаӡам, – агәра диргон Самсон.
Нас абас еиԥш рыԥшәма ианрыдиҵа иҟарҵахуаз, инеиқәышаҳаҭхан, еиԥхыҟәҟәа Шаҷ игәарԥ инҭалеит.
«Аԥшәма, уҟоума, аԥшәма», – ҿааиҭит Самсон, – дҳақәымшәаргьы ҟалап ҳәа игәы иааинаҭеит.
Ҳаи, шәарбанқәоу! – иҳәан, даадәылҵит аԥшәма, – Ҟоҳ, Самсон уоума? Асасцәагьы уцупеи. Бзиароу?..
«Ԥсрак аҿынтә ҳаауеит, ҳувсны ҳзымцеит, уаабап ҳҳәан, ҳаамҩахыҵт», – иҳәеит Самсон, иҿы акуа-иашьҭуа.
«Шьахәуп, аха…» – блала иааимидеит, иқәықәма-шәықәмаха иаԥхьа игылаз исасцәа бзиахәқәа. – «Ҳаи, абааԥсы, Самсонхеит, акы ианааӡамыз… Асасцәа дахьқәа сзааугазаапеи, арҭ пату зықәҵатәу шьоук роуп, ҽаамҭак азы иааугар акәымзи, абасҵәҟьа ауаҩы ибахьоума?»
«Ааи, аха…» – ихаҿы ҵәыҵәӡа аԥшәма днеизыԥшит Самсон.
Ицыз аҩызцәагьы иаарцәымӷхеит аԥшәма иҿынтә ираҳаз, аиашазы зынӡагьы иазԥшымызт уи ажәа, рыбӷа иаҵасны унрысыр шьакәарак рылымшәо игылан дара. Иагаумҳәан иааԥсаны иҟан, амлагьы иакуан ҵаны. Рла ажьа амккәа иаахынҳәыр аҵкьыс иаарықәшәаны иԥсыр еиҳа еиӷьаршьон.
«Ус иага иҟазаргьы, анҭ, асолдаҭцәа сыҩны зхагылоу кыр иалаҟазар, кыр рымазар аабап, арахь шәааи», – ҳәа нарыдиҵеит.
Рыԥсы ицазгьы ааҭалеит, илҽыжәҵын, рыҽқәа аҽхырԥарҭаҿы инеиқәхарԥаны, еиманы аҩныҟа илыҩнашылт.
Убраҟоуп ассир ззырҳәогьы ахьыҟалаз. Рнапқәа аӡы нақәҭәаны астол иакәшаны илатәеит, аха иҭацәҟаҟараӡа, акгьы ықәӡам, аԥшәма ҿиҭуам, дара ҿырҭуам, еихәлаӡырҩуа итәоуп. Аҩны ккаӡа иҭацәуп, шьҭыбжьыкгьы џьара иуаҳаӡом. Асолдаҭ ҳәа дызҿыз рахьтәгьы, макьаназы аӡәгьы ихабар ҳәа рбаӡом, игәыԥҵәагаха аҭынчра ирхатәаз ааилеигеит аԥшәма.
«Аҩны шәышԥаҟақәоу, ахәыҷы, аду, ҳара ҳҟны еиԥш уахьгьы аарҩара шәымазар акәхап».
«Пе, че» ҳәа акы нарҳәа-аарҳәазшәа ааҟарҵеит, аха рыц-рышә еилгауам иахьтәоу, иргәаԥхом рыԥшәма иҟазшьақәа.
«Аарҩара аҽарыцәгьеит сынтәа, ҳшалҵуа ҳәагьы сеидру» – иҳәахуеит иара.
«Абас ҳҿы дҭаԥшуа дтәазаауама, мшәан, аԥшәма?» – блала инеибадырит асасцәа ҟадыџьқәа.
«Ссиршәақәоуп абри аԥсабара шеиҿартәоу, уназхәыцыр ишыҟоу. Аԥыжәац цак схыбуан азы аҟауар хәыҷык сҭахын, аԥсҭа ачаландарцәа рҿы сахьлеиз, иршьшьаны инасырҭан, сҽада иақәҵаны ишаазгоз, агәарабжьара санаабжьала, адунеи рӡыӡо иласықәҟааит иара. Ауха ҳнышьҭалоны еиԥш аан, сасык дыгәгәаӡа ҳашҭа дааҭалеит, асас анысҳәа амарџьа ҽакала ишәымԥхьаӡан, Иаҭма ҳәа хьчак дҳаман анкьа, убри мрик дихылҵын, дахьаанага уара идыр, сышәҭынхоуп, сшәыжьроуп, иҟалозар, уаха абраҟа сшәырԥхьа иҳәахт, ыы, адугаӡ. Иахьа иҟалаз ауп зынӡа ссирс иушьаша, арбаӷь хәҵыш дук ҳамоуп, ацалаҟьа аҿынтә ахы ласықәнакын, хынтә сықәҿнаҭит. Рацәа
ҳаҭхаџьт, сҳәеит са сахьгылаз. Инақәырццакны шәара ашҭа шәааҭалеит, нас акгьы аздыруам ҳәала уара, уи арбаӷь…»
«Ари ҳаз ҳирӡәарц иақәикма, дызҿу закәызеи?» – а-Ҟалӷьба иҩыза илымҳа дынҭахәыҭхәыҭит, егьигьы ҳабаанагеи, уара, Самсон, иҳәарашәа иҩыза днеизыԥшит.
Убри аамҭазы аҭаҳмада ихахәда ҩеиҵыхшәа ибжьы ааҭирҟьеит. «Еи, ссолдаҭцәа, шәабаҟоу, шәыӡӡама, мшәан зынӡа?..»
Омак ҳаҵеигаларц даҿызар акәхап. Изсолдаҭцәада ианаџьалбеит дзыԥхьо ааргәахәт иахьтәаз асасцәа.
Али-ԥси рыбжьара иаакылсит ҩыџьа аҳәсақәа, маҷк инаԥынҵаны игылаз – бла гәыҭбаак, лхы-лҿы аазыгьежьны, лыхцәы ԥаны илықәын, акан ақәҳәҳәа ҵкык хәхәаӡа илшәын, ӡыга касыла лхы ҵакын. Егьи, ԥҳәыс ҵаӷак лакәын, аха убрыгьы агәыкра лҿыҳәҳәы, ллакҭа хааӡа дыҟан, лԥыраҳәа лнапы ыҵакны, лызганк лҩыза лывара иавакшәа дааԥшуан.
«Ижәдыруазарц сҭахуп, сысасцәа шәхаҵкы, ари, – инапы налықәикын аԥхьатәи, – сынҭыҵга Ӡаӡу лоуп, егьи – сааҩнашылага Сырма…»
– Исзеилкаауам, маҵуҩцәазма? – дҵааит Хыџьгәаҭ.
– Иабатәи маҵуҩцәаз, иҳәсақәа ракәын, – аҭак ҟаиҵоит ажәабжьҳәаҩ.
– Анцәа ишиҳәара дыҟазаарын, убауоу?.. – иажәа нарылеиҵеит Шәлеимангьы. Авартәа думазар цәгьоу џьушьома?.. Нас, нас?
«Самсон Қаԥшь – сгәыраз, сгәыцқьа а-Жәанбеи а-Ҟалӷьбеи иманы дымҩахыҵит сасырҭаны. Ҭауади аамсҭеи ирыҵкару зныкыр сыҩны иааихьазу, фырџьанқәак дырктәӡами, сеидру, анцәа иныс?.. Ҵәахмахык зҳәаз иеиԥш, уаҳа акгьы шәымаӡамкәану, аԥҳәыс бзиа дҵәахҩуп ҳәа рҳәауеитеи».
Ачыс хыкқәа уажәы-уашьҭан ицәырыргоит, ҳҽынеиҵҳәаны ҩыкгьы аажәып ҳәа игәӡажәуа итәаз иаарықәшәацәгьеит, уи ииҳәаз анраҳа.
«Чыкәбар Шаҷ иҩнаҭа имҩахыҵит. Ачуан ду аӷьӷьарагьы дууп ҳәа иԥхьаӡаны, уаҳа акгьы иалаҟаӡамкәа, ирықәшәацәгьазеи», – инеидхәыцлеит Самсон иҩызцәеи иареи.
«Ана шәнеины анҭ сҷынҷақәа аажәгандаз, ҳагәгьы ааҳмырԥсаҳәарыз…»
Абраҟа реицәажәара аҟарагьы ахмырҵкәа, аџьынџьыхәеи арасеи саанк ианҵаны, баҭликала ауатка, иара убрыгьы абжа акәын, афырџьанқәа нарыдкыланы иааганы астол инықәыргыланы, рышьҭахь рмеиархаӡакәа индәылҵны ицеит. Акакагьы ааныркылеит. Ауатка хәыҷы иржәыз акәу, иахьԥшцәаз акәу, изыхҟьаз уара идыр, уажәшьҭа амла еиқәынҵо, ицхлымуа итәан, аха иааг, иабаҟоу?..
Ус еиқәԥшьыхаа, еихәлаӡырҩуа ишыҟаз, Шаҷ даалҟьашәа ибжьы ааиргахт, «Ӡаӡу, Сырма!.. Шәабаҟоу? Сымпылқәа аажәгеишь, сымпылқәа!..»
«Ампыл ҳаирсшоу, анцәа дынирҵәааит,» ааргәахәит, – аиҭамҳәақәа. Ампыл иасуа абаҟаху, урыҭәҳәар, акәапаҳәа инкашәап.
Убри акәхеит астол иаақәгылеит еирыӡк азна аҩи рыцԥхьаӡа аҩыжәга ҵәыцақәеи.
Убрыгьы ааҭадырцәит, ирымҵаз ахәыҷы рҿы иҭадыршәын иааҿамҟәеит. Уажәшьҭа, аиаша уасҳәарами, иааԥхаҵәыԥхаҵәит, ацәажәарагьы ргәаԥхо иааҟалеит.
«Ӡаӡу, Сырма!.. Саҿақәа, саҿақәа, – дыхәмарынгьы инациҵеит саҿа хыбалдызқәа!..»
Еимгәалыҿ-еимгәалыҿӡа, аџьҵла аума, ашыц аума, излыхыз аллаҳ итәуп урҭ аҿақәа, ҩыла иҟас-ҟасо ирҭәны раԥхьа инықәдыргылеит. Аԥшәма руак аашьҭихын: «Уа анцәа улԥха ҳаҭа», – иҳәан, днаҵашьшьы ижәит, убас даргьы акака ааныркылеит.
Аҳәсақәа ҩаԥхьа индәылҵны ицахит.
Шаҷ исасцәа уажәраанӡа зҟытԥсытшьҭыбжьы ыҟамыз иӡыӷә-ӡыӷәӡа иааҟалеит, ашәак рҳәаргьы цәгьа ирымбауа итәан.
Ус ишыҟаз аԥшәма дырҩегьых ҿааиҭит, – аџьынџьыхәагьы аџьынџьыхәоуп, аха уаҳа акыр цәырҵраны иҟоума, ҿмырҵысы ҳаидтәалоупеи ара?..
Убри инашьҭарххны, амаҵурҭа аҿынтә ауп уҳәартә иҳәсақәа руаӡәы лыбжьы аагеит, «уажәшьҭа инаагома» ҳәа.
«Уажәшьҭа иаҳфахуазеи, иҷынҷақәеи, импылқәеи, иаҿақәеи ҳшырҿыз аҩы ҳашьит», – рҳәеит дара.
Аҳәсақәа еихыԥа-еиҵыԥо астол фатәыла-жәтәыла иаадырхиеит. Акәтқәа апарпылџьыка рылҟьо, еилыршәшәаны, хазы ашәишәижьы, ажьҵаа, арашых сыӡбал, ишәымацараха ачашә уҳәа – рыфҩы лаҳа-лаҳауа, ргьама убаанӡагьы уҭәрын урҭ рчыс астол хыбны иқәыз.
Рҟыҟҿыҟк ыҟаӡамкәа абас рхәы ахьдырмазеиз џьашьаны инеиҿаԥшыхт асасцәа.
– Кәшьышь уабаҟоу, Кәшьышь? – иашьа иакәын уи, диԥхьаны дааигеит.
Аӡәы-ҩыџьа игәылацәагьы даарыԥхьеит. Рхәы рнапы надыркуаны еиԥш аан, «спулемиотқәа аажәга, спулемиотқәа», – адҵа нариҭеит дырҩегьых иҳәсақәа.
Апулемиотқәа ҳәа дызҿыз иаабац ҵәыцақәамызт, ихәхәа-хәхәаны, ижәпаҳаҳараӡа уаарыцәшәарын уахьрыхәаԥшуаз.
«Абри ала, ҩба-ҩба аажәыроуп», – иҳәеит иара.
«Акы – ажәлар рныҳәаҿа иазкуп. Егьи – аиашьа ду».
Ԥыхьатәи аҵәцақәа џьабаада иржәызҭгьы, арҭ рҟны иаауадаҩхеит, урагьы нақәырԥсеит.
Сасгьы ԥшәымагьы ааибаныҳәеит ус ишнеиуаз.
«Шәыԥсыма, шәабаҟоу, сыбзарбзанқәа сзаажәга, сыбзарбзанқәа…» – ибжьы ихацаланы ҿааиҭит ҩаԥхьа аԥшәма, иқьафгьы маҷк иҟаҵаны дыҟамзи, лафқәакгьы нареиҳәеит.
Ԥаҭхьқәак рыманы иаакылсит, аӡәы амц иҳәап, 9 – 9 ҵәыца усгьы иркуан.
«Ари ҳахәом, ҳахәаҵәҟьом», – рҳәан асасцәа ааилауаҭырит.
«Бзиоуп, нас, шәара ижәымжәуазар, ҳара иаажәып», – иҳәан, руак аадырҭәын аԥшәма инеидыркит, егьигьы ахәцә аҿынӡа аҩы алԥхаауа агәылацәа руаӡәы инаидыргалт.
Аԥшәма даацәажәан усгьы иҳәеит: «Ҳаҭыр зқәу сысасцәа шәхаҵкы, сгәылацәа ара итәоу, шамахамзар, рныҳәаҿақәа наҳкылахьеит. Арҭ сара сԥаҭхьқәа роуп, уажәы абас ҟаҳҵап, асасцәа здызкылаз аԥшәмацәа ҳныҳәап, урҭ мныҳәакәа ҳцар, ҳиашахом, анцәагьы иаҳџьишьом, шәыххьзгеит».
«Аԥшәмацәа шәныҳәазааит» ҳәа дныҳәа-ныԥхьаны иааникылеит аԥхьа агәылацәа рахьтә аӡәы. Уи иҩызцәагьы идиржәит, дынимыжьит иара убас иашьа еиҵбы Кәшьышьгьы.
«Анцәа диныҳәааит аԥшәма, уаҩы разк иоуп рыцҳа, иразра ԥырхагас анцәа иумҭан», – иҳәан Шаҷ ихаҭа иԥаҭхь данҩаха, асасцәа ҟадыџьқәа ԥхашьазар акәхап: «Ус ҳзумун, Шаҷ, ухаҵкы, арахь ҳара иҳаҭа, иаҳзымжәыргьы ҳшәықәныҳәап», рҳәан иааимырхит, иаргьы ииҭахыз убри акәын.
Раԥхьа а-Жәанба иааникылеит, ашьҭахь – а-Ҟалӷьба, Самсон акыр иҽирххеит, аха убригьы дзауацәцахуаз…
Уажәшьҭа игыларгьы цәгьа ирбом, аха иааг, аҩы иашьхьеит. Аамҭагьы такәы инаскьахьеит, ицароуп, излацозеи? Ршьапқәа иеиҭаргаӡом.
«Ҳаи, Самсонхеит, уанааиуаз зшьамхы зыҵԥраауаз, ахаҵагәы зызҭаз, иухьзеишь, уҟәиҭшәиҭуа утәоупеи?! – ибжьы наиқәиргеит уи аԥшәма.
Шаҷ днеин аҭӡамц аҿы иԥхьарца аакнихын, инапаҿы иааникылан, иааирҷыжь-ҷыжьит.
Самсон иакәымзи иара еиҳа иидыруаз. Мчыла дҩеиргылеит.
«Смахәҿа аанкыл ирӷәӷәаны», – инаидиҵеит иара. Ииҳәаз ҟаимҵар иуазма, уи имахәар а-Жәанба ииркит, а-Жәанба имахәар – а-Ҟалӷьба. Иркәашарац ауп уи зыҟаиҵо, аха иуркәашода, рыԥс хәыҷқәа ҭыхны игылоуп.
«Сарма иақәыршәаны, шәшьапқәа шьҭыхны шәыԥала», – иҳәан, адық-чықҳәа еивагьежьуа акәашара иналагеит.
Аӡәы даабрыр, «ҳаи, абааԥсы» ҳәа днаиҵаҳәҳәауа, сааҭк ирзынаԥшуа убра еивагьежьуа иқәын… Еиҵаршәшәаны инаганы инҽыжәырҵан, аԥсшәа раҳәаны ашҭа инҭыҵны ицеит.
– Оумаҵәҟьа рзиуит, алухи, – даацәажәеит Шәлеиман ажәабжь еиҭазҳәоз иахь днаԥшуа.
– Урҭ изеилымкаауа дыҟазма? – иҽналаирхәит Мақьҭаҭгьы, – мыждахәӡак иакәын удыруоу уи Шаҷ ҳәа иҟаз.
– Акры еилыркаауазар, еилыркаартә иақәшәеит, – инациҵеит аҵыхәтәаны Шәлеимангьы.
Убри аамҭазы ашҭа дааҭалеит асҭаршын иусқәа назыгӡоз Алдамыр, араионтә комитет аинструктор дицны. Рыҽқәа афақь рԥынҵа икылҟьо, амаркыџьы ргәыҵатата, иубон иааԥсаны ишыҟаз. Ҷкәынцәақәак неины иааҽыжәырхит, рыҽқәа ныԥхьаркит. Ауаа ахьтәаз ианаарылагыла, иҩархаҵгылан инадыртәеит. Ԥыҭраамҭак ус еицәажәон, нас Алдамыр ихылԥа ӷаӷаӡа, уажәы-уажәы ицәа дҭасуашәа, дҩагылан ауаа дынрылаԥшит.
– Арахь шәааскьа, – иҳәеит ашьҭахьҟьа итәақәаз рахь ихы нарханы.
Урҭ маҷк рҽааидыркылеит.
– Шәыԥшижьҭеи акыр ҵуазар ҟалап, ыҟами… – уажәы-уажәы деицәкьысуа ацәажәара дналагеит Алдамыр, – аха иаҳзалмыршеит, унеиуеит анхаҩы иҿы – иаага, исыҭа мацароу?.. Ус иҟалом, фырџьанқәакгьы укыроуп, мап-чап уҳәап, аха заҟаџьара иуҳәауазеи…
– Мап укыртә, афы укыдиҟьома, иԥхашьарами! – иҿы варала ирхашәа даацәажәеит Мақьҭаҭ.
– Анхаҩ игәы уасыр ҟалом, ҵасым, иԥхашьароуп, ыҟами…
– Ҵасым ба? – аҟырҟырҳәа дааччеит зхы ҟәазӡа ашьҭахьӡа итәаз.
Аиеи, убри ауп иқәнагоу…
– Ее, убаашәт, иуҳәаз ауми зынӡа исзымдырӡо.
– Иудырцәап, усыкәахшаны ауп ишудыруа, ыҟами… Аиеи, – ихаҿгьы амца нықәлан, изԥаҵакгьы аҩада икыдыххалашәа иҟаз аашаҟьшаҟьеит.
– Абзацәа ԥсын, аԥсцәа гылт, – иҳәеит Ҟазылбақь, ҭынч ишиаҭәаз еиԥш.
Дӡыҩӡа дрылаԥшуа Алдамыр, ихылԥа ӷаӷа ааихихын, ирҟыҵымыҵуа икын, иҟырҟы ҭрыцқьаауашәа ацәажәара дналагеит:
– Ишыжәдыруа еиԥш, аҩызцәа, ҳтәылаҿы аибашьра ду цоит…
Агерманиа дҳақәлеит, ыҟами… Қыҭеи қалақьи иӷәыхит, иишьуаз ишьит, иаанхаз ахәура иҭеицалт. Арахь анцәа дааумышьҭын, мамзар…
– Ҳаанирҵәаӡоу?.. – даахарахаԥшит Ардашьын.
– Мамоу, унижьуеит. Абри аҵла амахәаҿы укәалкәало укнеиҳауеит, уажәыгь иузымдыруазар, ухы иухагылоу башаӡа иухагылоуп…
– Схы уаламкьысын. Схы… Иууазеи афуҟаражә…
Егьи ари ииҳәаз илымҳа инавижьын, сыхшыҩҵак иҵегь исырӷәӷәап ҟаиҵан, аҿынаирхеит: – Ҳашәа рхаԥыцқәа хны, ргыгцәа ргыланы…
– Ох, ох, ох… – аҵәы налеиҵеит ани ахҟәаз.
– Зҿы аус ҳамоу зынӡа дбааԥсуп, дбааԥсуп акәым, дқәыџьмоуп, абга дақәтәоуп, ыҟами…
– Ус убахьоу?
– Дыбгоуп, абгагьы дақәтәоуп уи Гитлер асволоч кыдыззалашәа иҟоу, – иаашьақәирӷәӷәеит аҵыхәтәаны.
– Абга дақәтәандаз иубаргәызыз, ашәиҭышә днарышьҭуамызт, длышьҭагәа дыркуан, – днеиҿаԥахт ани аҷкәын ахҟәаз.
– Абга акәымзар, дзықәтәоузеи, уара уи антифашист ӡыргагашәа иҟоу, – иҳәеит иара ани «анти» ациҵар еиҳа иӷәӷәаз џьышьа?
– Уара, иудыруоу уи ажәа иаанагауа?
– Ыы, изуазеи изымдыркәа, уара уоума еиҳа издыруа нас?..
– Абзацәа ԥсын, аԥсцәа гылт… – иҳәеит Ҟазылбақь, ихгьы ааирҵысит.
– Ацәа уцәоуп иуҳәарыз ҳәа, – ҭыԥ ииҭомызт ани аҷкәын, цасҳәа дҵәылихуан, диҟәаҵуамызт.
– Ицәа уцәаханы ижьы ужьхааит, иумуазар, ыҟами…
– Иажәа ишәырҳәеи, уара, изакәызеи иҟашәҵо, – дынрыбжьаҟазеит Шәлеиман.
Асҭаршын иусқәа назыгӡо Алдамыр азныказы дааҭгылеит, иҽааирҭынчшәа ааҟаиҵан, иблақәа паӷьӡа ауаа дынрылаԥшит:
– Ҳыҳ, уԥши уара… – дааӷьуашәа ааҟаиҵахт иара. – Ишәасҳәарц исҭаху убри ауп, афронт иаҿагыланы еибашьуа Ҳар ҟаԥшьаа ацхыраара рыҭатәуп… Абри аҩыза аамҭа хьанҭа
аан, дасу иҳалшо ацхыраара ҟаҳамҵар, аҽнышьыбжьонҵәҟьа ахьымӡӷ аагоит, ыҟами…
– Ахьымӡӷ аҿы ҳшынхо удыруазар, хар амаӡамызт, аха…
– Хьымӡӷыми нас, Мақьҭаҭ, ҳар амаҷ азын еиҵахар. Ҳрыцхраароуп, иҳалшо акаҿы ҳхы ҳамшаҭароуп, ыҟами…
– Ацхыраарақәа иагьакуп, иагьыҩбоуп, хыла иарбан цхыраароу иаҭаху, ахьӡ, ажәла? – дыниазҵааит Ҟазылбақь.
– Уи, Ҟазылбақь, сааукәахшоуп, ыҟами анаа…
Убри аамҭазы апартиа араиком аинструктор дҩагылан, аԥхьаҟа дааскьеит. Инацәхыԥ имаҟахы инавеиҵан, ҭынч иажәақәа рҿааирхеит: – Иуҳәаз раҳаит, утәа, уԥсы ааиҭоукып…
Егьи инапқәа неивиган, ихьыз изымдыруа, днеины иҭыԥ аҿы днатәеит.
– Ажәлар шәхаҵкы! – иажәа ахы ааиртлеит иара, – ишыжәбауа еиԥш, аамҭа цәгьак ҳҭагылоуп. Аӷа ацә аҵыхәа еиԥш ҳтәыла иҽынагәылаихалан арахь акырӡа дааскьеит. Ашьха акаҵәарақәа рҿы аибашьра ӷәӷәа ыҟоуп…
– Ԥсҳәы дҭалеит ҳәагьы рҳәауеит, ииашоумашь, дад, убри? – иажәа налеиҵеит Ҟазылбақь.
– Аиеи, уи абрахь агаҿахь дкылсны, Бақәанӡагьы днаӡарц игәы иҭан, имаӡақәеит акәымзар. Ижәдыруеит, ҵыԥх ашықәс анҵәамҭазы Сталинград аибашьра ду иҟаз. Шаҟаҩгьы тҟәаны иргада, аинралцәа инадыркны, Ҳар ҟаԥшь еиуеиԥшым афронтқәа рҿы аԥыжәара шрымоугьы аҭагылазаашьа бааԥсуп. Аӷа иҽазишәоит аҽышьақәырхара, ақәыџьма еиԥш аҟаҿыҳәа дыцҳауеит… Ацхыраара ӷәӷәаны ирҭахуп иахьа ҳар, ишәхылҵны ицазгьы шәыҷкәынцәа убра игылазароуп. Зхы ақәызҵазгьы шаҟаҩыда…
– Жәаха Аҩӡаа рҿы ашәҟәы еиқәаҵәа кылхх иаакылсит, – даацәажәеит Шәлеиман, – игылашьа бзиан, Ҳазгьери иҷкәын Мышьа, аха иаҳкузеи, баба… Ҳгәы ҳҟычроуп, ишԥаҟаҳҵари, алаҳа далыҩрны иауихьх, аибашьраҿы дҭахеит.
– Уи имацара иакәындаз, убас ашәҟәқәа ахьроухьоу рацәоуп… Ажәлар шәхаҵкы, иахьа абраҟа шәыззеизаагаз абри ауп, Атәылахьчара акомитет ажәлар рахь ааԥхьара
иҟанаҵаз инықәныҟәаны, ҳтәылаҿы зегьынџьара аусуцәа, анхацәа, аинтеллигенциа уҳәа дасу ирылшо аҳәынҭқарра иаларгалоит, аԥара-шьара зҳәаз еиԥш, ирацәоуп ацхыраара иҟарҵо.
Уажәраанӡа зцәа иҭаҟәырны итәаз Ардашьын, ихылԥа ԥраал ду ибла гызмалқәа ирцәыҵырԥшуа, ҟыҳы-ҟыҳы ҳәа иҟырҟы ҭрыцқьаауа, амаӷ зылҳәҳәо иҟаз иажәақәа рҿаархеит:
– Уара, ак шәасҳәашан, ани шәаб хазынахә ду ҳааӡа-ҳахьча адәы ҳақәызҵаз ҳәа еснагь зыӡбахә шәҿаку ирахә-ишәахә ықәӡаама, ирылалазеи, иҽуахьад, иԥсаса, ҵаара ԥхашьарам?
«Ԥыф-чыф» дырган, ашьҭахьҟа шьоук нцәыҵаччеит.
– Анцәа ицәымӷахәу аӡә иакәымзар, ҽаӡәы изыгәаӷьуам аҳәара, – игәынамӡара аарԥшуа даацәажәеит Шәлеиман.
– Аҵәылаҵара араҟа иаҭыԥны избом, иуҳәаз ахы ахьцо ҳзеилымкаауа ҳаҟам, аха уи аҽазны ҳалацәажәап, – иаарӷьноуп аҭак шыҟаиҵаз Ардашьын иахь аинструктор, убри ашьҭахь иажәа иацҵаны иҳәон иара, – ихьаҵны идәықәлаз аӷа иааимԥыхьашәаз нирҵәоит, акы деигӡом. Аӡәгьы диеигӡом… Афронти атыли реимадареи реицхыраареи роуп Ҳар ҟаԥшь риааира зыбзоурахо. Абри зегьы ирдыруазароуп, еилкаангьы ирымазароуп.
– Ииашоуп, ииаша.
– Асамарҭал уҳәеит.
Ардашьын ҩаԥхьа акамаршша еиԥш ицәа дынҭаҟәрыхт.
– Тсеи еихаӡеи рҵысны иҳажәлаз ҽыкәбалла ухыс-хысуа узырԥылом. Иаҭахуп аҳаирпланқәа, атанкқәа… Убри аҟнытә, атәылахьчара афонд азы иҳалшо алаагалароуп. Иҳаҩсыз амчыбжь азы Аҷандара ақыҭан, Ҳәатышь Алықьса, нхаҩ бзиоуп, дыжәдыруеит…
– Дҳамдыркәа, аԥсшәа бзиа ҳабжьоупеи… – днақәшаҳаҭхеит уи ииҳәаз Мақьҭаҭ.
– Ажәа риҭеит шәнызқь мааҭ аԥара шалеигало ала, хыла аҳаирплан ҟаҵара ахарџьтәқәа ирызкны.
– Аферым.
– Иххьзгеит.
– Ихаҵкы сцааит…
– Аԥара мцхәы имазар, сара исиҭар сыҩны снаҵгәа-ааҵымгәозеи, – шҳамк нарҿишьхт Ардашьын, иблақәа ҭакәиӡа дахьтәаз.
«Ааи, афы диҟааитеи, дабаҟоу ани амҩа иқәу?» – игәы дынҭахәыцит Ҟазылбақь. Нас иажәақәа рҿынаирхеит: – Уароу? Шә-нызқь ракәым инеиҳаны иурҭаргьы зхы изахәо аӡә уакәым.
– Мазеи ча, – днақәшаҳаҭхеит уи ииҳәаз Ҳаџьараҭгьы.
– Шәара сышәмааӡахьеи анҵәажәқәа…
– Хар умаӡам, амала уи пату ақәызҵо, еилызкаауа дабаҟоу акәымзар…
– Иара убас Лыхны ақыҭан Хеиқәы Қсыс 80 нызқь мааҭ акы-ҩба ҳәа иԥхьаӡаны инариҭеит…
Ааигәа вагонла аҽқәа, арахә уҳәа ахьдәықәырҵоз ҳраион иалҵызгьы маҷымкәа ирылан.
Шәлеиман дахьтәаз илабашьа днақәыӷәӷәашәа ажәа налеигалеит: – Иуҳәаз ҳаҳаит, баба, кыр ҳалшозар хеиӷьашьа ҟаҳҵом.. Ҵыԥх сҽы аласҵеит, уи азын аӡәгьы ажәак исмырҳәаӡеит. Цә-маҟак сымоуп, ианаҭаху инеиааит, ирхызбаауам…
– Шәыххьзгааит, дад, абра иӡырҩуа, ауаа заманақәа шәтәоуп, ажәҩан иалоу аҳәыҳә амҵәыжәҩақәа ахӡы алшәар здыруа, ишәықәнагоу исҳәауазеи, ҳаибашьцәа рыцхыраара ҳара зегьы иаҳуалԥшьаны иҳаԥхьаӡоит. Акәыт иалшо акәтаӷь ҳәа саргьы убраҟа сыхәҭаа ыҟазар сҭахуп. 50 нызқь мааҭ аԥара алазгалоит, дадраа, – иҳәан, длатәеит Ҟазылбақь.
Шәлеиман, Хаџьгәаҭ уҳәа уи иҟаиҵаз азын аџьшьара иҭауа, ирҳәауан аринахысгьы рхы ишамеигӡо, дасу илшо шыҟаиҵо.
Аԥсӡы зҭыҩуаз, зылахь еиқәыз анхаҩ иашҭа знымзар-зны агәырӷьара ҭыҩраны ишыҟоу азын агәыӷра рыманы еимлысит усҟан уи аизара иалахәыз анхацәа.
Аԥшәма иҿыгәкааны иԥсуашәа, аблақәа ҭраа игылан ахьатә кәасқьа, шаҟантәгьы уи даҵаиахьаз, даҵаԥхьахьаз.
Ушьеи иареи чакра ианцоз ршьапқәа неилаԥсаны абарҵаҿы инышьҭалон, ашамҭахьы ианнықәлалак, иҩагыланы рыкаҭақәа, рфонарқәа аашьҭыхны, ашҭа инықәсны, агәарабжьара иныбжьалон…
Ҭырбеи амҿырҟәарахь иҿынеихеит, иҭыҿҿа-ҭыҿҿа, абӷа ҭысҳаԥӡа, қдык ҵаҟа ишьҭан, урыс еихакгьы аԥынҵала убра иаларсын. Ҟәырӷьатәқәакгьы амаҵурҭа аҭӡы авараҿы икыдгылан.
Ашышаанда днадгылан, дналаԥшит амхырҭа, аџьықәреи шьапқәа ирықәҵәиашо иҩеиуаз аҟәыдқәа ҩахьан. Аҳәаахь инаскьаганы араҵлақәа игылаз акакан рҿассы ирҿан, рҟәыбара иаамҭан ожәшьҭа.
Ашәымҭаказы илаԥш иааҵашәеит зхы ҭыкка зымҩатәирахь иҵаз ажәытә ҳаԥшьа. Ааигәа днеин дынҭаԥшит, икеикеиуа ицқьаӡа иҟан иара.
Ауҭра аҵкарахь Ушьа иаб атама еихаҳақәа еиҭаз, ԥыхьа еиԥш ииуамызт, такә иажәхьан, иҩанҭхьӡа, иныҵҩааны ицазгьы убап…
Ауразоуроу лаԥшыла иааимидан, ҩаԥхьа иҭыԥ аҿы днеины днатәеит. Ҳәыск акәкәыҳәа аҳаскьын иаамхо аанда иаван, кәытқәакгьы ҟәындшәындуа аҩнаҵаҟа ахәшырб илабылгьон.
Ааҵрахь ауп уҳәартә, аӡә иеимҳәабжь аагеит. Дук хара имгакәангьы калаҭк ижәҩахыр иқәкны ахҵысҭа даахыҵит аԥшәма. Иҭааз асас дангәеиҭа, иеидара амаҵурҭа аԥхьашәа инаргыланы, днеины аԥсшәа наиеиҳәеит.
Аԥшәма иеимаа ҵарԥалақәа ааишьхны, ирҭаҳаз ахәшырб ҭыршәшәаны, зымҩа инаиргылеит. Ихылԥа анааихих, ицәаакы-еилыԥсаашәа иҟаз ихахәгәӡара, акан зқәыҳәҳәы иҟаз илахь инықәԥсеит. Илакыҵа ҭаҳақәа шәыта-шәытаӡа иҟан. Данцәажәоз ибла ӷрақәа уажәы-уажәы рыҭра ирҭагьежьуан, иҿачы иҟаз ижакьақәа инапы нарылишьит.
– Дыԥшит, дыԥшит, аха имааит ахозиаин, – иҳәеит иара иидыруаз аԥсшәа хәыҷала. – Гәдоуҭа ицашан… Апарикмахер иҟам ара.
– Аа… Дмааижьҭеи кыр ҵуама нас иара?
– Ҩба мчыбжьа, – инапалагьы инаиирбеит.
– Аус абеиуеи уи уажәы?
– Соча. Прорабуп, аҩнқәа иргылоит.
– Иҭаацәа абаҟоу?
– Иҭаацәагьы уахь иҟоуп. Ахәыҷқәа ашкол аҿы аҵара рҵоит.
– Анхара бзиа еиҿкааны ишәымоуп, дуцхраауазар акәхап иаргьы.
Инапсыргәыҵақәа аарҳәны инаиирбеит. Еиҟәыдды, амса рыҵачаԥа иҟан урҭ. Нас ибжьы ҭыгацәамкәа ҭынч-ҭынч даацәажәеит:
– Сара соуп ари ҟазҵо, иаауеит аԥшәма сабшеи мҽышеи, хәыҷык-хәыҷык аус ауеит, нас ара араскладушка аҿы ииоуп, аԥсы ашьоит.
– Ыы, ауаҩы данааԥсалак иԥсы ишьароуп, нас ишԥа?
– Аԥшәма – ибзиоуп, – ихысга нацәа ааиркьаҩын, – даацыԥхьаӡа мааҭк-мааҭк ииҭоит сара.
– Ҟоҳ, иҽхирҵәеитеи… Мааҭк аума уара иухәҭоу, иҵәҩаншьап еидкыланы изку.
– Иалысхи, агород аҿы иԥаҵа исеит, мааҭк ииҭеит, уаҳа иҭахӡам Миша…
– Ухаҵа бзиоуп, уара. Аԥсшәагьы цәгьамкәа иуҳәоит…
– Жәашықәса рыла еиӷьны идыруазар ахәҭан.
– Еиӷьны?.. Хар умаӡам, џьым.
Акраамҭа ҿымҭ-ԥсымшьа итәан. Ани аҳәыс, аанда иавхоз, ашәшьыраҿы иааин ихырсысуа игылан, аҵыхәала уажәы-уажәы амҵқәа аҟәцо, урҭ аԥынҵа ианҭалалак, ахы аԥыр-ԥырҳәа иаҟьон. Акәытқәа ракәзар, ҭынч атәаха рымамызт.
Аҭынчра еилаго даацәажәеит Ҭырбеи:
– Арахь Аԥсныҟа даарц игәы иҭаӡами, Ушьа? Ииҳәауазеи? Шәача даанхаӡарц игәы иҭоума?
– Гәдоуҭа адом-отдых аҩны ргылара ианалагоз, уааи ҳәа иарҳәеит, аха иара мап икит. Соча ацентр аҿы аквартира имоуп, иҳәеит, сашьцылеит, иҳәеит, акыргьы схашәалоит, иҳәеит.
– Ихашәало иазиуазеи, арахь иаб игәараҭа ккаӡа ианҭацәлак.
Аԥшәма ижәҩахырқәа ааирҵысит, уи сара сус иалоузеи иҳәарашәа. Нас иеимаақәа ишьхарԥо даацәажәеит:
– Стәаны сухәаԥшуеит, асас дахь усҭааитеи. Аԥсуаҵас иҟалома, сааукәыхшоуп!
– Сара ссасӡам, сыбжа ари аҩнаҭа иааӡахьеит. Ушьеи сареи уажә маҷк ҳаицәыхҟьақәашәа ҳҟалеит акәымзар, ҳаиҩызцәа бзиақәан.
– Акы унамыцҳакәа уцар, уиашахом. Уаагылароуп зны, ҳамҭакы.
– Ара уажәы аҩны сҩеиуеитеи…
– Ус иага иҟазаргьы… ухы схумбаан, аҽакала еилыскаар ауеит сара.
Ҭырбеи уи уаҳа иамеимкит. Дихьынкәакәало димкит, дцар анцәагьы иџьишьомызт… Ибӷа аҵла шьапы инкыдиҵеит.
Ари агәараҭаҿы зегь еибгақәаны ианыҟаз акәын. Ҭырбеи шьыбжьышьҭахь ашкол ахьтә ианыхынҳә, ишәҟәқәа ныԥхьеикын, Ушьараа рахь дналбааит.
Амӡырхаҿы иԥылаз абдуи андуи ашәшьырахь днарԥхьан, убраҟа итәаны еицәажәон. Уи абраҟа дзацәажәоз абыргцәа ажәабжьыс ирзымдыруаз ҳәа акгьы ыҟамызт. Ажәа еимазкыз, згәы цәибаҟьаз ашколхәыҷқәа инадыркны, еилалаз, еилыҵыз уҳәа рҟынӡа, изламцәажәоз иҟазыз. Аха уажә уиаҟара рҽаларгаломызт, иҟәиҭшәиҭуашәа итәан, иаахҵәаны иуҳәозар, ргәы алаҟамызт, рыҷкәын еиҳабы (Ушьа иаб), аибашьра шеилгахьазгьы ихабар раҳауамызт…
Рыҷкәынзаҵә арра данырга аҽны дхынҳәны даауазар ҳәа ихьӡала ацәҵыс адәы иқәҵаны ирымаз ақьаф кыдыззала, ахы аԥырԥырҳәа иҟьауа афасара илан… Аҭакәажә, аҵара згәы ззақәымкуаз, ихьысҳау, иныгәнысуа есымша агантә иаауа арҵаҩцәа ааӡаб шырхырго, ақыҭа еиҳабыра рахьынтә уи аус ахылаԥшра загхаз уҳәа зегь анҭылҵаа ашьҭахь, лыбла ацәақәа ыртаԥтаԥуашәа дыниазҵааит:
– Нан, Ҭырбеи, Агаҟа уанцо Гәдоу урны амардуан уахьыҩаҿагыло, аҿаԥҟарақәа руакы аҿыбганы зымҩа икажьуп, изыԥхықәу изыҟарымҵозеи, рылаԥш захымзеи ақалақь гәашәс иамоу аҭыԥ ԥшӡахә?
Ҭырбеи иахиҳәаара изымдырит, уи иаргьы ибахьеит, аха ожәраанӡа иҟамҵакәа иаанханы иахьыҟоу, уи зыхҟьауа ҳәа акгьы изҳәомызт аҟнытә зынӡа ақәҿимҭӡеит.
– Нас, уа аӡә даҿҟьар ҟалоит, ахәыҷы дыҟоуп, аду дыҟоуп. Амҩасцәа рацәами, нан… – лыхшыҩҵак анагӡара даҿын лара.
– Аф бҿасны анцәа бысирбааит, бусс иалоузеи, – иааизымычҳазт абырг, иԥҳәыс дналықәцәҟьеит.
Ҭырбеи зныкыршәа ркәасқьа абарҵахь днаԥшит, илаԥш иааҵашәеит амардуан амҿтәы маакыра иамаз аҿыҩрны иҟьаҟьаӡа ҵаҟа адгьыл аҿы ишьҭаз.
«Аӡәы ибла аҭәиц ихыз ибон, ибомызт ихаҭа ибла ақды ихыжьлаз», – дназхәыцит ари ажәаԥҟа арҵага шәҟәаҿы дзыԥхьахьаз, иқьышәгьы ачча аақәххит. Ушьа дыниазҵааит, диҭахны дышнеизгьы реиҳәеит, аха дара ҭак ҳәа акгьы ҟарымҵеит.
Убри аамҭазы рахәқәак абаҳча аҵыхәахь иаацәырҟьа-цәырасит.
Ари абырг илаԥш иҵамшәар ҟалозма, иааигәара ишьҭаз иеигәышә аашьҭихын «ыы, шәгәарымлааит» ҳәа, дыҭраҟә-ҭраҟәуа уахь иҿынеихеит.
– Аԥхьан амардуан атәы анцәырызга, омашәа иубазар ҟалап, – даацәажәеит лара, – абла иабоит, агәы еилнакаауеит, арахь рымч ақәхом, уи ҽакуп, аха ирбоны, рымчгьы ақәхоны иавсуазар, уи шԥеилкаатәу?.. – Ԥыҭрактәи лҿымҭра ашьҭахь, инацылҵеит, – ҳаизҟьа агәарԥ ҳақәыжьзар еиҳа еиӷьымзи, ҳаҩны аҿышәҭа абанс иҟалар еиҵкьыс. Изылшоз наҳхыҵны ицеит, арахә иреицәоу абора иазаанхоит ҳәа иаҳурҟаҵозеи исаҳәишь, сааукәыхшоуп. Смаҭа сызкәырбану иааҳагхар ӡык наҳаиҭоит, илуршозеи уаҳа?
– Иҩышьҭыхны анадҵара азыҳәа мбатәык аҭахызу?
– Иажәит, ихәарҽхеит, ҵәымӷ иазынкылом, шьҭа иԥсахтәуп.
– Габрушьараа нашәыцхрааргьы ҟамлозыз, иаҳҳәеит ҳәа…
– Урҭ ҳаха рызҭада, уан рыцҳа?..
– «Аа, аи!» ҳәа ладантәи ибжьы ааҩуан абырг.
Аҭакәажә лхы ҩышьҭыхны уахь днаԥшит.
– Илуршагәышьозеи уажәшьҭа, иахьатәиума… Ԥыҭк наҳҵшазаргьы, ҳаҷкәынцәа ргәырҩа ҳамхәаҽи…
– Ус шәгәы кажьны шәымцәажәан, зда ҟамлац акгьы ыҟам, ижәдыруазеи ихынҳәны иаауа шәрыланакыргьы, – лгәы ныҟаиҵеит уи аҭакәажә.
– Зыԥсы ҭоу ҳара ҳрылахәны ҳҟаларцу, нан?..
Еиқәышьшьы иаатәеит ҩаԥхьа, аӡәгьы ҿиҭуамызт, аҭакәажә лыблақәа аацәаакын, лԥыраҳәа аҿацәала иналырбеит.
Абаҳчахьгьы ааҭынчрахеит. Аԥшәма арахә наҟ инҭцаны аанда ахьуашәшәыраз иҟаиҵозар акәхарын, ишьҭыбжь ҳәа гаӡомызт.
– Ушьа макьана даарушь? – дҵааит зныкыршәа Ҭырбеи, дшыццакуазгьы лгәы инықәишьит.
– Адәқьан аҿынӡа дҳашьҭын, чак шьақарк ааигарц ауп, имоургьы здыруада, аха…
– Иацы ахәылбыҽха иҟан, иахьагьы иҟалозар акәхап, – иналаҭеикит иара.
– Дыззуҭахыз, нан, Ушьа?
– Ус, аказын дысҭахын, – дааԥхашьашәа ауп уи арҭ ажәақәа шиҳәаз, иӡамҩақәа ааҟаԥшьхан, наҟ зымҩа иҿгьы наирҳәит.
Ушьеи Ҭырбеии еиқәлацәан, аха егьи иаԥхьа далгахьан ашкол, Аҟәа аиндустриалтә техникум аҿы аҵара иҵон. Аԥсшьара аамҭақәа раан урҭ аҳәыҳәқәа реиԥш иҟәбаҟәшәо еицын, ӡҭалара ҳәа амшын ахь еиццалон, хәылбыҽхала ихынҳәны ианаауаз, аҩны ианеилахамыз, аамҭа анрымоу рқыҭа акалҭ аҿы иҟаз аԥсшьарҭа ҩны аҿы инкыдгылон, акиносахьа иахәаԥшуан, аԥара анрымамыз, инхәыҵкәраа-аахәыҵкәрааны уахь инҭалон. Мамзаргьы ааигәа-сигәа игылаз ҵлакы ихәнаны инықәтәон. Аҟарул ҟадыџь иакәын урҭ уа иаазмырбуаз, ашәыршәыр бжьы карҵәо иааимирҟьон. «Шәабаҟоу, уара амӡышәақәа!» – ҳәа дхарахаԥшуа даарыҵалон, ааигәа ашьапахьы иқәтәаз налбааҳәаны ирқәасқәасуа ашҭа иҭыганы инауижьуан.
Лассы-лассы, арантә амузыка бжьы игоз ақыҭауаа аарлахҿыхуан, еиҳаракгьы хәылбыҽхала акәын уи анаарылаҩуаз. Зны-зынла Ушьеи Ҭырбеии ирымаз ахәыҷала
рҽеиҿкааны, рхахәы ырбааӡаны, шәымцан, ишәусхәузеи ҳәа ишрықәыҳәҳәоз рҿылархон… Аԥсшьарҭаҿы ианлеилак, акәашарҭа азааигәара ганк рыҽнаҭаны инагылон…
Сабшак азын Ушьеи Ҭырбеии ҭитәқәак рыманы агаҟа ицеит. Шьыбжьышьҭахьынӡа инхеит абазар аҿы, аха ирулакгьы идырхәҳаны ишаауаз аӡы рҽынҭшьны, ркаҵкәырқәа ныԥхьакны аԥсшьарҭахь иҩхалеит. Ашҭа инҭалоны еиԥш аан, ани аҟарул ҟадыџь даарысны иааникылт. Иҳәауа-ичауа рыҽимхны ауаа рыжәпара иналалеит, акәашара иналагон…
Амузыка зны танго ихәмаруан, аҽазны факстрот. Вальс анаҿарҵалак, ԥшьаала икәашоз, иқәгьежьаауа ихиаала рҿынархон.
Амузыка анааихсыӷьлак гәыԥ-гәыԥла рыҽшаны наҟ-ааҟ инагылон. Аҿар ракәын араҟа еиҳаракгьы иубоз, алаф еибырҳәон, ихәмаруан, иччон. Ҩаԥхьа амузыка анаацәырҵлак, арԥарцәа дасу рыӡӷабцәа рыманы инықәлон.
«Шәзымкәашозеишь, шәара?» – рааигәара игылаз ҳәсахәыҷқәак ихҭаркит.
«Наскьа ҳгыланы ҳрыхәаԥшлар еиҳа еиӷьаҳшьоит», – инараҭеикит урҭ Ушьа.
«Уааишь, уааишь», – аҳәсахәыҷқәа руаӡә имахцә данкны днықәлеит… Уи лҩызагьы Ҭырбеи дналыԥхьеит.
Егьырҭ акәашацәа аӡәы ижәҩахыр днахьысыр «саҭамзааит» ҳәа днахырхәон…
– Нан, ашколаҿ аԥышәарақәа макьана ирылгахьоума? – ихәыцра ааиԥылҟьеит аҭакәажә. Абар, ожәшьҭа аҵыхәтәа еидыркылоит, аушьҭымҭацәа аҵыхәтәантәи аекзамен рыман.
– Сынтәа иалго урылахәума, нан, уара?
– Мап, сара ҳаԥхьаҟа ауп саналго.
– Убрыгьы лассы иааудымгылашеи, ԥшӡала иахьӡаша, – днаиқәныҳәеит лара.
Убри аамҭазы Ушьа агәашә дааҭалеит.
– Унан, рыцҳа, унзырхазеи? – лҳәеит днаиԥыланы, уи иикыз арҭмаҟ имхуа.
Инапы анааҭацәха, Ҭырбеии иареи неилаҵәан аԥсшәа еибырҳәеит.
Ҭырбеи дзызнеиз шцәыригара издыруамызт, иҩыза иакәын, дизааигәан дицәыԥхашьо дыҟамызт, аха ҳәашьагьы изаҭомызт, длак-ҩакуашәа дизыԥшуан.
– Ҟоҳ, исхашҭыз, иудысныҳәалоит
– Изакәызеи, уара, исыдуныҳәало?
– Анаҩстәи акласс ахь уахьиасыз.
– Сиасшәа ҟасҵеит… иалгаз уаха ахәылԥаз рымоуп, саргьы сцар цәгьа изымбазт…
– Умцои, нас.
– Умаалои, Ушьа, уаргьы.
– Аха сымаӡам, чертиожқәак санаауаз иаазган снарыдтәалароуп, ашәахьазын имазеины исымазароуп.
– Бзиоуп нас… Амала аказын суҳәарц сҭахын, – изжәҩак инапы нахьырс даацәажәеит иара. – Исураандаз укостиум, шьаҵатә ҽеикгьы сымам аха…
– Иунышәо иҟазар, иуеиӷьызшьода, санду илоуҳәаргьы иулымҭоз…
Азалахь еиманы иҩхалан, икостиум рҽеины, иеимаа цәаԥшьқәа газеҭк инылаҳәаны инеиқәҵаны инаииҭан, ҭабуп ҳәа наиаҳәаны иманы дцеит.
Ахәылбыҽха Ҭырбеи ашкол аҿы данҩеи, иҩызцәагьы ааихьан. Ахәылԥаз ахьымҩаԥысуаз акласс аҟны атәарҭақәа инарыха-аарыханы, ҭбааҭыцә еилырганы иҟан. Абжьааԥнеиԥш акәымкәа, араҟа иеизаз аушьҭымҭацәа рҭагылазаашьа, иара ус ргәалаҟара зынӡа даҽакын, рыхәмарра, ргәырӷьара хьаакгьы анубаауамызт.
Ница Уасил-иԥҳа маҷк аҟара дагханы ауп дышнеиз, иаалыдибаҳәалт иаразнакы, илдыркыз ашәҭқәа аԥенџьыр ахаҿы иқәгылаз ажәытәтәи апатефон азааигәара инықәылҵеит.
– Асасцәагьы шәҭазаап, – лҳәеит арҵаҩы. Ҭырбеи иҩызцәеи иареи лылаԥш ианааҵашәа, – уанҩеиуаз збон, ибжьы ааиргап сгәахәын, аха заҵа исмаҳарыз.
– Шәцахьаз џьысшьеит, – иналаҭеикит дыԥхашьа-ԥхаҵо дахьгылаз иара. Уи аҩыза икостиум ҿыц ишәыз ицәа ианышәон, аԥшшәахәы цәгьала инаалон, ишьаҵатәқәа ракәзаргьы, рԥышәқәа хьарҽны, иҭҟьаԥс-ҭҟьаԥсӡа усҟантәи
амодала иҟаҵан. Ихахәы ҩызԥшшәыла ирцәаак иԥхьаҳәаны, бзиа деиҿкаан. Иԥынҵа илахыкны иқьышә аҿы иԥаҵа ааинышәшәылахьан.
Ница Уасил-иԥҳа Ҭырбеи ашкол иалгаз аҷкәынцәа дахьрылубаауаз акәу, ҽакалашәа лылаԥш дыҵашәон…
«Аригьы уихәарҭам, икостиум, иара…» – лгәы дынҭахәыцын лыблақәа хааӡа днаизыԥшит. Нас, ҭынч лқьышәқәа еиқәырԥшӡа даацәажәеит:
– Шәеилашьшьы шәымгылан, шәыхәмар, шәычча. Шәнапқәа еибашәыркы… – Актәи, аҩбатәи аклассқәа рҿы иантәаз идлырҵахьаз ашәак ҳәауа еикәшаны икәашон. Зных чабракаршә ҟарҵон, ҷкәыни ӡӷаби рнапқәа еибаркны ҩыџьа-ҩыџьала инагылон, атунель ихәыҵҵуашәа аӡәи-аӡәи ҭибагауан. Инеимда-ааимдо ажәеинраалақәа ирыԥхьон.
Нас, аԥенџьыр ахы иқәгылаз апатефон апластинка наҿарҵан амузыка ааҭнарҟьеит. Агәыр бжьысзу здыруада, абжьы уажәы-уажә иӡуан, ма иҷахьа-хырвырӡа иуаҳауан, аха усгьы иазыӡырҩуан.
Арҵаҩы днеин агәыр аалыԥсахит,абжьгьы иаразнакы иаацқьахеит. Аркәашага ахкқәа анынаҿарҵалак, аӡәи-аӡәи неибаганы икәашо иаақәлон. Ница Уасил-иԥҳа Ҭырбеи иаԥхьаҟа данааи, дызцыкәашоз аԥҳәызба даҽаӡәы дынимаданы, дынлеихырхәашәа ааҟаҵаны, диманы даақәлеит. Аԥхьа маҷк днақәымшәазт, аха нас хәыҷы-хәыҷы иҽаршьцыла, иҽарнаало длыцкәашон.
– Аферым, акәашашьа удыруазаапеи, – лнацәкьара кахәхәақәа ижәҩахыр инықәҵа даацәажәеит лара, – иабауҵеишь, ҵаара ԥхашьарам?
Азныказы ҿимҭӡеит, дааихәлахеит, аԥсшьарҭаҿы ауп ҳәа ҳәашьасгьы имааз!
– Схала, – иналаҭеикит, ԥыҭк данааиԥхьхәыцаа иара.
– Ухала? Сужьарц уаҿуп, ус ами?
– Ишԥа, шәа шәызжьону?
– Мамоу, абзиара удкылоуп.
Аҵкарахьшәа инеины ианықәгьежьуаз иааидыӷәӷәалеит, уинахыстәи акагьы игәалашәом, ԥхыӡ хаак дҭанагалазшәа
акәын ихы шибоз. Ларгьы, иззы иахьагьы илзеилкаауам, митәык лҽиҟәылҭхомызт…
Танго вальс иаԥсахит, араҟа маҷк аҟара ицәуадаҩхеит, ирццакны атакт иақәыршәаны, хиаала икәашатәын, иара уи дақәшәомызт, ашьҭахь лара иаҭакны, лшьапала, лнапала ирбо длыркәашон.
– Иага ҟасҵаргьы ари вальс сара самаҭәам, самаҭәаҵәҟьам иаахҵәаны, – даацәажәеит Ҭырбеи, ирҵаҩы лыбла дхыԥшыло.
– Укавалерхеит шьҭа уаргьы, – дахәыҭхәыҭит илымҳаҟны лара.
Ус ишыкәашоз ҽаӡә иахь дниасит, инеиҭак-ааиҭакуа икәашон ҩыџьа-ҩыџьала, нас ҩаԥхьа ахәмарра иналагон. Акраамҭагьы агәырӷьашьҭбжьы акласс идәылыҩуан. Ашьҭахь аддыҳәа индәылибаҳәа ицеит.
Ҭырбеи убри ауха ирҵаҩы аҩнынӡа днаскьеигеит. Дыԥшны ибон иххаӡа луадаҿы ацәашьы шакыз, уажәы-уажәы аԥенџьыр аҿы ицәырҟьа-цәырасуан уи лыгага. Ахышә днагәҭасын иаалыртит, ашәымҭак азы илаԥш дныҵашәеит, алашарагьы нҭааит ауадаҿы.
Ҭырбеи амаҵурҭа ашә данынхыҵ Мышьа абысҭа ахәара даҿын. Афҩы хааҷкәакәараӡа иԥынҵа инҭасит.
«Дагьанбахьӡеи?» – ааигәахәт иара.
Абысҭа ачанахқәа ирынҵаны аишәа лаҟә инықәиргылт. Ачуан наҟ иныԥхьакны, ашә ааиххит. Аҵәы иахаҵаны ииӡыз ажьҵаа даахеит. Анашарҵәы, апомидор уҳәа, ԥҳәыс бзиак ицәырылгоз ахьшьтәы уҳәа, ачанах гәаҩақәа ирынҵаны аишәа иқәгылан. Рнапқәа ӡәӡәаны рхәы инахатәеит. Акрыфара напы адыркуаны еиԥш, аҵәца ҵаӷақәагьы ааԥхеиԥхеит…
Амрагыларахь ала иҩашьҭыз ахәы ҳарак иқәгылан уажә дара. Абрантә нырцә-аарцә зегь рбарҭан. Рҿаԥхьаҵәҟьа, митәык ихарамкәа, аԥенџьырқәа агәылаԥыҽҽы, ашәқәа ҿыҩрны игылан ажәытәтәи ауахәама. Ашьҭахьтәи аган абна
илакны, аҩаза аҿыкәкәа ақыҭа иалаԥшуеит уи, ԥсабара аҳарбарым рҳәауашәа, ашәчи амыӷи ихҩаны ирымоуп.
Аԥхьаҟа, ԥсыуа нхаҩык иашҭа иаҵанакуа аҟара, дәҳәыԥшны инашьҭуп, уа иқәиааз аҳаскьын цәаҳәа-цәаҳәа ирхны ишьҭоуп, шамахамзаргьы еилҩаахьеит.
Арыӷьарахь ахәы ҳаракқәа ахагылоуп, алада иаатуп, лахьхьи џьара, ақыҭа еиҩызшо алента еиԥш, ипахәанцалеиӡа, илакьылакьуа илеиуеит аӡиас. Арантәи даара бзиа иубарҭоуп ашҭақәа, аҩнқәа, абаҳчақәа… Ҭасраҟәа аҳабла иахчынгоу ахәы аҩԥарақәа урыбжьыԥшны иубоит иказказуа амшынгьы. Уи уажәы иҭынчым, агәы ихубаалоит аԥырцә шкәакәақәа, аҵкарахь улаԥш иааҵашәоит аӷба иаҳәак иаҟараны, уи уажә мраҭашәарахь ахы рханы ицоит, ицоит…
Аҭәархырсҭа иқәланы рҿаархеит урҭ. Иааԥсангьы иҟоуп, зны амҩа ахы ахьыркыз аҟнытә иаауеит. Амыӷ зхаԥаны, имахәажә-шьахәажәха, аҳәаа зҽадкылашәа игылаз амжәаҵла ианазааигәаха, маҷк иааҭгылеит.
Наазым, илабашьа иԥышьҵыргәаны, Ҭырбеии Ҟаисари рҿаԥхьашәа дгылан, рԥышәқәа кәыр-кәырӡа ԥсыуа еимаақәак ишьан, аимс хәыҵәқәа ахаргыланы, илахь абжа хызҩаз иуапцәа хылԥа ӷаӷа ицәыҵыԥшуан ибла хьаԥшшәылақәа. Илабашьа амыҟә иалыҳәҳәоз инацәхыԥ ақәырӷәӷәа, иарӷьарахь инарнаашәа, аразныш зыбжьаԥсаз ихаԥыц ԥшӡақәа аарԥшуа, даацәажәеит иара:
– Шәсырааԥсеит ҳәа сыҟоуп, ҳара усгьы аныҟәара ҳашьцылоуп, аха шәарҭ?..
– Ҳҷапан кашәар ҳәа ушәоу, Наазым, – днахыхәмарит уи ииҳәаз Ҟаисар.
– Ҳаргьы ҳашьцылар цәгьаӡам, мамоу… – иажәа нарылеиҵеит Ҭырбеигьы. Ԥыҭрак ашьҭахь усгьы нациҵеит, – мала тәа аасҭа мала ныҟәа еиӷьуп ҳәа, ныҟәара ҳагӡам…
– Уаӷоу инасыԥ цәгьахааит, мала ныҟәарахарым, џьушьҭ…
Ҭырбеи амжәаҵла ак налибааит – ицәышӡа, ԥсаатәны иԥсаатәымкәа, махә хжәарахкгьы еиԥшымкәа. Уахь днаскьан, ихы раҳаны днаҵаԥшит.
– Изакәызеи, уара, абна хыхь икнаҳау?
– Асаркьал… Иухашҭма, ажәытәтәи асаркьал, – дцәажәон Наазым, – ауахәама иахакнаҳан, уаб ихаан икныхны арахь иааргеит. Еизарак аныҟаз, акаҩ-акаҩҳәа абжьы аарылаҩуан.
– Еиҭазгаз саб иакәу, даҽаӡәу сыздыруам, аха аҭыԥ аҿы иҟазар ахәҭан, иаламкьысыр акәын.
– Иӷьазӷьазуа игылоушәа ауп ушцәажәо уи ауахәама, – иҽналаирхәт урҭ реицәажәара Ҟаисар.
– Ари ауахәама, сара иахьынӡаздыруа, ижәытәӡатәиуп, Аԥсны ақьырсианра аира иадҳәалоуп, – дцәажәон Ҭырбеи, – ақьырсианра амилаҭ рзы иаҵанакуаз агәра шәхарҵара салагом. Ажәытәӡатәи аргылара амҭа-шьҭа… Иацхрааны ишьақәдыргылар акәымзи.
– Еи, убаашәт, уара арахь уҟаӡам… – иажәа аҵыхәтәанынӡа имырҳәакәа дааиԥиҟьеит уи Ҟаисар.
– Ииашоуп, Ҭырбеи, иуҳәаз, аха уи шыҟалаз умбои, ҳаамҭа анааиҵәҟьа ҽакалашәа ирыхәаԥшуан арҭқәа зегьы… Ари ауахәама усҟан иабаргәузыз. Аликбез ҳәа изышьҭоу анеиҿыркаа, Расҭа абри асаркьал иааскьаганы аҵлаҿы ирыкнеирҳаит. Ахәылбыҽха ауаа анеизгатәыз, акаҩ-акаҩҳәа абжьы нарылаҩуан, иумаҳар ҳәа ушәозу… Адруҳәа иааизон, ацәашьқәа аркны иаԥхьон, ахәаџьа аҵара змаз сабгьы абраҟа напынҵарақәакгьы идырҵеит.
– Акры алҵу, кыр ирыхәоу, убри аликбез ҳәа изҿыз?.. – дыҽхырҵаама уҳәартә ауп Ҟаисар абарҭ ажәақәа шиҳәаз. Наазым уи ииҳәаз игәамԥхазт, иблақәа зымҩа инаирԥшит, зныказы ақәҿимҭырц наиӡбан, аха ԥыҭрак ашьҭахь абасгьы наиаҭеикит:
– Ишԥармыхәоз…
– Анапынҵара мацара азыҳәа?..
– Анапынҵара адагьы, ҟыжәбыжәқәак рҵеит. Агазеҭ иаԥхьон, арзаҳал, акт уҳәа рҩышьақәа зҵазгьы убап.
– Ирааӡахтеи!..
– Уаҳа ирҭахыз, ацәмаа аџьмахьчареи рыда акгьы ззымдыруаз ауаа, – Ҟаисар ицәажәашьа игәы нанамгаӡакәа ауп Ҭырбеи уи аҭак шыҟаиҵаз. Нас иааигәара икаршәыз лабак аашьҭихын, асаркьал зҵәахуаз амахәқәа днарыха-аарыхеит.
– Еигәышәк укымкәагьы амԥынҟа узнеиуам, – иҳәеит иара.
Убри аамҭазы Наазым уи иаԥхьаҟа дниасын, илабашьа аԥышә аҵарра мҩанҵо, амыӷқәа жәпакы рыгәҭақәа ԥыҵәҵәа инеилеиԥсеит – абӷьыжә зқәыҩҩы иҟаз асаркьалгьы ааԥшит, аҩныҵҟа иҭакнаҳаз «абз» днахьысын, аварақәа инарыбжьагылеит, имыцхәымкәа, аха аԥсы шҭоу удырратәы акаҩ-акҩҳәа абжьы аагеит.
– Машьшьалаҳ! – иҳәеит Наазым дахьгылаз.
Ус ахәы инықәсын, Ҷаԥ иашҭа инҭалеит рыхҩыкгьы шеицыз. Уи иаҩцаны инхозгьы аӡә иакәмызт, ӷәтәы ҩны лаҟәык изгылан, ҩбаҟа уада аҿакны. Аҟауар иақәызгьы цәыҩҩажәӡа, алҩақ иаганы иҟан. Азганк адгьыл ҿаԥҟаны иқәгылан иара, мраҭашәарахь ихаз егьи аган иҭасҳаԥ-ҭасҳаԥӡа шьаҟақәак аҵагылан, абарҵахь узлахалоз амардуан амаакырақәа руакы ҿыҩрны ҵаҟа икажьын, ԥшак ҩнасыр ҳәа дшәозшәа, ашәқәа, аԥенџьырқәа ыҵарҟаца иаркын.
Маҵурҭасгьы шьҭаларҭасгьы убри акәӡан имаз, уаҳа акгьы далаҟамызт. Анаҩсшәа, ихьынааӡа, аҳәаа аҽадкыланы цак гылан, аҵаҟа шышны, џьықәреи ҳәа акгьы ҭамызт умҳәозар, арахь саԥаҭ дук ашә илажьын.
Инеиз иаразнак рылаԥш иааҵашәеит хәажә быцала игәарԥ ҭахкааны ишыҟаз, џьара-џьара еивҵаԥах, аҵысҵәҟьа зкылԥраауам уҳәарын, даҽаџьарах, еихыԥхьхьа, аҳәарақәаҵәҟьа азнымкыло ихәарҽхахьан.
Агәарԥ ԥсы зхоу аӡәгьы дықәыршәымызт, ҳәыск агәашә аԥхьашәа игылан, акәкәыҳәа ами иамхо, ахы шьҭацаланы. Ашҭа агәҭа анааиҩырҵәа, аҩны аҵаҟантә, ахуҳәа лак нарзыҵҟьеит, аха излаҿаҳәаз адаҷ иҿархха иааннакылеит, ахы аԥырԥырҳәа иҟьауа, ахаԥыцқәа хырџьаџьа иреишуан ҳамҭакы.
– Лацәгьак акәымкәа иҟам, амарџьа, ааигәара шәымнеин, – даахәмарит Ҟаисар.
– Лацәгьа, егьиҳәа, ҳацәынхарым, – иниаҭеикит уи Ҭырбеи, иеимаақәагьы аҳаскьын иаҵәара инылшьны иааирыцқьеит.
– Ҷаԥ, уа, Ҷаԥ!.. – ҿааиҭит Наазым, – дабацеи, мшәан, шамахамзар, аҩны даԥырҵуамызтеи?
Ахыбра авараҿы игылаз арашҵла ашҟа рхы рханы рҿынархеит. Ааигәа ианнеи, ишанханы иаанҿасит. Ашәшьыраҿы икаршәыз акәахьча дықәианы дыцәан Ҷаԥ, ихылԥа бызҟьаҟьа цәыш илакыҵа иҭажьны, иеимаақәа рҿышәҭақәа ӷәаӷьаӡа ишьапахьы икаԥсан, икәымзцәа қалԥадқәа рышьхәақәа ахькылхааз ижьы ааԥшуан. Икәша-мыкәша маругақәак каԥсан, иубон иара убас аҭел хҵәахақәа, аӷәыцәмаҟьақәа, акаҵкәырқәа злаҟарҵо апҟыз хәҵәқәа, арасатә быцақәа… Ԥхьарцакгьы аԥша ааҿасуа аҵла ашьапаҿы икнаҳан.
– Уа, Ҷаԥ!.. – зынӡа иааигәаӡаны ауп уажәы шҿиҭыз Наазым, – ари имаҳауа џьышәшьома, агәашә ҳанааҭала нахысгьы ҳаибеит, аха абас аҽырҩысҭаарақәагьы илоуп…
Иҿаршәыз ихылԥа дынцәыҵыԥшшәа днарзыԥшит аԥшәма, нас инацәкьарақәа неихдашәа, иҟәбас маҟа ҟьаҟьа аибаркырҭа инақәиҵан, «аа, ҳаҳаи!» иҳәан, дҿырҳасшәагьы ааҟаиҵеит.
– Бзиала шәаабеит ыҟам, шәымҩахыҵ ыҟам, аԥсшәа ҳауҳәауам, – дцәажәон Наазым, – ас уҟаӡамызт, Ҷаԥ, иухьзеи, ҵаара ԥхашьарам?
Ҷаԥ ибла гызмалқәа дырҩегьых ихылԥа инцәыҵирԥшын, иаатәамбашәа дааҟрымҿрымит.
– Иҳахьзеи, ҳзыхҟьазеи, Ҷаԥ? – иҳәеит Ҭырбеигьы, шьаҿак аҟарагьы иаԥхьаҟа иааҟаиҵеит.
Аԥшәма ицламҳәа азганк ылыргәыгәшәа, иқьышә ҵаӷаӡа ирыҵраӡааны даацәажәеит:
– Абыржәааигәа шьыбжьхьа ҳәа санылатәа, кыр самхафацәан, сҵызҟьашәа сыҟоуп, сыхҭашәымкын цәажәарыла, изшәасҳәазаалакгьы.
– Ҟеҳ, еицәоугьы ҳақәнагоуп, даабар ҳҭахуп анырҳәа, исыманы саамҩахыҵын, иагьсасцәоупеи, џьаумбацқьеит… – иҳәеит Наазым, ҽыргәаа ҟаҵашәа.
– Исасцәамкәа, сдыркьаҭара иҟоуп…
– Изакәызеи, Ҷаԥ, ҳуаҭәаумшьаӡои, сеидру?.. – ибжьы агәынхара агәылжжуа, даацәажәеит Ҭырбеигьы.
– Уаргьы усасума, анцәа зылԥха ҳаура?..
– Ҳаҷкәын иоуп, аха данаабои данаҳамбои еиҟарами…
– Лассы-лассы даалааит, лассы-лассы, анцәа иахь исҭоубоуп ишизеицәам, – иҳәан Ҷаԥ, ԥшьаала даақәтәеит, ихылԥа иварахь инышьҭаҵан, иеимаақәа ахәырхәыр рыхга инаишьеиҵеит, иԥтланы иҟаз икьаҿ аҳәынҵәраԥшьқәагьы ааибаиркит, ихы ырнаашәа днарзыԥшын, ишьамхқәа аҿҿа рылго дҩагылеит.
– Шәысзаазгазеи, уара? – рнапқәа аарымихит.
– Шьхарԥыҟа ҳаҟан, ахәала ҳҿанааҳха, Ҷаԥ даабап ҳҳәан, ҳаакыдгылеит, – иҳәеит Наазым.
– Сыгәхьаауагазар акәхап, анҵәажә.
– Ыы, угәхьаазымгакәа… Уара уеиԥш иҟоу ауаа нкажьуа иҳамоума?
Илахь инапы адкылашәа, Наазым длеизыԥшын: – Уара, шәара шәоума ҩахьхьи, асаркьал иасуаз, ыы? – иҳәеит.
– Абжьы иаҳама, сукәыхшеит, – иларҟәшәа ауп арҭ ажәақәа Ҟаисар ишиҳәаз, аха егьи ивымсит.
– Абжьы смаҳакәа, изуазеи, слымҳақәа ацәашьы рҭарҭәоуп ҳәа уаҳама, уара абзиара ззыҟалаша?
– Иукит ҳәа сыҟоуп аҵәы…
Аҩада, ажәҩан ахь ихы рханы, инапқәа рхахо ҩаԥхьа даацәажәеит аԥшәма:
– Хыхь иқәтәоу, зылԥха ҳаура ахьышьаргәыҵа шәаҭеимҵааит, дад, шәара…
– Амаӷра ахиааны, цәгьала иҟоупеи, иаарыцқьазар акәымзи, – Ҭырбеигьы дахьтәаз иажәа нарылеиҵеит.
– Ԥшьаҭыԥуп уи, уалакьысыр ҟалаӡом, мышрак иақәшәаша, ишәыӡбауа ҳәа крыҟоума… Адәы шәықәыргыланы сшәацәажәоит… Еибак иҿгьы аӡә дымҩахыҵхьеит, аҩныҟа ҳлеип, зынӡаскгьы шәысцәымшәаӡан, фырџьанқәакгьы аацәырызгартә сыҟоуп.
– Мамоу, Ҷаԥ, акрыф-акрыжә ҳаҟоуп…
– Амла шәакуеит аусҳәах…
– Даабап ҳҳәан, ҳаакыдгылт, – иажәа неигӡон Наазым, – ҳувсны ҳзымцеит, – иҟаҵамҭақәа дырзыԥшуа инациҵеит, – аҟазарҭаҵәҟьа хтны иумазаапеи, аҳәынаԥкыгақәа уажәгьы урҿума, Ҷаԥ, изуҭахузеи?
– Изуҭахузеи ба? Ҳа-ҳа-ҳа, – иҳәан дааччеит, – анцәа унимхааит, акьатеи ԥҵәага… Изысҭаху умбои, ацгәажәқәа рызхара ыфа, иҭәы-иԥха аца ианҭатәоу, рбаӡгәыр џыхқәа аҳәынаԥқәа ихыҟаҟааны ианырфо аамҭазы, ари маҭәахә бзиами, Наазымхеит. Ара уеизгьы-уеизгьы уаҩы изеилымкаауа иҟоузеи, сшәазҵаауеит…
– Аиеи, шьҭа… Бла ҳамазар, уҵыхәа аабеит зҳәаз иеиԥш, еилыскаауеит иуҳәарц иуҭаху.
– Уара абри иоума абзыԥан аиндустриа раԥхьаӡа иаԥшьызгаз ҳәа зыӡбахә рымоу? – дҵааит Ҟаисар, ичча изнымкылауа.
– Андусҭыр ҳәа уара зыӡбахә умоу са исыздыруам. Аха аҳәынаԥкыгақәа ҟаиҵоит ҳәа аӡәыр иӡбахә уаҳахьазар, уи сара соуп…
Ҭырбеи аҭак уи ииҭаз игәы иаахәаны иҩыза иахь днаԥшит, уиацәажәалеи, иеиҳәақәо уаҳап иҳәарашәа, ихгьы ааирҵысит.
Ҭырбеи ишьҭаз, аԥшәма апҟыз хәҵәқәа ирылхны ишшны иҟаиҵаз акаҵкәыр дахәаԥшуа даацәажәеит:
– Ахьы напқәа умоуп, Ҷаԥ, ахьы напқәа… Соуп зҳәауагьы ирылымшар ҟалап абри аҩыза аҟаҵара.
– Хьы напыс исымоу ҳәа акгьы ыҟам, аха сахьтәоу акы ныҟасҵа-ааҟасҵоит, усда-ҳәысда уаӷоу адәы дықәхааит.
– Ачаихыхцәа рзы изаманами ари? – иаашьҭыхны инапсыргәыҵақәа ирыбжьархха иааникылан, ҩаԥхьа наҟ инышьҭеиҵеит иара.
– Ачаихыхга амашьына азы иманшәалахарушь? – ҿыцха дыԥшуашәа ҵәык налеиҵеит Ҟаисар.
Ҷаԥ исасцәа блала иааимидан, дынразҵааит:
– Уара, Наазым, абри ишәыцу дызусҭада, ҵаара ԥхашьарам?
– Сара дысҩызоуп, Аҟәантә ҳаицааит…
– Аа, изакәызеи сҳәахуеит. Уи акәзаапеи иҽырҟәышцәаӡаны дызцәажәауа, аҵара имами, баба. Сара?.. Сан дыҟам, саб дыҟам…
– Уи дыхәмаруеит, ус иҷкәыншьоуп…
– Алаф иаҭыԥу, иаҭыԥму, иара дазхәыцааит, сара аказын сиазҵаауан ҳасас ҷкәын…
– Изакәызеишь? – инеиҿаԥшы-ааиҿаԥшит итәақәаз.
– Изакәызеишь, шәымбои, убри амашьына ҳәа узҿу, ихнахуа агьама шԥаҟоу, ишсоуҳәара удинаныс?
– Иабаргәузеи…
– Умбои, баба, ишузымдыруа, сара зуҳәауа, ачаи счысхәӡам, аха… Аха зацысҵо, ҵыԥх абраҟа Маскәатәқәак сҭан исасцәаны, ақәра рацәа змаз ртәоума, егьиума акы иашьҭан, Наазым, уаргьы иудыруеит…
– Аиеи. Исгәалашәоит, уахык аҟара сара сҿгьы иҟан, – днақәшаҳаҭхеит егьигьы.
– Ибжьысит рҳәеит ачаи хазынахә, – инеигӡон уи иажәа, – агьама – агьамам, аԥштәы – аԥштәахәым… Илаҳалаҳауа харантәгьы зыфҩы уԥынҵа иҭасуаз абаҟаху, рҳәеит, иҟазҵазеи нас убас? Сара урҭқәа цқьа исзеилымкаауазар акәхап, аха напыла уеиҷаҳаны ихухуеи уи амашьына ихнахуеи еиԥшума, уххь згеит, ишсоуҳәара, ҳасас ҷкәын, ухаҵкы!
– Ус акәхап, ус… – иҳәеит иаҳаз шааицәымӷхаз ихаҿы ианыруа Ҟаисар.
Егьырҭ ақәҿырҭуамызт уи ииҳәаз, еилаӡырҩуа изыԥшын.
– Еилукааушь исҳәаз?..
– Ыыҟ, – иҳәеит ганха дыԥшуа Ҟаисар.
– Усҿаԥшуазар, иузеилкаарымызт алада уԥшуа акәым, – иҳәеит игәы намӡо, ихы намӡо аԥшәма изҭаз.
– Уқьышә ааурҵысаанӡагьы иуҳәарц иуҭаху еилыскаауа џьысшьоит…
– Ус ахьџьушьогьы даара ибзиоуп, дад. Аԥса аҵкыс, хык ҳәагьы рымҳәауеи…
Ҳамҭакы ҭынчран, аӡәгьы ҿиҭуамызт, зныкыршәа Ҷаԥ даалҟьаны даацәажәеит:
– Аказын сшәазҵаауан, еиҳаракгьы абни ҳасас ҷкәын иахь ауп сызҵаара ахьхоу: изырдыруа, изырмацәысуа, изырхысуа арбану шәара шәтәала?
– Иумбац дубар дудыруоу зҳәаз иеиԥш, Ҷаԥ, изакәызеи ҳԥушәома?.. – даацәажәеит Наазым, илабашьа ахы дықәԥшуашәа, иаԥхьаҟа ирханы.
Егьырҭ рҿы аӡы ҭаҭәаны итәан, ҿырҭуамызт.
– Еилкаауп, – иҳәеит Ҟаисар аҵыхәтәаны.
– Еилукаазар, иҳәеишь, нас…
Астрономиа ала иидырқәоз ихы инархәаны, аҭак ҟаиҵар игәы иааҭаххан, аха цәыгькык иоуп, ииҳәаз змааноу здырхуада ааигәахәын, иҽааникылт. – Уи змааноу ҳзеилымкаауа, уара иуҳәауа ҳаҳар ҳҭахын…
– Ажәҩанаҿ иҟоу акәым, адгьылаҿ иахьа-уаха ҳазлаԥшуа цқьа еилырганы ианҳамам ыҟоуп, Ҷаԥхеит, – уаҳа даламлакәа иажәа аахиркәшеит Наазым.
– Изырдыдуа, изырмацәысуа, иагьзырхысуа, – иажәа неигӡон Ҷаԥ, – аҿар роуп, аҿар. Шәнапаҿы иҟоуп… Ҳусқәа егьцәгьаӡам, ибжьымсааит – анахь-арахь ҳәа ак рыххо ирыманы иқәуп. Ауаҩы дабанхои ҳәа акәӡам ишҵаауа, дышԥанхои ҳәа ауп. Аҽеиҿкаара ҳагуп, иҵегь ҳаӷәӷәазар ахәҭан. Ара, Наазым игәы иалсрым ҳәа сыҟоуп…
Ҷаԥ уа даанҿасит, уаҳа иҽалеимгалеит, игәарԥ аҿы абри еимактәы-еиҿактәыс ириҭар шиҭахымызгьы надирдырын, иажәа даҽаџьара инымҩахигеит: – Ҵаҟа иаауа амҩа ҟарҵарц ргәы иҭоуп ҳәа ҳаҳауеит, лассы иалагарушь?..
– Шәара ишышәҳәауа… – инаиаҭеикит уи Ҭырбеи.
– Ҳара… Усҟак амч ҳаманы ҳуԥхьаӡозар, ишьахәупеи…
– Шәхабарқәа саҳауеижьҭеи акрааҵуеит, аха…
– Уск ҳнапы ианырҵан ҳааит, ауаа ҳаргәамҵуеит…
– Амҩаду уаҩ дагхо аиҳа адунеи ус агхом, бабараа, ус анцәа ишеит, ишԥаҟауҵо…
Иаҳтәышьҭрамыз акы ҳаҿушәагьы згәы иабо шьоук ыҟазаап…
– Исҳәауа шәымбои, дад, – иажәа аахиртлеит Ҷаԥ, – ауаҩы дыбзиахарц далагар, дыбзиахоит, дыцәгьахарц далагаргьы – дыцәгьахоит. Алу алагарада уаҳа акагьы аздырӡом, аха ауаҩы? Ауаҩы зегь рыла дманшәаланы, аҟазшьа бзиа иманы дыҟазароуп. Усҟан агхаԥхақәа ртәы уҳәеит ҳәа аӡәгьы дгәааӡом.
– Игәаауагьы аӡә дҟамлашеи, Ҷаԥ.
– Игәааз гәалсак иаҳҭап, ишԥаҟаҳҵари…
– Уԥхьарца абра икнаҳауп, ушеилахоугьы аабоит, аха ашәақәак ҳзаурҳәондаз, аҷкәынцәагьы азыӡырҩыр цәгьа
ирбомызт. Жана Ачба иашәақәа рахьтә иидыруагьы ыҟоуп ҳәа анрасҳәа, ҳга ҳәа исыҳәан, исыманы сааит.
– Шьахәуп, аха… Фара-жәра ахьыҟамыз икәашаз ҳәа, иабашәзасырҳәари, фырџьанқәак аанырымкыларыз…
– Амла ҳакӡом, акрыфа-акрыжә ҳаҟоуп, Ҷаԥ, – иҳәеит Наазым.
– Уара амла уакит сҳәа џьушьома? Арахь сашҭа иҭамлац шьоук уцупеи… – Ҷаԥ ашырҳәа дҩагылан, аҩны дныҩнашылан ерыӡк азна аҩи хыжәлақәаки иманы дааит. Ишырымуаз аҩыжәга аҵәцақәа рыла акака надиркит. Дырҩегьых, аҵәцақәа инарҭеиҭәан, акы аалихын, ныҳәаҿак наԥиҵеит:
– Алашьцараҿы ацәашьы уаҩы иҭаххоит, арыцҳараҿы – ахшыҩ. Рыцҳара дук ҳаманы сыздырам, аха ахшыҩ змоу ауаҩы даҳҭахуп. Хшыҩ дук ыҟазар, ҳабацәа рџьынџь рышьҭахь аиарха игылозма ҳнапхгаҩцәа бзиахәқәа?.. Аҵла иаша ашәшьырагьы иашамхар ауӡом. Акьаҳәқәа ҳрылахеит, рышәшьыра анцәа ҳаҵаумшьын, – иҳәан, иҭыркәамҷааны ижәны егьырҭгьы инрыдиҵеит. Убри ашьҭахь ҳаибазырбаз рҳәеит, аҩнаҭа рҳәеит, иагьааибаныҳәақәеит.
Ҷаԥ еиҳа даалахҿыххеит, иӡамҩақәагьы ҟаԥшьыуаркалеиуа ижакьа шлақәа инарылаԥхеит.
Иԥхьарца ахькнаҳаз иаакнихын, ишьамхы инықәкны ҷыжьжьы ҳәа ахыц аҿшьуа иааирхиеит.
– Ишәзасырҳәарызеи? – дҵааит иара.
– Иуҭаху…
Дук хара имгакәа Ҷаԥ иԥхьарца абжьы ашҭа инҭыҩит, уи инашьҭарххны иаргьы инацирӷзит:
Ацыгә гәара
Цгәык ршьит,
Ацгәы зшьыда?
Тагә ишьит.
Ажьы згада?
Апап игеит,
Ацәа згада?
Ԥара игеит…
– Ажәлар иаԥырҵаз ҩашьома? Ирҳәаз ҳәаҵәҟьоуп, – дааигәырӷьеит уи Наазым.
– Абри аҟароуп, дадраа, ари ашәа иаҳәауа, – исасцәа днарзыԥшит Ҷаԥ, аԥхьарца алымҳацә ианкны ҩаԥхьа ҷыжь-ҷыжь ҳәа абжьы ааиргеит.
– Ажьы апап ииргеит, – ацыфа наииҭеит Ҟаисар, – иага умҳәан, маҷк игәнаалам, аҽакала иҟазар еиҳа еиӷьын…
– Уи уара думазҵааит, умбои, – инаиаҭеикит Ҷаԥ, – ашәа ашәоуп, ажәлар иаԥырҵеит, уареи сареи иаҳзыԥсахуам.
Дшыҟақәаз ахьибоз акәу, дахьиҿаԥоз акәу, ак игәаԥхомызт, изакәу здырхуада. Убри азакәхап иааиҳәалакгьы рҭак зыҟаиҵозгьы.
– Ҟаисар, уара асамарҟәыл уҳәозар ҟалап, аха иара иашоуп, аҳәа ырҟааны ала зшьыз ҳәагьы алаф злырхызгьы дпапыми, апапцәагьы зегь ауеиԥшыхыз, агьангьашрагьы ыҟамзи, сеидру, – дынидгылеит уи Ҭырбеи.
– Саҭамыз, Ҭырбеи, аха уажә иҳаҳаз ашәаҿы иара апап иоупеи ажь гәымха заҭәаршьаз…
– Уи ацгәы ажьы зиаҭәаршьоз ҽазны ҳаиқәшәар еибаҳҳәап.
– Апап, қьырсианра ныҟәызгауа аџьар ихәда иахазза абас ихцәажәара ахәҭамызт ҳәа исыԥхьаӡоит, – цасҳәашәа даацәажәахт иара, – сышәшьуоу уара нас, сгәаанагара ахьысҳәаз азы?
– Ҵаара ԥхашьарам, Ҭырбеи, уҩыза иаб дпапызма?
– Ҳм… анаа?
– Саб иакәмызт, аха сабду…
– Ҟеҳ, изакәызеи сҳәахуеит…
– Ацгәы ажьы иуҭа сыздыруам, аха ухажә ԥҽны иухеиҵара дыҟан…
– Ҳахьихаанымхаз анцәа иџьшьоуп, – иҳәеит аԥшәма, ажәҩан днаҵаԥшшәагьы илахь-иџьымшь ааиӡатәит.
Еицәажәозар аҟара аамҵыцкәаны, даҽа хкык аацәырнагеит уи иԥхьарца.
– Ари маалықьуп изызку, гарашәоуп…
Ҟаисар убри аамҭазы илацәа неихаҟәысын, ихгьы наиқәҳаит, аха иаразнакы иҽааириашан, аԥхьарцарҳәаҩы днеизыԥшит. «Сышхарҟәысыз ибазар, аԥхьарцагьы саниҵашт», – ааигәахәт иара.
– Агарашәа анаӡӡеи лоуп изҳәоз, сан лҿынтә исаҳаит. Уи ахкқәа рацәоуп, зегь араҟа иҳазҳәарым.
Алгаха имҭакәа Ҟаисар иажәа налеиҵахт:
– Ҳгароуҵарц угәы иҭамзааит, Ҷаԥ, шьышь-наани… – ибжьы ныхҵашәа ауп ишиҳәаз аҵыхәтәантәи ажәа…
– Сара узгарасҵахуеи, уара ухала угарлахьеитеи…
«Ааит, аллаҳ цәгьара иқәиҵааит!» – даахәыцт Ҟаисар, иаҽԥниҳәаз џьашьауа… Аха ихаҭа иирҳәеит, ихарагәышьоузеи?
– Уи лафуп, алаф узеилымкаауа уҟам… – иҳәеит Ҷаԥ, ҽмыршьагалагьы инациҵеит, – ухаҵами, иаачҳа…
Убри аҵыхәтәантәи иажәа ауп ихы изықәымкыз Ҟаисар, аха уаҳа илаҿимҭит, феида шизаламыз ибазар акәхап.
– Назифа хәыҷы илызкыми ари ашәа, – дналагеит аԥхьарцарҳәаҩы, наҟ иациҵазгьы абас иҟоуп:
Шьышь нани, уаа наани,
Шьышь нани, уаа наани,
Нан, Назифа замана,
Хьаԥшь хәыҷы, хьанҭаҭра…
Маианас Кәылкәаџьа,
О, ҽырԥа ҽыркәаша,
Шьаҳан иԥа ԥара Қьаса,
Дхәыҷуп, аха длашарбагоуп.
Шьышь нани, уаа наани,
Шьышь нани, уаа наани,
Ҟьаҟьа Каршә хаҩала,
Мкылдышь хаԥххылала…
Мцашәа Ҳаԥҟа,
Ашьал маҟа фидан,
О, Хьыриқәа кәылӡы,
Сеимҭыхара Кәымжәы.
…Шьышь нани, уаа наани,
Шьышь нани, уаа наани,
Кәымжә-хәыҷы ххьачаԥа,
Ҽеиқәа хәыҷы ҽыџьбара…
Шьышь наани…
Данаалга иԥхьарца ааирҳәын, амзаша ахьаркыз азқәа арахәыц еидҵақәа зындаз ахыц наҿишьит.
– Шьҭа иазхазар?
Уи ашәа иаирҳәаз имарҽхәо даацәажәеит Ҭырбеи:
– Даара ишьахәуп, шаҟа жәа ҟазала, жәа лыԥшаахла еибаркузеи иара! Жәытәӡа иаԥҵаз ак акәхап, зеилкаара уадаҩу ажәақәакгьы алоуп.
– Иара иахьиаҳауа иахьысҳәауа акала иҟоуп, аха иидыруагьы ӡәыр ианиҵахьоума? – дцәажәон Наазым, – имиасуеи ишнеиуа…
– Маҷсаҷқәак ракәымзар, ус иҟами, ҵабыргны, – Ҭырбеи ихы иқәкушәа даацәажәеит иара, – Жана иашәақәа зны иануҵан, акы-ҩбагьы акьыԥхь иаурбеит ҳәа сыҟоуп, уаҳа уи аҵыхәала аӡәгьы сашҭа дҭамлацт, сзыхҟьаз сыздырам.
– Иара уажәгьы ихьшәоума?
– Изанумҵозеи, исгәалашәозар… Ԥыхьа еиԥш аҽыснаҭом, лассы-лассы иукуазароуп. Шаҟа ихҭакны иумоу аҟара, убасҟак аҽарҿыцуеит, аҽарҽеиуеит, – дхәыцуашәа дааҭгылан, аҵыхәтәаны инациҵеит:
– Изҭахыда, мшәан, ԥхьарцак кны урбар, иухыччогьы дыҟоуп…
– Ҭамӷьарасцәақәак ракәымзар, хәыҷык еилызкаауа рхы ишԥаҭәаршьои уи аҩыза, – игәы иаалакьакьеит Ҭырбеи изҭаз аԥшәма ииҳәаз.
– Ҭамӷьарасцәақәак ҳәала, дара ртәы ҟарҵоит, – игәаанагара аашьақәирӷәӷәеит аԥхьарцарҳәаҩы.
– Абас еиԥш иҟоу ажәабжьҳәацәа, ашәаҳәацәа, қыҭацыԥхьаӡа иаурацәаху, – иҽналаирхәит Ҟаисар, уи ацәажәара
абжьааԥны еиԥш самарҟәылны акәымкәа, игәы назхьны, – ақыҭаҿоума, араион аҿоума, рхы неидкыланы ирҳәауа ашәоума, ажәабжьума ианҵалазар бзиами.
– Рхы еидкылами ҳбыргцәа, – инациҵеит Ҭырбеигьы, – ахьажьқәа нархагылан ирдыруазгьы рхадыршҭит, ассааҳәа рыркәашарада даҽа хкык аашьҭырымхит, иара убрыгьы уажәшьҭа игәыԥҵәагаха, узахәамԥшуа аҟынӡа инеины иҟоуп, аха изауҳәауада?..
– Иҳамаҭәахәым гәаԥхарҭахәыс анцәа иҳаумҭан, – днақәшаҳаҭхеит Наазымгьы.
Убри аамҭазы ашкол аҿынтә ахьхьаҳәа аҵәҵәабжьы ааҩит, ашкол ашҭагьы ҿыҭыбжьыла, гәырӷьашьҭыбжьыла иааҭәит.
– Шьыбжьааит, – иҳәеит Ҷаԥ уахь дӡырҩуа, – аурокқәа ирылгеит, сара ссааҭ уи ауп.
– Сааҭ бзиоуп убама, – ииҳәаз ацыфа неиҭахт Ҟаисар.
– Схы ркьаҳәны смахәҿа сауахәаԥшуа, ахьхьаҳәа слымҳа инҭаҩит, иабаргәузеи!..
– Жана иашәак ҳзаурҳәандаз, иҟалозар, Ҷаԥ, – иҳәеит Ҭырбеи.
– Жана Ачба ҳәа изҿыз ихаҭа дихаанумашь? – ибжьы ныҵакшәа иҩыза дыниазҵааит Ҟаисар.
Егьи илымҳа иавсуазма, иаразнакгьы аҭак наииҭеит: – мамоу, дад, Жана сара дабаздыргәышьоз, уи иҳәамҭаны изҳәоз ирҿысҵааит. Знык иансаҳагьы игәныскылеит, исхасмыршҭит, – иԥхьарца ҩаԥхьа иаашьҭихын, ахыц наҿишьын абжьы хааӡа инаиргеит.
Иацырӷзуа ҿааиҭит:
– Аҳаҳаи, хаҵа шәыҟоума?.. Жана иҳәамҭагәышьоуп, Мхәанџьиа Адлагьыҟәа иҳәоны исаҳаит, имҳәеи…
Абжьы ныхҵашәа ишнеиуаз, иԥыҵәҵәа-ԥыҵәҵәа, ирццак шьҭыбжьқәак наҿҟьеит, Ҷаԥгьы ихы иармарахь инхырнааны, илымҳа уахь инкыдҵа инацирӷзит:
Аџь Гыд, Гәџьиа Гыд,
Гәаџьаа Бата, Маг Ҷыҷ,
Ӡыӷә Камшьышь, Тәан Камбашь,
Аӷәыблиа Маҷыҷ лашә,
Имҳәеи, аау, аа…
Ус дышнеиуаз аԥхьарца абжьы ааиҭашәахт, даалацәҟәын, абас иҟаз хьӡыртәрақәакгьы нақәиҳәеит:
Анади имныҟәаз,
Аӡлагара имлагаз,
Аҳәысҭажә икарыжьыз,
Ахәшҭаара еибамкыз,
Аҵлаҳәысҭа зыхшыҩ цаз,
Аҭыԥҳа ирымгаз,
Арԥызбак дызмауӡаз,
Ацәаӷь мыжда идмырхәаӡаз…
Абахә аҵа Зосҳан,
Хәыҵлымса Ноурыз,
Хоча-хоча Мысҭаабеи,
Шларҵәы Мсоусҭ…
Ирҳәауа-ируа иақәымшәеит,
Ак еицырҳәо изыҟамлеит.
Аӡә агаҟа ихы хоуп,
Егьи ашьхақәа дырҿоуп,
Нын, наныкьара, ишԥархабгеи,
Нын, наныкьара, ишԥеиҭарҳәеи!.
– Иахьа дҳалаԥшны ҳаибазшәа ауп ишыҟоу ари ашәа, – игәгьы митәык иалаҟамкәа даацәажәеит Наазым.
– Инхаз даҽазны. Исымкижьҭеи акырҵуан, саашәырлахҿыхит, анцәа шәиныҳәааит… – дҩеихан аԥхьарца наганы аҭыԥ аҿы инкнеиҳаит.
– Иҭабуп, аамҭа умаҳхит, аџьабаа уҳарбеит, аха ҳгәы ҟауҵеит, такә аамҭагьы иаҳхашҭшам иара, – дҩагылеит Наазым.
Егьырҭгьы иҩеибаргылан, изҭаз аԥшәма аԥсшәа иаҳәаны агәашә инҭыҵит.
Рыхҩыкгьы шеицыз инықәыршәны Хынтрыгә иҿы ицеит убри аҽны. Уаҟа ианнеи амхы дҭан имахәар ҵыркәакәаны, аԥҳә архра даҿын. Ашҭа ианааҭала нахыс, илаԥш нарықәшәеит урҭ, дагьаашанхеит: «Цәгьакы рарҳәоу, иаазгазеи?»
Даргьы уахь ашыр-сырҳәа рҿынархеит, дызҿыз иус даҟәырхыр рҭахымызт, насгьы маҷк иццакуан, ирымҩатәшәа ауп ишныдгылазгьы, аԥсшәақәа ааибырҳәеит.
– Анахь, аҩныҟа, ҳнеип, иҟалозар… Аԥшәмаԥҳәысгьы аҩны дыҟам, аха… – иҳәеит Хынтрыгә
– Мамоу, Хынтрыгә, уск аҵыхәала ҳаакыдгылеит, – Ҭырбеи маҷк дааҭгылан инациҵеит, –уҭаҭынрҭа аҭыԥ аабар ҳҭахуп.
Хынтрыгә иааиамхацәгьахеит азныказы.
«Иревизорцәоума, мшәан, абарҭ иҵаа-ԥшаауа, уаҳа ус рымаӡами», – даахәыцит иара, аха инмырԥшӡакәа, ҭынч дрыхәаԥшуан, ԥыҭрак ашьҭахь ҿааиҭит:
– Ижәбап нас, убригьы… – Имагана иикыз аҽыҩҳәа аҟәынџь ахы иналаирсын, раԥхьа дгыланы иҿынеихеит. Амхы аҵыхәаны, анаараҿы, аганахьшәа икҿакны иҟаз аҭаҭынрҭа иныхгылт. Шамахамзар, иҿырххьан, қыцә-мыцәқәак рыхқәа чқәырҭыл-чқәырҭылӡа иубон… Ишанханы инеиҿаԥшит рҩыџьагьы, аха уамашәагьы ирымбаӡеит.
Ара иҟалари, Хынтрыгә? – дҵааит Ҟаисар.
– Иҟалари-ба? Иҟамлакәа…
– Агеқтар абжа еиҭабжагьы ыҟам, – иҳәеит Наазым. Инапы илахь иадкыланы, аҭаҭынрҭа дхыԥшылауа.
– Ишԥа џьушьҭ?
– Усҟак ара иҟамзар, иабаҟоу нас, сшәазҵаауеит, – ихаҿы аареицакшәа днарҿаԥшит Хынтрыгә.
– Ишәатәызаргьы иаҳшәап, аха араҟа 6000 метр ԥшьыркца иреиҳам, – днаҿаԥеит уи ииҳәаз Ҟаисар.
– Амшә ахаҭа збази ашьҭа збази ҳәа ак рҳәоит еиԥш, ишәцәажәашьоузеи, уара?.. Наазым, арҭ ирзымдыруазар ҟалоит, аха уара иумдыруеи, уаадырижьҭеи уаҿупеи, – иҳәан, иблақәа кылцаны Наазым днеизыԥшит. Усыцхраа, иахьсыҵаҟәалаз умбои иҳәарашәа.
– Ашәага-ҵәы кны сыхгылоу џьушьоума, акрыздыруоу… – уаҳа иажәа намыгӡакәа дааҭгылеит иара.
– Ҵыԥхгьы аброума аҭаҭын ҟаҵаны иахьумаз? – дҵааит Ҭырбеи.
– Аброуп, ааи.
– Абри аҟара акәушь усҟангьы иҟаз?
– Даҽа уарҭалк аҟара ацын, наҟтәирахь ала, аа, абан… – иаԥхьаҟа днеихан, инапы рхахо, инадирбеит.
Уа инеины инхыԥшылан, аха ҭаҭынк ылан уҳәартә иҟамызт, ацәхәда иаганы иҟан, инхыԥшыла-аахыԥшылан, ихәшәызаргьы ҭаҭынхәҵәык уаҟа ирымбеит, ҵыԥх акәым, лаҵалыхк ҟарымҵеижьҭеи акрааҵуеит уҳәарын.
– Сара абраҟа ҭаҭын ыламызт ҳәа ауп ишыздыруа, арҭ адгьылқәа иахьа исымбеит.
– Изакәызеи, уара, Наазым, иуцәажәашьозеи, уажәада арахь умааиӡацызшәа? Арҭ акы иашьҭазар ҟалоит, аредакциа аҿынтә иааит, азин рымоуп, аха уара?
– Саргьы машәырны срыднамгалеит, Хынтрыгә, уи заманала иудыруеит, ҽымдыр ҟауҵоит акәымзар…
– Иззакәи, уара?
– Иззакәи, уҳәоу?..
– Уи аколнхаратә аревизиатә комиссиа ахаҭарнакс дҳацуп, гәыбӷан иуҭо дыҟаӡам, – инаиаҭеикит Ҭырбеи, – иҟоу убома, Хынтрыгә, иара убри иуҳәазгьы акәзааит, аха уара 30 центнер аҭаҭын рцәаны аҳәынҭқарра иалаугалеит ҳәа уарбоуп, ҟалашьас иамоузеи уи?
– Ассир саҳауеит. Зхы знархьда, уара, сшәазҵаауеит, сып-лан ахьынасыгӡаз?.. Ибзиаӡами, сеидру, ус иахьыҟалаз?
– Ибзиамкәа, ибзиами, – иажәа неигӡон Ҭырбеи, иахьҭугаз ҳәа иҟоу иалҵуеи, уара иалоугалази еиқәшәаӡом. Хәыки-шьхаки рыбжьоуп.
– Акәты рбаӷьда иҵон ҳәа, уи ԥшаҟалои, ҵаара ԥхашьа-рам, – даацәажәеит Ҟаисар.
– Изакәызеи, уара, зегь кылыршәшәаауа шәызсазҵаауа? Иҟасҵазеи сара цәгьарас?.. – ацәажәара ахы ахьцоз ауимдырхуаз, дҿагәа-ҿасуа ауп аҵыхәтәантәи ажәақәагьы иҿы ишаирҳәаз.
– Аӡәыр иуиҭазар?
– Исызҭода? Ауаа иурҭамоу, иумхны наҟ иргапеи…
– Ауаа ирдыруазеи? Иахьалашәҵо, аҭаҭындкыларҭаҿы?..
– Иа? Ҳм.. Изакәызеи исыҵажәгало, зхәы иаҭәҳәаны акрызфауа ауаҩы цқьа замана, – инапқәа рхахауа иахьааникылаз уа иаанхеит, аха дхьаҵуамызт уеизгьы.
Уажәраанӡа самырҟәылла ицәажәоз Ҟаисар, уажәы ҭынч-ҭынч дмыццакӡакәа рҿынаирхеит:
– Урҭ русқәагьы цәгьаӡам, Хынтрыгә…
– Урҭ ҳәа узҿу зусҭцәада?
– Адкылаҩцәа… Аколнхацәа иаларгалоз аҭаҭын иахадыршәалоз здырхәҳауазгьы ыҟоуп. Уи ирыцҳашьаны акәмызт изыҟарҵоз, акы рхашәалақәозар акәхарын…
– Ишԥа, џьушьҭ, абри аҩызаҵәҟьа рхы ишԥақәнадыргоз? – иџьашьаны даацәажәеит Наазым.
– Ҳм… Ҭырбеи, уххь згеит сара, анаа… рыцҳарак ыҟоуп абра, зыбз ада кәац зҿамшәаша…
– Уи знапы иану еилдыргап, аҳәынҭқар дужьар иуам, – иааҿахиҵәеит Ҭырбеи.
– Ыы, аҳәынҭқарра азоупеи зегь ҳзыҟоу, ҳзааӡаз аупеи…
Хынтрыгә ԥыхьа амыӷ иҿаҳәҳәы, ҵәык нарылеиҵаргьы цәгьа имбо дшыҟаз, уажә дыԥсыхәшаха дырҿакәыркәыруа драцәажәон.
– Бзиала ҳәа уаҳҳәаӡом, ҳаиқәшәахуеит. Аизараҿы уҟалозар акәхап?
– Аизараҿы-ба? Сҟамлакәа, аизара зныкыр иагсыжьхьоума? – иҳәеит. Аха иакәӡамкәа, аҳәа ахы заахаз еиԥш дыззаӡа, игәиҽанӡамкәа иҭааз исасцәа рышьҭа даԥшуа дгылан.
Ҭырбеии Ҟаисари аколнхара апарторганизациа амаӡаныҟәгаҩ изыԥшын аконтораҿы. Уи дааиаанӡа ирҭахыз қьаадқәак аҳасабеилыргаҩцәа ирымырхын, аԥенџьыр азааигәарашәа итәаны еихыршәшәо ирыхәаԥшуан, уи аганахьала ҷыдала напынҵа рымамзаргьы, интересс иркын
аколнхараҿы махәҿала аус зуа шаҟаҩы ыҟоу, дасу планқәас ирыдыԥхьаӡалоу, урҭ рынагӡашьақәа…
Аҳасабеилыргаҩы иаҳасабга абжьы аҷах-сах ҳәа ауада иҩныҩны игон. Зыбларҭак агәҭа еҩшьаз ибласаркьа дцәыҵыԥшны дара дынрыхәаԥшуан. «Изышьҭоузеи абарҭ, ирҭахузеи?», – ҳәа ихаҿы иаанарго, уажәы-уажәы ихы ааир_ҵысуан. Зны-зынлагьы иус дааҟәыҵны, инапқәа иаԥхьаҟа инаиршәуан, инапхыц еихиаақәа рыла рыбла дынҭасны иааҭихырц иҭахызшәа.
Ҭырбеи ақьаад гәарҭак иикыз наҟ инықәҵаны, аҳасабеилыргаҩ дыниазҵааит:
– Абри аколнхараҿы, культура хкыс иаадрыхуа ирыцку аҭаҭын аума?
Егьи илацәақәа еиқәыжьуа, ибласаркьа дынцәыҵԥшны, аҭак наииҭеит:
– Ус ауп, аиеи…
– Шаҟа-шаҟа рыдшәалоузеи ҭӡыцыԥхьаӡа?
– Махәҿала акрызуа рхыԥхьаӡара шыҟоу еиԥш, еиҳау – еиҳаны, еиҵоу…
– Еилкаауп.
– Асводка излаҳнарбауала, аҭаҭын ҭагалара еиҵахоит, ҵыԥх уажәааны аплан анагӡашьеи уажәы иахьыҟоуи иеиԥшым. Изыхҟьазеишь убри? – дҵааит Ҭырбеи.
– Аамҭа сымазар, ишьақәсыргылон уи мзызс иамоу, – иҳәеит, «ҟыҳы» ҳәа иҟырҟы ҭрыцқьаауа, иқьаад цәышьԥықәқәа неилирхит.
– Аамҭа уаҳамҭои шаҟа уҭаху, мчыбжьык, ҩымчыбжьа…
– Азамана.
– Сара зҵаарак сымоуп уара уҿы, – даацәажәеит Ҟаисар, иблақәа ыргызмалны ганха дыԥшуа.
– Изакәызеишь?
– Аҭаҭын еиҭамҳаӡакәа зыпланқәа назыгӡо ӡәыр дшәымоума?
– Ишԥа, исзеилкаауам, аҩыза, иуҳәаз…
– Еилкаарас иаҭахузеи, аҭаҭын аҭыԥ андырмазеиуаз, цәаӷәасҭак алимдеит, имтыхит, акәыру алимдеит, феида
еиҭеимҳаит, арахь иплан неигӡеит ҳәа ашәҟәы дҭагалоуп, – иҳәеи Ҭырбеи.
– Уара ус саргьы иҟасҵон, азин сырҭозар, – инациҵеит Ҟаисар, аччара иҿықәыхх, аҭӡамц иҽадкылашәа дахьтәаз, – акгьы муӡакәа крухашәалозар, бзиами, ицәгьоума?
– Ус иахьыҟақәоу ыҟазаргьы, уи аҩыза ҳара иҳадгалаӡам.
– Аӡбахә, зыӡбахәу ҳәа акгьы умаҳаӡеит, ус ауми, ыы?
– Анцәа-уаа! Ари дызлацәажәо закәызеи, – аанарго, иблақәа илакыҵа инҭаирхынҳәит.
– Шаҟа идшәалазеи Хынтрыгә ҵыԥх.
– Сынтәа, ани…
– Сынтәатәи акәым сызуазҵаауа, ҵыԥхтәи ауп…
Қьаадк хәхәаӡа астол амгәа иааҭиган, илаԥш налаирҟацан, аҭакгьы абас иҟаиҵеит:
– Гектарк ԥшьџьара ишаны ахәҭак, ачетверт ҳәа изышьҭоу.
– Имцхәцәоуп уи аӡәы изыҳәа, – иҽырҩашьашәа даацәажәеит Ҟаисар, – насгьы Хынтрыгә даара иеилахоу уаҩуп, ажәлар русқәа-рҳәысқәа, ирацәоуп уи инапы злаку.
– Ииашоуп, ииаша, – днаиқәшаҳаҭхеит егьигьы, – уи мап узацәкуа иҟахума. Иара иоуп ҿыц ҳаиасраны ҳахьыҟоу аҭыԥ ҳзызԥшаазгьы…
– Аа… Аҭыԥ бзиа шәзиԥшаахтеи…
– Сынтәа шаҟа идшәалоузеи?
– Сынтәагьы убысҟак, – аҭак ааҟаиҵеит егьи, даараӡа иҽырҭынчны уадаҩрак алаӡамызшәа.
– Кыр удыруаны иуҳәауоу, аԥша иуҿанагалаз ала уцәа-жәоу? – днеиҿаԥеит уа Ҭырбеи, – аламыс ҳәагьы ак ыҟоуп.
– Изакәызеи, сзыхҟьазеи, исыхьзеи? – дааӷьаҵәыӷьаҵәит аҳасабеилыргаҩ.
– Хәышә-фышә метр ԥшьыркца иреиҳаӡам уи аҭаҭын лаҵаны иахьимоу… лаԥшхырԥагас ауп иара убригьы зыҟаиҵаз.
– Ишԥа?..
– Иуздырӡом?..
– Издырраны иҟоузеи?
Убри аамҭазы апарторганизациа амаӡаныҟәгаҩ Камел Дыгә-иԥа дыҩхалеит. Уи асасцәа аԥсшәа нараҳәаны, иманы
икабинет дныҩналт. Астол ааигәарашәа аҟәардәқәа рҿы инатәеит. Акабинет (ус азуҳәар ҟалозар) цәгьала иҭшәан, иаҩцангьы ирхиамызт, дызхатәаз астол қьаадқәак ықәын, календарк агәҭа лада-ҩада еиҩшашәа ивараҿ аҭӡамц иадкнаҳалан, анаҩсҟа – Аԥснытәи АССР ахсаала.
Аредакциа аусзуҩцәа уажәы изҭаз аԥшәма ишәагаа аакьаҿны, аха деиқәҟаца, иланы дыҟан, ибла агәҭа ааҭбааны, агәыкра рхыҳәҳәыла. Уи иԥсуа еиқәа, имагә хәҩагақәа, ипалта кьаҿ уҳәа рыла, 30-тәи ашықәсқәа раантәи апартиа аусзуҩцәа ааугәалаиршәоит. Дцәажәо дышнеиуа, иқьышә ачча анаақәыххлак, ихаԥыцқәа ҟәашӡа иааԥшуан. Арыӷьарахь ала, иаарылаҷҷон ахьы зхарҭәаз ихаԥыцқәагьы. Уи асигарет «Космос» иџьыба иааҭиган дынразҵааит:
– Шәахозар?..
– Мап, уажәоуп санахаз, – иҳәеит Ҟаисар.
– Шәааижьҭеи ҳзеиқәымшәеит уаҳа, ҳакнаҳауп, ишԥаҟаҳҵари?
– Ахантәаҩгьы даҳзымбацт, – иҳәеит Ҭырбеи, рацәакгьы игәы иалазу, иаламзу узымдыруа.
– Уи игәы бзиамхазт, дыҟамижьҭеи крааҵуеит, аха уажәшьҭа, анцәа иҳәозар, лассы даарцоуп…
– Шәыҟазма ани иҿы?
– Ҳаҟамзи… – иҳәеит Ҭырбеи, иҟәардәгьы иаԥхьаҟа даахан уи днеиҿаԥшит, – иагьанбауаҳаи, иуазҳәада?
– Наазым дызбон, – инаиаҭеикит иара.
– Аа…
– Хынтрыгә имацара иакәындаз, иубаргәуз…
– Ыы, уаҳа ӡәыр дыҟоума?
– Даҽа колнхацәақәакгьы рыӡбахә рҳәоит. Араионтә ферментациатә зауад аҿынтә ҩыџьаҟагьы нкыланы ирымазаап…
– Аҭаҭын ус пылҳаҭха иҳалаҳарц иҟоуп, убама?
– Дҵыркьакьаны, ақыҭа агәы аиҭакра дазықәԥалааит уажәшьҭа… Ҳусқәа усгьы иуадаҩын, ҳара зынӡаскгьы иҳаруадаҩит… Ишәасҳәозеи, ҳшыжәбауа ҳаҟоуп, – иҭаҭынырҳәы ҽазнык аҟара днаҿыхан, иааиҿыхны ацыблаахаҭра инҭеиџьгәеит.
– Исзеицәагәышьоуп, аха сзаҟәыҵуам. Ацәымҳа еиԥш исҿыҵакуп, – аԥенџьыр ахь илаԥш кыдырхалашәа ҭынч-ҭынч даацәажәеит.
– Аколнхараҿы иҟоу аимак-аиҿак хара сгыланы срыхәаԥшуашәа сҟалеит, аха аусура салагеижьҭеи митәык ҵуам, сқьаадқәаҵәҟьагьы цқьа еилырганы сыргәыламԥшыцт, са стәқәа шәоуп ҳәа ауп изшәасҳәауа, шәара шәҿы изӡаӡом.
– Рацәакгьы уҳақәымгәыӷцәан, – даахыхәмарит уи ииҳәаз Ҭырбеи.
– Ишдыру еиԥш, аколнхара даараӡа еиҵахоуп, – иажәа неигӡон амаӡаныҟәгаҩ, – хәышықәса иреиҳауп культура хаданы аколнхара иамоу аҭаҭын аплан намӡоижьҭеи. Арыц акәзар, ус цәгьам-бзиам ак ныҟарҵақәеит… Ажь, ашәыр, ачаи, – зегь ракака ҳамоуп, лҵшәа ҳәа акгьы рымам акәымзар…
– Лассы-лассы ҳзымаауазаргьы, ҳаақәлалоит ҳара абрахь, иаадыруеит маҷ-саҷқәак, – инаиаҭеикит уи Ҭырбеи, – араион аҿы еиҵахо анхамҩақәа рхыԥхьаӡараҿы иҟеижьҭеи акрааҵуеит. Уи дыруп, еилкаауп, аха наҟ-наҟ ԥсыхәас иамоузеи?
– Шәахьӡап, иҟаларызеи уеизгьы-уеизгьы.
– Убри ҳазхәыцлароуп… Ԥыхьа иҳанарыжьқәоз уажәшьҭа иҳанармыжьыр ҟалап. Иабанӡаҳацхраало аԥхьагылара змоу аколнхарақәа? Ҳабанӡақәтәазаауеи шьоук рыхәда? Аҭаҭын, ма ажь, иара ацитрус акәзаргьы, иӷәӷәаны ак ҳамазар, нас иҭибагақәон, аха рыцҳарас иҟалаз, зегьынџьара еиԥшхеит, ахашәала аазышьҭуа маҷхеит.
– Ахарџьтәқәа еиҳаханы, ахашәала анамоулак, анхамҩа аиҵахара изалӡаауам. Анхаҩы аинтерес идмыркыр, игәы ахылом акрура, – инышьақәирӷәӷәеит Ҟаисаргьы.
– Камел Дыгә-иԥа! – ибжьы нарҟәы, ҭынч-ҭынч ацәажәара дналагеит Ҭырбеи, – шәгәылараҿтәи аколнхара аԥхьагылара амоуп араион аҿы, иудыруеит.
– Араионаҿ мацара акәым, – уи ииҳәаз ахшыҩҵак наирҭбааит амаӡаныҟәгаҩ, – ареспублика зегь аҿы.
– Ииашоуп, уажәааигәа уи аколнхара ахантәаҩи сареи ҳаибабон, – иажәа неигӡон Ҭырбеи, – шәколнхара ахашәала
ду амоуп, шәгәылара иҟоу анхамҩа даараӡа еиҵахоуп, адгьыл еиԥшуп, аҳауа акоуп, изыхҟьазеи ҳәа саниазҵаа, иара аҭак абас иҟаиҵеит: «Иуасҳәозеи, уи аҭоурых дууп, иааркьаҿны иуҳәозар, хԥа заҵәык роуп иаҭаху: аџьабаа, ауаа рызнеишьа, аус аиҿкаашьа.
Камел Дыгә-иԥа дааччан инациҵеит:
– Џьабаа ҳагӡам, аха аҵыхәтәантәи аҩба рҿы ҳманшәалам, иаҳтәышьҭрамзар акәхап… Ухы-уԥсы надҵаны аус умур, акгьы алҵуам. Планқәак ҳамоуп, акы ҳгәы иҭақәоуп, ҳахьӡар ҳҭахын.
– Шәахьӡап, иҟаларызеи уеизгьы-уеизгьы.
– Иҳахьыз шәымбои, ҳахызгақәоу рацәахеит, ҳахьӡ-ҳахьымӡӷ, ҳҵасқәа уҳәа… Урҭгьы аҭахуп, аха шәага-загак рымазар ами. Урҭгьы зегьы ҳзымхошәа, ҽа уск ҳазҵысит, аколнхацәа ишакәым еиндаҭланы иҟоуп, ԥсыхәас иамоугьы сыздырам. Ауаа анхара-анҵыра ианаҿыз аамҭазы, уаҩ имч зқәымхоз уск ҳҽалаагалеит. Еимаҳкуа ҳәа крыҟахума…
– Камел Дыгә-иԥа, изааӡари, ақыҭагә аиҭагара ауп еимактәыс ирымоу, убри азҵаара иашаны иқәгылоума, мамзаргьы ауаҩы мчымха, адгьыл мчымха ҳәа, ишырҳәауа иҟоу?
– Ауаҩы убас ҟазшьас имоуп, еснагь иахьеиӷьу, иахьеиҳау ахь деихоит. Даагап анхаҩы, иабацәа, урҭ рабацәа рыҩны-ргәара ааныжьра иага ицәуадаҩзаргьы, дахьынхо адгьыл мчымхазар, иманшәаламзар, ҽаџьара ихы ирхоит, аха аӡә дахьиз иага иҟәаԥаҿаԥаразаргьы, ихаҳәырддыраха иҟазаргьы, дахыҵны ашәиҭышә днеиуам, – ашәымҭак дааҭгылан, инапы ихы иаҵыргәа днарзыԥшын, – принципла уахәаԥшуазар, ақыҭагә аиҭагара азҵаатәы ахьықәгылаз ииашам ҳәа узҳәом, аха ҳазыҟаҵама уи? Насгьы ацәыргашьа ииашам ҳәа исыԥхьаӡоит, иазыҟаҵаӡамкәа иқәдыргылеит, убри ауп ауаагьы еиҿазыжьыз. Аинициаторцәа ҽакгьы иазымхәыцит: имариоума абырсҟатәи ахыбрақәа рыргылара? Ара еиҭауго ҳәа акгьы ыҟаӡам, ахаҳә-ҵәаҳә кны уаарыхар, еимыҩрны инкаҳауеит арҭ ҳзыҩнақәоу, ишыжәбо еиԥш, жәытә хыбрақәами зегьы.
– Сара исымдыруеи, – инаимидеит Ҭырбеи, – рыдәқьан рықәҳауа ианалага, Абсоиузаа срыҳәауа-сырчауа цәгьала идсырҟаҵеит, уажәгьы ишыҟоу жәбоит.
– Исҳәарц исҭаху, ашкол ахыбра Аминистрцәа Рсовет аҟны ҳрыҳәаны, ҳаԥхьаҟатәи аргыларатә план иалаҳҵап, ԥсыхәак азаауп, аха изурҟаҵода аусҳәарҭа, аконтора, адәқьан… – еиқәиԥхьаӡон уи, инацәақәа харҟәало, – қалақьтә ҳабла хәыҷык ргылатәхоит. Аколнхара иахьатәи ала, убарҭ ахарџьқәа рзы мааҭк аԥара аџьыба иҭаршәым.
– Уқәҵатәы баны ушьапы еиҵых ҳәа, улшарақәагьы удыруазар ами, «исҭахуп» мацара аума, – иҽналаирхәит Ҟаисаргьы.
– Ииашоуп аҭахреи алшареи анеиқәымшәо рыцҳароуп, – днақә-шаҳаҭхеит уи Ҭырбеигьы, – арахь ҳахьынрацәажәа-аарацәажәаз шьоукы ҳалацәа анаахаҳт, ҳусҳәарҭа ҳәа, ҳашкол ҳәа иаабаз реиҭагара иалҳаршараны ҳаҟаӡам, рҳәеит, даҽа шьоукых рымаҭәа-рҩыҭәа еидкыланы итәоуп, ахьхьаҳәа уи ашәқәа аартны иныҩнарҵауашәа. Аҽырҩырҭа, аҽырхәмаррҭа ҳҭахуп, рҳәеит. Ҭбаа-ҭыцә шҭакы ҳанҭагыло ҳзыҟамларызеи, рҳәеит. Ииашоума ари? – азҵаара нықәыргыланы, иара уаҵәҟьа аҭак ҟаиҵон: – Ииашоуп, мап узацәкуам. Аха аимак анҵысгьы, џьара гхак ҟарҵазар акәхап. Ицәгьаҵәҟьан иҟам аус, аха иагьҽеим, алҵшәас иҟоузеи? Хырҩа азуур, иакәым алҵыр ҟалоит…
– Сгәаанагара сҳәахьеит, Ҭырбеи, идыруеит, аха макьаназы ақәҿырҭуам, акгьы ахырҳәаауам.
– Изусҭқәада? – дҵааит Ҟаисар.
– Изусҭқәада-ба? – дааԥышәырччан, иажәа инациҵеит Ҭырбеи, – ииҳәауазеи аколнхара ахантәаҩы? Дышԥахәаԥшуеи асҭаршын?
Камел Дыгә-иԥа апарторганизациа дахагылеижьҭеи мызқәак рыда шымҵуагьы, уи ахы-аҵыхәа еилырганы иман, аха игәаанагара иаалырҟьаны иҳәарц иҭахымызт, дацәшәаны, ма дацәыԥхашьаны акәмызт игәаанагара зимҳәауаз. Уи даҽа мзызк аман, акыс, макьана дҿыцын, ҩбагьы, уи азҵаара аизараҿы иқәыргыланы ишахәҭоу иӡбамзар, еиҳагьы аусқәа
бжьнахыр ауан, ихԥахаз, дааизар аахыс аколнхара ахантәа-ҩи иареи еинымиацызт, ҽырчмазаҩ ҟаиҵозу, дычмазаҩыҵә-ҟьазу аӡәгьы еилкааны имамызт, ихы нахига-аахигон… Убри аҟнытә, иҽаанкыланы дыҟан. Аха уажәы иҿаԥхьа азҵаара иқәдыргылаз зынӡагьы дзацәцомызт, анс акә, арс акә, иҽалаирхәыр акәын, игәаанагара наӡаны изымҳәозаргьы.
Ақыҭа наҟ-ааҟ изшаз, еиҿазыжьыз азҵаатәы аҭакԥхықәра иамоу идыруан, еиликаауан. Убри азоуп уи амаршәа кны дызцәажәозгьы.
– Еиҳа ииашахоит, ауаагьы, зегь ракәымзаргьы, реиҳараҩык ирыдыркылап ҳәа сгәы иаанагоит, – ацәажәара дналагеит апарторганизациа амаӡаныҟәгаҩ, – ақыҭагә еиԥш, ҳашколгьы ажәытәтәи аҭыԥ аҿы иаанхар. Егьырҭ Ашьхырԥаагьы, рҳаблаҿы хыбрак рзыргылатәуп, алагарҭатәи ашкол акәзаргьы, ак рзеиҿкаатәуп. Ахәыҷқәаҵәҟьа уантә арахь аара рцәуадаҩхоит. Урҭгьы еилкаатәуп. Ишырҳәаз еиԥш, ажәытә нап зыркыз амҩагьы нагӡатәуп, шьҭа иаамҭоуп уи аҟаҵара…
– Ииашоуп, Камел Дыгә-иԥа, иуҳәауа, – Ҭырбеи дҩагылан аԥенџьыр днадгылеит, акраамҭагьы адәахьы дыԥшуан, нас даахьаҳәын, иажәа инациҵеит: – Саргьы гәаанагарақәак сымоуп, ҷыдала ҳаиқәшәар сҭахуп… Уаҳа уара уҿы зҵаара ҳамам, – иҳәеит Ҭырбеи ацара иҽыназкуа, – ауаа еизаны абри азҵаара ралацәажәара аҭаху-ииҭахыму шәазхәыц… Аколнхара ахантәаҩи егьырҭ аҩызцәеи ргәы иаанагозеи?
– Урҭ аизара мҩаԥаагап, рҳәеит. Дзықәгәыӷуагьы шьоук ыҟахми. Иҽазҵәылхны иара итәы иаиргарц дашьҭоуп, – иҳәеит апарторганизациа амаӡаныҟәгаҩ.
– Аизара ҟарҵааит, нас, уи ацәшәара аҭахӡам, – иҳәеит Ҭырбеи.
– Ишԥа, уара?.. – иџьашьаны днеизыԥшит егьи, – ауаа цәгьала ргәы шны иҟоуп, иакәым рылеибамхааит.
– Уи ацәшәара аҭахӡам, ҳара ишаҳҭаху ала ахырхарҭа аиуп ҳәа сақәгәыӷуеит…
– Исаԥыџьқәа иҵыҟьҟьа икаужьыр, уи ахантәаҩы ҳәа ишәымоу, дбалыбаҭауа дааумпыҵахоит, – инаирҭбааит Ҟаисар иҩыза ииҳәаз ахшыҩҵак.
Апарторганизациа амаӡаныҟәгаҩ аԥсшәа иаҳәаны ианындәылҵ, асҭаршын иахь рҿынархеит, аха уи иуадаҿы дыҟаӡамызт, акоридор ибжьаланы ишнеиуаз асоф аҿы рылаԥш наиқәшәеит, уи ибӷа кыдҵаны адесҟәардә дантәалан. Ишнеиз аниба дҩаҵыззашәа ааҟаиҵан, рнапқәа аарымихит.
– Ҳнеип аҩныҵҟа, сҭыԥахь, – инрыдиҵеит иара.
– Ҩбаҟа ажәа роуп иаҳҳәарц иаҳҭаху, араҟагьы ҳаицәажәап, аӡәгьы даҳԥырхагам ҳәа сыҟоуп, – иҳәеит Ҭырбеи, уи иблақәа ҭраа диҿаԥшуа.
– Сабашәыхәо?.. – игәамԥхакәа ауп ари ажәа шиҳәаз, аха нас иааицәымӷхан: – сышәзыӡырҩуеит, – иҳәан, иҽааириашашәа даатәеит.
Асҭаршын маҷк иқьаф ыҟан, ибла гәыӷрақәа хыгагааӡа акәын улаԥш ишыҵашәоз, ҵоуп, урҭ ааԥсара рхубаалон, аха махәҿалатәи, ма хшыҩлатәи ааԥсарамызт, аишәачара иатәыз ааԥсаран. Уи, ишырҳәо еиԥш, ақыҭаҿы иахьааиланакыз штаттә толбашьны.
Еиҳа изыхәҭоу еиҳабык дыҟазаргьы, дад, ҳасҭаршын хәыҷы, астол ныҟәугароуп ҳәа иӡбахә нарҳәон, иаргьы иԥс хәыҷы ааҭихаанӡа уа дахатәан.
– Иаха Даӷәыз Қарбеи иҩны иныҳәон, – ацәажәара ахы аахиртлеит, уажәы-уажәы ихәда ҭрыцқьаауа, ибжьы ҭахәаҽӡа, – ашәқәеи аԥенџьырқәеи макьана иҿарымҵаӡацт, аха… Иахьымӡар ҳәа ушәауоу?.. Ацә ҟата замана лкажьны ишьит, ԥыҭҩыкгьы еиқәшәеит, хар рымаӡам. Ҩык ҳәа убра иаацәырҵит, ицаҳәцаҳәуа, ахала аҽунаржәуан.
– Иара уажәыр аҵкыс, аҽанунаржәуа хара еиӷьуп, – иҳәеит Ҟасиар.
– Ҳаргылара ҿыцқәа рҭыԥ зырмазеираны иҟоу атрактористгьы аԥаҭхь наганы инаисҭан, иҵагыланы дрыманы ицеит.
– Аргылара ҿыцқәа уҳәама? –дааҽхырҵааит Ҟаисар.
– Аиеи, ҳм… аӡбахә шәаҳахьазар акәхап… Иацы ҳаиқәшәар, уаҳа аҭахызу, ҳаицымцози, даргьы ргәы иахәон.
– Ҳаи, абааԥсы, абзиа умҳәо, – иҳәеит Ҟаисар, омак ҟаланы иаҳазшәа.
– Ыы, избан?..
– Избан умбои… – Ҭырбеи иахь днаҳәын дыниазҵааит, – уара абри шәысҭаршын ихьӡузеи?
Ҭырбеи уи аҭак ҟаиҵаанӡа, иара асҭаршын ихаҭа даа-цәажәан абас иҳәеит:
– Ҳм… Заабеҭ сыхьӡуп, Заабеҭ.
– Набеҭ уҳәама? – дааҽхырҵааит Ҟаисар.
– Мамоу, Заабеҭ.
– Изакәызеи сҳәахуеит, Заабеҭ, уажәадагьы исмаҳацт, ихьӡ бзиоуп, уара, Заабеҭ, набеҭ, кабинет, узбеиҭ… Ох, ох, закә рифмақәоузеи иахылҿиаауа уҳәарауазеи!..
Иаргьы аҽыгә-ҽыгәҳәа дааччан, дааҽхәеит:
– Ихаҭа дышԥаубазшь?
– Ауԥшәыл, амаалықь, аныхачаԥа.
– Иҭабуп, сааукәыхшоуп, иҭабуп.
– Узхаҭабуазеи.
«Уара, арҭ аҷкәынцәа бзиақәоуп убоу, башаӡа идырџьон, ахамԥыр иагааит», – днахәыцит асҭаршын, ччаԥшькгьы иха-ҿы инықәлеит.
Ихы нҭууашәа дааҟалан, аха нас даалҵны даацәажәеит:
– Ҳаибабап, иҵегь, иахьа шәауцахуа, макьана шәаанымхои?
Дышҽхырҵаауаз ихаҿы ианыԥшуа, дышҳазӡа днарзыԥшит. Иқәҵны ила иахьамбара ицаргьы моу имамызт, аха иикыз. Амшә иамԥыхьашәаз «дад» иҳәон ҳәа, зынӡа иҽеиԥштәӡаны акәын уи дыштәаз. Зныкыршәа, «ҟыҟ» иҳәан, дааицәкьысит иара, – аӡә сыхьӡ иҳәоит, аха дызусҭада аллаҳ итәуп.
– Иаха иудтәалаз ракәзаргьы уздыруам.
– Ҟаисархеит, иаха исыдтәалаз бзиара ҵыхәала сыргәалашәарым, алухи…
– Ушыргәалашәалакгьы, ауаа ургәалашәозар цәгьаӡам.
– Аиаша иҳәеит, уара… Аа, иаха шәсықәымшәеитеи…
«Иаха исықәшәар, рыԥс хәыҷқәа ааҭысхуан, нас рхы лар-ха-ҩарханы џьара инышьҭасҵон, рҽеикәаԥса уа ииазаарын иахьагьы. Саргьы сҭынчӡа аҩны стәамзаауаз… Сабақәырки уҳәарауазеи, схы шаҟәаны исхагылоуп, сыбз аарла сҿы иҭабылгьоит, џьара акы исазҵаақәозар акәхап, еиҿкаау кыр
сызҳәауама? Смааӡар акәымзи. Аха уи сҳәеит ҳәа, дабаҟоу, дабацеи ҳәа исышьҭалон. Арахь шәанықәнагаларыз…» Ихәыцра данаалҵ, даарҿакәыркәыршәа ааҟаиҵахын, иажәақәа акакала еишьҭаҵо даацәажәеит, – ачеиџьыкеи агәыцқьареи ҳамагәышьоуп, уаҳа даҽакы ҳалаҟамзаргьы.
– Убрыгьы кыр иаԥсоуп, – днаиқәшаҳаҭхеит уи Ҟаисар.– Ҳаҭыр зқәу Заабеҭ, сзызҵаарц исҭахыз, ашкол аҿы аргылара уажә иахьыҟоу акәымкәа ҽаџьара аҭыԥ азышәԥшааит ҳәа ҳаҳауеит, ани атракторист, зыӡбахә уҳәазгьы, уи аҭыԥ армазеира дазкны дшәымазаап, ыы?..
– Аиеи, ус ауп, Ҟаисар, уххь згеит, – иҳәеит даагәыбзыӷшәа иара.
– Нас, уи иақәшаҳаҭымгьы ыҟоуп, аха… Аха зацысҵо умбои, ашкол ҿыц уа ишәыргылар, аусҳәарҭагьы уахь ижәгома? Убри шәшахәаԥшуа еилыскаар сҭахын, интересс исымоуп…
– Ҳм… анаа, ҳәарас иаҭахузеи, ашкол уа идыргылар, аусҳәарҭагьы уахь ииасуеит, ҳәарада. Араҟа иузеилымкаауа ҳәа иҟоузеи?..
– Зегь уахь ииасуеит, ыы? – цасҳәа дыниазҵаахт уи Ҟаисар.
– Аиеи, ус ауп…
– Аусҳәарҭа акәу, ашкол акәу?
– Аусҳәарҭа.
– Ашкол?
– Ашколгьы…
– Аусҳәарҭа араҟа иаанхоит, ус акәзар?..
– Иа? Ус убахьоу! – иҿы ахьааихихыз уа иаанхеит асҭаршын.
«Ахампыр иазшахааит, исыдызцалазеи», – игәы дынҭахәыцит иара. Зныкыршәа иҿы ааихирԥхьан дҿагәа-ҿасуашәа даацәажәеит.
– Ҳм… Ҳара иаҳҳәауа ала иҟоума, знапы иану ирыӡбозар акәхап ишахәҭоу.
– Иҟоу уасҳәап, Заабеҭ, ауаа еиҿанажьит абри аус, – дцәажәон Ҭырбеи, – еигәыдыззала еиқәԥарц акгьы рыгым. Аԥсеилахараха…
Заабеҭ иаҳаз арҭ ажәақәа ааицәымӷхеит, бзиак ишазҳәамызгьы ауимдырхуаз, иаразнакала шьҭахьҟа дхьаҵит, – сара ажәакгьы рыласымҵацт урҭ, – ихы ныхшәазшәа иарӷьа жәҩахыр инықәҳаит, – ажәлар рус дара ирдыруеит.
– Ажәлар, ыы? Уара ушԥахәаԥшуеи, Заабеҭ?
– Сароу?
– Аиеи, уара.
– Сара суаҩ хәыҷуп. Исазҵаауада. Ажәлар роуп знапы иану.
– Заабеҭ, ҳара гаӡас ҳуԥхьаӡоу сзеилкаауам, – иааҭирҟьеит Ҭырбеи, – ажәлар ахы рыҭатәуп, амҩа иқәҵатәуп, ҭыӷьӡаа реиԥш еилалар ҟалома ауаа?
Иара ихы наҭа-ааҭауа ииҳәац иҳәауан: – Уи ажәлар ирусуп, ажәлар рус ҳара ҳаҽҳзалагалом, дара ирбааит.
– Ауаҩы ахы зихагылоу ахылԥа азын мацара акәӡам, дхәыцырц азын ауп, – днеиҿаԥеит уи Ҭырбеи, иҟазшьақәа, ихымҩаԥгашьақәа игәы иааҵаххын.
– Иабаҟоу, ари хылԥагьы ихамеи, – дааҵәылихит уи Ҟаисар.
– Аиеиҵәҟьа, схылԥа иаха сахьыҟаз инымхеи, – иусқәа зегь бзиаӡаны иҟоушәа, ҭынч-ҭынч даацәажәеит, – аҽыҵга ҳамоуп, шьыбжьышьҭахь уахь ҳцоит, зегь акоуп, ҳара ҳтәы ҳауеит, – аҽыгә-ҽыгәҳәагьы дааччеит аҵыхәтәаны.
«Ааи, ҳара хәашақәа, знапы ҳану зусҭқәада» ҳәа ихаҿы иаанарго, Ҭырбеи иҩыза днеиҿаԥшит.
– Шәаала, шәдинаныс, – ҩаԥхьа инарыдицалт Заабеҭ, – шәзаазеи ҳәа ҳарҳәап ҳәа шәыҟоу?
– Уара уца, иузыԥшызар акәхап, ҳара амҩа ҳамоуп, – иҳәеит Ҭырбеи.
– Шәзырццакызеи, Ҭырбеи, ара ахәы уахьынхыҵуа аупеи, – днархьынҳалт ҩаԥхьа.
– Мап, абзиараз…
– Уҟаз, ҳанеибабара ҟалахп, – иҳәеит Ҟаисаргьы. Иааиԥырҵит.
Ҭырбеи ашьыжь даныҩагыла, ажәжәаҳәа иҽааилаҳәаны дындәылҵит, агәашә аартны ауҭра дынҭалеит. Уи гәахәары-ла дазыԥшуан иашьа ҿыц иеибиҭаз абаҳча. Алҿарақәа, амжәақәа уҳәа ирықәыз аӡахәақәа ааилашлахьан, урҭ уарла-шәарла иалышәшәаны ҵаҟа илеиуан. Џьара-џьара аҵлақәа рықәцәақәа рахь жьаргәыц еиқәаҵәақәак нарылубаауеит, иахьыҭаамгьы ыҟоуп, амахәқәа ирықәҵәашо инеиуа акьатрацәқәа ардәынақәа реиԥш, ажьымжәақәа рхьынҳалоуп.
Анаҩсҟагьы шәырҭраны инашьҭын, игәы рызхьуа днарзыԥшит имахәажә-шьахәажәӡа, уаҳа злоу иԥсра убеит ҳәа игылаз араҵлақәа. Урҭ ршьапқәа еиҟәыԥԥа, рымахә ауқәа хьҩыр-мҩыршәа иҟоуп. Аҳәаа илагылоу аӡынҵәақәа ракәзаргьы, иажәит, ааԥын ишәҭуеит, аа, сынтәа иир ҟалап шуҳәауа, рҷапан аахшәаанӡа илҿадды ицоит ашәыр иҿалаз, неихыркәа рмоуӡеитеи зынӡа.
Аҳаскьынра дылхо аколнхара аҭаҭын ахьылаз аҿынӡа днеин, ажәытә амхы ахьыҟарҵалоз дынҭаԥшы-ааҭаԥшит. Дхынҳәны аҩны данааи, иҭаца ахәы армазеира даҿын, иашьагьы аҽыгә-ҽыгәҳәа дыччо дааидгылт.
Ҭырбеи иҿы ааӡәӡәаны акәасқьахь дыҩхалеит. Азал аҭӡамцқәа руак аҿы, зыгәҭа ашшара еиҩшаны иҩаҳаракшәа икыдыз асаркьа дадгыланы ихы шиҳәауаз, митәык уи иацәыхарамкәа, авараҿыҵәҟьа илаԥш нақәшәеит акортик, арраҿы афицарцәа иныҟәыргоз акортик…
Ақыҭанхамҩатә усурақәа ирысакьаҳәымҭаҵәҟьаны ианыҟаз аамҭазы, лассы-лассы араион аҿынтә иҩеиуан «априкреплионцәа», иҟан Аҟәантәгьы аиҳабыра анырҭаауаз. Еиҳарак аҭаҭын анҭаргалоз, ԥсцахаҵәҟьа рырҭомызт, уа ишрыдгылаз ирыдгылан, иубон урҭ иара убас амхырҭақәа рҿгьы.
Усҟан аколнхараҿы аҳәсеи ашколхәыҷқәеи ракәын аус зуаз, аицхыраара рыман, еиҳа еиҵахоз абригадақәа ақалақь аҿынтә иҩеины ианрыцхраауазгьы убарын. Аџьықәреи еиқәыдды, аказармаҿы ицәырҳәны еиқәрыжьуаз, азеиԥш цақәа ирҭарԥсоз ҭаԥсаны, иаанхаз аколнхацәа ишаны инарырҭон. Игәалашәоит Ҭырбеи ауардын ақә ҩылганы иааганы калаҭла рца ианҭарԥсоз, убри ашықәс азы хәбаҟа ԥҳал аҩгьы рырҭеит, четвертк аҟара ауаткагьы. Аҟәыд, амахәыд, аҟабақ уҳәа аарыхрақәа зегь ракака, ашықәсан идырҳаз рџьамш иаҵанакуаз ала ирырҭаз хәыҷы-хәыҷы аҩныҟа аагара даҿын.
Аҭаҭынгьы убри ашықәсан даараӡа ибзиахеит – афҩы хааҷкәакәарӡа, аԥшшәахәы уаркалеиуа, аҭаҭын иамыхозгьы деилаҳаратәы иҟан. Ҭырбеираа рыҩны аӡәгьы аҭаҭын дахомызт, аха зеиԥш ҟамло егьыҟам ҳәа дамаҭқәак ааныркылеит, егьи усгьы аҳәынҭқарра иарҭон, аплан планын, инармыгӡаргьы ԥсыхәа амаӡамызт…
Аказармаҿы рыхәҭаа инхаз аџьықәреи ауардын инақәԥсаны, ҟабқәакгьы хыхь инақәҵаны, ацәқәа раԥхьа дгыланы дшааиуаз, аколнхара ахантәаҩы дааиԥылеит.
– Уа бза хаугалт.
– Еицхаагалт. Оҳоу, оҳоу! – иӷьны илеиуаз ацәқәа ааникылт иара.
– Уан аҩны дыҟоу, уара?
– Аҩны дыҟамкәа, дабацагәышьоз…
– Иҟоу уасҳәап, афронт ахь зхы хоу архәҭак ҳамҭакы абраҟа иаанҿасырц ауп, амаӷазаҿы аҭыԥ рзылаҳхит, афицарцәа, хҩык роума, ԥшьҩык роума ыҟоуп, рҳәеит, аамҭала шәара шәҿы иаагылароуп. Убас ҳаицәажәеит, – инациҵеит аҵыхәтәаны.
Ҭырбеи азныказы ииҳәарыз иҿамшәеит, аиашазын ми-тәыкгьы дамыргәырӷьеит уи ажәабжь. «Избан ҳара ҳҿы?» – иаԥхьа инықәгылеит азҵаара.
Алаӷырӡ зхыҳәҳәылаз ацәқәа рыбла ҟәазқәа днархыԥшылеит, аҭак урҭ рҿынтә иаҳар иҭахушәа. Ҳаԥсит, уанаџьалбеит, аҩныҟа уаала ҳәа рҳәарц рҭахызшәа уажәы-уажәы рыхқәа аԥырԥырҳәа ирҟьон дара.
Абраҟа уи иеиҳәаз шигәамԥхаз наирдырны, инапы ҟьаны дылидҵны дцарц наиӡбан, аха убрыгьы изымгәаӷьит. Иага умҳәан, иаауеит ҳәа зыӡбахә цәыригаз Аԥсадгьыл зыхьчо
роуми. Ар Ҟаԥшьаа иреиуоу, ақәылацәа нызкылараны иҟоу… Ахантәаҩ иакәзаргьы, дара рзыҳәан дыцәгьамеи, мап ицәкрагьы гәаӷьуацәан.
«Иахылҳәаарызеишь сан?» – даахәыцит Ҭырбеи.
Ԥыҭраамҭактәи рҿымҭра ашьҭахь, ахантәаҩы даацәажәеит:
– Изакәызеи, Ҭырбеи, акгьы ахуҳәаауам, иугәамԥхаӡеи иуасҳәаз?
– Цәгьала ҳаҟоуп иабаҳартәо, иабаҳаргыло, уаҳа аӡәгьы изидымкыло иҟалазеи?..
– Егьырҭ ҳреигӡаны акәу џьушьома? Асолдаҭ тәараны иахьыҟоу аҭыԥ иазааигәоуп ҳәа ауп шәыҩны залырхыз.
– Аанда ахьылаҟәу ихыҵуеит ҳәа, иага рҳәозаргьы имцымзаарын.
– Агәнаҳа ухы иадумкылан, Ҭырбеи. Уи ус акәым ишыҟоу, шәара шәзын сара ацәгьа шысҭахым жәдыруа џьысшьоит.
– Сан иахылҳәаашагьы аллаҳ итәуп.
– Ажәакала, сара ахәылбыҽха аҩны сынкыдгылоит, ҳаицәажәап, аха иара шыӡбоугьы удыруаз…
Ҭырбеи уи днеиԥырҵны, иуардын рҿыжуа иҿылеихеит. Аҩны даннеи, ауардын иақәыз аақәхны инаԥхьакны, ацәқәа нхәыҵижьит. Арахә-ашәахә рҭыԥ иқәҵаны, рхәы-рыԥхь нарыҭаны мҿқәак ршьшьаны игәыдкыланы аҩныҟа дныҩналт…
Аколнхара ахантәаҩы ишиҳәаз еиԥш, адырҩаҽныҵәҟьа ҳархәҭақәа иреиуаз абзарбзантә батареиа еиднакылоз асолдаҭцәа еиԥхыҟәҟәа, бџьарала еиқәных рқыҭа иаалалт, иаанҿасит аҭаҭын казармаҿы, рымаҭәа-рҩыҭәа, рхәыҟаҵага чуан ду уҳәа уахь иныҵаргалан, рҭыԥ-рҭышә аадырмазеит, рыҽқәа аказарма анаҩсан иҟаз абораҿы аҽыхәчар инахадыргылт. Рыбзарбзанқәа ракәзар, ргәыцәқәа ылҳәаны, рыхқәа ҭышша, аш рықәыршәны адәышкәаӷьаз иқәгылан.
Шьыжь анаашалак, излахҩаз аш аарықәхны, рыҽқәа нҵаҳәаны атактикатә ҽазыҟаҵара иналагон, еиҳарак ааигәа-сигәа иҟаз адәқәа рҿы акәын рҽахьазыҟарҵоз, амҩа ианыршәланы ахәы ҳаракырақәа рахь ианцозгьы убарын, анаара иаанҿасуа рыԥсы неиҭаркуан. Нас ахәылԥазы, амра аԥсҭҳәақәа ирываԥхо, амшын ианӡаалоз иқьыԥаха аҩныҟа ихынҳәуан, зны-зынла рашәабыжьгьы гәыҭгагаха ақыҭа иналаҩуан. Рҭыԥахь ианааилакгьы, агәҭа амца еиқәҵаны иакәшаны илатәон, шьоукгьы уаххьа армазеира иналагон…
Реиҳабацәа афицар, аполитрук уҳәа даҽа аӡәык-ҩыџьак, Ҭырбеираа рыҩны иаанҿасит. Ус иақәнадыргеит ақыҭа аиҳабыра. Иан раԥхьаӡа акәны ианларҳәагьы, иакәымыз ҳәа акгьы ахылымҳәааит. Аҷкәын иакәзаргьы иамеимкит. Ркәасқьаҿы инаганы иреиӷьыз ауадақәа инарыҩнарҵеит. Ашьыжь инаркны хәылԥазынӡа урҭ ар ирыдгылан, дара ракәын аҽазыҟаҵарақәа напхгара рызҭауаз, иадырԥхьон, иддырҵон аррамаҵура аныҟәгара иаднакылоз зегьы. Аамҭа анрымаз, ианҭацәыз, дасу русқәа ирҿын, иқәыршәуан, иӡахуан, ма рабџьарқәа дрыцқьон… Урҭ ианрылгалак, инеилаҩҩы-ааилаҩҩуан, алаф еибыҳәауа, иччо-ихәмаруа иштәоу акомбат данааилакгьы, ашыр-сырҳәа еиқәыԥшьыхаа иҩагылон, ишырҳәауа еиԥш, ицәшәаны аҩ иҵалон. Ашәараҵәҟьа акәмызт иаанагоз уи, алеишәа ҳәа азуҳәар еиҳа иашазар ҟалап.
Абатареиа еиднакылоз аруаа зегьы, шамахамзар, еиҿкааны еилаҳәан, еилҟьа-еилӷәыцә иҟан, иарбан дҵоу урҭ инармыгӡара угәахәрын унрыхәаԥшыр. Убри аҿы афицарцәа аҿырԥштә бзиа ддырбон, Ҭырбеи излеигәалашәо ала урҭ рсолдаҭцәа даараӡа ирзааигәан, ирыдтәалалон, акыррыцырфон, ҭаҭын ҟаҵак иааиҩшаны ианахозгьы убарын. Фицарк, шамахамзар, солдаҭк диқәҟаауа, мамзаргьы тәамбашақә дизныҟәо, иқьышә дықәҵаны дихцәажәо аӡәгьы имбацызт. Аха арраԥҟара иаҵанамкуаз, алеишәа шьақәызҟьарц зылшоз аҭагылазаашьақәа хаҳәырҵәи ирҿагылон. Аус аҿы аиҳабы, аиҵбы зегьы еилырган, дасу рҭыԥқәа рҿы игылан.
«Мамоу», «мап» араҟа иҟаӡамызт, «сӡырҩуеит», «исаҳауеит», «иҟаҵахоит» уҳәа ракәӡан еснагь иуаҳауаз…
Ҽнак зны, хара иныҟәаны ианыхынҳә ашьҭахь, аполитрук алеитенант Саша Оружилов, аҩны дааин, иԥсы ааиҭакны, ибалалаика аашьҭхны акәасқьа амардуан днаҿатәан, инацәкьарақәа арахәыцқәа ирҿархәмаруа ахьхьаҳәа уи абжьы ааиргеит. Раԥхьаӡа акәны ари ашҭа иқәыҩуаз аурыс ашәа шаҟа игәазырҳаганы, шаҟагьы ирхәыцганы игозыз, харагьы инаҩуан иара. Ашәаԥыџьаԥ рлымҳақәа кыдҵаны иӡырҩуа џьушьарын еиқәышьшьы иахьгылаз, амхурсҭақәа рахь ақыцә-мыцәқәа зырҵысуаз аԥша ашәымҭаказы аҽааннакылеит уҳәарын, ахьхьаҳәа илеиуаз аӡымҵар, уи иаԥырхагахар ҳәа ишәазшәа акәын абжьы шгоз, ашыр-шырҳәа ииаҟьа ицоз амҩасыҩгьы дааҭгылон ҳамҭакы.
Ҭырбеи уи ашәа иалаз ажәақәа иахьагьы игәалашәоит, абар, мшаҽнеиԥшгьы илымҳа иҭаҩуеит:
Алеитенант иаирҳәоз ашәа хкы даналга, инацәкьарақәа зҿаирхәмаруаз арахәыцқәа инапсыргәыҵа нарықәырӷәӷәа иааникылан, иҿабӷ-ҿабӷӡа иаԥхьа игылаз ахәыҷқәа днаралацәҟәын, ихаҿы раз даҽа ашәак шәзасырҳәап ҳәа аанарго абалалаика алымҳацәқәа ырҵәиуа, ирмаҳацыз шьҭыбжьқәак рыла архиара дналагеит, ԥыҭрак ашьҭахьгьы уи иаацәыригеит:
Уи ашәа анынҵәа, ибалалаика нхалеиҵан, ҩынтә-хынтәҟа иаарҳәны апҟаҩ ҳәа днаӡывасшәа ишьамхқәа инырбжьаршәны алаф ашәа, ачастушка ҳәа изышьҭоу ааҭирҟьеит:
Абас ԥшьба-ԥшьба цәаҳәа иҟаз ахьӡыртәрақәа еишьҭарххны ак аҵкыс, ак еиӷьны иҳәон, иқьышә ачча ықәыхх, ихы-иҿы лашаӡа, ибла гәыҭбаақәа аразра рхыҳәҳәыла.
Арҭ, иахьа-уаҵәы афронт ахь амҩа иқәлоз ракәын, аӷагьы зынӡа иааигәаны дыҟан – ашьха нхыҵ. Аха лахьеиқәҵарак, гәеиҵахарак рхы-рҿы ианубааломызт, знызаҵәык уахь ҳазнеиндаз, уии ҳареи иҳаибарбарын ҳәа рҳәарашәа акәын ишыҟаз. Аха уи иаарылажжуаҵәҟьагьы иубомызт, наҟ инаскьаганы ргәы џьара иҭарҵәаххьан.
Урҭ хыцәхәыц аус шрымазгьы, ишеилахазгьы, хшыҩзышьҭрада дынрыжьуамызт хәҩык ахшара ныҟәгатәыс измаз аԥшәмаԥҳәыс – арахә-ашәахә, амҿы-амца, ашкол ахь иныҟәоз ахәыҷқәа рымаҭәа-рҩыҭәа уҳәа ирацәан усҟан урҭ ирыгыз-ирыбзаз. Сашеи уи иҩызцәеи (акомбат иординарец) ианаахашәалоз аҩны ирыцхраауан, иахьа-уаха излагылаз русқәа-рҳәысқәа рҿы.
Аккарахь мҿылхра ирыццон, уантәи ауардын инақәҵаны иааргон, иақәхны адырдырҳәа амҿырҟәараҿ инкарыжьуан. Шаҟантәгьы Саша ахьархь азхык аанкыланы амҿы рыциххьааз аԥшәмацәа хәыҷқәа. Ашә ҟьантаз ду амахәқәа нахыхны, кьаҿ-кьаҿ ихыҵәҵәаны ианынеиқәырԥсалакгьы, Саша имахәар еилкәыцәаа «Давай, Тирбей (ус акәын уи Ҭырбеи дышишьҭаз), эти дровишки, сейчас тебе расколим» ҳәа ақыдхсақәа «ршьапы» инықәыргыланы, иоурыс еиха аҿы цырцыруа ихагәҭахь иҩаганы ахы аҟьаҟьара данласлак, зныкҟьарала акараҳәа иааиҟәиршәон, убас акакала рхагәҭа днықәс-нықәсуа аамҭацк ала амҿы зегьы ршьшьаны днахысуан, нас еицхырааны гәыд-гәыдла инаганы ауаџьаҟ авараҿы инышьҭарҵон… Хәылбыҽхала агәгәаҳәа амца зҭаз ауаџьаҟ инадтәалон саси аԥшәымеи. Ицәырганы ирҳәон ажәабжьқәа, уаха аҵх иаарымнахаанӡа еилаӡҩауа игон аурысшәеи аԥсшәеи. Афронт аҿынтә иааҩуаз ажәабжьқәа ирылацәажәон, ишнеиуаз ус агәырҩеи алахьеиқәреи нархатәон.
Аҵх иалыхәхәа аҽазыҟаҵаратә тревога-бжьы аагар, афицарцәа рааигәара иҟаз асолдаҭцәа уҳәа ахьшәҭҳәа рҽеилаҳәа-рҽеилаца рабџьармаҭәа аашьҭыхны индәылибаҳәа ицон. Ашамҭазынӡа ианынхозгьы убарын. Иага умҳәан, аибашьра иаамҭамзи, аӷагьы дхарамызт, ааигәа дыҟан, аҽазыҟаҵара ӷәӷәа аҭахын, убри аҿы рхы-рыԥсы иамеигӡа ирылшоз зегь ҟарҵон.
Ҽнак зны Ҭырбеи, ижәцәеимаақәа аӡы рҭажжуа, аҟьыж-ҟьыж рыхга ишәҟәҭра ихьнырҳаланы, иаҳәшьа хәыҷы дишьҭаԥало ашҭа дааҭалеит, убри аамҭазы, акәасқьа иқәгылаз Саша «здрасти» ҳәа аԥсшәа наиаҳәаны, амаҵурҭахь иҿынеихеит, уи аҩны дныҩналаанӡа ани иеимаақәа рашәаҳәабжь афицар илымҳа иҭаҩуан.
Ахәыҷқәа рышәҟәҭрақәа акәакьахь иныԥхьаркын, рҽаарԥсахит. Рурокқәа шыҟарҵаз, хәшьарақәас ироуз уҳәа ран ишларҳәауаз ауп Саша ашә днас-насны дшааҩналаз. Магәқәак иҩыҵыршьны икын, дҿаԥха-ҿаччо аԥсшәагьы нареиҳәеит.
– инаидигалт урҭ Ҭырбеи.
Иҟашәҵо закәызеи, изаҭахузеи ҳәа иоурысшәа хәыҷи иаԥсшәеи еилаҵо даацәажәеит иара, аха егьи уаҳа иауиухуаз, уахь инаииҭеит.
Ҭырбеи уи шынаииркыҵәҟьаз ацәарҭаӷәы днықәтәан ибааӡажжыраӡа ишьхаҵәины ишьаз ижәцәеимаақәа наишьхыршәшәаны наҟ инкеиԥсан, ишьапқәа аарбаны портианкақәак нарыкәыршаны инаишьеиҵеит урҭ аботинкақәа, ашьацҳәақәагьы ааибаиркын, рԥышәқәа харҩала даалеиҩеит, аҩныргә ацәаакырсҭақәа рҿы ашьҭақәа анҵауа. Аҭабура шьҭаҵо днаиеихырхәеит, дгәырӷьаҵәа…
Иааилашәшәуан. Угәаҵәа иналсып уҳәартә иҿыхьҭан, аҵаа-ԥша улымҳақәа ҿдыршәаауан. Акәтқәа ԥхьарылон, арахәгьы хырсысуа ацәыкәбар иаҵагылан, иҩардаџ-ҩардаџӡа зызҳахьаз рҳәарақәеи дареи еиқәҵәашо.
Ҭырбеи абаҳчаҿы, митәыкгьы аҩны иацәыхарамкәа, амжәаҵла еимҿаԥа ду игылаз азганк иақәыз аԥҳәаҟәа
ақәцә дықәтәаны ишхишәоз, ҩыџьа асолдаҭцәа ааиҵагылт, иқәыԥшқәан урҭ, ршинельқәа ирҭашьшьы, рыҟәбас маҟақәа хыхь иақәҵаны. Руаӡәк ихы нхирбыкьын, Ҭырбеи дҩаиҵаԥшит.
Знык уи арахә ирызхашаз анхишәа, амахәқәа днырхьынҳалауа длалбааԥеит ҵаҟа.
– «Здрасти», – аԥсшәа нареиҳәан, рнапқәагьы аарымихит.
Ҵаҟа икажьыз аԥҳә нымҩақәа ааиҩшаны инаҵеиҵан, иаргьы ихәҭаа аашьҭыхны ирыманы ашҭа иааҭалеит. Аца аҵаҟа арахә рҭыԥ ахьыҟаз инарган, еихала иԥыҟҟаны аҽыхәчара инҭарыԥсан, арахә уахь инҭаргыланы, иҵраашәа иҟаз ашә ныдыжьланы, амаҵурҭахь иааит иласны.
Шәагаала митәык иаҩцамыз асолдаҭ, иӡӷаҵәаҵәарақәа ҭҵәрааны ицо, изнапык даныҭәҳәалауан.
– Нан, Ҭырбеи, амцахь шәааи ҳәа раҳәа… Иҵаашоу, цәгьашәа ихьҭоуп уаха.
Аҟәардәқәа инарыханы ауаџьаҟ аԥхьашәа инатәеит. Ршинельқәа рҳәынҵәрақәа ааԥдыртлеит:
– Ыы, нан, зынӡаск иқәыԥшӡақәоупеи, – аҩада аҭуан ахь лыблақәа нархашәа, – зхьышьаргәыҵа сакәыхшоу, суҳәоит рҭаацәеи дареи еибгала еиқәуршәарц. Уи илҳәаз ргәынҩызшәа ан лыбла разқәа инархыԥшылеит, гәырҩакгьы рлакҭа инҭысит уҳәаратәы рыхқәа нарҟәны инатәеит. Зныкыршәа даацәажәеит егьи асолдаҭ:
Ԥыҭраамҭактәи рҿымҭра ашьҭахь Ҭырбеи дҩагылан иан ллымҳа дынҭахәыҭхәыҭит (ииҳәауаз исасцәа аҷҷаҳәа ираҳауаз џьушьап):
– Сан, акака ааныркылар цәгьа ирбом ҳәа сыҟоуп, рцәажәашьақәа злазбауала.
– Идумыркуеи нас, зегь акоуп ҳабригадир мчыбжьыкгьы инеигом, уи аҟырлыш иҿаҳҭәар еиҵкьыс, арҭ иржәыр еиҳа еиӷьми. Ҳаԥсы адкыланы иржәааит рыцҳа, исабаԥми.
– Реиҳабацәа ирбар? Ҳара акгьы ҳарҳәарым, аха дара лахь рнаҭар ҟалоит.
– Фырџьанқәак ржәит ҳәа акгьы амам, ахьҭагьы аарылнацап, – асура дныҩналан лԥыраҳәа иҵакшәа иаалгеит баҭлы-как аҟара ауатка, џьынџьыхәаки ӡынҵәақәаки надкыланы.
Ҭырбеи иан дналԥылан илкқәаз аалымхны, аишәа раԥхьаҟа дааханы инықәиҵеит. Абаҭлыкагьы аахиртит иааирҵысын, акакаҷ ахәцә иныҵаҵәеит. Атыртырҳәа афырџьанқәа ааирҭәын инрыдигалеит.
Изакәызеи, арҭ ахәыҷинӡарақәа ирҭаҭәаны гәлашәасгьы иҳахәом рҳәарашәа, рыблақәа ҭырхаха рыԥшәма инаихәаԥшит.
Ҭырбеи аԥшәымак иаҳасабала дныҳәа-ныԥхьаны ифыр-џьан днаҿыхәаны исасцәа иржәырц инрыдиҵеит. Урҭгьы рфырџьанқәа аашьҭырхын, «аиааира азы» рҳәан, ашәымҭакгьы ахмырҵкәа инарыхәладырпҟеит, ахыжәлага ацынхәрас рнапқәа нарҿыршь-аарҿыршьит.
Фырџьанла аамҭа рацәаны ирцәагарц ахьалшоз азын акәу, мамзаргьы, иаҿыгәҳәаауа рхы ахьырбоз азын акәу, ихбыџшәа иҟоу акала иддыржәырц аҳәара ҟаиҵеит, аԥхьатәи, арахь амцахь иааскьашәа итәаз. Ҭырбеи ирҳәаз дназыразхан, ахпыҿқәа рыла даҽа акака надиркит. Ҵәакгьы агәҭа ааиҩшаны инариҭеит. Иҟәиҭ-ҟәиҭӡа итәаз асолдаҭцәа аҷҷаҳәа ацәажәара иалагеит, урҭ инеиҭа-неиҭасуа ирҳәауан, дасу иахьынхоз рқыҭақәа рҿы ауаа ирыбзазашьоу, ранацәа, рабацәа аус ахьыруа, бзиа ирбо аҳәсахәыҷқәа шрымоу, ишырзыԥшу уҳәа убас иҵегьы.
Реицәажәара ааиԥлырҟьеит ан, афырџьан аақәылхын дынрықәныҳәеит: «Нан, шәықәра шәахьӡааит, абраҟа излаҳаҳаз ала, шәызхылҵыз шәҭаацәа ыҟоуп, ахьхьа-аџьџьаҳәа шәырзыхынҳәааит, шәыла цәгьара рымбааит», – днаҿыхәаны наҟ ҩаԥхьа инықәлыргылеит.
Ҭырбеи иан лажәақәа ааиҭаганы ианреиҳәа, ҭабуп ҳәа ахырҳәааит, иагьылзеиӷьаршьеит агәабзиара, ахабзиара. Лхәыҷқәеи лареи еигымхарц, рнапы еикәырша инхарц, инҵырц…
Гәатабӷата иахьтәаз маҷкгьы рқьафқәа ҟарҵазар акәхап, ашәак аацәырыргаргьы цәгьа ирымбо иааҟалеит асолдаҭцәа қәыԥшцәа.
Руаӡәк ибжьы ныҵакшәа, иблақәа ҭыԥхаауа, иқьышәқәа нхырҽшәа иаацәыригеит:
Егьигьы, ихәда адақәа ргыланы ицирӷзуан, рыбжьқәа маҷӡак аҟара ишеиқәымшәозгьы, ирҳәон иргәарԥхаӡаны, рыџьымшьқәа леивыга-ҩеивыго, рыблақәа хааӡа, рыҽхырнааны, ргәы аартны…
Убри аамҭазы, ашәаҳәабжь акәу, мамзаргьы, ус ак иҭахны дааиуазу, даазгаз уара идыр, ашә даахыҵит Александр Оружилов ҳәа изышьҭаз рлеитенант.
Асолдаҭцәа рфицар данырба ашыр-сырҳәа иҩаҵҟьеит. Ани ақәацәшәа иҟаз маҷк иаԥхьаҟа дназазан, аха иҽааникылт. Егьи иҽырԥсны дгылан.
Аӷьеҩҳәагьы ибжь ҿаца нархиҟьеит, рҳәынҵәрақәа еибадыркырц, рҽеиҿыркаарц нарыдиҵеит ашәымҭаказы.
Егьырҭгьы иажәа ҩбамтәкәа ажәжәаҳәа рҽааиҿыркааит.
Еснагь ахәмарра-аччара зҿықәыҳәҳә иҟаз, ас еиԥш деилашәаны рымбацызт аҭаацәа, ииашоуми, даараӡагьы иаарцәымӷхеит. Арыжәтә ахьыржәуаз ауп еиҳаракгьы уи дыҵзырҟьазгьы.
«Изыдшәыржәуазеи, уажәы-уашьҭан априказ анҳауа ҳәа ҳгылоупеи?»
«Мало пил, мало кушал, нана», – лҳәеит аԥшәмаԥҳәысгьы, иаазрыцҳашьашәа.
Афицар дахьыҟамыз рразҟы ишакыз нараҳәаны, адҵагьы нариҭеит: Уеизгьы-уеизгьы ршьапқәа ирызнымкыло игыламзаргьы, агьама ахьырбаз азын мацара агауптвахта аҭакра шрықәиҵаз, иахьнеиуа асержант иарҳәарц, иахымгакәа иаарласынгьы инеигарц шихәҭоу.
«Еилышәкаама?»
«Еилкаауп, аҩыза алеитенант, инагӡахоит адҵа», – рнапқәа раргәҵысҭа иадкыланы ауп аҭак шыҟарҵаз рҩыџьагьы.
«Шәцар ауеит».
Еишьҭагыланы индәылҵит.
«Ирыцҳами, нан… ҳчеиџьыка иахатәан. Усҵәҟьа рзимур акәымзи», – лҳәеит аԥшәмаԥҳәыс.
Илҳәаз закәызеи ҳәа Ҭырбеи даниазҵаа, уи иааркьаҿны изеиҭеигеит.
Аибашьра аамҭаан, абџьар иаҵагылоу, аԥсадгьыл ахьчара зыԥхықәу, зуалԥшьа уи аҿаԥхьа иназыгӡараны иҟоу еснагь еиқәҷаб, еилыхха ргәырҽанны ишыҟазааша, иарбан дҵазаалакгьы ҳаҭырла анагӡара иазхиазарц шрыхәҭоу, аҽазынгьы уи аҩыза аҟаҵара шбыргәым деилыркаауа дцәажәон иара.
Фырџьанк аҟарагьы икырц наидырҵан, аха уи аҩыза агәнаҳа сзаҵалом, иҳәан, имуит.
Аҵх агәы ааҩнашоны еиԥш аан, арҵәаа-арҵәааҳәа аҽазыҟаҵаратә тревога абжьы аагеит, убри инашьҭарххны аршьаҟауаа агәырқь-гәырқьҳәа амҩаду инанылеит…
Амш еихашьшьын, аха ақәа ауамызт, ахәқәа рахь ихбарран, митәыкгьы ҳәынҵәа ыҟамызт, иагьхьҭацәамызт. Абатареиа еиднакылоз аруаа аусҳәарҭа агәарԥ аҿы еихык-еиҵыкны абзарбзанқәа нықәдыргылан, аҽазыҟаҵара иналагон еиԥш, акомбат дыҩкылҟьеит.
Рызегь рҽеиқәԥшьыхаа иҩагылт, арасчиот аиҳабы даалҵын, инап илахь инадкыланы атыр-тырҳәа инаиеиҳәеит аҽазыҟаҵара шымҩаԥысуа, аӡәгьы дшагым, иакәым акгьы шыҟамлац, аҵыхәтәаны ачын имазгьы ижәлагьы убраҟа инациҵеит.
Аиҳабы иааиз дшаҵәышаҵәуа днарылсит, хәҭа-хәҭала зегь гәеиҭон, агха здибалоз илакҭа инҭеиҳәон, дырмаӷькәа, ҭынч, аха ҩнуҵҟала иӷәӷәаны, иҽырцәгьаны, аха ауаҩы изҿлымҳареи иҭахреи ргәылубаауа.
Раԥхьа дназыдгылаз асолдаҭ, иҟәбас маҟа днамҵасны иаанкылан, длаха-ҩаханы, инаиаҽԥниҳәеит: «Умаҟа дадаӡа, ирхханы иҿаҳәатәуп, иумӷрыҩны икаҳарц акгьы агӡам». «Уҳәынҵәрақәа ҩахьхьынӡа еибаркы», – иеиҳәон ҽаӡәы. Ахԥатәи: «Ухы уҩах, убӷа риаш!»
Ишыҟақәаз ангәеиҭа, даақәгьежьаан, акоманда нариҭеит:
– ҳәа.
Аусҳәарҭа иқәыршәыз кьоушәоуқәак аланарԥшыра рбазшәа абарҵа ԥсада иқәгыланы урҭ ирыхәаԥшуан, ашколхәыҷқәагьы аперемена иақәшәазаарын, рнаҩсҟа аҵәаҟьа иасуан, шьоукгьы еидгәыԥла аруаа ирыдгыланы рабџьар маҭәақәа ирыхәаԥшуан.
Акомбат ичабрала абзарбзанқәа цқьоу, ицқьаму гәеиҭон, шәытарак ахьибаз аҽԥынҳәақәа ҟаиҵон, маҷӡак дынрықәцәҟьон. Уи уажәы-уажәы арасчиот аиҳаби иординарцәеи днахьаҳәны акы реиҳәон ус еицны ишнеиуаз, ҵаҟа алҭаҳараҿы иааҭгылеит.
Изҭагылаз ашҭа ахахьы маҷк хар амамызт, мамзар амаӷреи аҳәиреи ахысын, ауац ықәтата цәгьашәа иҟан, аандахь зынӡа уаҩ дзылаломызт.
«Ихымхәацәоу, мамзаргьы иаашьацәоу ҳазҭоу ауаа», – ихаҿы иаанухуан акомбат.
– Аԥшәыма дамоумашь ари аусҳәарҭа, мамзаргьы зегь ықәҵны афронт ахь ицоу? – дҵааит акомбат, аусҳәарҭа абарҵа иқәгылаз рахьгьы илаԥш наиршәит.
Абатареиа акомандир уи иеилиркааит, аусҳәарҭа аиҳабы дшамоу, ақыҭа аколнхарақәа рхантәаҩцәақәаки дареи шеибабахьоу, ишеибадыруа, иахьаҭаху ацхыраара шагырмыжьуа, ишеиҿцаауа.
Убри аамҭазы асҭаршын Алдамыр, иҽы аҳәынҵәа ашьклатата, ашҭа дааҭалеит. Ар реиҳабацәа данаарывала дылҽыжәҵын, иҽы аҽхырԥарҭаҿы инҿаҳәаны, даарыдгылан, аԥсшәа нареиҳәеит.
Шәашҭа абас еиужьны, агәам ахысны ихылаԥшрадаха изыҟоузеи ҳәа даниазҵаа, абанс-абарс ҳәа акы иҳәақәеит, аха еилыркааз ҳәа акагьы ыҟам, инеихәаԥшы-ааихәаԥшит.
– Армиа взиал, на фронт пошиол, нету человек, – акы сымҳәаӡар ԥхашьароуп иҳәауазшәа, даацәажәеит аҵыхәтәаны Алдамыр.
– иҳәан, даанаԥшы-ааԥшит деиџьыԥӡа дахьгылаз асҭаршын ҟадыџь, ус аламала аӡәгьы сыҽисҭарым ҳәа игәы иаанагон, аха ишԥаҟаиҵоз, омақәак дырҿашәеит.
Аҽагақәа, аҳәҳәагақәа – изакәызаалакгьы архыгақәа, еигәышәума, иҽбыгоума ааигәа-сигәа инхауа анхацәа ирымоума ҳәа дҵааит.
Еиқәиԥхьаӡаз амыругақәа аколнхацәа ишрымоу, урҭ ирымихырцгьы шилшауа нараҳәаны, аусҳәарҭаҿы днеин, еихәлаӡырҩуа итәақәаз дрылаҳәҳәаны ауаа инарылеиҵан, идааиргеит ашҭа арыцқьаразы рхы иадырхәараны иҟаз зегьы. Урҭ анаарга, асолдаҭцәа адҵа ироуз ала, дасу ирҭахыз аарымырхын, ашҭа акалҭ илҭагылан аҳаскьын абааԥси амыӷ-чымӷи рхуа, ирыцқьауа рҿыҩархеит.
Итәаамаауашәа аусҳәарҭа аԥхьа игылаз асҭаршын иахь ихы наирхан, акомандир: – Угыланы урыхәаԥшуа акәымкәа, уусзуҩцәа аадәылганы абраҟа шәынрылагыланы аус жәуроуп, иҳәеит урысшәала.
Ари митәык игәамԥхазаргьы, ииҳәаз намыгӡашьас иамазыз? Аписари иареи, аконтораҿы итәаз аӡәык-ҩыџьак аашьҭыхны, рҽагақәа, ржыгақәа рхаҩҩала асолдаҭ еицлабны аус ахьыруаз ахь икалышь-малышьуа рҿынархеит.
Иԥхашьаны, ашкол аҿтәи арҵаҩцәа аиҳабыра классқәа рҿы иаԥхьоз ахәыҷқәа рыманы иааҭыҵит. Урҭ аҳәҳәагақәа рыла агәамсам аизыҳәҳәара нап наларкит. Знык рҽаназырк, ишырҳәауа еиԥш, аусутә рнапаҿы еилашуа, алафи ажәабжьи еилаӡҩауа ашҭа инықәҩит.
Афицар асҭаршын иҩызцәеи иареи русушьа шигәамԥхоз ихаҿы ианыԥшуа даацәажәеит.
– Разленились, понимаете, разминку вам нужно делать, – иҽеихарԥсны дахьақәшәаз исолдаҭцәа рмыругақәа нарымдо иаргьы акәкәыҳәа аусура даҿын.
Акәакьқәа рахь икҿаҵәо иҟаз амыӷра, агәам-чам уҳәа зегь ахҳәаны ахыбрақәеи аҳәаақәеи инарҟәыҭханы ҭыԥк аҿы инеиқәрыжьын, амца нацрадырсит, иҩанҭхьӡа иҟамзи,
аӡа-маӡақәк рылазаргьы, аҷҷаҳәа амца нарыхҟьан, алҩаҵә хәхәаӡа ахәы ҳаракырақәа инарыҵагьежьит…
Ашҭа ауразоуроу ихтын, иккаӡа иааԥшит… Ақыҭа усҳәарҭа ашҭа, аблагә еиԥш ицқьаӡа ухыԥшылон, ақьаԥҭажә-цәа иамаз анахыҵ саси-ԥшәымеи инықәыԥшыз ргәы иаахәон, ргәы ҟанаҵон.
Быргк дахьгылаз ус иҳәеит:
– Ҳусҳәарҭа ашҭа ҳнықәыԥшыр, иаҳзымдыруа идимырҟаҵеи, уара, анцәа илыԥха иауааит уи аначальник. Мышрақә иаҳзымаауази, рыԥсынҵры духааит, акыр злоу уаауп. Нас реиҳаб ишҟа урысшәалагьы ҩбаҟа ажәа неиҳәеит:
– Аҭаҳмада уи ииҳәаз гәынхәҵысҭала еиликаазшәа, ихҭарԥа ааихихын аҩада дыԥшуа даацәажәеит:
– Анцәа шьарда зымчу суҳәоит, жәлары зегьы ишырҭаху шәеиқәиршәарц, шәаӷа иаҵкыс шәара шәымч аиааилааит есқьынгьы. Ԥсынҵры анцәа ишәиҭааит, дадраа!..
Убри аамҭазы «отбой» ҳәа акомбат ибжьы геит, уи ажәа неимдырҩит асолдаҭцәа, рҽуардынқәа неиҵаҳәаны, рабџьар маҭәақәа неидкыланы агәырқьҳәа инықәҵит. Амҩан иахьцоз аӡәы иаацәыригеит ахапа:
Аҵыхәтәантәи ацәаҳәа анаанҵәалак, аӷзааҳәа инацдырӷзуан асолдаҭцәа:
Ари ашәа ақыҭа иалыҩ игәышьҭыхгаха игон, ухәы-ужьы қақаӡа еиланаргылон. Агәрахаҵара, ԥхьаҟа аиааира агара иазҳәаны акәын ауаа рлымҳа ишҭаҩуаз.
Урҭ иаалырҟьаны, ақыҭаҿы ишааз еиԥш ауп, рцарагьы шыҟалаз, ҽнак зны аӡәгьы игәиҽанӡамкәа аҽеиҵаҳәара иалагеит. Аказармаҿы иҟаз асолдаҭцәа мазеины итәан, априказ иазыԥшын.
Аԥшәмацәа ахәы архиахагьы иахьымӡеит, ирымаз ахәыҷы астол инықәырҵеит…
Изызԥшызгьы акомбат иакәын. Убрыгьы дук хара имгакәа дааҩнашылеит. Уи ишинель хәхәаӡа ишәын, итапанча аҭра чхәарԥӡа иган иадын, зыҵӷа ихәда ихшьыз апланшет, аҵыхәа иуаҭәа ашәпара аҟынӡа илаӡон, уи ахаҿыҵәҟьа иаркын акомпос… Аԥсшәа нареиҳәан, астол ахь дааскьеит.
– Нан, шәлатәандаз, амҩа шәықәлоит, ҵасым ҿмырҵасы шәцар…
Ҭырбеи уи еиҭаганы аиҳабы илымҳа аҿынӡа инеигеит. «Ҭабуп, аамҭа ҳамам, лассы амҩа ҳақәлароуп», – иҳәеит егьи.
– Шәымҩа хирхааит, – днарықәныҳәеит лара.
Ааигәа иҟаз агәылацәа анахьынтә, арахьынтә иццакы-ццакуа иаауан урҭ рынаскьагаразы.
Рхәырџьынқәа, рымаҭәақәа рыманы амҩаҿы ианкылс, рҽуардынқәа еиҵаҳәаны, рыбзарбзанқәа ргәыцәқәа аҭаҳәҭеи ирҭаҳәҳәаны, еицырхашьшьы аказармаҿы итәаз аргьы аарԥылеит. Урҭ анцәажәоз иавымсит аԥсуа иламыс, ипату, ичеиџьыка, ааӡагатә ҵакы иамоу азгәаҭаны, иаҵшьны ирҳәон аиҳаби аиҵби реихаҵгылара атәы. Аибашьра аамҭа хьанҭақәа раан, абри аҩыза ацәаҩа аарԥшра, аидгылара – апатриотизм ахкқәа иреиуаны ирыԥхьаӡон, иагьрымадырҽхәон ауаажәларра рхаҭарнакцәа урҭ наскьазгоз.
Игәыдибакыла ихыдибакыла амҩаду ҭырҭәаа иахьеилагылаз краамҭагьы изеидыҵуамызт. Убри аамҭазы афицар иҵырҟа џьыба иааҭиган, амшын-уаа иныҟәырго «акортик»
Ҭырбеи инаииркит, егьигьы ҭабуп ахҳәааны имаҟахы инавҵеиҵеит.
Аҳабла зегь ршьапы иқәгыланы инаскьаргон урҭ, ашәыр-ақәыр, аҭаҭын дамаҭқәа, арԥхага маҭәақәа уҳәа, ажәакала, дасу илшоз, инаганы асолдаҭцәа ирырҭон. Рылаӷырӡқәа хыҳәҳәыла инаскьаргон, мызкы аахыс рқыҭақәа рҿы итәаз артиллериатә батареиа иаҵанакуаз аруаа.
«Бзиала, хирла!» – абарҭ ажәақәа ракәын зехьынџьарантә иуаҳауаз.
Ҭырбеи дангыла амра акыр иҩхашлахьан, аҩны иҟаз акы инацҳаны иныҵыҵ-ааҵыҵхьан. Амаҵурҭаҿы днеины адулаԥ дынҭаԥшын хьшәашәа-мшәашәак нцәырганы акы днацҳаит, фырџьанк аҟара ауаткагьы ижәит, уи длахҿыхӡа, дцаҳә-цаҳәуа дааҟанаҵеит. Ашә ныдыжьланы ашҭа дынҭыҵит. Ҟаисари иареи аконтораҿы еиқәшәарц иҟан, аха дагьыццакцәомызт, аамҭа иман. Дынкыдыԥшыла-аакыдыԥшыло агәарабжьара дыбжьаланы днеиуан. Аброуп уи иԥсҭазаара ахы ахьанаркыз, аброуп ишьапы хырҟьаҟьа иҩызцәа дахьаарылагылаз, ахьхьа-аџьџьаҳәа рыбжьқәа ахьынеилаҵәоз, арантә еибарыҩуа архақәа, адәқәа инрықәлон…
Уажәы иҿара ашьҭақәа дырхыланы дышнеиуаз, ихәыҷра зыдҳәалаз шҭакы днадгылеит, аҷараҳәа агәашә аартны дынҭалеит, ԥсы зхоу дықәыршәымызт ашҭа, аҩны акәзар, агәхьаагара аҿашы, иууаӡа игылан.
Диԥылон иахьа мшаҽнеиԥш лыблақәа лхаччо уи ашҭа иқәибаауаз ан гәыраз, аԥшәмаԥҳәысс ари аҩнаҭа иамаз, иԥылом лыҷкәынцәа, аӡә иаҵкыс аӡә деиӷьны зызҳауаз, еихыԥа-еиҵыԥо ашҭа иқәыз аԥелуанцәа, дыҟам аԥшәмагьы, иԥҳәыс лывараҿы такә ааҵуеит изқәа ҭыԥ ылихижьҭеи… Агәарԥ дықәсны ахҵысҭа дынхыҵын, аԥсыжырҭаҿы днеит. Ақьашана зхагылаз аԥшәмаԥҳәыс лнышәынҭра агәы ҭаҳа-маҳаны иҟан, аха икеикеиуа ирыцқьан, ҳаскьын шьаҭарак ықәубаауамызт, аԥсаҵлақәа шшәырӡа иахагылан.
«Лабхәында иԥацәа ракәхап иахылаԥшуаз, абас нап адкыланы измоу», – даахәыцит иара.
Днышьамхышгылан, ашәҭқәа иикыз анышәынҭрагәагәы инықәиҵеит.
Ус дышгылаз, бжьы шанак игәы инықәҩит:
«Ее, нан, асгьы сгәыӷуамызт, аха ишԥазури, ус ислахьынҵазаарын… Аҩны индәылҳәҳәар, аа, нан, сҳәон. Аӡә ишьапы џьара инкыдҟьар, арҵәаа ааҭсыргон, схы сымхарацәашәа сыҟан, сыԥсы џьара иакуамызт. Ужьы иалҵыз уихӡыӡаацәар, ииашаӡам. Аа, нан, шәышны шәшыҟоу шәдәылымҵын, аӡаӡа шәыламлан, ахьҭа шәылалап ҳәа егьараангьы субаргьы срыхгәаҟаауа срышьҭан. Сара хкыдҟьа. Срыламӡеи. Ҽааны, иахьа изымшу анцәа исумырбан сҳәон, аиҳабы аӡыблара даналашәа… Дзыхҟьаз ҳәа крыҟоума, нан… Сан, аџьабаа исыдыббалаз зегь сшәоит, сыԥсынҵры баҳәала, иҳәон. Нарха ирҭама? Уи даасхадыршҭит аҩыџьа сыблақәа ҭырхаха сызхәаԥшуаз, еицизшәа ихахаӡа иҩагылан, ԥеиԥшыцәгьа ззыԥшыз ракәымхеи, нан… Тҟәаԥс ҳақәҵуеит ҳәа рҩуан, аиҳабы Сталинград дыҟазаарын аҵыхәтәаны…
Рышәҟәымҭак мааижьҭеи иҵуазеи. Ран дахьеиқәыбгаз здыруада? Уаха шаанӡа сҿыж-ҿыжуа, иахьа хәлаанӡа срыцҳаха аҩны сыҩнан. Ари ахәашагьы слакҭа дынҭаԥшыр, иқьышәқәа еимахәа-еимахәо ааҵра днавалон. Абырг иурҟаҵахуаз рыцҳа, дахьынӡанеизгьы уамашәа иубап, иҷкәынцәа рыла игәы ԥжәаны дтәан, аха зегь илаԥш рхын, ашҭа аҵкарахь тәым рахәык ааҭалар, иеигәышә аашьҭыхны иҿынеихон, быцаҵәык аӡәы ихиҵәар иуамызт, иабаҟаху ишәыршәыруа ҳабнара кәаза игылаз, абынҽа атәыҩақәа реиԥш ихахаӡа абыца зхагылаз ахьацақәа, ишшәырӡа ажәҩан иаларсыз ашәҵлақәа, ажақәа, алқәа?.. Урҭ рӡахәақәа кыдҳәаны инкарыжьит, изԥырхагаз са дсыздыруам… Сара анышәахә, сыҷкәынцәа хәыдраазқәа срылаӡахт, сызлацәажәақәо закәызеи?.. Зехьынџьара исыҵаҟәалеит, нан, сашьцәа мцахә камцәақәа ракәзаргьы, рҽышькыл акырҭа ауаа ирибаҭомызт, урҭ иарамышкала илеиқәыбгеит. Угәы ԥысҵәазар ҟалап, ауаҩы ихьаақәа, ихәыцрақәа рацәами, нан, уавсны умцалан, уааила са сызкәырбану…»
Ҭырбеи днеилԥсааит дахьгылаз, иҭаҷкәым алагьы иааирбеит иблақәа ацәаакыра зхыҳәҳәылаз, деизҟәыҿы ааигәа ишь_ҭаз ақыдхымсыҟә днықәтәеит, икәша-мыкәша ихҩаа-ҿҩаа иҟаз ашьацра дылаԥшуан…
Аԥхынтәи аканикулқәа руак аан, ҽнак Ҭырбеи рбаҳча аҵаҟа, рӡыхтарҭа данаавала, илаԥш налықәшәеит аԥҳал зыжәҩахыр иқәыргыла иааиуаз аԥҳәыс ҳарак, иаразнак дааҭгылан аԥс-шәа налеиҳәеит, дналԥыххылан, лыԥҳал аалымихын, иаԥхьаҟа днауишьҭын, длышьҭаланы иҿынеихеит.
– Агәырҩа ухы залоуҵозеи, нан, усҟәамҵгәышьо, – лҳәеит лара, лхы иқәыршәыз лкасы еицарса рҽеиуа. Аҩаршьҭрақәа реиԥш лӡамҩақәа ирылдаз акаҷырақәа ирылубаауан илхылгаз ашықәсқәа рыхьанҭара, лыблақәа ааҭбааны, аиқәара иаманакуа иҟан, зны-зынла рыԥшшәы рыхҟьаны, иахьаду_кылара узымдыруа унархыԥшылон, аҩазара илҿалахьаз урҭ ирхыз, агәкыреи аразреи рзыҵәахуамызт…
– Исыҭ, нан, исыҭ… – мҩабжара инеихьаны еиԥш аан, инаидылҵеит лара.
– Аҩнынӡа иназгоитеи, ари хьаас ишԥаҟабҵои, ди… Ԥыҭрак ашьҭахь дыниазҵааит лара:
– Уанбааи, нан, аҵарахьы уҟоуп ҳәа акәымзи ишыз_дыруаз?..
– Ааи, ди. Аха аԥсшьаразы ҳаурмышьҭи, сентиабр мзазынӡа уахь ус сымам.
– Ибзиами, аҩнгьы хәыҷык уаарыцхраап, уаҩы идлаԥса ҳгәыӷьит, нан, умбои уангьы уаҳа илымада дааздыԥшыло, егьырҭ макьана ихәыҷқәами.
Ҭырбеи ишакәым ишьапы иргылазаарын, маҷк даабӷаӷеит, ижәҩахыр иқәгылаз аӡы нахҟьашан, аҽырҳәа ҵаҟа инкаҭәеит.
– Укаҳап, нан, арахь исыҭи, – днаихьӡан дааиҿагьежьны днагылеит.
Аха иара имузт, лыԥҳал аҩнынӡа илызнеигеит. Данаҵыҵ, еимакы-еиҿакшәа, иҩышьҭыхны акәакьахь икҿаҟаҵаз аӡықәыргыларҭа инаганы инықәдыргылеит.
Ҭырбеи ацара иҽыназикуаны, – уаагылеишь, нан, зны, акы усырбарц сҭахуп, какалкгьы умкрызи, – лҳәеит.
– Мамоу, сара амла сакӡом, уажәааигәоуп кранысфаз, маҷкгьы сыццакуеит…
– Уаатәеишь, нан, зны. Аригьы дмааирыз, даахьоумашь ҳәа дуазҵаауан.
Али-ԥси рыбжьара аԥшәмаԥҳәыс дындәылҵны дцеит, иара ҭынч ахәшҭаара аԥхьашәа даатәеит.
Ахәшҭаара амцаҿы акәасҭӷақәа ҿыцәаахьан, абзарбзан еиԥш ахы ҭышша димаҭхан хҵәахак хчнызас ишьҭан, ахәа ақәтата, аҷышә иаганы, хыхьынтә илашьҭыз аҵәаҳәқәа – ачуанқәа, аведра хәыҷқәа рхьынҳалан, ахәарҭа инавакшәа икнаҳан ашәхақәа, аҭубарқәа. Аҭыӡқәа рҿы иубон апырпыл рыԥхрақәа, иҟәаш-ҟәашӡа урҭ ирыҵубаауан аџыш ҿаҳәарақәа. Адулаԥ иахыҳәҳәауа иҩагаз акыӷәра иқәын ачыс маҭәақәа, анаҩсан – ихәхәаӡа игылан астол. Убраҟагьы иқәгылан аԥшьырҳақәа арҵәы рҭаны… Ҭырбеи ибла иааҵашәеит акыц мгьал агәҭа еиҩшаны асаан гьежь ду ианыз, ианылӡуаз иақәлырҷабыз арабӷьыцқәа рышьҭақәа анӷӷала. Ҭырбеи уажә дахьтәаз аҳаҷаҳәа иааигәалашәеит, данхәыҷыз уи акҿаҩра аҿынтә шаҟантә ахаамыхаақәа илҭахьаз, лчашә акәзар, ишәымацараха, аҵыбра фҩы ахышәшәа, агьама макьанагьы иқьышә иқәымбацызт, иага амла уакуа уҟазаргьы, сак иаразнакы уарҭәуан, убас имарымажан уи лнапкымҭа.
Рыкрыфара данақәшәа, аҟәардә хәыҷы иааханы иаргьы днаганы днарыддыртәалон, аҭаацәа иаиуаз аӡә иеиԥш акәын уи араҟа ишизныҟәоз, дышрыдыркылоз…
Ԥхны мшык азакәын, ахәыҷқәа амшын ахьтә ихынҳәны иаауан, Ҭырбеи дкәылкьыԥсуа ашьҭахьшәа дгылан, жәаха ҽнак зны ԥсыӡкра ицан, аккара иҵаланы ишааиуаз, амӷыш ишьаргәыҵа иналалан, итамтамуа ишәны иҟан, дзыхгыломызт, ихьуан. Уи ишьамхы илахагыло аиқәа кьаҿк ишьан, маика шкәакәакгьы ишәын, амаӷрақәа ҿҵәаны, амшынӡы злысыз ихахәы еилагыломызт, иԥынҵа хыҷҷа амра иабылны иҟан, дкәалкьыԥсуа иҩызцәа дрышьҭагыланы дышҩеиуаз, ахәхәаҳәа абӷанҷ-сса аҵыҩҩ ивараҿыҵәҟьа иаагылеит маланыҟәак, уи иақәтәаз арԥыс «чест» ҟаиҵошәа инапы дҩаханы аԥсшәа иеиҳәеит.
Днаԥшызар, дауимдырхуаз, ишьап ԥықәқәа адгьыл иқәыркьыс ималаныҟәа ахы кны, дгылан Алиас, акан иҿаҳәҳәы, иоурыс хылԥа абзагәы ҭысҳаԥӡа, ихахәы хьыԥштәыла ҵаӷақәа аҵыҳәҳәон, ишәыз иблуза шкәакәа ахәда наҟ-ааҟ ихьарҽны ижәҩахырқәа ирықәын, имаӷрақәа ҵыркәакәаны. Иеиқәа анапқәа ҵакын, амаланыҟәа иагәылагылаз ачархь иаҿамшәарц азы, иқьышә ачча ықәхх, даацәажәеит иара:
– Изакәызеи, уара, аџьма цыркьы еиԥш иуаашьоузеи? Уааи ара, саԥхьа уақәыртәаны узгап, ҽадҳәыскьын, – дагьааиахәмарит иара. Ҭырбеи даакәанызанеит, иҭахушәа, иҭахымшәа ихы нарҟәны уа иаԥхьа дгылан.
Егьи уаҳа диқәымцәажәаӡакәа ашырҳәа даашьҭиԥаан, иаԥхьа арамаҿы днақәиртәеит, иҳәындаз-ҳәындазӡа наҟ-ааҟ ивгаз уи арԥыс имахәарқәа дрыбжьатәан Ҭырбеи уажәы.
– Изуҭахузеи, мшәан, шьапыла сцонеи, – иҳәеит иара, аруль ашҟа иҽхырнаашәа, ишьапқәа неиқәыршәны иаԥхьаҟа иниаигеит.
– Шьапыла уцартәгьы уҟаҵәҟьоуп ҵабыргны, – иарӷьашьапы наиҵарсны ашырҳәа иҿынеихеит. Али-ԥси рыбжьара уи дызцыз аҷкәынцәа днарылҟьеит. Агьежьқәа хәыр-хәыр-хәыр» ҳәа рыбжьы гон, ахаҳәсса зқәыԥсаз амҩа иқәҟьа иахьцоз.
Аҩадараҿы – аарла аҿыҩанахон, ладараны ианынҭалалак, ахы изнымкыларатәы иццакуан, Ҭырбеи иӡамҩа кыдзыршшаауаз аԥша зны-зынла иԥсыԥ алага-ҩагара ааннакылон, ашәаԥыџьыԥ аттаҳәа ивҟьҟьаны алада ицон, агьежьқәа рыбжьы еиҳа-еиҳа иӷәӷәахон, џьара-џьара ахаҳә шәпақәа ианрыслак, адыхҳәа иҩышьҭыԥон.
Ахуҳәа аҩны иҩакылҟьеит, Алиас уа длалбаан, агәашә аарт-ны ашҭа дынҭалеит, даваҩуа ҩаԥхьа днақәтәан, ахы иоужьӡа_ны индәықәиҵеит, уи «ипассаџьыр» дааҳәыҵәыҳәыҵәын, иаӷьцәаны иахьишьҭуаз ицәымӷын алмҩанык, аха игәаӷьны изиамҳәеит акәымзар, ишьапқәа апедаль иақәгыламызт, аруль акәзаргьы иара икымызт, иҟаиҵагәышьоз.
Алиас иани иаби ахьтәаз ашәшьыраҿы ианнеи, атормоз наҿеикын, ирчразны иааникылт, иналбааит рҩыџьагьы, амаланыҟәа наганы аҵлашьапы инадиргылт, атәыҩақәа хахаӡа…
– Уҿабаха нҵәааитеи, узырццакуазеи? – даацәажәеит Алиас иаб, ипашәӡа исаз ихы чабра шкәакәак ықәыршәны аҟәардә аҿы дахьтәаз, ихыблаа-ҿыблаашәа иҭаҭын рҳәы иҿакыз «ԥу» ҳәа иқьышә хцәышаақәа ирыбжьырууаа наҟ илкаиршәын, ахәыз-хәызҳәа дааимҳәеит, – саҿымхааит аринахыс уаҳа…
Назиа дҩагылан, лнапы Ҭырбеи ихы инықәылшьит, лыблақәа ҭырхаха лыҷкәын днеизыԥшын, ҭынч-ҭынч даацәажәеит:
– Машәырк шәыхьыр џьбеит, игәыӷьны дызлақәуртәазеи?
– Абри бышԥеихаҵгылои, уаҳа ус бымаӡами? – иналаҽԥниҳәеит уи аԥшәмаԥҳәыс, ани ахәыҷы изы дахьыҩагылаз игәамԥхакәа.
– Шьҭахь ҩахарак иаԥсам дыжәбахьоу, ак цыфак нашәымҭар жәуам акәымзар, – инаиаҭалкит агәҿыӷь иаганы амҵ иазыҭрысуаз уи лыԥшәма.
– Еи, ҳалахь анцәа ибиҭааит, – дааҟрымҿрымшәа, уаҳа акгьы ахымҳәаакәа даагылеит иара.
– Аҳақьымцәа шәабаҟоу?.. – даахәмарит Алиас, нас иҽырҟасаны инациҵеит, – ари ишьапы шәахәаԥшишь, ишәны итамтамуа ишыҟоу жәбап.
Ҭырбеи амҩа шыра дызныз акәу, амшын дахьаркараз акәу, ишьыргәыҵа, ишәны иахьыҟаз акәша-мыкәша ҭәицк нахьысыргьы изымчҳауа, амца ыҵҟьа ицон, ибызбызуа ихьуан.
Назиа уи асаара дналыртәан, ихьуаз ишьапы лшьамхы инықәылкын, лнацәкьарақәа рыла ишьышьуа днахәаԥшит, лылахьгьы ааималырџыхәит.
– Уԥситеи, убаашәт… Аҭәа ҭыхтәуп, мамзар ашоура унаҭар ҟалоит. Аҩны ирымбаӡаци? – дҵааит лара.
– Иац саб иашьа иԥижәарц далаган, аха цқьа ишәым, иҳәан иаанижьит. Иахьа иаҳа еицәахеит.
– Шәхысхысуа ақәаҵақәа шәрыҵоуп, аҵәы шәахаԥалап, амыӷ шәахаԥалап, џьара акы ааушьхаурԥар… – аԥшәма ичабра ааиҿишьын, ҩаԥхьа иааиҵыхны ихы инықәиҵахт, иблақәа ырҟәыс-ҟәысуа ажәҩан дҩаҵаԥшын, – закәызеи сукәыхшеит, икыдшәоит иахьа…
Убри аамҭазы, изнапык иџьыба иҭакшәа иаарыдгылаз Алиас иаб иахь ҿааиҭит:
– Иара иоуп узацәажәо, ыы? Дубошь уахьыԥшуа?..
– Иууазеи, ахампыр уазшахааитеи, – ак игәыдиҵошәа инапы дҩахан, иблақәа ааирмацәысит, – уаҭеимҵааит зылԥха ҳауша… Ирҿыҩруа рыздырӡом, ҳрыцҳашьа уҳәароупеи, агәымха уара…
Ак ицәа иалашәоу здырхуада, дааӷьаҵәыӷьаҵәит Ҭырбеи, ишьапқәа еишьклаԥсашәа дахьтәаз. Алиас иахь илаԥш наиршәит, игәы дынҭахәыцит: «Ҟыгоума, далақьума, изакәызеишь иџьыба иҭакны иааигаз?»
– Уаахеи арахь, – лнапсыргәыҵа џьаџьақәа ишьахәҿа инахьысит, – зынӡа иусырхьӡом, аҭәҳәа ҟасҵоит, ишузеиӷьхауа убап, – лқьышә ҵаӷақәа ирыҵрааӡаны аҿыналырхеит:
Сажәа маҷуп,
Сыԥсыԥ шьақаруп,
Хәшала иџьуп,
Бымбала исрыцқьоит…
Абас илҳәацыԥхьаӡа «чфу, чфу» ҳәа хынтә даҭәҳәауан, иахьылшьышьуаз акәу, ԥсыԥ раӡала дахьаҭәҳәауаз акәу ицаҳәцаҳәуа иҟаз ишьаргәыҵа, иааҟәымшәышәхазшәа игәы иабеит, аха зегь акоуп иалхәаа-алхәаа ахьаа иныруан.
Убри аамҭазы Алиас иеиҵбы, Рауфбеи, быца ҿаҳәарак ижәҩахыр иқәҵа, иеигәышә ҿы-цырцыр аҵарҟьа, икны, аҩны ашьҭахьала ахҵысҭа даахыҵны арахь иҿааихеит, дшааиуаз, дааԥсазар акәхап, амаҵурҭа аԥхьаҵәҟьа иҟәаҟәа инықәырҩны агәараҳәа инкаижьит.
– Еи, уан рыцҳа… Убри ашә аԥхьа икоумыжьыр, уаҳа иахькаужьуаз умбаӡози? – лҳәан, Назиа лнацәкьара пахәанцалеиқәа ашәра иаваргьежьуа лқьышәқәа ыркәамкәамуа иузеилымкаартә даҽа ажәақәак налҳәан «чфу, чфу» деиҭанаҭәҳәеит…
– Уаҩ иҳәара иаҳауама?.. Амҿырҟәараҿы икаужьыр аӡәыр уишьуазма, абақ ҳәа шузырҳәаҵәҟьо еиԥш уҟоуп… – иҳәеит абгьы даӷьуа-дыԥсуа.
– Сара абранӡа иаазгеит, – инапқәа рхахашәа ацәажәара даҿын Рауфбеи, – арантәи уахь, амҿырҟәарахь иназгогьы аӡә дҟалап, аус злаз абна аҿынтә аагара акәын, – инациҵан аҵыхәтәаны иеигәышә иҩыҵрашьшьы амаҵурҭахь иҿынеихеит.
Ҭырбеи дааҳәыцымцын, иҽхырнаашәа Рауфбеи днеишьҭаԥшит.
Убри аимгеимцара лхы инархәаны, ишьаргәыҵа ахьихьҵәҟьоз, ицәыҵакшәа илымаз аҟыга налалҵеит… Иаргьы ишәра ак шналашьшьыз аҟара игәы иааинаҭеит, аха изакәыҵәҟьаз цқьа изгәамгӡеит, зныкыршәа ишьапахьы днаԥшит, илаԥшгьы иааҵашәеит Назиа, аҿы цырцыруа лнапы иакыз аҟыга.
– Аа, – иҳәан, дааӷзит иара, аха ихьны акәӡам, аҟыга аҿы дахьаҿаԥшыз мацара азын…
– Аа, акәым, аха на-а, – иҳәеит Алиасгьы аҽыгә-ҽыгәҳәа дыччауа дахьгылаз. Мышрақә-ҵыхрақә ҳаиқәшәон иахьа амҩаҿы, – даасамырҟәылит аҵыхәтәаны.
Назиа аҭәа зҿажжы иҟаз аԥҟарсҭа лнацәкьарақәа ирыбжьакны длақәыӷәӷәан, агәырқьҳәа аҭәа лҭыҩрит. Лмахәаргьы инахьыжжит иара.
Ҭырбеи иԥсы неиқәаҳаит, ихьанҭыџьӡа гьырак ишьапы иадҳәаланы илеиҟәыҩрны илкаҳазшәа иԥсы ааивигеит, дласкәантраӡа дааҟалеит, дагьаалахҿыххеит иаразнакы. Сгылоит ҳәа даныҩеиха, аԥшәмаԥҳәыс инаидылҵеит:
– Уаагылишь зны, иҿыӡәӡәааны иҿаҳәатәупеи, ус инужьыр ҟалома?..
Аконсервтә банка иҭаз ауатка абамба ныларчачо ихәра ааҿылрыцқьаан, ахәшә нақәҵаны касыш ԥжәахала иааҿалҳәеит.
– Бхы аазлабҵақәозеишь, – игәы намӡо даацәажәеит аԥшәма, ихаҿы ичабра ааириашан, ҿыцхашәа днаԥшит, – Елырныха бҿасааит, уаҳа акакәым…
– Дгәаҟтеи, рыцҳа, акгьы зҭахӡам азы, – ашьҭахь Ҭырбеи дынихәлаччан, инацылҵеит, – сымш усҭааит…
– Ахәшәтәырҭаҿы ургаргьы, – даацәажәеит Алиас, – абас ирызԥымҟаргьы ҟаларын, хьирургуп, уара, сан…
– Уаагылишь, уара, – лыҷкәын дизгәдуны днеизыԥшит ан.
Ҭырбеи дҩагылан, даанеиҩеит, ихьуаз ишьапы данынхгыла, ԥыхьа ишьаргәыҵа хьухьууа ишихьуаз еиԥшҵәҟьа акәымкәа, маҷк аҟара иааинырит, иага умҳәан иԥҟамзи. Аҭабуреи, иазеиӷьашьареи ихаҿы ианубаалон, дагьаахырхәеит уи лҿаԥхьа, закә хьынапқәоузеи илымоу ҳәа игәгьы дынҭахәыцит.
Назиа аҟыга аӡы нахьыршаны, бамбала иааҿрыцқьааны, акасыш илаҳәаны иныԥхьалкит… Алиас аирыӡ ала аӡы налзынаишьҭын, лнапы ӡәӡәаны лԥыраҳәа ала иаалырбеит.
Гәалашәарак аҿынтә даҽа гәалашәарак ахь дниасит Ҭырбеи уажә дахьтәаз.
Абҷы ихьны дышьҭан, ашоура дҭаршәны даман. Аԥенџьырқәа акнаҳалашьҭқәа рԥыракнаҳан, алашара ахькылҷҷоз зехьынџьара ишәаҳан, лашарацк ааиуамызт. Абас ачымазаҩ дахьыҟаз анеиааиҩ даҭахӡамызт, шамахамзар, аӡәгьы дыҩнарыжьломызт, агәыла-азла иаакыдгылоз уеизгьы-уеизгьы агәараҳәа рҽыныҩнарыжьларгьы рҭахӡамызт, нцәа дырҭааит ҳәа иԥхьаӡан, мацқьа-шьацқьа иазныҟәон. Ахымш раан, ашьыбжьышьҭахь, уи еиҳа дааиҭашәаны дыҟан, ишуора зларшәогьы абаҟаз, аха ишаҳаракыз ҩашьомызт, аарла ацәылашара аазкылԥхоз ауада лашьца иҳанто ибла ихгылан, зны-зынла уи иналибаауан аԥсаатәқәа, дук хара имгакәа урҭ ирышьҭарххны, иаацәырҵуан аԥстәқәа рыгагақәа, – аԥслаҳәқәа, ашьабсҭақәа, аҽацәқәа. Аҽазных, ртәыҩа хәыҷқәа ԥагәа-ԥагәаӡа илаԥш иааҵашәоит аӡарақәа… Акы иаршәазшәа иааилаҩҩыхт дара, ркьаасбыжьқәа иаҳазшәагьы дааҳәыцымыцит.
– Нан, абанҭ аӡарақәа зыршәазеи? Ирыхьзеи?..
– Акымзаракгьы, уан дукәахшоуп, убзиоупеи, убзиахәӡоупеи… Иаҳҭааз улԥха-угәыԥха ҳаҭа, ухьышьаргәыҵа ҳакәыхшоуп, иаҳзымдыруа ҳаҭоумҵан… Унапқәа цәыҵумырҳәҳәан…
Аарла игәы иқәыҩуеит иан лыбжьы.
Дырҩегьых, алаԥшҵашәарақәа, рлымҳақәа кьацә-кьацәӡа еибарԥо иниаҟьоит ажьақәа, иҵаруа урҭ амаҵуарақәа рышьҭахуп.
Ҭырбеи, ихы ихчы инылиган, иҿы ҭабо, инапқәа рхаха аарла даацәажәеит.
– Абанҭ наҟ иԥхабҵарауеи, сан, ирымаркузеи аԥшқарахқәа?..
– Бзиоуп, нан, урҭ сара иԥхьасцап, хьаас иҟоумҵан, уабацо аиарҭа уагәылҵны, ухы ықәҵеи, – ихьаҩршәа иҟаз ахызагьы аалырҽеит, – ихы шьышьуа иаԥхьа днықәтәеит, – ахәыҷы дсышьҭит, уажәыҵәҟьа дааиуеит Назиа… Нас убзиамхои, уан дукәырбануп.
Аӡыркәиқәа реиԥш ҩаԥхьа алашьцара иналибаахит ашәҭқәа, иԥыруа аҳауа иалоуп ашәҭқәа, ҵыхәаԥҵәара рымаӡам… Ашәҭқәа – аҩеижь, аҟаԥшь, аиаҵәа… иԥыруеит, иԥыруеит, иԥыруеит… Иаргьы инапы нымҩаниҵоит, аха акгьы иԥыхьашәом.
Ибарбалны ибарбалымкәа, илуны илумкәа, зынгьы ачарҭ еиԥш, аха ауаҩы данӡалартә иҟьаҟьаӡа, игьежьӡа акы абӷа днықәҵаны, ихаҵәиуа аҿаанахеит, ихаҵәицыԥхьаӡа аццакра иацнаҵон, иазҳауан уаҩ ишимбац ала… Ус ишнеиуаз днықәууаан, аҳауа дналанаҵеит. Дкаууа дцахуеит, иҟам шәаԥыџьаԥ, иҟам ҳаракыра, ҵа змоу ҳәа акгьы ибаӡам, акосмос далазшәа дласкәантраӡа дыҟахуп. Убри аамҭазы, иҟәандашьшьыраӡа ихааӡа акы ицәа-ижьы инҭысит, убасҟак гәахәара ахаангьы имнырцызт. Ус ҳәаа змаӡамыз ақәԥшылара далууаа дышнеиуаз, изакәу ҳәа изымдыруа адыхҳәа икьакьамсаҩӡа иҟаз маҭәарк днақәҳаит.
«Аа…» – иҳәан, дааӷьаҵәыӷьаҵәит, иармарахьгьы дааҳәит, ихьанҭыџьӡа иҟаз иблақәа анаахит, Назиа лхаҿы еилиргартә дналзыԥшит, инапқәа кны иаԥхьа аҟәардә дықәтәан лара, иангьы уи лнаҩсшәа дгылан, лхы наҟ аҭӡамц ахь ирхашәа…
– Нцәа дышәҭааит, иҭаара шәызбзиарахо, агәазҩыдара шәыманы анцәа шәҟаиҵааит… – Нас Ҭырбеи иахь длаҟәын, инацылҵеит, – зегь зымчу илыԥха-игәыԥха зауша, нан, шәазрыцҳаишьароупеи…
– Агәырҩа балаҳҵеит, Назиа… – даацәажәеит Ҭырбеи иблақәа амца хыҳәҳәыла, ихаҿы еибакны, – сангьы дсыршәазар акәхап…
– Мамоу, нан, ус умҳәан… Уангьы саргьы ҳаҟоупеи, уара иууазеи?!
Ԥыҭраамҭактәи лҿымҭра ашьҭахь, лыбжьы ҭымгацәакәа, лыҭәҳәа дналагеит, лхазы илҳәозшәа акәын уи дышцәажәоз, лажәақәа еилургартә иуаҳауамызт. Амала рӷазцыԥхьаӡа иалалҵон ажәа «ашкәакәа».
Иԥыҵәҵәа-ԥыҵәҵәа диқәцәажәон, дцәажәацыԥхьаӡа «чфу, чфу» ҳәа икәа дҭаҭәҳәауан. Игәы инаҭон уи лыԥсыԥ ихәша-шьақарны иниҟәынҷаблошәа, ицәа-ижьы иҭалошәа…
Назиа аҭәҳәа иҟалҵаз акәу, лгәыразра, лгәыҳалалра акәу, мамзаргьы ачымазара ахҽрахьы иахьиасуаз акәу ачымазаҩ адырҩаҽны иблақәа хааӡа иааԥшит. Акрысфандаз ааигәахәуагьы дааҟалеит. Аԥенџьыр иаԥыракнаҳаз акнаҳалашьҭқәа инарыхарыхеит, иаалашеит дахьышьҭаз ауадагьы.
Ҭырбеи иарӷьарахь ала аҭӡамц дахьынкыдԥшылаз илаԥш иааҵашәеит, еихых-еиҵых икыдсалаз аӷәтәы қәҵарҭақәа ирықәгылаз абанкақәа, иҩанҭхь-ҩанҭхьӡа иҟаз аҵиаатә шьыҵәрақәа, иеиуеиԥшымыз адац-ԥашәқәа, амахә еиларҵәиқәа…
Аҭәҳәақәа рнаҩсгьы, уи аҵиаа хыкқәа ирылхны иҟалҵон ахәшәқәа. Назиа лыхәшә заузгьы ачымазаҩ, ихьыз ԥсыхәа змамыз акакәымзар, митәык имырхьааӡакәа даллыргон. Ҳәарада, ачымазарақәа зегьы лара иаулзыхәшәтәхуаз, лымч зқәымхоз лдыруан, уи исыхәшәтәуеит ҳәа лҽагьаԥшьылгомызт.
Ианлааз, ианлылшоз еицырхәхәа амҩа иқәын аду, ахәыҷы, аҳәашьҳа злыҵыз, акәырҵыкь зылацәа иалҵыз уҳәа убас егьырҭгьы.
Аҩежь чмазара зыхьыз, литрабжак зкуаз абанка азна ахәшә-ҟаҵа нарылҭон, мчыбжьык ирыдыркылон, ада зҳәазҵа амаӡамызт, зшьамхы инанамго зцәа-зжьы ҩажьҟаҟараӡа иҟаз ҿыц иизшәа иаалҵуан уи ачымазара.
Ашьакьҭахь, аҭул, амаасил уҳәа иарбан Назиа дзызҟазамыз, илзымхәшәтәуаз. Ақыҭа иналҵны лыхьӡ гахьан, наскьа-ааскьа деицырдыруан.
«Назиа лыхәшә ада ԥсыхәа амаӡам», «Назиа лыхәшә уоур хыхь-гәыхь ухьраны уҟаӡам», «Назиа лыхәшә милҳамуп», – абас рҳәон зехьынџьара, уи дыздыруаз зегь лыхьӡ рқьышә иқәкын, ргәы иҭан.
Уамашәа иубаша, илзаауаз ачымазцәа, лыҿцәажәара мацара рхьаақәа еиқәнартәозшәа ргәы ианабозгьы ыҟан. Убас уи лҿабызшәа хаан, имарымажан лнапы, лгәы разын, дҳараммызт. Илҭаауаз ачымазцәа дышқәуаз, дшишәиуаз, мчыла ишылымуаз аӡәы ак нимыжьуазар, ак схашәаландаз, ак сырҳандаз ҳәа лыгәгьы иҭамызт, лыхгьы иҭамызт.
«Ҭабуп» лара лзыҳәа еиҳаз ҳамҭа ыҟамызт, амала убри иазрыцҳаз, зҿы иззамырҳәоз, згәы ччиаз «аклиентцәагьы» алашәон зны-зынла, имаҷын, аха иалашәон уеизгьы.
Назиа шәҟәқәак лгәыдырҟәыҟәла ашәхымс даахыҵит, ашырҳәагьы дҩалхаҵгылт иара.
– Нан, абарҭ с-Даҭа хәашабга ишәҟәқәа иреиуоуп, уанааиуа инаусырбандаз ҳәа еснагь сгәы иҭаскуан, аха илсхашҭыԥшша ицон, иахьатәиума, сдырра, сгәынкылара егьи уҳәа сабаҟаху, алаӷырӡ сарҩан цәгьала адәы сықәуп…
Иаалымихит, рцәа жәпақәа ақьаад шкәакәа рыкәыршаны, даара еиҷаҳаны рнапы ишадыркуаз удырратәы иҟан.
Аԥхьатәи азганк ала ԥшьаала ахҟьа аахиршәан, ацәа иаанихит:
– Ари, Пушкин ҳәа апоет ду иҟаз, зхы иҭҳәааны ажәеинраалақәа зыҩуаз иҩымҭоуп.
– Ус акәхап, нан, ашәҟәқәа бзиа имбози, ихәыҵаркәаҳаша сара.
Адаҟьақәа еихырԥхьо уи днагәылаԥшит Ҭырбеи. Нас ҩаԥхьа ахҟьа нахиҟьан, иааиҩыҵракны егьи днахәаԥшит. Л. Толстои ишәҟәы акәын иара, убрыгьы жәытә ҭыжьран изымдыруаз нбанқәакгьы наргәылибааит ашәҟәы ахьӡи аҭыжьреи ртәы ахьаҳәоз атитултә бӷьыц аҿы.
Ани, ацәа ҵаӷа зханы иҟьаԥсӡа иҟаз «Ажәытә жәабжьқәа» ҳәа хыс иаманы 1925 шықәсазы иҭыҵыз Иуа Коӷониа ишәҟәы акәын.
Раԥхьаӡа иахьаахиртыз, ибжьы мырдуцәакәа, дҟәынд-шәындуашәа днаԥхьеит:
Сара соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра…
Назиа лылаӷырӡқәа нхаҟәҟәалан, лхы зымҩа иналырҳәит, лқьышәқәа қәацқәацо краамҭа ҿылҭуамызт, лԥыраҳәа аалҿылшьын, ҿаалҭит уи зныкыршәа:
– Акәасқьа асоф сшықәгылоу ашҭа дааҭалар, инапқәа рџаџаны даасыҵагылон, абарҭ ажәақәа ҳәауа. Ашырҳәа дҩахаԥаланы, аҽыгә-ҽыгәҳәа дыччауа, саашьҭԥааны сааиргьежьуан. Хәмаршьак иман, – дхәыц-хәыцуа дааҭгылан, инацылҵеит, – инамӡаша агара дакуам ҳәа, ак шаҳԥеиԥшыз ҩашьомызт.
– Даара шәҟәы бзиақәоуп, – иҳәеит Ҭырбеи деиқәба-еиқәԥсы дахьгылаз, – шамахамзаргьы иуԥыхьашәаӡом.
– Иусҭап, нан, изтәыз усгьы акгьы рқәашьмызт.
– Иаақәшәаз еилартто ирылоуп сара сышәҟәқәа, аӡәы исцәигар ҟалоит, ԥсҭынхоуп, ара иҟазар, иаҳа иахьчоит.
– Бзиоуп, нан, ишуҭаху. Ара иҟазаргьы иуцәызҵәахуада…
Игәы шырхьыбылуазгьы, изымгәаӷьит ргара, ҩаԥхьа ирхынҳәны иналиҭеит.
Убасҟан Ҭырбеи уи аԥсшәа лаҳәаны данцауаз лаҳарҩоуп, џьынџьыхәоуп, расоуп, уахьцо иугап ҳәа қьаад дук илаҳәаны кәахша-зӡатә дынмыжьуа инаганы инаилыркит.
Ҭырбеи анышәынҭра аҿынтә дхынҳәны амҩахәасҭа даныланы дааиуан. Абаҳчаҿы, аҵәақәа, аҳақәа рыжәҩақәа хьыҩрны, аҳаршьыл рыҵиааны игылан, иҩежьҟанҭалеиуа ашәыр рыҵажьын урҭ. Агәарабжьара иацәыхарамкәа, ҩбаны еидиааны иҟаз алаҳа азгәыцәк ыҵахжәаны, амыӷ-гәара иқәжьын, лада-ҩада ауац иаганы, арахә шҭалоз мҩашьо иҟан. Амахәқәа инапсыргәыҵа нархьырҳәазо ашҭаҿы даакылсит.
Аанда иалагылаз аҳаҵлақәа ҿыҩрны абық-чықҳәа агәарԥ аҵкарқәа рахь икаҳауан, амаҵурҭа аԥхьаҵәҟьа араҵла игылаз ааилҩаахьан, ҭагалан аарла арыԥхь зыхьӡоз, уажә иабаҟаху, ихырқәақәо, аҩазара иаганы иԥшуан.
Аҭаацәа анааизалак, ашәшьыра ыҵырҭәаа еикәша илатәон, иакуамызт, уажәы уи ахаара ацәыӡит, ашәшьырагьы амоу иамаму узымдыруа иҟалеит.
Ҭырбеи дышнеиуаз амжәаҵла днаҵалеит, ила ҭраагьы дҩаҵаԥшит. Уи иақәыз аӡахәа акьатрацәқәа еилҩаашәа иҟан, ақәцәа анаӡарақәа рҿы иналак-аалакны ажьымжәақәа ҿан, цқьа днаҵаԥшын аган аҿы илаԥш нақәшәеит иҿӷьырны бжаӡа-бжаҩа иҟаз амахә.
Ҭырбеи данхәыҷыз, жәаҩаҟа шықәса ихыҵуазар ҟаларын, Алиас ажакан-хы зхаз апатрон ишәақь инҭаршәны инаииркын, дирхысит амжәахьы ахы рханы. Агәыз анааҭга амахә лҿаӷьрит, иаргьы ашәақь ашьхәа ӷәӷәала игәы иҵасын, деизҟьа азхаз дынкаҳаит. Акәыкәу ааҭлыргеит усҟан Назиа аҩны аилыргара иаҿыз, лыҩмсаг наҟ инышьҭалҵан, даарыдгылеит лыԥштәы лыхҟьаны.
– Диида, сара хкыдҟьа, уамак ҟамлазааит.
– Ауаҩы ихаҵара аамҭа данҭагылоу, дԥышәатәуп, – аҽыгә-ҽыгәҳәа дааччеит Алиас.
– Ихаҵара аамҭа дҭагыла егьиҳәа…
Ҭырбеигьы дцәыха-жьыхо дҩагылеит, изнапык ала иарӷьа жәҩахыр шьышьуа.
– Акы имыхьзааит, уара…
– Ашәақь ашьхәа маҷк инеицәхасзар, митәык ҟамлеит, – иҳәахт Алиас, дҿаԥхаҿаччауа.
Дагьыниқәцәҟьеит уи лыҷкәын, – ишԥаиуҭоз, нан, ашәақь, машәырк ихьыр ҟамлоз. Ашәақь ахы аҩсҭаа дҭатәоуп рҳәоит.
Алиас иан иналаҭеикит:
– Дхәыҷума уажәшьҭа ари, дхаҵоупеи, ида змам ԥҳәыс дизааигартә дыҟоуп, абџьаргьы дашьцылар ами… Амжәа ду даналахыс, махәык иақәшәеит, – икьатеиах ԥҵәо дааччеит ҩаԥхьа Алиас.
«Амжәа ду даналахыс, махәык иақәшәеит, иҳәама?» – даахәыцит Ҭырбеи.
– Амашәыр алԥха шәымазааит, нан…
Ҭырбеи акәасқьа амардуан днаҿысын, асофахь дыҩхалт. Данхәыҷыз аахыс иидыруаз ашә азааигәара икыдыз аҽацә атәыҩа хахаӡа дназыԥшит, аца-цәа иалхны иҟаҵаз, жәытәӡатәи шәырак кәлаауа азтәыҩак ихшьын, асоф азганк аҿы цәарҭаӷәык кҿагылан, еиқәаҵәа-шкәакәала еилҳәа-еилҳәаа марҭақкгьы убраҟа иқәын. Абарҵа анаатә ахьасуаз аҭыԥқәа ацәаакыра рҿажжы, аԥакәи рықәланы иҟан, ауасхыр ахқәа бажәхахьан, абагьыр акәзаргьы иажәхьан, игәаӷьны уҽауҭо иҟамызт. Арантәи ашҭа ахы-аҵыхәа зегь убарҭан, абаҳчагьы уныҵаԥшуан иҵыкка…
Иҵраан иҟаз ашә наҟ днагәҭасын, ԥшьаала, аӡә дирҿыхар ҳәа дшәауазшәа, дшьапҵыркьакьо азал дныҩашылт, мраҭашәарахь ала аԥенџьырқәа ааиртын, иааҩналашеит иаразнак. Аҩнымаҭәақәа аҟәыкфҩы рықәыршәшәо, ԥшаҟәандакгьы уа иныҩнасит.
Араҟа, шамахамзар, мшаҽнеиԥш иҟан зегьы, дхәыҷны аҩны дааиуа данналага инаркны иибаз ахьатә стол ԥшьыркца, адессатә ҟәардә еиқәаҵәақәа аваӷӷа, азал агәҭаҿыҵәҟьа игылан. Ашә уахьаахыҵуаз арымарахьала, авараҿыҵәҟьа, маҷк иҩаҳаракны, аҭӡамц аҿы ишыхшьыц ихшьын уи ашвецартә сааҭ ду – амала ԥыхьа еиԥш уи иагәылга илагаз амаиатник «тик-так» ҳәа аус ауамызт, ахәампал ду акәзаргьы жәаҩа ианынҭашәалак «драм, драм, драм…» ҳәа абжьы шгалоз еиԥш уажә игаӡомызт, аҭынчра каууа иахатәан зехьынџьара, уаашәарын, ҳаӷиҭа.
Акызаҵәык ала акәын ԥыхьатәи архиашьа излеиԥшымыз, азал акәакьқәа руак аҿы ԥыхьатәи адиуан ахаҭыԥан, еихатәы каруаҭк гылан, ацә атәыҩақәа реиԥш ахқәа шьҭыхны, урҭ нада-аада абжьарҟьақәа ирымаз, агәыргәыл ҩежьқәа рҭаԥсан. Акаруаҭ ианыз ацәарҭа еиқәҵара аҿыгҳара акырӡа иҩаскьаган, аԥхьаҟа зегь аҵәахуеит уҳәартә, ԥхын-хызак уа иқәыршәын, уасцәакгьы ҵаҟа икаршәын акырӡа иххааны.
Акаруаҭ ахаҿыҵәҟьа зымҩатәирахь ала, ишашаӡа икыдын Даҭа ипатреҭ, иблақәа ааҭбааны, ихаҿы гәыкӡа, хыхьтәи иқьышә иԥаҵақәа ихырҩауан, ихылԥарч иҩаҳаркны ихан, маҷӡак аҟара арымарахь инхырбыкьны.
Анаҩсан, митәыкгьы уи иацәыхарамкәа, аибашьраҿы иҭахаз иашьцәа рпатреҭқәа кыдын. Урҭ ар рымаҭәала еилаҳәан.
Алиас ижәҩахырқәа ҟьаҟьаӡа, ишнель ахәда ыҵырбаҟа ишәын, илахь агәҭахьы иласкьаганы, иџьымшьқәа иларыдххало амҳацәқәа аманы хылԥак ихан, агәҭа аеҵәа алубаауан.
Егьи – Рауфбеи иоуразоуроу ипатреҭ ҭыхын, автомат ихәда ихшьны. Икьаҿ ахәда иаркыз адыргақәа рыла еилукаартә иҟан уи дышсержант еиҳабыз.
Анаҩсшәа астол лаҟә игылаз иқәын аиҳабы ипланшет, уа иҟан иара убас аибашьра мҩа дызнысыз атәы зҳәауаз ахсаала, афронт аҿынтә аишьцәа иаарышьҭуаз асалам шәҟәқәа.
Ҭырбеи акы аарылихын, иааиҵыртланы аԥхьара дналагеит:
«Сан, сызкәыхшоу, сара уажәы Тҟәаԥс сыҟоуп. Абраҟа ҿыц еиҿыркаауа архәҭа срыларҵарцоуп. Абарҭ аҩымш-хымшк ҳдәықәырҵараны иҟоуп афронт ахь. Аӷа иҳақәлаз рыцҳашьара издыруам. Имҩа аԥыхьа даазықәшәоз зегь шьаҟьаны дааиуеит. Ҿагыларала ӷәӷәакгьы макьана имбацызт. Аха акькьаҳәа дшәаҳәауа дызцарым уеизгьы.
Шәара шәоуп сара хьаас исымоу, уахи-ҽни сзызхәыцуа. Саб дышԥаҟагәышьоу, ибзазшьоузеи? Уи Даҭа игәы кыдиршәахьан, уажә ҳаргьы ҳаизацлеит. Бара боуп сара сзықәгәыӷуа, шәҽашәымҭароуп агәырҩа, уи акгьы иаԥсам, шәыҽшәырӷәӷәароуп…
Шәгәыдыскылоит. Алиас. 13. IV – 1941 ш.»
Даҽак аарылихит:«Мшыбзиа, сан!
Сталинград сыҟоуп уажә сара. Изҩуеит ари асалам шәҟәы аҭабиаҿынтә. Ахысбыжьқәа, аҭҟәацбыжьқәа унырзыӡырҩыр, атәыла бгома анаџьалбеит, уҳәап. Аха ишыдыдуа еиԥш қәа ауам ҳәа аԥсуаа ак рҳәоит еиԥш, убрыгьы ҳацәынхап…
Шәара шәышԥаҟоу? Ӡнуп, хьҭоуп араҟа, сара шәысцәымшәан, ҳарҭ зегь ҳаԥханы ҳаилаҳәоуп. Ҳафарагьы иагӡам. Уаҟагьы уажәшьҭа ахьҭақәа ҵысхьазар акәхап, декабр
азын Аԥсны аԥхарақәагьы анадыруа ыҟоуп, аха… Амҿы шәыззырмазеигәышьода? Арахә-ашәахә уҳәа шаҟа усутә, шаҟа ҟыба-ӡыба?.. Сабгьы ԥыхьақәа реиԥш дыӷәӷәам, имчқәа кәадахеит, аџьабаа ббозар акәхап.
Схынҳәны сҟалар, шәџьабаақәа зегь сшәоит, сыԥсынҵры баҳәала!
Исхашҭыз, аҽы Кәынта иҭаацәа ирышәҭар, иахылаԥшлап, шәара шәымч ақәхарым.
Бзиала, Алиас.
Декабр мза 21, 1942 ш.».
Дынрыхәаԥшит Рауфбеи исалам шәҟәқәагьы. Уи руакы абас аҳәоит:
«…Аҳәаа ҳхыҵны Германиа идгьыл ҳҭалеит. Берлинҟа ҳхы рханы ҳцоит. Раԥхьаӡа арраҿы саннанагеи уажәи еидкылашьас иҳамоузеи?.. Абџьар хкқәа цәырҵуеит есааира. Аха зегь реиҳаӡа омашәа иубаша – ҳаруаа рфырхаҵароуп.
Рабџьар аарымхны, рнапаҿы алабақәа надуркыргьы, акы иннакылараны иҟам. Аӷа дыԥхарсны ишзахәо ԥхьаҟа ацара иаҿуп. Сара аҩызцәа бзиақәа сыцуп абраҟа. Баҭымтәи аԥсыуак дыҟоуп, Ацанбоуп, баҳәшьаԥа Ҳасан Кәыҿбеи иареи жьра-цәарак рыбжьоуп. Ага бӷьыци ашьха бӷьыци ҳәа шырҳәауа еиԥш, ҳаиқәшәеит уии сареи афронт аҿы…
Алиас ихабар ишәаҳауазеи? Ҳаиҟәыргеижьҭеи ихабар смаҳацт. Дабаҟоушь ожә иара? Аибашьра еилгар ҳаиқәшәашт зегь аҩны. Усҟан шәџьабаагьы шәхашҭып.
Сыццакуеит. Бзиала. Б-Рауфбеи.
Ианвар 3, 1945 ш.».
Ҭырбеи уажә абраҟа иибаз, хараӡа иаҩсхьаз, ихашҭхьаз ахьаақәа ҩаԥхьа изнарҵысит. Иӷьахьаз уи ахәра ҿыц иаахьу-хьуит.
Ашә нкыдҵаны, ԥшьаала дындәылҵын, амардуан дналбааит, ишьи-ишьи еиқәҵо ашҭа дынҭыҵит.
Аколнхара ахантәаҩы «икомандировка» ахьынтә даныхынҳәы дцәырҟьацәырасуа акәын дшырбауаз. Иахьоуп
уи аконтораҿы данааизгьы. Данааҩнала нахыс зегьы ирдырит игәалаҟара шҽеимыз, деикәашәаны дшыҟаз. Уи акәым, аԥсшәаҵәҟьа рамҳәаӡакәа аконтора аусзуҩцәа дынрылсын, дышшаӡа днеины иҭыԥ аҿы днатәеит. Иҽеим ажәабжьқәа ааҩуан иара иҿынӡа, апланқәа рҿы еиҵахон, Аҟәантә иаазгьы рҟазшьақәа игәаԥхомызт, иҵыршәаауазшәа ибон, ақыҭагә аиагарагьы игәы ишаанагоз еиԥш иҟамызт, аха иара изы уи шәарҭамызт, арццакра, аиҵахара – абри акәын хыс имаз. Уи изеилымкаауа дыҟамызт ҵыԥх ашкол араион аргылара аплан иалхны изкарыжьыз, сынтәагьы ус анрыхь ишианармыжьуаз идыруан, хьымӡӷ дуны иҟәаҟәа иқәлон, аха уи уажә гәалас имаз, деиқәпата дызмаз, иаха ахәылԥаз ихы ахьнықәиҵаз аԥхыӡ иибаз ауп, нас аԥхыӡ акгьы аздырам ҳәала…
Шьыжьыхуп, дҩагылан, ажәжәаҳәа иҽааилаҳәаны дындәылҵит. Амра кажжы адәқәа, архақәа иахьрықәԥхоз, амхқәа иахьрылаԥхауа, ԥштәыхкыла еилаӡҩаны, еибарлаҳауа аԥсабара зегьы хнаҩахьеит. Иаргьы дласкәантраӡа, знык ишьаҿа анеихигалак, абжьааԥны еиԥш акәымкәа, акырӡа ԥхьаҟа днаскьон, ҽаԥа дыԥазшәагьы игәы инаҭон. Агәарабжьара дахьыныбжьалаз нырцә ҩхала иблахкыгаха аргыларақәа днарзыԥшит, урҭгьы еҵәаџьаа реиԥш амцақәа рхацеиуан, еилыџьџьо ссиршәақәа илаԥш иҵашәон.
«Ақыҭагә аброуп иахьыҟоу, иахьанаало ҳәа расымҳәоз, ихарҵомызт, сызҩахәы иагааит. Иац акәымзи, уара, абри аус ҳаналацәажәоз, ирххо ианҳамаз, иагьанбахьӡеи, сукәыхшоуп. Аха ҳәынҭқараа иргәаԥхар ирымчым ҳәа крыҟоума?..» – игәы дҭацәажәахуеит амҩа данны дԥыр-ԥыруа дахьцо. Иҩежьӡа асаара икаԥсоу ахаҳә-сса ишьхәа иаҵаҿыпуеит, абӷьыжә каҩҩы илеихуеит алымҩанык…
Ихьԥсараха икаԥсоушәа акәхуп убрыгьы шибауа.
Али-ԥси рыбжьара ахәызқәа иҽнамеидеит.
Абар, ашкол еихҳәа-еиҵҳәа абарҵақәа аҿакны иахьгылоу. Ааигәа-сигәа уаҩ дибахуам, ашәқәагьы ыҵашьыхаа иаркуп. Ашәымҭаказы илаԥш дааҵашәахт адиректор – ани Иасыф Дармидон-иԥа. Ашә дадӷырло дадгылахуп. Шьоукы аҩнуҵҟала иадыркын, днарышьҭуам ҳәа иаҿуп. Ианамуӡах, дууаӡа
дҩаԥаны ашәваз ахы дахьынҳаланы икит. Дыкәалаауа убраҟа дыхшьыхуп.
«Дызусҭада, уара, амш ҳалазгауа, уџьабаа зду, уззааԥсаз акәу узхырбаауа? Длашәышьҭ уажәыҵәҟьа!..» – дыҳәҳәар иҭахуп, аха иааг. Ибжьы ихәлашәан, изҭкаауам, егьи уи ашә дшадӷырлоз илаԥш дныҵшәеит, издыруам уахь дыҩналоу, мамзаргьы, дахьыҩрны ҵаҟа дкаҳау!.. Инап илахь иадкыла дыԥшыхуеит, аха дибауам, дибаҵәҟьом: «Закәытә мыҷҟәикроузеи?» – дхәыцуан иара.
Адәқьангьы дахьынагәыдыԥшыло хар амамшәа ибахуеит, амала абрахь ашьҭахьҟа иҭабганы, еилыҩрны, цәгьала иҟахуп.
«Ажәытә иахьгылазгьы ақәа кылҩр илеиуан, араҟагьы иақәшәацәгьаны ишԥаҟалеи? Аха идҳарҟаҵап, Абсоиузаа снарацәажәар ада зҳәазҵа амаӡам, уа иҟоу ани ацәынтызи сареи уажә ҳаибабама?..»
Аусҳәарҭа акәзар, ахьыҵәҵәа еиԥш игылоуп, уажәымзар-уажәы инықәԥрааны ицарашәа… Аха убрыгьы иџьеишьашаз акы адибалоит иара. Ахыб ицәеиқәаҟаԥшьӡа ссиршәа еибаркуп, иагьигәамԥхеит аиашазы.
«Измаанахарызеишь? Еизакны акала ихыбзар еиҳа еиӷьымзи, мамзаргьы ахыбга рзымхоу? Аха акгьы аурым, ахаҭа ыҟазааит излахыбзаалакгьы. Алакә аҿгьы бжеиқәа-бжашла ҳәа ак рҳәеит еиԥш, хар амаӡам, иабаргәузеи, иаамуӡахт…» – игәы ааирҭынчит аҵыхәтәаны.
Аконтора ауп зынӡа исифаҭӡаны иҟалаз. Ажәытәӡатәи ақьашанақәа рҭыԥ аҿыҵәҟьа иқәгылан, акыргьы иҩаҳаракны, ԥшь-шьаҟа дуқәак ирыҵақь иркын иара. Иҵәи-ҵәиуа амардуан ихалоз днаҿалт. Ишьапқәа ахьықәиргылоз акаҩ-акаҩ рыҵго. Аха ашанаҵәҟьа ааизыҟалеит, амардуан алада иҵҟьаны ицоит, иара аҩада деихоит. Ус цәгьаԥсышьала, дмадаӷьмадашәо, ииулакгьы асоф аҿы дыҩхалеит. Ауадақәа днарыҩныс-аарыҩнысуа игәеиҭеит, аха мыждарас изыҟалаз, икабинет ибахуам, иага иундаз ашә ахьҿоу дақәшәом, сыԥсымзар, аброуп шиҳәауа, инеимҩызааны даҽак ибла иаахгылоит – иҭӡамцны иҭӡамцымкәа, иԥарданы иԥардамкәа… Дкарахеит, дыхәжәеит уи дшашьҭаз… Игәы
анԥҵәаӡа, дхынҳәны асоф ҭбааҭыцә аҿы дааин, убраҟа игылаз адес ҟәардә днықәтәеит. Бзиарак иазҳәам ҳәагьы дназхәыцит уи ахьизымԥшааз.
Ашҭа ахы-аҵыхәа илаԥш нахьигӡеит, иккаӡа иҭацәуп, аӡәгьы дықәибаауам, Аконтора аусзуҩцәа ракәушәа, зынгьы ракәымшәа – шьоукы ивыҟьҟьа уахь иҩналоит.
Деиҳабуп, ҽԥныҳәақәакгьы наримҭар ауам: «Шәҽагшәмырхалан, шәҽагшәмырхалан, ҳшеилахоу жәдыруеит!..»
Аҵыхәтәаны, ипартфел ааидҳалауа, дқәачмачуа дааихуеит абухгалтер Тышә.
Убрыгьы дыниқәцәҟьеит, – «укалышьмалышьуа иуаашьозеи, уара? Уусқәа зегьы мазеины рҭыԥ иқәуҵазшәа, аглаҩыр, аглаҩыр!»
Абухгалтер ибласаркьа аҵӷа хьнырҳаланы, дицҳарц иҭахызшәа ицқәа хырџьаџьаны, «ӷӷау» иҳәан, дынихәлаӷыӷшәа дынивсит.
«Закәызеи иҟаиҵо, асаҳәҭыр, цәгьара иқәшәааитеи…» – иҳәарц иҿы ааихихит, аха ԥшшыҳәа аҟыз еиԥш, иблақәа ҭызза даанхеит.
«Арҭ уаҳа сзырмацәҳауа, исҭаху сызрамҳәауа саарыдхаларгьы цәгьара усми!..»
Убри аамҭазы, ашҭа аҵыхәахьы ауп уҳәартә, еиԥхаҟәҟәа ҽцәақәак аацәырҵыхт, аԥхьа игылахуп Гаг, асҭаршын, ани Сократ мӡанра уҳәа даҽа аӡәык-ҩыџьак. Ҳаҭыр зқәу ҳәа ақыҭаҿы ирыԥхьаӡо ауаҩы, алымҳақәа леивга-ҩеивго агәыжь дақәтәахуп.
«Аллаҳ цәгьара иқәиҵааит, ахьӡ ҳаиҭома, Сократ иакәзар, ухы иаақәукрын, ари дызҿу закәызеи, деилагеит уаҳа акгьы. Оо-ра!» – ҿиҭуеит арбаӷь еиԥш ибжьы хьырвырӡа.
Егьи ихылԥарч ақә ҩызӡа, аԥыш-ԥышҳәа дыччахуеит, инапы ахәда иахаршәыз иҟамчы кәлаауа, аҽышькыл дангыланы, дхырхәаны аԥсшәа иеиҳәоит ҳәа даҿыхуп.
«Уара ара сааигәара уҟазар акәын, аха уа унеины уанрывагылахгьы ани агәыжь иақәтәоу дубандаз! – дцәажәоит асҭаршын иахь рхы рханы. – Исҳәауа умаҳаӡои, уара, ани
агәыжь иақәтәоу ииуазеи? Ацәарӡга, ацәарӡга! Ыы, шәарҭ, ҿаасҭарамзар усгьы ак шәхы азышәкып ҳәа сауҟаху…»
Егьи дырҩегьых, ижә аҵша аризшәа, иҿы хькәыжӡа дыччоит.
«Исҳәауа умаҳаӡои, унҵәамааитеи!..»
Аҽцәа есааира арахь иааскьоит, шьоукгьы шьапыла ихысхысуа ирышьҭахуп, кьаҿ-маҿла еилаҳәоуп урҭ, игәы иалахуп акәымжәқәа ахьыршәым:
«Шәлымҳа аҭыҩра бзиастәып сара, знык ҳаилгақәар!»
Уажәых, уи колнхара хантәаҩык иаҳасабала акәымкәа, тәыла хәыҷык аҿы, баша-машагьы акәымкәа, ҳәынҭқарс дыҟоушәа акәхап ихы шибауа, арҭ адгьылқәа анкьа изтәышьҭраз Мырзаҟан рыцҳа дааиаанӡа дымнеиааит, икәал дҭагылахуп, дызқәымгәыӷӡо игәыдҳалаз аиҳабыра ду ишазыразу аадырԥшырц акәхуп иуаажәлар иахьа араҟа ииасны ицо зцогьы. Шьоукы ашәҭқәа рхаҭыԥан ацәлаа-ҩымсагқәа ркыхуп. Ари даараӡа даргәааит «аҳәынҭқар».
«Шәҭқәак шәмоуӡози, акыдынҵәалақәа, анҭ идшәыркуазеи?.. Саԥхьа иааир, исыдныҳәалауа рыбжьы дыргашт. Аха сара ирасҳәозеи, рыҩмсагқәа рхарззала? Ани, агәыжь иақәтәоугьы аԥсыхәа баа дыргандаз, аха дабаҟоу?.. Ирыцу асҭаршын лахьшәышәгьы маҵурак исымҭоз, аха уажәшьҭа ҳампал ауп уи иауа… Ицәа дҭысцара сыҟан уи агьааур манцызхша, аха иабаҟоу, ара иаҭыԥым, иахьа ныҳәоуп, акыс сара исыдныҳәаларц иааит…»
Ус акыр ианааигәаха, аҽадахқәа рхагыланы ибауа далагеит, цәқәакгьы ртәыҩақәа илаԥш иныҵашәахуеит. Ибҩҩуеит, уи иара изыразым ракәхуп, нас абни, ажәлар иқазықызуа ашҭа иқәжьыз ԥсҭҳәак нарылачын, илыҵашәа иахьцаз-иахьааз имбо ицеит…
«Иараби, ҳазшаз ухьышьаргәыҵа сакәыхшоуп», – иҳәан, деизҟәыҿы иҟәардә днықәҳаит.
Убри инашьҭарххны, али-ԥси рыбжьара, дахьтәаз асоф ааигәара, аҩн иаҵагылаз ашьаҟақәа руакы иара иахь ахы аацәыҵнарҳәҳәеит.
«Шәан лхылымсеит, ахыбра иаҵҟьаны иабацои?» – ааигәахәт ахантәаҩы. Уи ашьаҟа ауаҩ сахьа аанахәан,
ажакьақәа кыдышьшь, аблақәа ҭархәлак инаихәаԥшын, иаацәажәеит:
«Сара, дад, Алгьери Ҟәланба соуп, уара ухәыҷуп, сара сабаудыруеи. Уабдуцәа среиуоуп, уагьсыцәтәымым… Уаасзыӡырҩишь, ажәақәак уасҳәар сҭахуп. Уааины абра сгәы уқәымтәар амуа, рыцҳарас узықәшәазеи? Адунеи зыԥсахыз игәалашәара ҳхылҵшьҭраҿ ҷыдала иазныҟәонеи, иқә-иҵас анаҩсгьы, ихьӡала абаҟа дыргылон, ацҳа хырҵон, аӡыхь хыртуан, аҵла еиҭарҳауан ауаа иахьырзеиԥшыз аҭыԥқәа рҿы. Иаԥсаз ашәа ихырҳәаауан, аԥхьарца данырҵон, шәарҭ шәгәы нсырхар сҭахымызт, аха сзықәшәаз ауп, дад, уи наҟ икашәыжьын, аҳәынҵәа аиқәҭәара шәаҿуп… Шәытәҩасуа ҳгәы шәықәлеит, иҟаҳҵазеи ҳара убасҟак цәгьарас абас шәҳазныҟәартә еиԥш, иҳахьзеи, џьаракыр хьымӡӷ шәҳаргама, иакәымыз шьаҿа ҟаҳҵама?.. Ҳара ҳажәа ахьыҟаз, ҳус ахьыҟаз, гәыс, ԥсыс иҳамаз ааныжьны шәгәеигәеиуа шәабадәықәу, ак зыхӡамыз, ак змаӡамыз шәыҽреиԥштәны. Нхара дук ҳзеиҿымкаазаргьы, шәхы ахьааилашәкуа шәзынҳажьынеи!..»
«Шәа шәыхьӡала аупеи ҳа ҳшыҟоу, ҳаԥсы шҭоу!..» – аҭак ҟасҵоит ҳәа даҿуп иара.
«Наҟ, наҟ, иуҳәо ԥсажәоуп, иуҳәо егьыҟам, ацәарӡга…»
«Ҳаиҵыҵыр, ҳазҳар ҳҭахымзи, сеидру…»
«Уи мап зҳәада, аха уи акәӡам шәара шәзышьҭоу. Аҟыба-ӡыба шәагеит, ҷанҷаны шәеибафоит, ацәгьаҳәара ҵыжәгеит. Аӡәы аӡә дыҟамзар хараӡа еиӷьаишьоит, усҟан анакьаҭара дақәшәо џьишьоит. Ҳаргьы ҳаԥсы ҳамхарацәахашәа адунеи ҳақәын, аха иаҳҵыхәтәахаз жәбоит… Шәара кьоушәоуқәак инхазгьы шәҟәышхозар, шәҟәышхартә шәақәшәахьеит, аха сабиц… Уи ауаҩра ду аҭахуп, иабаауго, аџьармыкьаҿ ирҭиуам усгьы… Ажәлар шәырҟьалеит. Аӡә иуааҳәцәа ашьхаҟа ирԥшуан ҳәа, шәызлажьқәоу закәызеи…»
«Ажәлар рус аупеи ҳара уахи-ҽни ҳмыцәа-ҳамтәа ҳзышьҭоу, ҳхы аџьыка зықәаҳхуа, аџьа заабауа…»
«Амц… Ажәлар рус аӡәгьы шәашьҭаӡам, шәхатә усқәа роуп шәхысхысуа шәзышьҭоу, амала, рыцҳарас иҟалаз, убри жәлары зегьы ирусушәа ауаа иахьыдшәырбо ауп, урҭгьы ԥынҵала аӡы ржәуам, знымзар-зны шәеилыркаашт…»
«Усҵәҟьа ҳцәа ҳхыхны умцәажәандаз, ҳхатә усқәак ныҟаҳҵозаргьы, ажәлар рымаҵ аауеит ҳәа ҳаҿупеи, урҭ роупеи ԥсыс иаҳхоу».
«Ус угәы иахьаанагогьы бзиами, сгәада… Шәара шәҳабла аҿынтә ахәыҷқәа аҵара иахьахысуа ашкол аҿынӡа (ҳара ҳхаан уи ыҟаӡамызт, ҳаргьы иҳамазар ҳаблақәа хнатуан, иҳахьқәазгьы ҳмыхьыр ҟаларын), верски бжаки ракәын амҩа ахьыҟаҵәҟьаз, аха убри аганахь иааныжьны, агаҿа инаркны, уара амӡанра уахьҭабзазо ушә-угәашә инылагыло амҩа дурҟаҵеит, анҭ ааӡабеиақәаҵәҟьа зқәыз ахәыҷқәа еикәшаны ашкол ахь ицоит…»
«Ҳм… анаа… – аҭак наииҭарц наԥшьиган, аха уи уажә ицәажәоз иабду уаҳа иимырҳәеит.
«Иҩбахаз, ахԥатәи абригадазы аӡахәа еиҭаҳатә ишәырҭаз, – инеигӡон уи иажәа, – инаганы убаҳча иоуҭеит, инхазгьы ууацәа-уҭынхацәа ирзушеит, ахә-аԥса акы уамеигӡеит. Аҩы иалҵуа шәаҵашьшьы ажәра шәаҿуп, ахашәала ауаа ирызҭашаз, аҽнышьыбжьон ауаа рыла шааԥшуаз, уи иаанаго ажәлар рмал уара иутәутәуеит Назырбеи, ухаҵкы!.. Нас угәы уҭасуа иуҳәозар акәхап, сара ажәлар рзы схы хысҵәоит, ажәлар рзы сыҟоуп ҳәа. Уажә узҿугьы ухазын мацароуп узаҿу, мазарак ахыганы иааганы ушә-угәашә илаургыларц уашьҭоуп, аусҳәарҭа аҟынӡа ҟьаҵәырак мбаӡакәа унеиларц, аха иара ҽаанбзиала ҳәа наӡаӡа иурҭом, уахажәаарц угәы иҭоума?.. Сыздырам уи шыҟалаша…»
Иагьаадырдырит иаразнакы.
«Аа, иаҿыҩруеит узҵагылаз азганк, сышԥоушьи, абааԥсы», – дыҳәҳәахт иара ишимчыз.
«Иаҿыҩруеит ба? Ҳа-ҳа-ҳа!» – ҳәа иччабжь адгьыл иқәыҩуа длыҵапҟа дцеит абду еиҭамҳәа.
Убри инақәырццакны егьи ашьаҟагьы ауаҩ-хы ахаргыла-ны, аӡшәах еиԥш ажакьақәа аҿачы, абӷа рџьыҟәуа арахь иаацәыҵыԥшит.
Иԥсы игәы икылахо дназҵааит:
«Уаргьу?»
«Аиеи, саргьы!»
«Абдиба Рашәҭан, – уабдуи сареи ҳаизыҟан, аира-ааӡара злаҳҵаз иакәын. Убрыгьы уахәамԥшитеи, иқәӡааз ҳаҷкәынцәа хазынақәа иаҳхадыргылаз абаҟақәа еилаҟәыбаса, утәӷәы ахшьны уааины ҳгәы уаақәтәеит, ма уабду иаҳаҭыр убандаз… Алаба шәыҵхзар акәын, ани ууа асҭаршын цәкьыџьи уареи. Шәҵызҟьахан, уаҩ иҳәара шәмаҳауа адәы шәықәхеит, зымаҵ жәуа шәызларычҳауа сыздырам, ламыс рымами рыцҳа макьана. Ишәымоу-ишәыхӡу еиҿкааны уаҩҵас аҭыԥ ақәҵара ахаҭыԥан, иахьеинырхуа, иахьеинырҵо ҳәа шәгәароуп, ишәзеиҿымкааз, ишәзыҟамҵаз аҵәахра ауми шәеибарҳәаго шәзышьҭоугьы зызҳәоу. Аҵахь ижәгеит ақыҭа. Ҭаӷьӡаа реиԥш еилахеит ауаа, еигәыдыззала еиқәԥаргьы моу рымаӡам, рхы зыхдырҟьо ҳәа зыӡбахә уҳәауа крыҟоума мамзаргьы, ҭаацәак иаиуаз, знапы еикәырша инхаша-инҵыша еиҩҟьа-еиҩҵәҵәа ишәшеит. Шәарҭ аиҳабыра ҳәа иҟоу аӡәи-аӡәи шәхибажәаауеит, цәгьалаҵәҟьа шәыԥсы ҭоуп, ахаҵара иҟоу шәалхәдахеит, рхаԥыцқәа хырџьаџьаны иудырбоит, рыӷрара мааԥшырц азы… Узҭиуа дуздыруам, ма уаазхәауа? Ҳхаан аӡә гәалак имазар днауҿагыланы иуеиҳәауан, цәгьа иҳәа, бзиа иҳәа, уи ала аҵыхәа ԥҵәан, шәара шәҳәашгашрак ҵыхәаԥҵәара амоуӡеит. Алақәа… Жьы зқәымыз баҩык шәымҵадыршәын, еимакны шәеихәлаӷыӷуа аисра шәаҿуп. Шьоук уара уҭыԥ иаҩаӡоит, уара – даҽа шьоук рҭыԥ. Ааӡара, ахьчара зыбжьоу шәоуми араион аҿы зҭыԥ уашьҭоу, днахыӡааны знык сара снатәандаз ҳәа уаха уанышьҭало анцәа уиҳәаны ушьҭалоит».
«Уи ус ишԥа, џьушьҭ, истәышьҭрамыз акы аӡбахә уҳәеит, ирҳәауа хаумҵан, мцуп».
«Уи шымцуашәа уҵоурахааит…»
«Арыцҳашьара шәылам, аӡә ицхыраара захьӡу шәыздырам, ашьыцра шәыблақәа хнаҩан, шәарлашәит аласбақәа реиԥш…»
«Сара статаԥшьупеи… иныҟасҵаз-иааҟасҵаз уаҳа пату ақәӡамкәоу? Исылшо ахәыҷ алагьы ауаа срыцхраахьеитеи, – инацәақәа харҟәало илеиқәиԥхьаӡеит, – Џьаџьыка-лԥа Машәқьыр аҟауар ҳәа дсыҳәан исымҭеи».
«Уи ақамсажә мчыбжьык умхаҿы аҽага икын, дыздышәҵаз афермаҿы днеины цхыраарак ҟаимҵеит, рыфа иагхеит, рыжә иагхеит. Рыӷреи рҷаҷеи еидыслауа шәырахә гиуа амҩақәа ирнуп…»
«Ҳм… анаа… Ауаа ирдыруеит сара ацхыраара иҟасҵахьоу. Дадуқьа лԥаԥса Џьанҳәаҭ аҵарахьы дсышьҭыроуп ҳәа дсыдыԥсыланы саник, дысмышьҭи, аколхоз ахьӡалагьы 50 мааҭ наганы иџьыба инҭасҵеит… Схатәы харџьқәагьы аумаҷху».
«Убрыгьы укьасыгә иоуп. Инапы ак аҩқәоит, сӡыригап, дсыхцәажәап ҳәа ауп изыҟауҵаз. Ани, агазеҭ ианырҵаз астатиа ацәа уцәоуп, ажьы ужьуп. Ных, ных, сзацәажәо ӡәыр дыҟоушәах!» – абарҭ ажәақәагьы ааиҳәеит, ижәҩахыр иқәгылаз аконтора ӷьазӷьаз азкьыԥшьк длаҵууаан, Жәан-ԥҳа лашҭа шыҟаз ихы рханы длаҵҟьеит.
Убри аамҭазы уи ахан злеибаркыз ахаҳә-ҵәаҳә неимыҩрын ахәхәа-ӷьӷьаҳәа аҿыланахеит.
Ани ауаҩԥшра аазхәахьаз ашьаҟа, ашҭа иқәууаа иахьцоз, ашьҭа ҭыԥқәа ҭабга-ҭабга, еиҟәыԥԥа аимаҳара иаҿын.
Бжьыкгьы адгьыл иҵыҩуашәа инаиаҳаит аҵыхәтәаны: «Ақыҭагә аҟәаԥа-ҿаԥараҿы иахьыҟоу акәӡам, иахьа шәусқәа змырманшәало, ишәхарахаз, шәарҭ ныхак шәакит, уи иахьӡуп абзамыҟә-мдырра, шәҿызхуагьы аԥсабараҿы аламала иуԥыхьашәом, шәахьтәалакгьы, шәара – шәара шәоуп, шәеиҭаҵра акгьы иахәо ҳәа иҟаӡам. Шәеиҭаҵра шәҟазшьа аԥсахуа иҟандаз иаҳауеи шьыри!.. Аԥхьан игәауҭазар, ажәлар шааиз иныҵаба ицеит… Иҟам ажәлар шәара шәзын, ирҭахым шәымаҵ аура. Иҟам иара убас ахан, иҟам ашҭагьы…»
Убри аамҭазы иаргьы ахаҳә-ҵәаҳә дрылабга иҿылеихахит.
«Шәсыцхраа!» – ҳәа дыҳәҳәеит ишимчыз, уажәраанӡа зыбжьы зызыҭымкаауаз уажәы абаӷь-бжьы ихан…
Ибжьы акәхап уи дзырҿыхазгьы, аҭҳарцәҳәа дааԥшын ииарҭа днықәтәеит.
«Ҳгаӡара Анцәа ҳаҭоумҵан, иаҳзымдыруа Анцәа ҳаҭоумҵан, – дналагеит иара аматанеира, – ухьышьаргәыҵа ҳакәыхшоуп, унапы ҳануп, иҳақәнаурго зегь бзиоуп, – абарҭ ажәақәа
шиҿакыз, аԥхыӡ бааԥс убар, убас ҟауҵар бзиоуп ҳәа рҳәауа иаҳахьан аҟнытә, днеины аԥҳал аӡы иҭаз нкеиҟьеит, қьаад бӷьыцкгьы амца нацрарсны аԥенџьыр инкылиршәҭрааит, чақыкгьы шашәала еиқәҿаҳәа ашәваз инавҵеиҵеит, – ҳгаӡара Анцәа ҳаҭоумҵан, ухьышьаргәыҵа ҳакәыхшоуп», – иқьышәқәа еимахәа-еимахәо аҟәындҟәындра даҿын.
Иԥхыӡ ихаҿы еилаҩынтуа иқәшәацәгьаны дыштәаз ауп Аҟәантәи иааны иҟаз ажурналистцәеи иареи шеиқәшәаз.
Назыбеи араион газеҭ ырҟыҵымыҵуа икын, арахь игәырҩақәа изымхошәа, убрыгьы акыҳәа инаизацлеит. Ашкол ада, иусқәа маҷызшәа, дыччар дзымыччауа, дҵәыуар дзымҵәыуа – иҭагылазаашьақәа урыҵашьыцыртә иҟамызт иашацқьаны.
Ирбага нацәа ақәкны иҭааз ажурналистцәа идирбон уи астатиа, изыхгомызт автор, ақыҭа анапхгаҩцәа ахара рыдҵаны дахьцәажәоз, исасцәагьы рыбз аҵазар ҳәа гәҩарас иман, аха уи ус игәы иаанагон ауп, аиашаҵәҟьа абеидыруаз, иазҳәодаз мамзаргьы.
Ас уҳәа, анс уҳәа, хырқьиашьагьы имамызт, ажьа шкәакәа зкыз диҩызан.
Изыхҟьазаалакгьы, уи ашкол уажәшьҭа аремонтҵәҟьа узазымуа аҟынӡа инеихьан, амшцәгьақәа раан ибааӡажжыраӡа иҟалоз аҭуан амыҩрны ахәыҷқәа инарылаҳар, иаргьы «иҭабуп» ҳәа шиарымҳәауа аҟара идыруан.
Уи афелетон автор дизгәааны, дпахәӡа дычны дытҟәацрашәа дыштәазгьы, даӷьыр иҭахымызт, иахьахәҭаҵәҟьаз иақәиршәеит, уи азоуп дыцәҳа-шҳауа дзықәу ҳәа рҳәар ҳәа дшәацан. Ақәҿимҭӡаргьы даҽакала ргәы иаанагар ҟалон… Акгьы ахырҳәаауамызт, еихәлаӡырҩуа итәан. Аҵыхәтәаны ичҳара зынӡа ихыҵзар акәхап, иҽынкыло даацәажәеит:
– Уеизгьы-уеизгьы ииҳәауа иашам ҳәа узҳәауам, аха сара исхароузеи?.. Адирекциа, а-РОНО уҳәа, аҵара ус знапы иану ҳәа шьоук ыҟами? Хыла аҭакԥхықәра зду дызусҭада, дара ракәу, сара сакәу?..
– Уи ус ауп, аха? – Ҭырбеи иажәа намыгӡакәа уа иааҿахиҵәеит.
Назырбеи уи иажәа ахы ахьцо дназхәыцит, иара уаҳа ак ахиҳәаанӡа иааимданы инациҵеит:
– Ҳаргьы ҳхы налыршәшәаны ҳзымтәозар акәхап, иакәым џьара ак рыхьыр, иҟалазеи, ишәыхьзеи ҳәа иаҳмазҵаашеи.
– Шәазҵаараҿ иаанхозар цәгьамызт… – иҳәеит Ҟаисар, ганхашәа ахантәаҩы дизыԥшуа.
– Уи еилыскаауеит, аха узыхьӡозеи?
– Урыхьӡароуп. Урхьымӡар, наҟ ишьҭаҵатәуп, – инаиаҭеикит уи Ҭырбеи.
– Абаак, иаҳҳәеит ҳәа… Аӡә иус ҽаӡә хьаас изиоурызеи, сазҵааҩуп. Дасу инапы иану ак ыҟами сеидру… Аремонт ҟаҵатәума, мамзаргьы аҿыц ргылатәума…
Сара исхароугьы, уара иухароугьы зхарасҵара дызбондаз ҳәа ажәаԥҟа иалоуп еиԥш, уи дкәараҵо, ииҳәалакгьы, ииулакгьы иҵысыз ацәажәара ашьҭахьҟа равгара акәын ииҭахыз.
Зныкыршәа иаԥхьа иқәыз агазеҭ наҟ днахан, ҭынч-ҭынч даацәажәеит:
– Иаҳҳәеит, џьым, уца, иқәыргыл аиҳабыра рҿаԥхьа ажәҩан уаҵаԥшуа утәазар акгьы уауам ҳәа. Аха, уаҩ ииҳәара змаҳауа аӡәы ҳидхалеит, ишизыҟаҳҵара сыздыруам уажәшьҭа.
– Дарбану узҿу, ҵаара ԥхашьарам? – иҳәеит Ҟаисар, уамашәа ибауа.
– Дарбаныху, Иасыф!..
– Ыы… Уи уиазҵаар, ацхыраара сыгуп ҳәа акәхап ииҳәауа…
– Ацхыраара игымкәа, анҵәажә, есышықәса аремонт ина-пы налеикуеит, иахьиԥыхьашәо уара идыр, арыжәтә иачычо, шьоук ааганы иналаиргоит, шәыгақәак нахьҳәа-аахьҳәаны ицоит, ишыҟац иҟоуп. Арахь иара ихатәы ҩны ӷьазӷьазуа инаиргылеит, аҵара аҟәша аинспекторгы агараж замана изыҟаиҵеит…
– Ишԥа, уара?
– Ҵабыргну?
– Анцәа-ауаа… Шәлеины шәахәаԥш шәҭахызар.
Аколнхара ахантәаҩы урҭ рыхшыҩ ирблаҟьарц, имҩахиҟьарц дызлагаз ақәҿырымҭит, акгьы ахырымҳәааит, ииҳәаз амц алазаргьы, аиаша ишацәыхарам шырдыруазгьы.
Егьи ари ахшыҩҵак иҵегь ирҭбаарц азын акәхап, иажәа инациҵеит:
– Жәаха зны ашәқәа, аԥенџьырқәа амашьына иақәҵаны ишигоз сааидгылт. Иҟоуҵозеи, иабаугауеи ҳәа саниазҵаа, иара ус иҳәеит: «Аремонт аныҟаҳҵоз иамаҳхқәаз роуп, жәытәқәоуп, баша ицәыҵабаар аҵкьыс сымаҳә изызгарцоуп». Арахь иадуҵозар ауп, мамзар, ҭәа збаз, ҭәа иҳәҳәеит ҳәа, иааумԥыхьашәалак аҩныҟа иугауа уалагар, ҳзеиԥш ус шьҭахеит ауп, акгьы иаԥсахом.
Назырбеи уажә иреиҳәазгьы ааиҿԥааны иалацәажәап, иақәыӡбап ҳәа дыԥшын, аха араҟагьы ҭак ҳәа дара рҟынтә акгьы имаҳаит, уи акәым, ма қәыӡбарак ма џьшьарак рхаҿқәагьы ирнымԥшит.
Изакәызеи ааигәахәт Назырбеи, дахьтәазгьы дааҳәыҵәы-ҳәыҵәит.
– Ианаамҭаз аремонт уаҩҵас иҟаҵазар, асҵәҟьа иақәшәацәгьаны иауҟалахуаз. Уажәшьҭа аремонтгьы амыхәозар акәхап, – иаахиркәшеит Назырбеи иажәа.
– Иабатәи ремонту узлацәажәо, Назырбеи? – иажәа ааԥхьаирҟәҟәеит Ҭырбеи, аҿыц ргылатәуп, аҿыц!..
– Аха изла? – азҵаара нықәиргылт Ҭырбеи.
– Изла ба? Уаҳа ԥсыхәа амаӡамкәа иҟоума?.. – игьежьӡа иҟаз Назырбеи ихаҿы ааԥшьыркцахеит.
Анхаҩы аҩны аниргыло агаҿахьы ахы ирхоит, мамзаргьы мрагыларахь… Иаргьы уахь ихы хоуп, иҭыӡҭыԥ маншәаламзар, иахьеиӷьу дашьҭалоит… Ақыҭагә ахьыҟаз ианыргәамԥха…
– Изгәамԥхо? – днаиазҵааит Ҭырбеи.
– Ауаа, ажәлар…
– Еилкаауп.
– Аҳаблақәа иахьырзеиԥшыз ҭыԥк алаҳхит, аха шьоукы иргәаԥхом, убри аҟнытә аизараҿы иқәыргыланы ҳалацәажәарц ҳаӡбеит. Шәаргьы шәхы алашәырхәуазар акәхап.
– Ауаа зегь реизгара аҭахӡам, актив, – иҳәеит Ҭырбеи.
Ахантәаҩы дааччашәа иун, уи ииҳәаз инациҵеит:
– Активгьы акәзааит… – инапи инапи неиқәҵа, исасцәа днарзыԥшит.
«Активгьы сара стәы иадгылоит, аҵәы шәсыркып анцәа исиҭар», – даахәыцит аколнхара ахантәаҩы.
Ԥыҭрак ашьҭахь аҭынчра еилагауа даацәажәеит Ҭырбеи:
– Даҽа зҵааракгьы схы-сгәы иҭыхоит, аха уи уара умацара уахь ихам, ақыҭа анапхгара, актив зегь зхаҵгылаша усуп…
«Изакәызеишь, ари иқәгылоу азҵаара, ақыҭагә аиҭагара еиҳау иарбан ҽак ицәырыргараны иҟоу?» – ҩаԥхьа игәы дынҭахәыцит ахантәаҩы. Нас: – Сӡырҩуеит, иҳахәо ак акәзар, ҳара ҳадымгыло ҳаҟоума?
– Аибашьра ашықәсқәа раан, ақыҭақәа зегь рҿынтә еиԥш, ҳара ҳқыҭа аҿынтәгьы ҳҵеицәа аӡәырҩы аԥсадгьыл ахьчарахь ицеит. Сара ишьақәыргыланы изласымоу ала, ихынҳәыз зынӡа имаҷуп. 80-ҩык иреиҳауп иҭахаз. Убарҭ рыхьӡ акамыршәразы уаҩ иҟаиҵақәаша рацәоуп, иамуази, егьырҭ ақыҭақәа рҿы ишыҟарҵаз еиԥш, баҟак ргылазар, мамзаргьы, рыхьӡала аклуб аҿы кәакьҭак еиҿкаазар?..
– Ииашоуп, иуҳәауа. Убри аҟны зегьы иҳагуп. Рацәа ҳаԥсит урҭ рзы, – иблақәа ҭырхаха днеиҿаԥшит, – ҳахьӡап убрыгьы, знык ҳхыбрақәа ҳнарылгандаз.
– Ҳәарада агәыӷра бзиоуп, имгәыӷкәа иԥсхьада…
– Ари аус ԥшьа ашколхәыҷқәа азкызаргьы, рымч ақәымхо иҟаӡамызт…
Аҵыхәтәаны Ҭырбеи иациҵаз днеигәырӷьан, исзырҳаз анцәа иҳамҭоуп иҳәауазшәа, даацәажәеит иара:
– Ани апап иԥажә уи дазхәыцуа дыҟоума, деилхоуп, уаҩы ишимбац ала деилахоуп…
– Узҿу дызусҭада, исзеилкаауам, – иӡбахә гәынхәҵысҭала ишидыруазгьы, дҵааит Ҟаисар.
– Адиректор… Рҵаҩцәа гәарҭак рхагаланы ашкол иҩноуп. Иазыркыр иауеи, саашәыкәыхшоуп, рышколхәыҷқәа. Дара русқәа роуми араҷ иԥыраҳәа еиԥш, сахьнеилакгьы иаасԥыраҳауа исышьҭоу…
Уи ашкол адиректор дидкылашәа диман ииҭахқәаз иирҟаҵон, ицифон, ицижәуан, аха уажә араҟа аҳәынҵәа
иқәҭәаны дахьцәажәоз иахырҳәаара рзымдыруа инеиҿаԥшы-ааиҿаԥшуа итәан рҩыџьагьы. Аха Ҭырбеи уа ҽырдагәа ҟаҵаны, ани, аԥхьан дызҿыз атәы еиҭаацәыригеит:
– Назырбеи, ухаҵкы, уи аӡәы-ҩыџьа ракәӡам изыԥхықәу, ҳара зегьы иҳаԥхықәуп, иаҳзеиԥшу усуп.
Урҭ иаацәырыргалак зегь адәахьала зҽамазыриашоз иҿы аахькәажыхын даацәажәеит:
– Убрыгьы ауиашахым, ҳахьӡ ҭыргеит, ҳадмырԥхашьеит.
– Зегь рықәшаҳаҭхара мариоуп, аха аус иахәома?..
Ахантәаҩы иблақәа нҭархынҳәшәа днарыхәаԥшын, арҭ рҿынтә уаҳа ҽеи саҳарым иҳәарызшәа, дҩагылан ахышә ааиртит, ихьшәашәаӡагьы ауада ԥшак ныҩнасит.
Шьыжьын. Амра аарлаҳәа уажә акәын ианҩаҵхахоз, аҳабла ҳаи-чеила иҭәын, арахә-ашәахә шьыжьы иҭыҵыз, аҳәаақәа ирыдхауа инеиуан. Алада агәаҩарахь аԥсҭҳәа иҭатәаз хәыҷы-хәыҷы аҽараӡон аилыҵра иаҿын. Аҵарақәа рҽеибаркны иҭас-ҭасуашәа, иҷырҷыруа мрагыларахь рхы рханы ицон.
Ҟаисари Камел Дыгә-иԥеи аусҳәарҭа агәашә инадгылеит, аха уахь ашҭахь иҭамлакәа, адәқьан аԥхьа еилаӷәаа игылаз аколнхацәа инарылагылеит. Уаҩы оумашәа иибашаз асахьа рыбла иаахгылеит: ҳәсақәак амардуан кьаблыџь иаҿатәаны рыхқәа еиҿагәаны еицәажәон. Абарҵаҿы, уахьыҩхалоз ашә азааигәарашәа аӡәгьы ишьапқәа иҵаԥсаны ҵаҟа дтәан. Амрагыларахь ала, абагьыр иҽаҭаны, аҭаҭын дахо дгылан Габрушьа. Ҵаҟа ақыдхымсы иқәтәази иареи инапҟьа-шьапҟьо аицәажәара иаҿын.
Ани ашә илатәаз, иааиз аниба ашырҳәа дҩагылеит, днапырҟәыҷы-шьапырҟәыҷуа, бзиала шәаабеит иҳәарашәа днареихырхәеит. Уи чак сыхәҳауеит ҳәа дныгәнысуа, ашара даҵагыланы харантә дшааз, дшеилахоу, аамҭа шимам, насгьы ҭаацәарак рҿқәа ҭыршәашәа иара ишизыԥшу уҳәа, уажәы-уажәы дааҭгылауа ихьаақәа нареиҳәеит. Аҵыхәтәаны инациҵеит:
– Абнаҿы мҿык сырмазеин, иаазгап сгәахәын, аха угәыхәтәы уахьыргӡома арҭ?.. Уеизгьы-уеизгьы ара уажәы ҳзыркьаҭара иҟоузеи аха…
– Ишәҭаху ыҟа-иҟам – зегь акоуп, ианаамҭоу ашә аадыртыр ауп, – даацәажәеит Камел Дыгә-иԥа…
Ашьҭахь исааҭ днахәаԥшын, инациҵеит: – Аиеи, ожәшьҭа, иаамҭоуп… Даауазар акәхап лассы. Сааҭбжак аҟароуп ицахьоу…
– Уажәраанӡа ианышәычҳа, даҽа маҷк шәааԥшы, дмаар дабацари, лхы лымжызар, – иҳәеит Габрушьагьы, иҭаҭын наҟ инкаиршәын, ахәыз-хәызҳәагьы дааимҳәеит…
– Иуҳәозеи, нан, Камелхеит… Сааҭбжак захьӡузеи? Жәацы сааин – иаркын, иацы сааин – иаркын, – даӷьуашәа дцәажәон амардуан иаҿатәаз аҳәсақәа руаӡәы, – иахьагьы дыҟам, ас уаҩы ибахьоума?
Уи лажәа ҽаӡәы иналымалдан, лыбз ахықә дықәцәажәошәа ҿаалҭит: – Ашьақар злырхуа аҩны илаҵаны иҳамамҭгьы… ма абри аамҭазы сҟалоит ҳәа қьаадк ианҵаны ашә аԥхьа инкыдылҵар…
– Рацәа ианыбхра быҟан, – дҵәылхшәа даацәажәеит лывараҿы игылаз лгәыла ԥҳәыскгьы, дынцәыҵаччашәагьы ааҟалҵеит аҵыхәтәаны.
– Сара иԥсыша, бара аҷҷаҳәа бамыԥхьои… уа бареи сареи еиҽԥнаҳҳәауа акгьы ыҟам.
Егьи уи ллымҳа инавыжьны иаахлыртит ани, лгәала: – Хымш абраҟа ашә ҳалагылоуп, ус змаӡам иеиԥш, иԥхашьарами избауа рзы… Патуқәҵараҳәагьы акгьы ыҟаӡами, сеидру?..
– Дабаца зырҳәаз лара? – дҵааит имырхьаацәакәа Камел Дыгә-иԥа.
– Аиаша уазҳәауада. Ԥсрак ахь дцеит рҳәеит.
– Аԥсрахьы дцазар, гәыбӷан узлыҭом, ҵабыргны… – иажәа нарылеиҵеит Ҟаисаргьы, исцәагозеи иҳәарашәа.
– Лара аԥсархьы дцазааит, аха аиҳабы дабаҟоу? – иблақәа ҭырхаха дынрыхәаԥшит ани ашә илатәаз абырг.
– Аҩыза дылҭахымзи, дымҩаԥигозар акәхарын, – даалафит Габрушьа.
– Икьашӡа иаақәцқьеит уҳәар, смаҳаи, – инаицылҳәеит ԥҳәыскгьы.
– Мчымхарак дақәшәеит мамзар, уи ус ҟалҵарымызт, – иажәа нарылеиҵеит уа лҭынхакгьы.
– Аиеи, аха уи ҽнак, уи ҩымш… Ас нҵәашьа уаҩы ибахьоума, – ҩаԥхьа игәынамӡара атәы аацәыригеит ани ашә илатәаз. – Ари ҳадәқьан ҳақәымгәыӷуазар, ԥсыхәак ҟаҳамҵозыз. Ахәыҷы-аҳас ҳҳәарын, аӡәы дырҩны Елықьахә даҳмышьҭрызи…
Уи шәызлацәажәо саргьы игәасҭахьеит, аха макьана раха сымамшәа сҟалеит, – ԥыҭраамҭактәи иааҭгылара ашьҭахь инациҵеит, – изыхҟьо еилҳаргап. Аиҳабгьы сааиԥхьап, иҟалаз шыҟалаз сеиҳәозар акәхап, иамуазар…
– Изымуа ҳәа акгьы ыҟаӡам, Камел Дыгә-иԥа, – ажәа ааимидеит уи Габрушьа, – аусура рҭахымзар арзаҳал рҩааит, иныҟәызго шьоук рыԥшаап. Урҭ рыла иаламгеит, урҭ рылагьы иалгом…
– Уанӡа ҳнеибагар сҭахымызт, аха… Ажәакала, уи ҳнапаҿы иҟоуп, еилҳаргап, аҭыԥ иқәаҳҵап.
– Уи аҭыԥ иқәышәҵаанӡа ҳара иҳахьша ҳахьуеит, убаашәт.
– Ишыдыдуа еиԥш, қәа ауам, рҳәоит, иаашәычҳа…
Еиқәышьшьы иаагылт, ажәакгьы аӡәы ихәылшәомызт, еихәлаӡырҩуашәа иԥшын дара.
Аҭынчра еилаго даацәажәеит Габрушьа.
– Уара, Ҭырбеи дшәыцызшәа сымбази, ана шәанҩеиуаз, дабацеи? – рааигәа дааскьаны днаразҵааит Габрушьа.
– Уи, Наазым иҿы дынкыдгылеит, аказын дызбар сҭахуп, иҳәан, – аҭак ииҭеит Камел Дыгә-иԥа.
– Шәҟәык узаазгоит ҳәа сеиҳәан, макьана ахабар збом, ихьыз сыздыруам.
– Иарбан шәҟәу?
– «Ацынҵәарах»… Аҟәа иҟоуп, рҳәеит, сара уахь сзымцеит, иара арахь аӡәгьы иааимгаӡеит.
– Иаарымгакәа ҟаларымызт, џьушьҭ, уара уанымиеит акәымзар…
– Ҳадәқьан аҿгьы шәҟәқәак ааргалон, уажәы иааҟәыҵӡеит, иҟалаз сыздырам.
Азҵаара ицәырҵыз ахшыҩҵак ырҭбаауа даацәажәеит ани ашә илатәаз абырг: – Аҩны ҳанаатәалак акы ҳаԥхьалон, «Гәараԥаа рписар» ҳәа шьоук шәҟәык сзаарган, акьатеихԥҵәага… Аллаҳ диқәшәиааит, илеиҿаиртәазеи уи зҩызгьы…
– Уара ани зшьацәкьарақәа акалам рыбжьакны арзаҳалқәеи апрошениақәеи зҩуаз итәоума узҿу? – рнаҩсшәа игылаз ҭаҳмада ханҷыгәыгәк дыниазҵааит.
– Уи уара иабаудыруеи? – омашәа ибаны дыниазҵааит Габрушьа.
– Ыы, шәара шәыда уаҳа аӡәгьы акы дамыԥхьо џьушьома?..
– Газеҭк иаҩшәан иҟалома, ажәабжьс ианузеи ҳәа уиазҵааи, иуаиҳәақәо уаҳап… – дынидгылеит уи аҭаҳмада ани ашә илатәаз.
– Исыман уара… – даҿын ҩаԥхьа ани аҭаҳмада хәынҷыгәыгә, – аӡәы игеит, сара исгәалашәом, иара ирзом…
– Иарбану уара, зыӡбахә умоу? – дыниазҵааит Габрушьа.
– Иарбахын, ани аԥхьан зыӡбахә сымаз…
– Ух, уи зҩыз афантазиоргьы уаргьы сҳәарын, – автор дизыгәдушәа дааԥышәырччеит иара.
Убри аамҭазы адәқьан иҵагылаз ахәпахәҭыҩ агәашә дҭысны лҿаалхеит лыгәчамах ҵыкьҿӡа, касы еиқәаҵәала лхы ҵакны, лԥараҭра лҩыҵрызза икны. Ашҭа еҩҵәаны лышьи-лышьи еиқәҵо, акгьы зхараӡам леиԥш, лгәышԥы ргыланы шьыжьаахыс илзыԥшны игылаз аахәаҩцәа даарылагылеит.
Аты аҵарақәа ианыркуа еиԥш, дшырбаз еиԥшҵәҟьа аӷу ҳәа илысны дааныркылт. Илгәыдрыԥсалон ажәақәа, маҷк иаамчынгьы илазҳәауаз убарын, ахалара зынӡаскгьы лҽаԥшнымтәӡакәа амардуан днаҿысын абарҵахь дыҩхалеит.
– Ак ҳҳәар, ҳҿы ԥыжәжәоит акәымзар, абрыгьы уаҩроу? – инапы нымҩанҵашәа абарҭ ажәақәа рыла дналԥылеит ани, аҭаҳмада хынҷыгәыгә. – Уажәшьҭа суҭра сҭазаауан, сџьықәреи хәыҷы абжагьы ҿысххьазаарын…
– Ҳанҵәеитеи, џьбит, ҳашбзыԥшыз…
– Ас уаҩы ибахьоума, аламыс ҳәагьы ак ыҟоупеи.
– Жәын иауам, ҿан иауам… Ус анцәа иақәиҵеит иара.
Арҭ ирҳәауаз ллымҳа иаважьны, лқьышә иқәҵашәа ашә днадгылоны еиԥш аан, лылаԥш иааҵашәеит Ҟаисари Камел Дыгә-иԥеи, лхаҿы маҷк иаалырмашьцан рҩыџьагьы лаԥшыла иааимылдеит, днареихырхәашәагьы ааҟалҵеит, «шәара шәакәын араҟа исзымхоз» лҳәарашәа.
– Ааихагьы урҭом, ҳаӷиҭа аума ҟалазшәа, ашара саҵагыланы иаасмыртуазар… – лсааҭ лнапы иахаз днахәаԥшын, – жәабагьы ҟамлацтеи…
– Ее, ббаашәит, жәаба ҳәа бызҿу са иабасыхәо, анхаҩ бзиа иҟаиҵаша ҟаҵаны даналгауа аамҭа… – иҳәеит ани ашә илатәаз.
– Адәқьан анбаадыртуеи, Ӡакәа бхаҵкы? – дналазҵааит Камел Дыгә-иԥа.
– Ахәаахәҭыҩ данааилак ауми…
Аҭак иҟалҵаз азныказы дааршанхеит, ари аҩыза дазыԥшымызт уи лҿынтә. – Аиеи, аҭак аҟаҵашьақәа бақәшәоит, аха банааилак ҟалома сеидру?
– Лақәшәашьа шыҟоу еиԥш…
Ацаԥхақәа ырхьархьаруа асапатқәа инаргәылаҵан, аихатә палқәа илаз наҟ-ааҟ инхьыҩрын, ашә аартны уахь дныҩналеит, аахәаҩцәагьы аҳәҳәыҳәа илышьҭаланы рҿынархеит.
Лԥараҭра цәымҟәыҿ зымҩа инықәҵа, акәакьаҿ икнаҳаз лхалаҭ аакныхны иналшәылҵан, агәҭахьы дааины адахҭа днадгылт. Иааиз аахәаҩцәа аууҳәа рыбжьы гон, иааҭырҟьаны ирҳәон агәынамӡара ирымаз, зны-зынлагьы уи адәқьан аиҳабгьы ажәақәа нихьырҳәон дшыҟамызгьы.
– Сааҭк сагхеит, сышәшьоу нас, убри азын…
– Сааҭк акәым, баба, жәацаахыс абра ҳадӷырло ҳадгылоуп. Иԥхашьарами… – иџьыба иааҭигаз иԥараҭра анааирт, инеиҵытлеит, убархьынтә ҿырпқәак ааҭиган ахәҳахәҭыҩ лаԥхьашәа адахҭа ахы инықәиԥсеит.
– Ҩ-чалук сыҭ, иреиӷьу бналаԥшны…
Ҩ-чалук наилҭан, аԥара мыцхәы иҟазгьы наҟ инеизлырхынҳәит.
–
Урҭ акапеиқәа саарылхәдахар, сыхҵәон ҵабыргны. Икьакьаҩаҩаӡа, уаҩы иҟырҟы илбаауа иҟоушь!.. – днахыхәмарны дындәылҵит.
– Жәацы аахыс уаԥсҵәык аџьыкхыш азын амҩа сықәуп… – лҳәеит ани аԥҳәыс, зҟыт-шәит ыҟамкәа амардуан иаҿатәаз.
Илҭахыз аџьыка капанны илыҭауа даацәажәеит ахәҳахәҭҩы:
– Аԥсра ҳақәшәеит, днахәашьымкәа даахәашьымкәа. Сымцар ҟалозма. Аԥсы анышә дарҭаанӡа аашьас исымаз, дихеит.
– Бара, Ӡакәа, дзусҭада уи иԥсыз?.. Дгәакьазар акәхап, – изысхароузеи ҳәа дҵааит уи аԥҳәыс.
– Ыы, дхарахума. Зынӡа даҳзааигәами, ҳаҳәшьаԥҳа лыԥҳа лацала лаб иашьа иԥа иоуми, машәырла дҭахеит аҷкәын ҟадыџь…
Аԥҳәыс лџьыкахыш амакәан иҭаԥсаны лҿаныналхоз, уамашәа ибашәа ҿаалҭит: – Ҟоҳ банаџьалбеит, иаҳҳәеит ҳәа… – нас илҳәаз аалцәымӷхан, иаахьалыршшарц лыӡбеит, – зегь акоуп дааигәоуп, – инышьақәлырӷәӷәеит аҵыхәтәаны.
– Излашәҳәауала, дааигәам узҳәом ҵабыргны, – днақәшаҳаҭхеит Ҟаисаргьы.
– Аԥсрагьы ыҟоуп, абзарагьы ыҟоуп, – ауаа рыцәгьа-рыбзиа уҽалоумырхәыр ауам, уи иаабац ауп, аха иҟалома адәқьан ашә ыҵашьыхаа иаркны ухы уаасуа удәықәлар, – даӷьуан аҳәса рышьҭахьшәа игылаз ахаҵа.
– Уара уакәын уажәы исыгыз… – убрыгьы ииҭахыз кылҷ-мылҷқәак наилҭан, дшуар-уаруаз дындәылҵит.
– Ирҳәауа иашоуп, ажәа рымакра аҭахӡам, – иналаҽԥниҳәеит уи Камел Дыгә-иԥа.
– Иҟасҵазеи, мшәан, сара цәгьарас?.. Ауаҩы дысшьыма?
– Аиеи, убри акәын ҳара иҳагыз… Ауаҩы дыбшьит ҳәа аӡәгьы имҳәеит, аха азакәан закәануп, – дцәажәон Камел Дыгә-иԥа, – алеишәа ҳәагьы ак ыҟами, уи ҳа ҳалхәдахеит умҳәозар. Шьоукы-шьоукы зхы заԥызараз аказакцәа иреиԥшхеит, иахьырҭаху ицоит, ианырҭаху иаауеит, аус ишаԥырхагоу, ишеиҵанархо аӡәгьы дазхәыцӡом.
– Алеишәа азын, аҵыхәтәантәи аамҭақәа рзы даараӡа ҳмаџьанахеит, ҳаилзыргогьы дсыздыруам, – днақәшаҳаҭхеит Габрушьа апарторганизациа амаӡаныҟәгаҩ ииҳәаз.
– Ашьаҳариа шәымазар, нан, – дҵааит аҵыхәтәаны инхаз аҳәсақәа руаӡәы.
– Аԥрынџь ауп иҳамоу, уи зыӡбахә бҳәаз ҳмоуижьҭеи крааҵуеит.
– Ус акәхап, ус акәхап…
– Нас исыҭишь, ҩбаҟа кьыла…
Шаҟа даҳәаз капанны лмакәан инҭалыԥсан иналлыркит, егьи иахәҭаз аԥара лаԥхьа инықәлыԥсан ҿаалҭит:
– Абри азы, иахьа шьыжьаахыс шәыдәқьан ашә сылагылоуп, сҭаҭын рыԥхтәгьы уаҟа ишьҭоуп, – лгәы намӡо лхы намӡо дцәажәон лара, – ауаҩы иџьабаа пату ақәырҵом? Рхада хашәа рбом, акы раҽԥнуҳәар, аҷԥыхь иҵҟьоит, уара ак уҳәаанӡа, арахь шәкы угәыдырҵоит…
– Нын, џьбеит, шәымаҵ ахьызуа аума харас исыду, ауаа абзиара рнаалаӡом…
– Быцәгьоуп ҳамҳәеит, аха абри бызҵагылоу адәқьан ианаамҭоу ашә аартла, бнапы иану аус ишахәҭоу амаҵ ула ҳәоуп иаҳҳәауа.
– Иҟасҵазеи сара цәгьарас, ауаҩы дысшьыма?
– Бшаҟәыҵра бдин аныс, изакәызеи бцан, баан «ауаҩы дысшьыма» ҳәа аҽхырцәажәара баҿуп. Ибмаҳар бымуазар ауаҩы дбымшьит, аха сымшқәа бшьит…
– Аиашаҵәҟьа лалҳәеит, – ганха дыԥшуашәа даацәажәеит Габрушьа.
– Илықәнагами, – днақәшаҳаҭхеит аҽаӡәгьы, – аԥсрахьы ианыҟамгьы аԥсрахьы ҳаҟан ҳәа иаауҿагылоит. Аламысҳәагьы ак ыҟоупеи… – иҳәеит аҽаӡәгьы.
– Аԥсраҿы сыҟамкәа нас сабаҟазишь? Иудырраҳа, сызҩахәы уагааит…
– Бҽаанкыл, бҽаанкыл, ба ибаҭәам урҭ реиԥш иҟоу ажәақәа…
– Уаҳа сумырҳәакәа ԥшьаала удәылҵны уца, мамзар…
– Сыбшьыр ҟалап, ҵаны… – дцырга-цырго уигьы ашәахь иҿынеихеит…
– Шәара кыр шәҭахызма, – днаразҵааит иаанхаз.
– Ҳара иаҳҭаху акызаҵәык ауп, – иҳәеит Камел Дыгә-иԥа, – беиҳабгьы баргьы ишахәҭоу еиԥш шәҭыԥ аҿы шәгыланы аус жәуазарц, уаҳа акгьы.
– Иҟалазеи, џьбеит, ауаҩы дындәылыҳәҳәар амуа, ҳаҽҭаҳамкуазар, ишԥаҟаҳҵари уажәшьҭа?
– Ӡакәа, уажәраанӡа абраҟа иҟаз аколнхацәа ирҳәаз бмаҳаӡеи? – иналҿаирхьит Габрушьа.
Ҟаисар ҿиҭуамызт, насҭхашәа дгыланы дрыхәаԥшуан. Аха ашьҭахь иара иажәагьы нарылеиҵеит: – Ауаҩы ихатә усқәагьы имамкәа, аха уи иаанагома азеиԥш гәыгәҭажьра… аригьы анигьы уахьӡароуп. Аӡәы иус иагхар, дырҩегьых иучҳартә иҟоуп, аха гәыԥҩык ауаа рус иагхар, лассы аамҭа ариашара аҭаххоит… Убри идыруазар ауп дызусҭазаалакгьы азеиԥш ус иахагылоу ауаҩы…
– Ауаҩы дызшьызгьы сара сами, амыждаразын сныҵымҵуази…
– Дырҩегьых лара лтәы даҿуп, – маҷк иаарымчны дцәажәон Камел Дыгә-иԥа, – ари адәқьан Дыгәи бареи ишәхатәым, ус ами, Ӡакәа?
– Ус ауп, ааи, – днақәшаҳаҭхеит лара.
– …Ақыҭа уаа рзын ауп изыҟоу, акы зҭахны иааиуа деиҵамырхакәа ииҭаху, ианиҭаху иҭалатәуп, ибаҳауама?
– Ишԥаҟасҵарыз нас, ауаа ҳрылҵуама?..
– Убрыгьы хык амазароуп, бхаҵкы Ӡакәа, иаҳҳәахьеит, ари шаҟантәы ҳалацәажәахьозеи, аха шәара шәлымҳаҿы инеиуам акәымзар.
– Нас зегьы ҳарҟәаҵӡоу? Аԥсы дҳамҵәуо, абза дҳамбо…
– Ус аӡәгьы имҳәеит. Аха ауа иуа кьынтыжә маҟа ҳәа ак рҳәоит еиԥш, иахьахәҭоугьы иахьахәҭамгьы ҳныҟәоит, ҳаҟәыҵроуп уаҩы иҳәара шәаҳауазар.
– Ҳм… Ана, ҳаҳәшьаду лыԥҳа лацала лабхәа… ишԥаҟасҵарыз нас, мцашьас исымаз, амҩан даасԥылар, ласы илҿасырԥшуазеи ҳаҳәшьаду…
– Бшаҟәыҵра бдин аныс, амцгьы хык амоупеи, – иналҿарихьит Габрушьа маҷкгьы игәы ааибакны.
– Иарбанушь нас, мцыс сара исҳәаз, уара утәала ауаа зжьозаап…
– Иарбанушь бымбои, уа шәрыдышшыланы шәанықәҵ, шәабацеишь?
– Ыы, ҳабацоз?..
– Цқьа баахәыцишь, ибгәалашәап…
Ари аҩыза аҽԥныҳәа дазыԥшымызт Ӡакәа, акы лҳәарц лҿы ааихылхын, аха уаҳа ҿылымҭит, илҳәауа лҿамшәауа дшанханы дизыԥшуан.
«Ари аџьныш ицәуӡо ҳәа крыҟоума, дкылԥш-кылӡырҩуа ддәықәми… ҳабеибеи сукәахшеит, аелектричка ҳанҭалоз акәу, мамзаргьы иҭахык Шәача дыҟазу? Иушьҭафыҩуа иушьҭами, уахьцо-уахьаауа уақәиҭындаз иубаргәуз. Иахьа ара иҟаз роуп омашәа избауа, абжьааԥны ашә улаԥшуа угылоуп, џьара аӡә даауазар ҳәа, уныҵшәеит, амҵ ажьабаа ианасуа еиԥш, аӷу ҳәа адәқьан иадеизалоит, ма иаархәо ҳәа крыҟандаз…»
Лхәыцра даналҵ лхы ыркәеитмеитуа лыҽрыцҳатәшәа даацәажәеит.
– Цәгьара ҵыхәалагьы џьара ҳнеир ҟамлозар, нас иҟаҳҵахи, наҟ ҳақәҵыр еиҳа еиӷьуп.
– Баагылшь Ӡакәа, зегь ҳҳәарым, иаҭахым уажә уи ахырқьиара бызҿу.
– Иҟасҵазеи сара цәгьарас? – дырҩегьых лара лтәы даҿын.
Егьырҭ еихәлаӡырҩуашәа игыланы иԥшуан, аӡәгьы ҿиҭуамызт.
Ихьшәашәа адәқьан иааҩналаз илҭахқәаз налыҭан наҟ дноулыжьит.
Зныкыршәа Ҟаисар адәқьан аҩнуҵҟа лаԥшыла еимдауа дналазҵааит ахәҳахәҭыҩ ԥҳәыс:
– Ашәҟәқәа шәзаарымҭиӡои, аҭиразы, изҭаху ыҟоупеи. Ҳахьынрылс-аарылсуа иҳазҵаауеит, ари ма ани ашәҟәы ауаҩы иабаиоуеи ҳәа, сара араҟа аполкақәа сахьрылаԥшуа шәҟәы збаӡом, ишәырымҭоу, мамзаргьы…
– Ишԥаҳарымҭо, шәҟәымзар иҳамоузеи. Шәааи арахь ишәсырбап, – лҳәан арымарахь ала, ашьҭаҵарҭа иҟаз ахь илыманы дныҩналеит. Алашара налыркит. Ҭоԥ-ҭоԥла ақьаад жәпа рыкәыршаны аҿаҳәарақәа ишьҭаз рахь иналырԥшит, иагьдлырдырит, урҭ ишыргәылоу еиуеиԥшым ашәҟәқәа.
– Абарҭ зегь шәҟәқәоума нас? – агәра изымгашәа днаҵааит Ҟаисар.
– Ҵабыргну? – иааџьеишьеит Камел Дыгә-иԥагьы.
– Аиеи, ихашәымҵауеи, ишәсырбап шәҭахызар.
Ҿаҳәарак аахлыртын, раԥхьа иаалымԥыхьашәаз шәҟәқәак аалылхын, инадлырбеит…
Ҟаисар урҭ рцәақәа иаарнихит: «Медицинскаиа енциклопедиа», «Италиа», «Историа Заподно-Европеискои литературы», «Сапрамат, его значение в ракетостроении», «Растительныи мир Западнои Сибири».
Исзырбаз иҳәарашәа иажәа инациҵеит: – Ари ақыҭаҿы анаукатә усҳәарҭақәа еиҿкааны ишәымоу егьиу, изҭаххаша рацәаҩхашт, ҳәарада, арҭ ашәҟәқәа… Амала исзеилымкаауа ак ыҟоуп: иҵәахны изшәымоузеи? Ицәыргатәӡами сеидру…
– Креилаҳкаауазар, еилаҳкаартә иуҳәеит, аха арҭгьы ирхарагәышьоузеи, мчыла ирыдыргалозар акәхап, – инаиаҭеикит Габрушьа.
– Мчыла ирыдыргаларгьы ауаҩы иуаажәлар ирҭаху идыруазароуми…
– Ицәыругаргьы изгода, аха иҵәахны изрымагәышьоузеи?
– Лассы ицәыраагарц ҳаҟоуп, ишԥаҳҵәахуеи… – лҳәеит лара.
– Уара абарҭ ашәҟәқәа рзаазҭиуа, ҳара ҳзыԥхьаша ашәҟәқәа рырымҭаӡои? Ҳаԥсуа шәҟәыҩҩцәа рҩымҭақәа абаргои, аԥхьаҩцәа рзы акәӡами изҭрыжьуа?..
– Аԥсуа шәҟәқәагьы ҳауеит, имаҷымкәангьы иҳамоупеи…
Ҿаҳәарақәак лнапы нарықәылкын: – Абанҭ аԥсуа шәҟәқәоуп ҳәоуп ишыздыруа, – излаҿаҳәаз ашашәақәа днарых-аарыхан, ақьаадқәа рыхқәа ахьеивҵаз лнапы навҵаҵан, ҩбаҟа хԥаҟа шәҟәы аарылылхит: «Аԥсуа лакәқәа», «Аҽа зшьыз…», «Ацынҵәарах»…
Ҟаисар уи аԥҳәыс илкыз ашәҟәқәа аалымхуа днарылаԥшын, ҿааиҭит: – Уара, абар Габрушьа, уара узышьҭаз ашәҟәгьы ахьыҟоу.
– Ных, анцәа иныс? – иааџьашьаны иаалымихит, ила иабоз изхамҵо дназыԥшит: – Исзеилкаауам абарҭ ашәҟәқәа абраҟа иҵәахны изшәымоу?
– Иауазеи, ҳхы ҳтәыми, иаҳҵәахыртә, иӡыраагарцоупеи ҳзышьҭоу… Ҳм… усгьы анахь аҿыц дәқьанахь ҳаиасуеит ҳҳәан ус иаанҳажьит.
– Уи зегь рыла имазеиуп, ашәқәеи аԥенџьырқәеи роуп инхаз… – илҳәаз ацыфа наиҭеит Ҟаисар…
– Уаанӡа инаргахьазар, срыкәымхшози.
– Аиеи, уаҵәи уаҵәашьҭахьи руакы шәыҩналартә иҟоуп, уажә иаазқәылаз, ахыбрақәа ирылгаанӡа ауаа наганы иныҩнарҵоит, нас ҳшалгаз, ҳаштаташьу ҳәа иадырбарц…
Ирҳәоз ахы ахьцоз лгәы назҩан: – Ааигәа иҟамларгьы, зегь акоуп знымзар-зны иҟамлои…
– Ицәгьаӡам шәхы ахьышәыжьжьауа, – дцәажәон Камел Дыгә-иԥа, ллакҭа дынҭаԥшын, маҷкгьы иааирымчит, – иҟам-иным алацәажәара шәаҟәыҵны аус жәула уаҩҵас. Иахьа иҳамоу – иахьатәи ишаҵанакуа ала, уаҵәтәи – уи уашьҭан уаҩы ибап.
– Избан? Ҿыц идыргылараны иҟоу амагазин, ҳахыжәбаауама сеидру…
– Макьана уи аргылара аӡәгьы нап аимыркӡацт.
– Нап адмыркыцкәану?.. Ыы, нас ҳаиҳабы иалагахьеит иҳәанеи… Адәқьан асхьема ҭыхны иааиган, иаҳирбон, иугәамԥхо акоума…
Адахҭа аҵаҟа лнапы нхәыҵылшьын, иаацәырылгеит қьаад еикәарҳә дук, иааиҵыртланы раԥхьа инықәылҵеит.
– Изакәызеи, бара ари? – дҵааит Габрушьа.
– Изакәыхзеишь? Ҳадәқьан аплан. Иугәамԥхо акоума иара, зда ҳамам анџьныр Ҳалбад Мысҭаабеи иҟаҵамҭа, – лхысга нацәа ақәкуа идлырбон, уи иаанахәараны иҟоу аҟәшақәа: абра – амаҭәаҩыҭәа, анаҩс – ачыс-мыс, анхамҩатә ҟәша…
– Ашәҟәқәа абақәшәыргылои? – аихаҷамаҷа рыгәҭаҿы акәу, мамзаргьы…
– Избан? Урҭ хазы ҷыдала аҭыԥ рзалхуп. Абар, иаргьы, – ҵәаӷәа ҟаԥшьыла еилҳәааны иҭак-ҭакны, ақьаад ианыз акаҭқәа руакы ашҟа инхьалырԥшит ҩаԥхьа, – еихых-еиҵыхны абраҟа инықәаҳҵоит, дасу ирыҵаркуа ала, ҳәарада. Ашәҟәыҭирҭа ӷәӷәаны ианеиҿаҳкаалак, дара Аҟәа иалаҵәыӷьаз ҳашәҟәыҩҩцәагьы ааҳаԥхьар ҟалоит. Еиԥылааит, еибабааит раԥхьаҩцәеи дареи…
– Ииашоуп урҭ зегь, аха ус ишыҟалаҵәҟьо агәра ганы быҟоу? – дҵааит Габрушьа.
– Уи ҳамч ақәымхозар, уаҳа ҳамч зықәхозеи, Габрушьа ухаҵкы.
– Ибзиоуп ус ахәыцра ахьшәымоу, ауаҩы иаԥхьаҟа дыԥшуазароуп, – дцәажәон Камел Дыгә-иԥа, – аха уанӡа ҳашәҟәқәа ара ицәыҵажьны иҳамазар ахәҭоума, ицәыраагар ӡәыр гәыбӷан ҳаиҭома, изаҳамҭиуазеи иахьа? Иаҳԥырхагоузеи убри аус аҿы?
– Иаԥсоума, сеидру, имазеины иҿаҳәаны ишьҭоуп, нас ҿыц урҭ еидкыло егьиуа иаҿыда? Имазеины ишьҭазар, шәиас анырҳәалак, иаашьҭԥааны ҳҿынаҳхоит…
– Уи адәқьан аншәыргылалак, шәаниасуа ишәзеидызкыло, ацхырааҩцәагьы ҳа ишәзҳаԥшаап, – дцәажәон Камел Дыгә-иԥа, – уажәы абарҭ апачкақәа ааиҵыртланы ашәҟәқәа аполкақәа рҿы инаганы иқәшәҵа. Иатәымкәа ишәоуз Ақыҭатә хархәаратә гәыԥ аусзуҩцәа срацәажәаны уашьҭахьтәи иргартә иҟасҵоит. Ас ихәарҭаӡам, Ӡакәа, ашәҟәқәа еиқәҿаҳәаны шәрықәтәоуп, беиҳаби бареи уи гәыгәҭжьны ишәымоуп.
Дырҩегьых ани илҳәац, лыхьчага ажәақәа рҿыналырхеит:
– Иҟасҵазеи сара цәгьарас, ауаҩы дысшьыма?
– Ауаҩы дыбшьы иаҩызами, Ӡакәа, ашәҟәқәа цәыҵарбааны ибымоуп, лашара дмырбаӡакәа, уи азы ҭакԥхықәра ҳәа змам беиҳабгьы ҭабуп ҳәа иарҳәарым.
– Нан, џьбеит, исаҳауазеи? Схы иҭамыз сгәы иҭамыз омак сыдыжәгалеит, сара урҭ пату сызрықәымшәа шәсыхцәажәеит… Шәҟәупеи ԥсҭазаарас иҳамоу. Схаҭагьы сзыԥхьо маҷӡам, анаа… апиеса, ахьӡ схамшҭи «Ҳауа иҭынхада», мамоу, мамоу, «Ҳауа иҭынхадада»… – даахәыцшәа ааҟалҵахын, исгәалашәеит, исгәалашә… «Ҳауа илашәыда»… Исзеилымкааит, аха еснагь ишәырҽхәо Гәагә ироман «Аҽыкәашагьы» саԥхьахьеит.
– Ирацәаны бшаԥхьо аамдыркәа, – даалафит Камел Дыгә-иԥа.
– Уара, ари ашәҟәыԥхьаразы афы лырҵысызаап убоу, – иҳәеит Ҟаисаргьы аҽыгә-ҽыгәҳәа дыччауа…
Рыхьӡқәа лыцәҩашьоит, аха уи акгьы амаӡам, иара ахаҭа лдыруеит усгьы.
Урҭ шаҟа рыҩуа… Рҩымҭақәа рыхьӡқәа дара рхаҭагьы иргәалашәоит ҳәа сыҟаӡам, ҽаӡә иакәым…
– Уи шҵоуроу ашәа сҳәарын… – иналҿаирхьит Габрушьа.
– Аказын слазҵаар сҭахын ҳаԥшәмаԥҳәыс иҟалозар, акгьы снашәа-аашәахьеит, џьаргьы исԥыхьашәом шәҟәы ҟадыџь, аиура цәгьахеит, уахьымгәыӷӡо џьара иҟагәышьоуп, аха сара сақәшәом, бымбои…
– Иарбан, арҭ ҳашәҟәқәа ирылазаргьы ҳаздыруамеи…
– «Аҷандарскии поворот», Џьанҳәыҭ Аласаниа иҩымҭа.
– Ух, ҽааны сҳәарын, – ишлафыз еилылкаан, дагьааԥышәырччеит. Аха нас зынӡа лҽырҟасаӡаны мааналашәа инаиаҭалкит:
– Урҭ реиԥш ашәҟәы хазынақәа ҳара иҳазҭода, абзиара ззыҟалаша, ухьӡ сыздырам, аха…
– Ҟаисар ауп исыхьӡу, аҳкәажә бхаҵкы…
– Ҵаара ԥхашьарам, қыҭас уабатәиу?
– Сара уажә Аҟәа сынхоит, аха Гьаргьамышьтәуп, – иҳәеит изҵаара илиҭаз дахьхәны.
– Уқыҭахь уанцо адәқьан аҿы уныдгыланы уразҵаар, убарҭ ирымамкәа иҟаларым, хымԥада иурҭоит, – лҳәеит зынӡа имырхьааӡакәа лара.
– Ибҳәаз саҳаит, Ӡакәа бхаҵкы, даараӡа иҭабуп абжьгара исыбҭаз азын…
– Узхаҭабуазеи…
– Уажәы абас ҳаицәажәап, – дналагеит Камел Дыгә-иԥа, – абарҭ аполкақәа руак ҭарцәны, иаҭахым акылҷ-мылҷқәа наҟ бынрыханы, ашәҟәқәа убра иқәҵатәуп.
– Ыы, ара иаҭахым ҳәа крыҟоума, Камел Дыгә-иԥа.
– Иашьыкьқәак ԥшааны инарҭаԥсаны, ауаа иахьырбарҭоу инабыргыларгьы, акгьы амаӡам…
Камел Дыгә-иԥеи, Габрушьеи, ахәаахәҭҩи наицырхрааны ачҭақәа, асапатқәа, еиуеиԥшым адаҷқәа, ашәыгақәа зҭаз абанкақәа уҳәа иахьықәыз иаақәхны зымҩа иныԥхьакны, ашәҟәқәа злаҳәаз апачкақәа ԥыжәжәаны инаганы, еихык-еиҵыкны еиварԥшьыхаа аполка инықәырҵеит. Уи акыӷәра сахьа змаз ақәҵарҭа аполкақәа улаԥш иҵашәо иааҟалеит, иагьааԥшӡахеит.
– Ҳа иҟаҳамҵарыз џьушьҭ, шәхы аџьабаа изалашәҵазеи, сеиҳабгьы дмааирыз, егьиз…
– Беиҳаби ҳареи даҽа еицәажәарак ҳаураны ҳаҟоуп… – Камел Дыгә-иԥа «Ацынҵәарахи» даҽа шәҟәқәаки аалихын, Габрушьа инаииркит.
Ҭабуп ахҳәааны иааимихит егьигьы.
– Уара, сшьапы амԥан иҟазаап сара исҭаху, арахь ауаа сҳәаркьиуа срышьҭоуп. Иҭабуп даараӡа.
Камел Дыгә-иԥа ихазынгьы шәҟәқәак аалымихын, иџьыба аԥара ааҭиган, рҩыџьагьы рзын ахәаахәҭҩы иналиҭеит. Иихәҳаз ашәҟәқәа рахьтә акгьы Ҟаисар инаииркит.
– Заҟа рхушәаазеи, уара, абарҭ ашәҟәқәа? – дҵааит Габрушьа.
– Иурхынҳәышоу?
– Мамоу, аха… усгьы шаҟа?
– Уаҩ зыӡбахә иҳәауа акгьы ыҟам.
– Бымбои, Ӡакәа, ахашәала шәызҭо «атауар» ҵәахны ишәымоуп.
– Шәара ишәыхәҳаит акәымзар, ирго џьушьома?..
– Ирго џьушьома ба? Шаҟаҩы арҵаҩцәа ыҟада, ашколхәыҷқәа? Ақыҭа интеллигенциа? Агәаԥхара ауаҩы иоур, имч зқәымхо ҳәа акгьы ыҟаӡам…
Аԥсшәа лаҳәаны иандәылҵуаз, шьоукы рывсны уахь иныҩналан, ишҳәыԥкыз ашәҟәқәа ахьықәыз ахь рҿынархеит.
Ҭырбеи ҭынч дааҭгыло абаҳча дыҵалан днеиуан. Аҩныҟа акәын ихы ахьхаз… Зымахә ҿӷьыҩрны асаара икажьыз аҵәаҵла днаҵсын, ахықә дынхықәгылеит. Алада ҳәираны илашьҭын, ҵаҟаӡа алакар иҭысны ахьхьаҳәа аӡы ааиуан, ҵла дукгьы амахәқәа ӷаӷаӡа уа иахагылан, маҷкгьы иааилышлахьан.
Ԥҳәызбак илаԥш налықәшәеит.
Уи лхаҿы гьежьӡа, лшьеи лыхши еилаҭәо дыҟан, икьатрацә-кьатрацәӡа лыжәҩахыр иқәԥсаз лыхцәқәа бантла иҵакны, жәҩанԥштәыла ҵкык лшәын, кәафҭак ақәны. Алакар иаҵагылан уи лыԥҳал, ицәыҵаԥаҩрашәа иҟан аӡтарҭа аҭыԥ, аха зегь акоуп иубарҭан. Аԥҳал ахәцә иаҵаҵәо ианҭәы, акәыркәырҳәа иааччеит, нас дҩаханы лызжәҩахырк инықәлыргылан, ԥшьаала лҿыҩалхеит. Ҭырбеи данылба дхәацаԥшьха днеицрашәеит.
Амзаҿеиԥш икыдхәхәа икыдыз лыџьымшьқәа данынарҩаха, лыбла ҭбаақәа нарыҵыԥхеит.
Ҭырбеи акраамҭа дшанханы дыԥшуан.
«Лаԥшҵашәароу, лабҿабоу», – даахәыцит иара.
Маҷк ишьара данаақәла, лаԥхьа днахырхәан аԥсшәа налеиҳәеит, лара аҭак ацынхәрас дааԥышәырччеит.
«Шәанаџьалбеит, ауаа еиԥшхоит ҳәа рҳәоит, аха абасҵәҟьа еиԥшхашьа уаҩы ибахьоума?!»
– Аратәзар быздыррын, бсасызар акәхап, – лааҭгыламҭазы ҿааиҭит иара.
Уи ииҳәаз анақәҿылымҭ, ҩаԥхьа дналазҵааит:
– Ара Ҳабахәраа рҿы аанҿасра баазар акәхап?..
– Аиеи, урҭ рҿоуп сахьыҟоу. Ашколтә практика ахысразы абрахь саарышьҭын.
– Ница лыԥҳа боуми?
– Сан шәара дабажәдыруеи?
– Рҵаҩыс дсыман, аамҭала зны.
– Рҵаҩыс шәҳәоу? – лыбла гәыкқәа ллакыҵа инҭаргьежьны днеиҿаԥшит.
– Ианбатәи аамҭоу уи. Мшаҽнеиԥш иахьагьы дысәалашәоит. Баргьы лара лкәал бҭагылоуп, – лхы инаркны лшьапаҟынӡа лаԥшыла дааимидеит, – бааԥсазар ҟалап, иаабымыздап.
– Мамоу, иҭабуп, – лҳәан, дидҵны ашыр-шырҳәа аҩныҟа лҿыналхеит, аԥҳал аӡыцәыкәбарқәагьы иӡарышәаруаз лыгәчамахқәа инархьыкәкәеит. Ус дышнеиуаз, амҩа ааиҩҵәаны Ҳабахәраа рашҭа дынҭалеит. Аҩны абарҵа дныҵашылаанӡа илаԥш дыҵижьуамызт иара.
«Бангьы баргьы шәшьапы зхьысуа адгьыл сакәыхшоуп», – игәы дынҭацәажәеит, акраамҭагьы дадырсызшәа дгылан уахь дыԥшуа.
Даныхәыҷыз ишибаз еиԥш иҟоуп уи агәараҭа иахьагьы, Ҳабахә игәашә ҳарак наҟ-ааҟ иахагылоу аԥслышқәа усҟан еиԥш, иахьагьы ихәхәаӡа ажәҩан иалоуп, аԥша анасуа рымахәқәа таптап ҳәа рыжәҩақәа неидырԥсалоит. Ашҭа иаакәыршаны ашәырҵлақәа убоит: аҵаҵмыџьқәа, ашымҳақәа, ацақәа. Урҭ рымахәқәа маҷк аҟара еилхаахьеит, ахәыҷқәа ахьынҳаланы ашәыр ахьҿырхуаз акәхап, иԥыҵәҵәа иалаԥсоугьы убап.
Абҳәа шкәакәа зҿало аҵлашьапқәа ракәзар, шықәсык амахәқәа ирҿассы инарықәҳауеит, аҭаарагьы иамыхәо, егьи ашықәс азы – кьоушәоуқәак. Арҭ уажәшьҭа акгьы рҿалом, наҟ иҵҟааны икажьтәуп уҳәап уахьынрыхәаԥшуа.
Ашҭа аҵыхәахь, аӡыхь митәык иацәыхарамкәа, аҽеимыртаӷа игылоу аӡынҵәа шаҟантәы дыхәнахьаз, икьаҿ ааиҵнаҳәоума уҳәартә икәа иҭаԥсаны аҵәақәа илбааигоз шаҟантәы ишаны иҩызцәа ашколхәыҷқәа ириҭахьаз. Ашкол ахьынтә ихынҳәны ианаауаз, еибарыҩны уи инаҵалон, атыр-тырҳәа ашьапы иҩкыдлоз убарын, шьоукгьы алапҟьа нагәыдҵо инаҵагьежьуан…
Уи аҽны зны ашкол адиректор днеиԥхьан қьаад ҵаӷак илаҳәаны шәҟәык наииркит. Абри аамҭазы ичмазаҩны аҩны ишьҭаз ирҵаҩԥҳәыс имҩатәны дышцо инаганы илиҭарц.
– Дахьынхо умдыруеи, уара? – дҵааит адиректор.
– Ҳабахәраа рҿоуми, ишԥасзымдыруа?.. Уажә избама?
– Азамана. Шәырҵаҩ лоуми, уара, дычмазаҩхеижьҭеи шәцаны дыжәбахьоу?
Ҭырбеи дгылан адиректор иҿаԥхьа, – иҳагуп, иҳарҽеиуеит, – иҳәеит аҵыхәтәаны.
Уи ииҳәаз игәаԥхазар акәхап, дааԥышәырччеит.
Егьи «абзиараз» ҳәа ишьҭахь иеиамырхаӡакәа ашә ныдҵаны дындәылҵит.
Амра шьыбжь ихыҳәҳәахьан, Ҭырбеи адиректор ииҭаз ашәҟәы игәыдырҟәыҟәланы, ахәы ҳарак дынхыҵны Ҳабахәраа рыҵаҟа ақәаҵара данныҵалоз, абыржәы еиԥш усҟангьы ҭагалан иаамҭан, аҵәақәа анымиз ашықәс иақәшәоу, ухы раҳаны уҩрыҵаԥшыр, кьоушәоуқәак ракәын иубоз иӷар-ԥшарӡа иҟаз амахәқәа рҿы.
Ашәымҭаказы илаԥш нақәшәеит иалкьшәа иҟаз амахә акьышәкьышәраҿ иҟаԥшьыуаркалеиуа иҿаз аҵәа, ишәыра нышьҭаҵаны лапҟьак аашьҭыхны инагәыдиҵеит, аха абжара инеиаанӡа иаакақәхеит, инаҩсшәа дырҩегьых днышьҭасын, даҽак аашьҭихын, аԥырҳәа аҿынаирхеит. Иалууаа ишҩеиуаз атахҳәа уи амахә инаахан, адырдырҳәа иаарҵысит, аҵәагьы налшәан, абықҳәа ҵаҟа инкаҳаит. Днышьҭасны иаашьҭԥаа, ашәыра ҩаԥхьа ихәда инхишьын, амҩахәасҭа днангылеит. Ус дышҩеиуаз агәарабжьара дныбжьалеит, тәымлақәак шиеишуаз агәашә аартны Ҳабахәраа рашҭа дынҭалеит.
Амӡырхаҿы лнапы ыргьежьуа диԥылеит Ница лан лаҳәшьа Хамсада, дзызнеиз анлеиҳәа, длыманы аҩныҟа дныҩналт.
Ҭырбеи ишәҟәы хәыҷы иҩыҵракны ирҵаҩԥҳәыс дахьышьҭаз ауадаҿ ашә дынхыҵын, азхаз дааҭгылеит. Уи дзыниалаз акаруаҭ ахышә ашҟа ахы рханы игылан, ауарҳал зкыдыршәылаз аҭӡамц иавахаланы лаԥхьаҟа аҟәардә игылаз хәшәқәак ықәын, ҵәыцакгьы ахш ҭаны уа иавагылан, салфеҭкак ахаршәны.
Лнапқәа кахәхәа-кахәхәа ахыза ахыхь иқәын, лылацәақәа еиқәыԥсашәа диан, лыхәда касышла иҿаҳәан.
– Унеи, нан, уахь, уԥхамшьан, – лҳәан, аԥшәмаԥҳәыс ачымазаҩ лаԥхьа иқәгылаз аҵәца аақәхны егьи ауада дныҩналеит.
Зныкыршәа уи лыблақәа аахылтит, дыниҵаԥшит лаԥхьа игылаз лҵаҩы.
– Субарц уаама, Ҭырбеи? Утәеишь уааскьаны…
– Шәышԥаҟоу, Ница Уасил-иԥҳа? Ҳаблақәа хәшәызаргьы шәаҳзымбеит… – иҽырҟасаны даацәажәеит иара.
– Иауазеи, уеизгьы-уеизгьы сычмазаҩ гәаҟым…
– Иахьа ҳаап, уаҵәы ҳаап шаҳҳәоз…
– Са соуми изхароу, еимҳәак сыхьзар митәык ҟамлеит, сҳәан… Егьи сшьапы сшықәгылаз агәаҵәкра схызгазаап.
– Ииашану?
– Убас рҳәеит аҳақьымцәа.
Аҟәардә дааханы лаԥхьа днатәеит, ашәҟәы иикызгьы ла лышҟа инаирххеит. Ани аџьа адбаланы ақәаҵаҿы иҿихыз аҵәа ҟаԥшьгьы лаԥхьа инықәиҵеит.
– Ари закә пакетузеи?..
– Адиректор ишәзааиҭиит, санаауаз дсыԥхьан исиҭеит.
Иааимылхын, иакәыршаз ақьаад иагәылхны дназыԥшит: «Робинзон Крузо», – лгәы ҿыӷьит игәахәзар акәхап, иҭабуп. – Абӷьыцқәа еихырԥхьо ҳамҭакы дахәаԥшуан уи ашәҟәы, нас лыхчы инаҵалҵан, дыниазҵааит:
– Ашколхәыҷқәа ирҳәозеи, изҿузеи? Рлеишәа дмырцәгьаӡои?.. – лнапы ишьамхы инықәылҵан, – ҳаԥхьаҟа шәҵара шәшалҳарго шәымдыруеи, ихарҭәаам абжьаратә школ шәалгоит, дасу наҟ-наҟ ихы ахьирхо – атехникум дҭалома, абжьаратәи ашкол ахь диасуама, дахьнеиуазаалакгьы имоу ахәшьарақәа ирыхәаԥшуеит. Зхы нахызга-аахызгақәогьы рҽаадырӷәӷәароуп… Уаргьы уаарыцхраароуп, маҷк уаарылҳәҳәауашәа уҟахми.
– Исылшо акаҿы схы сеигӡарым, аха исзыӡырҩуада?
– Аӡәи-аӡәи шәеицхыраа, мызқәак роуп инхаз…
– 10 класск срылгозар акәымзи сара сынтәа, аха ҳаб данҳаԥха, ҩышықәсаҟа инсмыжьыр амуит…
– Шәыгәнаҳа хара ирзымгааит, убас шәеицәхзырҟьаз, – ишьамхы аалшьышьит.
Лнацәкьарақәа кахәхәа-кахәхәа, лнапхыц хҟәашаақәа кәыркәырӡа иааигәаӡаны днарзыԥшит. Ахаан ихы иадимбалацыз цәалашәарак днамҽханакит, иԥсыԥ џьара игәы икылахазшәа зны-зынла аҽааннакылон, лнапы дҩаханы иӡамҩа инадкыланы днагәӡырцгьы гәаԥхарак ааизҵысит, аха ҟазшьас иамаз уи?.. Ԥхыӡ хаак далазшәа акәын ихы шибоз, дӡаакәкәала дызлаз ицәалашәара џьашьахәы даалҵын, иқьышәқәа хҟәашааӡа даацәажәеит:
– Зегьы шәыгәхьааргоит, данбаауеи ҳәа иԥшуп, – игәы инамҭауа ауп арҭ ажәақәа шиҳәаз.
– Ԥсцаха рымҭо сзыдгылазгьу?..
– Урҭгьы.
– Ҟыҳ! – лҳәан, даақьит, илықәыҩрны зҿылазхаз лхызагьы дҩахан иналықәылҵеит, лыхчбабагьы аалыриашеит.
– Шәыҭӡыгазеҭ иазыжәузеи, ишәызҭыжьу?
– Иааулакгьы иҭҳажьын, аха…
– «Аха» зацзеи, кыр ҟалама?
– Мыта исаунара аакылсу здырхуада, адырҩаҽныҵәҟьа икыдижәеит. Ани, асахьа ырҿаасҭаны иахьанаҳҵаз азы акәхап.
– Ишԥа џьушьҭ, – лыџьымшьқәа ааималырџыхәит арҵаҩԥҳәыс, – азавуч илашәымҳәаӡеи?
– Адиректор иҿынӡагьы инаӡеит ҳәа ауп ишыздыруа. Иан илыԥхьан дааргеит, егьит, аха еибырҳәаз сыздырам.
– Игәамԥхеит. Закә хаҳәхашьцылароузеи ари? Есымша дагханы даауеит. Ҩбақәеи иареи зеицрымӡааит, арахь игха иоуҳәар ихьымӡӷишьоит.
– Амала ани ҳсахьаҭыхыҩ ахьыӡ хәыҷ ҟаиҵан, – иқьышә аччара ықәхх дналагеит Ҭырбеи, – дыкәлаауа иҩызцәа дрышьҭахуп, аха дрыхьӡом, избанзар, изықәдыргылоз ҩбақәа руак ахы ҵәаҳәӡа изшьапык иашьклаҳәны иакуп, егьи ижәҩахыр иахьынҳалоуп, ҽа шьоукгьы ишәыра иҭыҳәҳәоит…
– Убас ихы иаӡбану?
– Аидеиа са соуп изҭаз, иара иеиқәиршәеит ишаҭахыз.
– Афантазиор… – лыблақәа аԥхара рхыҳәҳәыла дизгәдуны днеизыԥшит, – Аџынеи Кәаџынеи (Габрушьеи Шьаруани ракәын дызҿыз) шԥаҟоу?
– Урҭгьы уи хара ицәгылам, жәацы ахԥатәи аурок ааныжьны ицеит.
– Иабацеи?
– Иабацахуаз?.. – иааицәымӷхан аҵыхәтәаны инациҵеит, – патреҭ ҭыхра ҳаҟан, рҳәеит.
– Изырҭахыз?
– Акомҿар билеҭқәа рзы.
– Аа… – лхаҿала рхашшаара шаҭахымгьы неилырдырт.
Иҩызцәа инаԥхазшәа дахьыҟалаз ааицәымӷханы, аха инмырԥшкәа, ирҟәымшәышәны даацәажәеит:
– Ница Уасил-иԥҳа, уи усҟак шәгәы иашәмырсын, хьаас иҟашәымҵан урҭгьы хәыҷқәам уажәшьҭа, еилыркаауазар ҳәа ауп ишыздыруа… Мыта иакәзар, дахьхәны дыҟоуп, даарагьы иԥхеишьоит.
– Игха ихаҭа еиликаауазар, уи бзиоуп, аизҳара иамҩоуп, – лҽеиқәырԥшьыхаа днаиан, лылаԥш аҭуан инаҵалыргьежьт, ҿылҭуамызт ҳамҭакы. Нас Ҭырбеи иахь днаԥшын, ихыжәҩабжь лнапы нахьлырсын, агәилшәҭ еиԥш иаатыз лқьышәқәа еимаҷабуа даацәажәеит:
– Уца уажәшьҭа, иҭабуп уахьааиз, уҩызцәа асалам сызрыҭ, сраӷьуеит, аха бзиа ишызбогьы рдыруазааит.
– Уи аадыруеит, Ница Уасил-иԥҳа! – лаԥшыла дааиԥхьишьаан, ԥшьшьала дҩагылт, – абзиараз, агәабзиара анцәа ишәиҭааит!
– Сан лаҳәшьа, бабаҟоу?..
– Агәырҩа дзалашәҵозеи, иаҭахӡам, ахуҳәа уажә аҩны сынкылҟьоитеи.
Ишәҟәҭра аашьҭыхны, варала мацара, илаԥш лыхмыжьуа ашьшьыҳәа иҿынеихеит, ашә аҿы днеиуан еиԥш, аԥшәмаԥҳәысгьы дааит, графинка хәыҷык ала ауатка лыманы, хыжәлак адкыланы.
– Нан, фырџьанк мкыкәа ушԥацои?..
– Дхәыҷуп, ауатка ижәыр ҟалома? – лҳәеит ирҵаҩԥҳәыс, лхы ҩышьҭыхны дара рахьгьы днаԥшит.
– Ари дхәыҷума, ида змам ԥҳәыс дизааргартә дыҟоупеи, – аграфинка ахы афырџьан ӡара-па инахалкын, ирҭәны лысас ҷкәын инаидылгалеит.
– Сара изжәӡом, ди… ахаан сҿахьы иҩасымгацт, – дааӷьаҵәыӷьаҵәит Ҭырбеи.
– Уааҳақәныҳәа, ҵасым…
Ԥыҭк иҽааирххеит, аха ишамуаз аниба, афырџьан аалымихын, дныҳәа-ныԥхьаны, ачымазаҩгьы агәабзиара налзеиӷьашьан маҷӡак днаҿыхәан, ҩаԥхьа асаан инаниргылт. Уаҟа ианыз ашәаӡа ҿаҵак аамхны аџьыкаҵәаҵәа инахьшьны иҿы инҭеиҵеит.
– Анцәа уиныҳәааит, аԥсныҵры бзиа анцәа иуиҭааит, – лҳәан, днаиқәныҳәеит ларгьы.
Уаҳагь идымцалакәа, агәашә аҿынӡа днаскьаганы, доулышьҭит.
Аҵыхәтәантәи акласс аҿы аԥышәарақәа рыламҭалазы, уахык зны дахьнышьҭалаз, ашамҭазшәа ҭацаагарашәак дарҿыхеит. Уи ахәы иқәыҩуа ргәашә инылсит, нас еиҳа-еиҳа иазцауа, агаҿа шыҟаз иналаӡит.
Ари ашәабжь заҳаз аҭаацәа ааҿыхеит.
– Осс, уаха ҳқыҭа аӡә далыргеит, рацәа ҳабзаҳәит, – лҳәеит иан дахьышьҭаз, – мышрақә, ҵыхрақә….
– Дызусҭадашь, згәы здырхьыз, дызтәыда, дызгада? – аҭӡы иалҩны иаҳауан Ҭырбеи иаб иаҳәшьа лыбжьы.
– Иргаҵәҟьада? Имҳәа-мырза ауп зегь шыҟарҵо, аӡә хаҵа дцоит ҳәа машәырынгьы исмаҳаитеи… – дхәыцуан уи дахьышьҭаз.
Ҭырбеи абжьааԥны еиԥш акәымкәа маҷк ихьшәаны дгылеит иахьа, имаҭәақәа игәыдкыланы, иеимаа ҵырԥалақәа ишьхарԥаны амаҵурҭа дныҩналан, амца ахьеиқәыз дныҽҳәатәан ажәжәаҳәа иҽааилеиҳәеит. Иан ихәы армазеира даҿын.
– Уагымхаӡои, нан, иудсымбалацыз удызбалоит иахьа, заа угылар акәымзи.
– Сыцәа ҭынчмызт иаха, исыхьыз сыздырам. Аҟьҟьаҳәа шьоук амҩа ианын… Санҿыха уаҳа сызмыцәеит, ирго иҟадаз, сукәыхшеит?
– Ааигәа-сигәазар иаадыррын, аҩада иҩаскьагазар акәхап, уахь згара ахыԥахьоу аҭыԥҳацәа шаҟаҩ ыҟада?
– Акрыздыруоу?..
Ашырҳәа дҩагылан иҿы-инапы ааӡәӡәаны аишәа днахатәан, акрыф-акрыжә ишәҟәҭра аашьҭыхны ашкол ахь иҿынеихеит дыццакны. Агәашә данынҭыҵуаз, иан лыбжьы наихьылгӡеит:
– Нан, Ҭырбеи, ушааурыжьлак еиԥш, џьара укыдымхалакәа, уласны аҩныҟа уаа, ҳамх хәыҷы рашәатәуп, ацәқәагьы ианаҳҭаху иауҳаухуа, иахьазаҵәык ианыргәаӷьых…
– Ибзиоуп, исаҳаит, – иҳәеит, дгәамҵхамҵшәа иара.
Раԥхьаӡа иааиԥылаз игәыла ҷкәын Нырбеии иареи аԥсшәа анааибырҳәа, егьи иблақәа ыртаԥ-таԥуашәа даацәажәан, ус иҳәеит:
– Уара иҟалаз уаҳама иаха?
– Изакәызеи, цәгьарак ҟамлазааит.
– Цәгьараӡам, бзиароуп. Дыԥрит…
– Дызусҭада, уара,иԥрыз?
– Шәырҵаҩԥҳәыс.
– Руа дарбану?
– Руа дарбану ҳәа уҵаахуеит, лара.
– Лара дызусҭада?
– Лара дызусҭадах, Хамсадараа рҿы иҟаз.
– Ница Уасил-иԥҳау?
– Аиеи.
Иаразнак даалашьцакит, ииҳәауа иҿамшәо дгылан, избжак имнахызшәа кыраамҭа иҽизырҵысуамызт, дҳашҳатәараха дизыԥшуан уи ажәабжь иазҳәаз игәыла ҷкәын Ҭырбеи.
Аҵыхәтәаны аарла иҿы ааихԥхьеит:
– Уара, ииашаҵәҟьоума исоуҳәаз? Ус зыҟаларымызт, џьушьҭ…
– Исаҳаз ауп иуасҳәауа, ихоумҵозар, уа уҟаз.
– Дызгада зырҳәа?
– Мархьаултәуп рҳәеит, арра иҟаны иааз… фицарзаап, – илахь инапы надкылашәа Ҭырбеи днеизыԥшын, – уара, уи убысҟак угәы изалсзеи, исзеилкаауам?
Ҭырбеи уажә дшыҟоу, иҩнуҵҟатәи аҭагылазаашьа зеиԥшроу, дшылзыҟаз зегь ари, Нырбеи бзиахә иабаиеиҳәауеи, иагьзаҭыхузеи, даара деиликаауа дыҟан, аҵәы дахеиҵон, деиқәшәам, деилагеит ҳәа акәзаргьы, оумак ауаа ирылеиҵон.
Убри аҟнытә лаԥшыла дааимидан, игәаарагьы аанкыло аҭак наииҭеит:
– Ахьшь нышьҭасны акәҷышь агар, иҟалазеи ҳәа иҵаауеитеи, ауаҩԥс дуӡӡа, уанаџьалбахт…
– Лара дыкәҷышьым, иаргьы дыхьшьым… Бзиа еибабан еибагеит.
– Шьахәуп, аха… – иҿы ахьааихихыз уа иаанхеит, уаҳа акагьы изымҳәаӡакәа.
Егьи инапы наҟьаны иеигәышә ихарззала, гәырҩа змаӡам иеиԥш, акькьаҳәа дшәышәуа ахҵысҭа дынхыҵын, абаҳча дынҭалеит.
Ҭырбеи аӡәы алаба дыҵхны дипҟазшәа ижәҩахырқәа кыдыҩрны дхьагәгәа ашҭа дааҭалеит.
Иан уамашәа илбеит, ашкол ахь сцоит ҳәа инҭыҵыз лыҷкәын уашьҭахьтәи дхынҳәны дахьааз. Иаашьақәагьы лгәаԥхомызт, ихьзеи аалгәахәт, дагьаашәеит, уиакәым, краамҭа ҿымҭӡакәа дизыԥшуан, данааидгыла, – иҟалазеи, нан, иухьзеи? Угәы рахәымзааит? – дыниазҵааит лара.
Иара акгьы иҳәомызт, ишәҟәҭра ныԥхьакны, ркәасқьа аԥхьаҟа митәыкгьы ихарамкәа, згәышԥы ыҵызза ишьҭаз ахаҳә днеины днықәтәеит, иблақәа ҭраа амҩахь дыԥшуан ихы инапы аҵыргәаны, ҳаӷиҭа ԥсӡык иаҳазшәа акәын уи иҿаԥшылара шыҟаз.
Уажәы еиҭа иазҵаарагьы лзыгәаӷьуамызт, иакәым акы лгәыдижьлар ҳәа дшәон.
«Ҳҭынхак дыԥсу, иҟаларыз, ҳахьынеихьыԥшу зегь хар рымамшәа иҟанеи…» – лгәы дынҭахәыцит лара.
– Изакәызеи, мшәан, ҿуҭуам, цәгьара ҟалама? – ҩаԥхьа дыниазҵааит дӷьаҵәыӷьаҵәуа.
Уи иан илҳәоз иаҳаӡомызт, илаԥш иааҵашәеит иара дназлаз ашколхәыҷқәа рырҵаҩԥҳәыс рыгәҭа даларгыланы аӡын ианынӷыҵыҳәҳәа, ԥсшьарамшык аҽны, ныҟәара ҳәа ахәахьы ианхалазтәи асахьа.
Лыбжьы иаҳауеит арҵаҩԥҳәыс. «Шәгәаҟҵәаҟуа, ар шәаарцошәа, шәеибарҩ шәаҿамлан, шәааизԥшқәа… Шәгәы ишаанаго еиԥшҵәҟьа иҟам, бӷацамкыроуп, аӡә далҟьар ҟалоит».
Ахьычԥаԥырқәа реиԥш улаԥш иааҵашәоит анаараҿы адәыкрынқәа… Аԥсаатә арыц анышьҭырҟәшәо еиԥш ишьҭырҟәшәоит урҭ ахәыҷқәа, иҽыгә-ҽыгәӡа рнапаҿы еидкыланы иркуп, еибарыҩны иааины арҵаҩԥҳәыс илызҭогьы убап. Ҭырбеигьы уи шьыҵәрак налиркуеит, еиуеиԥшым ԥшшәахәыла: алила ԥштәы змоу, ашкәакәа, ацәыҟаԥшь… Лара ҭабуп ацымхәрас, дыччоит лхаԥыц ҟәашқәа аарԥшуа…
– Ҿымҭ зҩа уӷралама уара? – аарла илымҳа инҭасит иан лыбжьы, – ԥсҭбара ҟалама, мамзаргьы…
– Ҳарҵаҩԥҳәыс хаҵа дцазаап, – иҳәеит игәы ԥшаауа.
– Ҳаӷеиҭа, омак ҟалаз џьысшьан, ишьахәми нас, хаҵа дцазар, – дааҭгылан днеизыԥшын, инацылҵеит, – бзиахәқәак роупеи лани лаби, ирымго анцәа друмҭан.
Игәы изырхьҵәҟьаз ҳәашьа изамҭо, иблақәа ҭырхаха иан дналзыԥшит, илаӷырӡқәагьы аахаҟәҟәалеит.
– Изакәызеи, мшәан, уагьҵәуама, аҽада, аҽада… – дизгәдушәа ауп ани, аҵыхәтәан иацылҵаз, зацылҵаз, – уи дыргазар ҽаӡә дышәзаап, рҵаҩыда шәынхар ҳәа ушәоума?
«Рҵаҩыда, рҵаҩыда?..» – игәы инамырҳәо даацәажәеит иара, – уи лҩыза шьҭа ара даанагаанӡа… – аҵыхәтәантәи ажәақәа ус иҳәатәуп ҳәа иҳәоу, мамзаргьы, ҭакк лысҭап ҟаиҵоу изхиҳәааз ихаҭагьы издырам.
– Уи илеиӷьу иагаҩы ҟалап, нан, ашкол аҿы.
– Бара ус бгәы иаанагоит, ибзеилкаауам, ибасҳәаргьы…
– Ее, убаашәҭ, арахь уҟаӡам… – лҳәан, днеиԥырҵны дцеит уи иан.
Ихәыцра ашкол ашҭа дынҭанагалт. Аперемена аан ауп. Анапылампыл иасуеит. Рҽеиҩшаны наҟ-ааҟ игылоуп аҷкәынцәа, аӡӷабцәа. Еснагь еиԥш абраагьы рырҵаҩы дрылахәуп. Лыхәдакәырша ԥырԥыруеит, дыԥоит лҽеиҵхәаа ашьабысҭа еиԥш, акаҭа бжьанда днадыххыланы, ларӷьа напала ампыл дасуеит ишлымчу, соуп зҳәауагьы изынкыломызт уи дзысыз ампыл, иара Ҭырбеи ихаҭагьы ихҟьашаны шаҟантә амба иҭашәахьаз…
Даҽа сахьак ибла иаахгылеит уи уажә дахьтәаз, ҽнак зны Ница Уасил-иԥҳа ашкол ашҭа данынҭыҵ, амҩаҿы даалԥылеит зарԥысра иҭагылаз хаҵак, ихахәы ааиқәаны, иоура мыцхәцәамкәа, ижәҩахырқәа ааҭбааны, инеилаҵәаны аԥсшәа еибырҳәеит, еицны рҿынархеит, еицәажәоит, лара акыр-кырҳәа дыччоит.
Аӡәы аҟаҵәыҳәа игәы аҳәызба алеиҵазшәа, аԥенџьыр ахы дынхьыҩрын, агәараҳәа апарта днықәҳаит, деиҵаӷәӷәа акраамҭагьы убра дтәан, ианыхәлагьы имбеит. Дцырг-цырго аҩныҟа данцоз аҟарул ида аӡәгьы ашҭа дықәыршәымызт. Уи аԥхьаҟагьы ашықәсҿыцызтәи ныҳәак аангьы ашкол аҿы дибахьан Ница Уасил-иԥҳа илыцны ицаз. Усҟан аррамаҭәала деилаҳәан, афицар чынгьы ӷьазӷьазуа ижәҩахыр иқәын, игәышԥгьы ҳамҭала иҩычан. Уи абрахь иаашьоузеи, дызусҭада ҳәа иҵаақәазгьы ҟалеит, аха абри абри ауп ҳәа аӡәгьы акгьы ахимҳәааит, Аҟәа арҵаҩартә техникум аҿы аҵара еицырҵон ҳәа лымҳаҭасқәакгьы рыман ашкол аҿы…
– Арахь уааи, нан, арахь, уи уажәшьҭа арахь дузырхынҳәуам. Анҭ ацәқәагьы ууаӡа амхы ихгылазаауама?
Аҭак ацымхәрас, ихы еимлагәа иааникылан, ишьамхқәа инрықәырӷәӷәан, ихажәҩабжь ааҵысҵысит.
Амҩахь зыбжьы зхацала иҟаауаз аӷааҵс ҟьала ацәа далнахызшәа, игәы ааиҽаннаҵеит, ашәаԥыџьаԥ зегьы ахәқәа рышәшьыра иҵалахьан, аҵарақәа ҷырт-сырт ҳәа рыбжьы ааҩуан, рдәынакгьы акаамеҭ ҟалеит ҳәа аҳазшәа арҵәааҳәа иҳәҳәаны ихыԥрааны алада аҳәишра илҭаԥҟа ицеит. Аҩны данааи ишеилашәшәра еилашәшәхьан, иҭаацәа зегь еизахьан, иҭаца дыҩнагьежь уаххьа армазеира даҿын, иашьа ихәыҷқәа ателевизор иадтәалан.
Ашә данаахыҵ зегь ҩеихаҵгылт…
Уа бзиала уаабеит, «апрофессор» – иҳәеит аҽыгә-ҽыгәҳәа дыччауа азхаз иааиԥылаз иашьа еиҵбы…
Шьыбжьышьҭахьын. Ҭырбеи ашьхарантә дшаауаз, амҩан ихыҩа-ҿыҩашәа иҟаз мандаринаҭрак дынҭанагалеит. Уи акалҭахь еиҳа еиқәхеит уҳәаратәы иҟан, машәыршәагьы
махә-ҩак рылубаауамызт ацитрустә шьапқәа, аха изуҭахузеи, ажәырҭра ахысхьан, анапы шагыз убон. Аҩада, ахәахьы иӷар-ԥшарӡа, ԥыхьа иибахьаз абаҟахыз… Рахәқәакгьы ҟандеиуа уахь иқәын, цитрус шьапыки рахәыки еидгылан.
Ҭырбеи игәы ааихьит, иџьабаагьы маҷымкәаны издыз аплантациа арыцҳа-цәа ахьыкәкәа иахьибаз.
«Агәхьаа аӡәгьы изикымзеи? Изыҟалазеи, игәыгәҭажьны жәлар рмал? Лымшароу, мамзаргьы, гәхьаамкроу абра иҟалаз?»
Афымца еиԥш ихы-игәы инҭысит уи, абарҭ азҵаарақәа.
«Аи, аи», – ҳәа аӡәы ибжьы аагеит ахәахьы. Уахь данынаԥш, ибеит Гаг арахә ԥхьацо дшааиуаз, данааидгыла, аԥсшәақәа ааибырҳәеит.
– Ҳџьабаа адуп, афаст, ҳгәы ахьыблуеит… – иҳәеит иара.
– Арахә нкылатәыми, Гаг, ас нҵәашьа уаҩы иабхьоума?
– Инукылара иҟоуп.
– Сыздыруам ари аҩыза агәхьаамкра зыхҟьаз?
– Ирҭахымкәаны акәу џьушьома, аха… – ихьаршшауашәа даацәажәеит Гаг.
– Аԥшәымадара… Абри ауп зегь зыхҟьо, уаҳа ҽак збом сара абра.
– Аиеи, ус уҳәартә ҳақәшәеит, ҵабыргны.
– Имҩасны ицо аӡә сакәзар, агәхьаагьы сымкыр ҟалон, сеилкаа саргьы, иумдыруеи, Гаг, си-ҵааи ирцәыхьчо, есааԥынра ҳколнхацәа шьапыцыԥхьаӡа инцәыҵагәыгәо, анышә рыдыҳәҳәало ишааргоз?
– Исымдыркәа…
Убри аамҭазы, жәык ахы ыркаланы еиқәхашәа иҟаз махә ҽыгәрак иналанаҵеит.
Гаг уи ажә даҵаҟьеит, аха арахә рахәуп, кыр аҳауа иҟахума?
Алақәа ҟәазӡа, ицәаакӡа иаарыхәаԥшит, исымашәкузеи сҿаҵахәы исоуз сзахыжәбаауазеи аҳәарашәа.
– Ыы, угәармлааит, угәармла… – илаба ду ихарззала ишикыз даанапҟьа-шьапҟьеит, – хырҳагас анцәа уримҭааит…
– Изтәыда?
– Изтәыхда? Хынтрыгәраа… Сара стәқәагьы рылам ҳәа уҟоума?..
Иажәа даалымгацкәа жәа-ԥшь дукгьы ирцәыхарамкәа чықьрак ахы аавнарҳәҳәеит.
– Аа, абар руак ахьыҟоу. Егьырҭгьы еицырԥсса иара иашьҭазар акәхап, иаанымгыларгьы умухит…
– Ауаа ирзыҟамҵаз гәхьааргоит, ирымоу аԥхасҭатәра акәым… Нас, изҳамамзеи, изаҳхӡымзи ҳәа ҳашшуеит.
– Иаҳҭахӡамызт, аха ҳақәшәеит, – иҳәан, инапқәа неивигеит Гаг.
– Ахашәала уаҩы изҭо, аԥхасҭахара иаҿуп. Иҽеим, ари Гаг, иҽеим… Ишубо еиԥш, шәыпроблема даҽа проблемак нацлеит – жәлар рмал аиқәырхара. Аҭыԥ-аҭышә алхра акәу, анхамҩа алҵшәа аиуа аҟаҵара акәу, ауаа рзыҳәан еиҳа хра зланы иҟоу?..
Гаг уи иажәа ахы ахьцо изымдыруа дыҟазма… Дкылԥшыхәшәагьы дынихәаԥшит.
«Убригьы аҭахуп, ҳәарада, аха егьигьы…» – иҳәарц игәы инҭаххын, аха сҽиҿазгаларым игәахәуа, иҽааникылеит.
Ԥыҭрак ашьҭахь, Гаг «аи, аи» ҳәа ибжьы ргауа, уажәы-уажә илаба иаԥхьаҟа инаршәуа арахә днарышьҭалеит...
Ҭырбеи уажә дахьгылаз иааигәалашәеит убарҭ ацитрус шьапқәа ааганы ианарҭа ашьҭахь, шықәсыкгьы аамҵыцкәа, ӡны бааԥсык азы уи шеиқәдырхаз.
Ицон аҵыхәтәантәи аурок, аклассаҿ иааҩнашылеит адиректори аколнхара ахантәаҩы Михеи. Адруҳәа ашколхәыҷқәа ҩархаҵгылеит, еихьышәшәа-еиԥышәшәа илеибартәеит, рырҵаҩ иҟынтә азин анроу.
Адиректор ижәҩахыр иҭарԥаз ишьнел ааирҽеин, ацәажәара дналагеит:
– Дҵак ҳауит араион аҿынтә – цхыраара усуп, уажәадагьы ижәбахьеит. Уи хыла изакәу, иаҵанакуа ҳколнхара ахантәаҩы Миха иҳаиҳәоит. Ҳаизыӡырҩып иара.
Миха лаԥшыла ахәыҷқәа ааимидан, дынрызҵааит:
– Акласс еиднакыло аҵаҩцәа зегь ыҟоумашь иахьа?
– Ҩыџьа сыҳәан, иоусышьҭит сурок аҟнытә, уаҳа аӡәгьы дагым, – аҭак ҟаиҵеит арҵаҩы.
Маҷк аҟара иаԥхьаҟа дааскьеит. Акласс аҿы итәаз зегь рылаԥш иара инеиздырхеит… Уи еилҟьа-еилӷәыцә иҟаз
аӡә иакәын. Имагә хәҩагақәа ишьамхы иҩыҵагылон, иага аҳәынҵәа ыҟазаргьы, шамахамзар, иҟьашьны убаӡомызт, ицырцыруа игалифеи еиқәа иахагылан, шьацԥштәыла блузак ишәын, ҟәбас маҟа ҟьаҟьа дук ақәҵан. Зҳәынҵәрақәа ԥыртыз ипалта кьаҿ иаҵубаауан ауниверситет дшалгахьаз атәы зҳәауаз азначок. Ихаҿы аиқәара иааманакуа, иблақәа ҭҳаца, ақәыԥшрацәа ихьынҳәҳәы дыҟан. Ақә ылганы, зымҳаҵә ҟьаҟьаӡа ихаз ахылԥа ааихихын ҿааиҭит:
– Сынтәа ҭагалан мыцхәы аџьабаа шәҳарбеит, амхқәа рҭагалара, аҭаҭынҿыхра, ажьҭаара уҳәа рҿы ирацәоуп ацхыраара иҟашәҵаз… Уажәы, ҳаҭыр зқәу ахәыҷқәа, даҽа уск цәырҵит. Иаха араион аҿынтә адырра ҳауит иӷәӷәаны ишҵаауа ала, ацхыраара рыҭатәуп ҳцитрусқәа. Заа иҭарҳәҳәаз ахьҭа иацәыхьчахо маҷӡам, аха иҟоуп изхьымӡаз. Еиҳарак абжьбатәи абригадаҿы иҳамоу, убрахь ицатәуп, ацхыраарагьы рыҭатәуп. Иҟаҵатәу уаҟа ишәарҳәазар акәхап. Ишәылшо ауп, ишәылымшо аӡәгьы шәадицалом. Абриаҟароуп, уаҳа шәеиҵаҳархом, аурок шәшаалгалак еиԥш, шәдәылҵуеит, ашҭаҿы ҳаиқәшәоит…
– Ашколхәыҷқәа зегьы жәгоу, мамзаргьы?.. – дҵааит арҵаҩы.
– Мамоу, аиҳабыра классқәа рҿы итәоу роуп иаагауа, наиаҭеикит уи адиректор. Нас иажәа ахәыҷқәа рахь инаирхеит: – Ииҳәаз шәаҳаит, аҵәҵәа шааҟалалак еиԥшҵәҟьа, шәырҵаҩы шәаԥхьа днаргыланы, аконтора аԥхьа шәнеиуеит, уантәи ҳазегь ҳҽеибаркны ҳаиццоит.
– Еилкаауп, – иҳәеит арҵаҩы.
Иааиз ндәылҵны ицеит…
Аҵәҵәа аныҟала ашьҭахь, ишырҳәаз еиԥш, аиҳабыра классқәа рҿы итәаз ашколхәыҷқәа рырҵаҩцәа рыцны ашҭа инҭыҵын, абжьбатәи абригадахь игаз амҩа ианыланы рҿыҩархеит.
Аплантациа ахьыҟаз ианҩеи, аколнхацәа рахьтәгьы иааишаз ааихьан.
Аколнхара ахантәаҩы, агроном уҳәа араҟа ирылагьежьуа ирылан, арҵаҩцәа ракәзаргьы, рышколхәыҷқәа ирыдгыланы аус руан. Рыҽԥхьарҵәа ацитрус шьапқәа рҭаҳәҳәара иаҿын.
Излахырҟьоз ашкәакәа анынҵәа, апҟыз хәҵәқәа рыла иҭаркуан, аҭырас еилаҵәыԥсы рхы иахьадырхәозгьы убарын, аха уи азхара абаҟахыз…
Алҩа ахьшәашәара ннакылоит ҳәа иԥхьаӡан азы, амцақәа еиқәуҵар акәын. Убри аҟнытә ахәыҷқәа, Миха изларыдиҵаз ала, агәаҩахь ицаны амахә-чымахәқәа, аҩарҵәқәа еидкыланы иааргон, ақыдбажәқәа ирыҵазгьы убарын. Ичыгә-чыгәӡа иналак-аалакны ишьҭарҵон.
Аҵыхәтәаны амҿы аазгаз ибжьы нарықәиргеит Миха:
– Ахахьы иҩаганы икашәыжь, ахахьы. Ашьха аҿынтә ауп аԥша хьшәашәа злаауа, амҩа шәаҳатәуп…
Ашколхәыҷқәа гәыд-гәыдла иааргоз амҿы ацитрус шьапқәа рыбжьара ишьҭарҵон…
– Амца рыншыр, ирԥырхагаӡами? – дҵааит адиректор, аҩарҵәқәа рыхқәа еиҿакны асԥычка амца аркуа.
– Маҷк агәҭахьы инахазар цәгьамызт уи узҿу… – инаиҿеикит Миха.
Аҷҟарапат ала агәҭахьы инаирҳәазеит, амцагьы хәыҷ-хәыҷы иааибакит.
Ҵабыргны, амш ахәларахь еихацыԥхьаӡа, еиҳа-еиҳа ихьшәашәарахон, аҷыхь иаҿаз ала, иҵаауеит уҳәаратәы иҟан.
Аколнхацәеи ашколхәыҷқәеи рыдҵа нагӡаны ианцоз аплантациа ахахьы ауразоуроу амцақәа хәыҵҟьаны инықәлашон, алҩаҵәқәа хәхәаӡа ана-ара ажәҩан иналалеит.
Ҭырбеи убри ауха аҩныҟа дымхынҳәӡеит, даанҿасит иуацәақәак рҿы.
Ҭырбеи иаб иашьа (иаби уии аҩеиҳәшьцәа ирхылҵыз ракәын) иҿы данҩеи ишеилашәшәрыз еилашәшәхьан. Агәашә аартны ашҭа данынҭала, аԥҳә нымҩақәа дрыҵаланы аӡәы иаԥхьа дниасын, аказармахь ихы рханы иҿынеихеит.
– Оора! – ибжьы наиргеит иара.
– Ҳаи, уарбану? – уи даанымгылакәа дышцац дцон, иеидара ӷәӷәамзи, даанҿасуа дыҟамызт.
– Сара соуп, – иҳәеит, азныказы дџыџӡагьы дааҭгылеит.
– Ҟоҳ, Ҭырбеи уоума… Аҩныҟа улеи, арахә рхәы нарыҭаны саахынҳәуеит уажәы.
Ҭырбеигьы уи ибжьала дидырит, аԥшәма иԥа еиҳабы Мышьа иакәын.
Амӡырха агәҭаҵәҟьа амҵәыжәҩақәа хьашьшьы аԥсаҵла игылаз дныҵсын, ҩбаны еихагылаз аӷәтәы кәасқьа днаҵагылеит. Иармарахьала, иҩагаз амардуан даҿамлакәа, хаха дназыдгылаз ашә аҿыгә-ҿыгәҳәа днасит.
Аҷараҳәа ашә анаат, уахь дныҩнашылеит.
Дхахаӡа ашәхымс аҿаԥхьаҵәҟьа дааиԥылит Ҷыгә, аԥшәма иԥҳа агәабжьанытә.
– Ҭырбеи дааит!.. – лҳәан, абӷьааҳәа лҽынеигәыдлыршәлеит лара.
Ауаџьаҟ иакәшаны итәаз аҭаацәа адруҳәа иҩеихаҵгылеит. Аха зегь раԥхьаӡагьы иара иахь лҿыналхеит анду Макрына. Маҷк аҟарагьы лшьамхқәа аабрын, дкаҳарцгьы аҷык аалыгхеит.
– Ашырҳәа бҩаҵымҟьар ҟалаҵәҟьомызт ҵабыргны, уа днеихуеитеи, ҭынч баатәар… – иааиз асас иахь дыԥшуа даацәажәеит Ҟазылбақь.
Уаҳа дышзеиҭамҵуаз анылба, лҭыԥ аҿы даагылан: – Уааишь, нан, уааишь… – лҳәеит лнапы ыргьежьуа анду.
Ҭырбеи аԥхьа уи аԥсшәа налеиҳәеит, нас – егьырҭгьы.
Илеибартәақәеит.
– Уанду дукәахшоуп, хылтыҿ, – изқәа лнапы нкыдылшьылан, ихгьы днагәӡит.
Анду Макрына лықәра акырӡа инаӡахьан, аха цқьаҵәҟьагьы ишьақәыргыланы ирымамызт, уи шаҟа лхыҵуаз. Шьоукы-шьоукы шәкы дреиҳауп рҳәон, ҽашьоукых, уи ааԥырганы зынӡа даҽак нышьақәдыргылон. Ас уҳәа, анс уҳәа, анду Макрына ақәра рацәа шлымаз ҩашьомызт…
«Шаҟа бхыҵуазеи, нанду?» – ҳәа улазҵаар, – «Лыхны ашҭа аначальник даныршьыз, – ус ауп, уи лара ишылдыруа, иахуҳәаарангьы иҟоузеи, – асас-ацәас еилсырго сыҟан, сҭыԥҳахахьан», – ҳәа уалҳәауан. Уи лхы-лҿы акҷырсҭақәа анӷӷала, лԥынҵа ааизыхәхәаны, ллакыҵақәа ыҵшәытаа иҭаҳаны, аҵеиџь ҵаула аӡы шҭубаауа еиԥш ирҭубаауан
лыблақәа, аха ирыгмызт, арахәыц агәыр-ӡа аҵа инаҵданы лымаҭәа-лҩыҭәа лӡахуан, иқәлыршәуан…
Зныкыршәа Ҭырбеи дыниазҵааит:
– Уан дышԥаҟоу, нан?..
– Уажә хар лымам, ааԥын ауп уи еиҳарак лхьаақәа анҵысуа…
– Ааи, сара анышәахә, хаԥсыраҵәҟьа лхылымгахьеи… Рҭыԥ кшароуп шәаб абас даашәыхганы дызгаз…
– Ҿашәа анцәа иримҭааит… – уи иналыцлырӷзит Какашьагьы.
Ҟазылбақь ҿиҭуамызт, инапқәа нарҳәы-аарҳәуа, илаԥш кыдырхалашәа ауаџьаҟаҿ иблуза аҟәырӷьатәқәа дырзыԥшуан.
– Ее, нан, Расҭа, саҳәшьа хазынахә ду лыц икылакны илааӡаз, ԥшӡала ухәыҷқәеи уареи анцәа шәеиқәиршәароуп…
Ҟазылбақь иаахаҟәҟәалаз илаӷырӡқәа ҵәахуа, инапы ицлымҳәа иаҵыргәашәа, ҿыцха дыԥшуа днатәеит.
Иҟалаз уи ауп, Расҭа дахыганы дахьыҟаз аҭыԥ аҿынтә дыԥсит ҳәа ашәҟәы аусҳәарҭаҿы ианроу, Ҟазылбақь ирҭеит. Аҭаацәа ирцәырҵәахит, убри адагьы рхьаақәа рацәоуп, даҽакы зырзацаҳҵарызеи ҳәа иԥхьаӡаны.
Ахәыҷқәа ршьапы иқәгылаанӡа ицәыррымгеит арыцҳара иҟалаз.
Уажәы иахьтәазгьы, Ҟазылбақь ида аӡәгьы издыруамызт. Уи ҩаԥхьа ахәхәаҳәа даақәыԥсычҳан, Ҭырбеи лаԥшыла дааимидеит.
Аиҳабыратә ҵара далганы аусура далагаанӡа ицәыҵәаххоз амаӡа хьааны инеиҿаҵәазшәа, илахь неиқәиҵеит. Ԥыҭраамҭакгьы залымла иҭахаз иаб игәалашәара иазыркырц рҭахызшәа, ҿымҭӡакәа еиқәышьшьы итәан.
Рҭынчра ааилеигеит ашә иаахыҵыз Мышьа. Уи иҿи-инапи ӡәӡәаны, ихылԥа кәаҟьа ишьамхы инықәҵаны, иҭыԥ аалхны днатәеит.
– Шәангәхьаазгалак ашырҳәа сҿыласхалон, аха уажә схала џьара снеиуа сауҟаху… – лнапала луаҭәақәа аалшьышьын, инацылҵеит, – сдақәа еилыԥсаауа цәгьала сыҟоуп, сыжәтәбаҩ ахыҵәҟьа ахьаларсу ауп сҳәаратәы акы иакит, изакәу сыздырам…
– Ее, нан, ббаашәт бара бакәым, саргьы сыбҩақәа ҭхәаауа исыхьуеит, – иҳәеит Ҟазылбақь, ишидырлац еиԥш, иқьышәгьы ачча аақәыххит.
Уи ииҳәаз лмырҳаӡакәа, лажәа налыгӡон Макрына:
– Аӡәы слабжьирҟьап ҳәа уҟоу… Ҽыла акәзаргьы, сыжәга сҳәеит, аха гәаԥхарҭахәыс анцәа иримҭеит, ирыхьыз сыздырам, – даашшит лара.
– Аҽы бақәтәауа егьиуа быҟахзар… – даахәмарт Мышьа.
– Шәбаашәт, уа шәлагара митәык ибыргәымызт, аха… – лҳәан, лнапы лқьышә инадкылашәа дналзыԥшит Какашьа.
– Аиеи, сдердха срылахар ҳәа шәшәозаап.
– Ибылшом ҳҳәеит, ауаҩы ианилымшогьы идыруазар ауми… – инышьақәирӷәӷәеит ҩаԥхьа лыҷкәын.
– Агәы уҳәеит ҳәа… Амшын ихыланы аҭәа рхны еиқәнаҵоит, – инараҭалкит лара.
– Жәаха зны, слеип ҳәа сҽырхианы сыштәаз, сыца акы ааҭалан, сырхамчамуа срыманы ишықәыз, иаахәлеит, – лымҳаԥ абысҭа иаҵшьуа дахьгылаз дцәажәон Какашьа, – ҽнак иахыԥауа, шәымш иахыԥауеит ҳәа, уи нахысгьы уаҳа сҽысзеиԥшымтәит…
Аџьаџьа ожәшьҭа исазар исеит анаалгәахә, агәӡа налҭан, еилырхуа ашәымҭаказы иааилалырбеит.
– Амандаринаҭраҿы ашколхәыҷқәагьы ааргама, мшәан, ацхырааразы? – дҵааит зныкыршәа Ҟазылбақь.
– Аиеи…
– Иҟалазеи зырҳәаз?..
– Ӷәӷәала иҵаарц иҟазаап, уаха. Ацитрус шьапқәа ҭактәуп, рҳәеит.
– Иалырдыраазеишь, аҵаа ӷәӷәа ҟало, иҟамло? Дарбан анцәа иҿынтә илыбааз уажә убра? – лажәа нарылалаҵеит анду.
– Нанду, амш зеиԥшрахо еилызкаауа ыҟазаап, урҭ адырра ҟарҵеит.
– Ух, еилыркаараҳа. Абас анцәамусхәқәа ирылацәажәоит азоуми даара ибзианы изыҟоу.
Ҟазылбақь ҩаԥхьа ачча иқьышә иаақәыххын, иԥаҵа ԥшьқәа ирыҵраӡааны аҿааирхеит:
– Нан, уи иазку еилызкаауа ауаа ыҟоуп… Бара ибазҵаар акәымзи, агха ҟарҵеит, – даахәмарит аҵыхәтәаны.
– Сара исазҵааны исарҳәозеи, аха анцәа имеиканыр ами, нан, ҳазшаз дзаҵәуп, мыч змоу ахьышьашә аҳ ду илԥха-игәыԥха ҳамазароупеи!..
Ҟазылбақь иан ллакҭа дынҭаԥшын, илҳәаз акгьы ахымҳәаакәа Ҭырбеи днаиазҵааит:
– Нас, иҭашәкма амандарина шьапқәа, иахьӡоу аш ирымаз? Имаҷуп ҳәа рҳәауа саҳауан.
– Ҭыраси ԥҟыз хәҵәи, рхы иадмырхәаз ҳәа крыҟоума, аха зегь акоуп иахьымӡеит… Инхаз алҩақ рылазырчыша амцақәа «рылаҳаргылеит».
– Амцақәа уҳәама? – омашәа ибаны днарзыԥшит андугьы.
– Ӷәӷәала ианҵаауа, ацитрус алҩа иахьчозаап, мамзар иззыҟарҵоз…
– Амш бааԥсхар алҩа кралшо иҟахума?.. – лажәа налыгӡон анду, – иаармыӡбауа ҳәа акыҟам, анцәа зылԥха ҳаура…
– Аҩны шықәсык ҳаргьы иҟаҳҵахьеит, ибхашҭма, нанду? – иҳәеит Шьаликәа, зхы еимҿаԥаӡа алаба иикыз иҽнақәырӷәӷәашәа, лара лахь дыԥшуа.
– Крыздыруоу, нан, ҳхаан иаабахьазма… Аҿатәқәа иага ҟарҵоит, уи улаԥшгьы ахьӡом, ухгьы иузҭагӡом…
– Аиаша лҳәеит, – иналыцирӷзит Ҭырбеи длызгәду-хәмаршәа.
– Шәарҭ аџьабаа шәыдмырбар ҟамлаӡози, рхи-рымчи еиқәымхо иҟалама џьбит, ҳколнхацәа, – лҳәеит Макрына лқьышәқәа еиқәырԥшӡо, лшьал касы дҩаханы лыжәҩахыр инықәылҵеит.
– Иҟада, нан, аколнхараҿы аиҳабацәа ажәит, аҷкәынцәа ракәзар, иналҵ-аалҵит, аррахьгьы иргазгьы аумаҷху, – дцәажәон Ҟазылбақь, – аамҭа бааԥсы ҳҭагылоуп… Ашколхәыҷқәа ацхыраара ахьрырҭауа цәгьоума, сеидру, анхашьа-анҵышьа днарҵоит, адгьыл иазааигәанатәуеит…
– Уи цәгьоуп аусҳәах, рҵатәқәа нымхашеи…
– Ее, сан, ббаашәт, хьаақәас ибымақәоузеишь?..
Уи ииҳәаз аалыважьны Ҭырбеи дыниазҵааит:
– Уанбалгои, нан, акласс, акыр угушь макьана?
– Сынтәа салгоит, нанду.
– Иааигәахеитеи, иагумыжьлан, нан, ашәҟәы укызароуп уахи-ҽни.
– Сан, рҵаҩыс биаҳҭап сгәахәуеит.
Иааибарччеит итәақәаз.
– Ных, уара еснагь абас алаф уҳәоит…
Какашьа ачуан аакнылхын иныҽҳәаргыланы, абысҭа ахәара дналагеит. Амҳаԥ аҿала еиқәырҩызаа, инахарапаны, лаԥхьа аӡы зҭаны асаан игылаз инӡаашьуа абысҭа анҵара дналагеит. Аӡӷабцәа ацәашьырҭәеиԥш абысҭаҿахрақәа зныз ачанахқәа алҩаҵә рхылззо инаганы акатаҳәа астол иқәдыргылон… Ашьҭахь, аиҳаби аиҵби еизыԥшуа рнапқәа аарыӡәӡәан, еикәша астол инахатәеит.
Заҵәык аԥшәмаԥҳәыси уи лыԥҳа еиҵбы Тикәеи тәаӡамызт, ирхагьежьуа рымаҵ руан.
Аԥшәма идҵала ажьырӡы иааргаз аирыӡқәа ирҭаҭәаны раԥхьа инықәдыргылеит.
«Анцәа улыԥха ҳаҭ» ҳәа рхәы рнапы надыркит, аԥшәма бжа дчахьан еиԥш аан, аҵәца ажьырӡы нҭаҭәаны, даҵашьшьы ижәны даацәажәеит:
– Агьама бзиахеит сынтәа. Анкьа зны Гәдоуҭа лумааҭк рҭиуан, иааугәаланаршәо иҟоуп, ицаҳәцаҳәуа, аҽыԥҳәа уԥынҵа иҭасуеит.
– Ҳасас ҷкәын ҩык изхтызаргьы амуаз… – лҳәеит Какашьа ахәша аҵажжы акәырма зныз адырган астол иқәыргылауа.
– Иабарҭаху ахәыҷқәа аҩы? – иналҿаирхьит Ҟазылбақь.
– Шаҟа ҳгаӡаз, сукәыхшоуп, изеиӷьуп, дарцәоит ҳәа ахәыҷы иқьышә инықәаҳкыхуан… Ыы, нан, шәара шәгәы бзиа, шәхы бзиа, иара ажәра шәгәамԥхо анцәа шәҟаиҵааит.
– Ибуазеи, нанду, усҵәҟьа бҳақәымшәиндаз, – даахәмарит Мышьа.
– Иузеиӷьу џьушьома, ани уаҵашьшьы ианужәуа…
– Ее, изакәызеи иара, ак аамжәӡакәа, ҳхәаџьацәоума ҳара?
– Ижәааит, дад, аҩы ихшыҩи, иуаҩреи, иламыси бжьнамхуа… – иҳәеит Ҟазылбақь ихәгьы ааԥҽны иҿы инҭеиҵеит. Ҩаԥхьа ажьырӡы днахан, иԥаҵақәа ааԥхьеишьшьааит.
Шьаликәа ихаҿы аразра аныԥшуа даацәажәеит:
– Ишԥеижәыз зны Ҭырбеи, Цәшы Маҳмед иԥҳа еиҳабы даныргоз?
– «Залпом» акәу? – дааҽхырҵааит Мышьа.
– Аиеи, ԥшьаҵәцак ааидкыланы имжәи, уара усҟан, сыла исырбеит, сҿы исырбеит, аха иуазма?.. – уаҳа иажәа иацымҵакәа даагылеит Ҟазылбақь.
Ҭырбеи акәкәыҳәа ихәы дамхо дыштәаз даагылан, иабиашьа днеиҿаԥшит, иԥхеишьазар акәхап усҟан ихьыз, ихы ларҟәшәа даатәеит.
– Шәиҟәаҵишь, шәбаашәт, дышәмырԥхашьан… – лҳәеит Какашьа астол акьыԥшь аҿы дахьгылаз, аҵәцақәа ахьҭацәыз аӡқәа нарҭалҭәеит, – ухәы ааԥҽны крыфа, нан, акгьы уфаӡомеи… – иҟәаҟәа аалшьышьын, – нан дукәыхшоуп, – лҳәеит аҵыхәтәаны.
– Аҵәца сышәҭи, нан, ҳхәыҷы сиқәныҳәашт. – Тикәа аҵәца рҭәны ланду иналыдылгалеит…
– Ари жьырӡуп, нанду, аныҳәаҿа бкышоу? – иҳәеит Мышьа.
– Мамоу, иара ҩызар, изжәра сыҟан. Аиуа алами иахьцалак… Анцәа уиныҳәааит, нан Ҭырбеи, уԥсынҵры духааит. Уаб ихшыҩ еилфаҷа иҟан, аҵараҿгьы дхәыдаӡамызт, аха изуҭахи акагьы зқәашьмыз иакәымзи… Уи игхаз бзиараны уара иуцлааит, – иаахлыркәшеит лажәа, лаҵәцагьы днаҿыхәан наҟ инықәлыргылеит.
– Амҿы шәымоу, уара? – дҵааит Ҟазылбақь.
– Мҿыс иҳамоу ҳәа акгьы ыҟам, лқәак ҳамхы аҵыхәахь иҭагылоуп, ихаҳҵәарцоуп.
– Анҭ шәгәылацәа маҷк иаашәмыцхрааӡои?
– Ианахашәало, аамҭа анрымоу иаакыдгылоит, ацхыраарагьы анҳарҭауа ыҟоуп.
– Шәаб дара рзы дыбзиан, дрызҿлымҳан, рынхара-рынҵыраҿы хеиӷьашьа ҟаиҵомызт. Сабашәҭаху ҳәа дрыд-гылан.
– Иара ила рыԥсы ҭамзи, уажә зегь рхашҭқәеит акәымзар, – лажәа набжьалгалеит Какашьагьы.
– Џьамфер ибзазашьоузеи? – ҩаԥхьа дыниазҵааит Ҟазылбақь.
– Ибаргәузеи! Ҭаца дааиган, егьин… Анцәа ишиҳәара дыҟоуп.
– Жәаха агантә сшаауаз иҩны снымҩахыҵын, али-ԥси рыбжьара схәы дырмазеит, аҭаца бзиаӡа диднагалазаап Џьамфер, – Ҟазылбақь иӡӷабцәа днарзыԥшит. Иажәа хшыҩзышьҭра арҭарц шиҭахыз илакҭа ианыԥшуа ҩаԥхьа дналагеит, – ӡык сыбҭандаз, баба, сҳәан, сажәа цәырзгаз аҟарагьы ахмырҵкәа аҵәцала аӡы ачанах ианыргыла иаасылҭеит, ианызжә аӡашәа быԥсынҵры духааит ҳәа сналықәныҳәеит… Изхысҳәаауа, данцоз лышьҭахь смеиархаӡакәа, ашьшьыҳәа дындәылҵит.
– Ааӡарами, нан, уи зызҳәоу, анцәа днеигӡааит… – лгәы иаахәаны нақәҿылҭит Макрына лыҷкәын иҟнытә ажәабжь илаҳаз.
– Ҟазылбақь аҷкәынцәа рахь ихы наирхан, уи уажәы ииҳәараны иҟаз маҷк адамхаргьы, дара ишрызкхоз надырдырны ҿааиҭит:
– Ухәы нықәкшаны иузҭауа аӡәы дуднагалар ауми ашәаркра зыхьӡыҵәҟьоу.
– Ауаҩы разҟыла анцәа деиқәиршәозароуп… – даацәажәеит Какашьагьы, ҭаца ҿаасҭак дсыднамгаландаз анаџьалбеит ҳәа лцәа дааҭӡыӡааны. Аҷкәынцәеи аӡӷабцәеи инеиҿаԥшы-ааиҿаԥшит, аха аӡәгьы ақәҿиҭуамызт, иӡырҩуан итәаны.
– Џьамфер анхара злоу уаҩуп, ацгәы аԥа аҳәынаԥ акуеит ҳәа иҷкәынцәагьы круцәоуп, сара излазбаз ала.
– Ииашоуп, урҭ рзы иакәым ак уҳәар, анцәагьы гәыбӷан уиҭап, – днақәшаҳаҭхеит Ҭырбеигьы.
– Зегь реиҳа сылаԥш иҵашәаз, рашҭаҿы уардынк гылан ахьыҵәҵәеиԥш, уажәы-уашьҭан инықәԥраан ицап уҳәарын. Араҷцәа ааны ҳуардынқәа анаҳзыҟарҵозгьы, уи аҩыза уардын џьаргьы исымбацызт.
– Иахьа хәлаанӡа ҷыгә-ҷыгәҳәа акы иаҿызароуп, тәамҩахә рымаӡам, – инациҵеит ҩаԥхьа Ҭырбеи.
– Аҵараҿы ишԥаҟоу, аҵараҿы? – дҵааит анду Макрына.
– Аҵараҿы ишԥаҟаху?.. – уаҳа ацымҵакәа иҽааникылт Ҟазылбақь, уи ҳара иабаҳҭаху иҳәарашәа.
– Отлично ҳәа аҵара рҵоит, нанду, – даахәмарт Мышьа.
– Ус акәхап, ус акәхап… – лҳәан лхы аалырҵысит анду.
– Зеилагара уадаҩу аусқәа ыҟоуп ҵабыргны, аха ауаҩы аҭахра имазар, илымшара ҳәа иҟоузеи. Ладеи ҩадеи иатәу цәгьала исцәымӷуп. Аҵарахьы иҟамкәа, аусурахьгьы иҟамкәа зхы бжьызхуа сызидгылом аиашазы, – аҵыхәтәаны дхәыц-хәыцшәа инациҵеит:
– Ани Џьамфер игәыла ацәантызшәа иҟоу, жәаха сшыччоз сишьит.
– Дызусҭада уи зыӡбахә умоу?
– Мамаҭла…
– Аа, уи «абзиаӡа» иами.
– Аџьармыкьа салаланы сышнеиуаз, – дцәажәон Ҟазылбақь, – ахшхырҵәы, ацха уҳәа ахьырҭиуаз снадгылт. Сара сибаӡомызт. «Ацха хорош, ацха хорош» ҳәа ибжьы ихацала дҟаахуеит… Иаԥхьа иқәгылаз абанкақәа руакы инацәа нҭишьын, ани ииҳәац наиҳәахын инеиҿиҳәеит. Агьама шыбзиоу димырбои бзамыҟә…
Аҟырҟырҳәа иааибарччеит зегьы.
– Сара ашьаҟа сыҽлавакшәа сыниазҵааит «Абри ацха асаранџь ишалҵыз иҟоу, мамзаргьы, иаиуам акралоу, хәшәык азы исҭахын» – ҳәа. Ҵабыргны, хәшәык азы исҭахыҵәҟьан, аҷкәынцәа ирдыруеит.
«Иуҳәауа хаҵа цәажәарам», – иҳәеит дӡыӷраԥшьӡа, дкамкамуа, ихылԥа ԥраал ду ихаҵа дахьгылаз. Сирԥхашьарц иҭахыми, аҽадҳәыс… «Сахьубо сааихьеит, аха ахаҵа иԥаҵақәа иҿарбаба абас ацха иҭиуа ахаангьы исымбацызт!» – инаиаҭаскит убра.
– Иаҳҳәеит ҳәа, ас убахьоу, нан… – инаиаҽԥнылҳәеит Макрына, – шәуардынқәа ахьеивахаз сыздырам, мамзар, уи уаҩы хазынак иуопеи, иԥсшәа ҳәара мацарагьы зыԥсоузеи?..
– Аԥсшәа зҳәауа зегь бзиандаз, нан… Ацха иҭиуеит, ацхашәа иҽырхааны дыҟоуп, аха арра ихы ацәыԥхьеикуеит, ицқьам аусқәа инапы рылакуп.
– Ус убахьоу? – даашанхашәа лыҷкәын днеизыԥшит Макрына, – иара ус дыҟаӡамызтеи, иқәшәазеи, ихәылеикааит.
– Исцәымӷуп ауаҩы иааиоуа ахәыҷы инапы ианҵаны ауаа ирымҵакны дышгылоу збар… Нас ак имҭиир, акы имхәҳар аушам, аха хык амазароуми убрыгьы… Ацха рыдыркылоит ахархәаратә кооперациа ҳәа изышьҭоу аҿы, уаҟа ириҭар иауеи?.. Капеик схашәалоит ҳәа амш ҟьаҟьа дуӡӡа, амра ихы иақәшуа абазар аҿы дгылоуп. Арахь иҭаҭын ҿабааны ацара иаҿуп…
Ус акраамҭа еицәажәон… Астол иахатәақәаз ҩагылан, рнапқәа ӡык нарықәҭәаны рҟәардәқәа инарыханы амца иакәша инатәеит ҩаԥхьа. Ахаҵгылацәа ныкҿаҟәыҟәшәа акы инацҳаит.
– Мышьа, уаҵәы ашьыжь аӡлагараҿынӡа улабжьысроуп, ари амш шыҟоу ала, мыҿ хәыҷыкгьы хтәуп, – дцәажәон уаҵәтәи амш азы аб, ҭаҭынк ааҭиган аӡигара бӷьыц инылаҳәаны, амца наиркын, апақ-апақ ҳәа ахара дналагеит.
– Сабирраагьы, алагатә рызгылазаап, уцаны уҟалозар сухоумыршҭын ҳәа ибжьы насықәиргеит, игәашә сылсны санҩеиуаз…
– Сабир ануҳәа, зны исеиҳәаз ажәабжьк аасгәалашәеит, – аҭаҭынлҩа иҿырббы дналагеит Ҟазылбақь, – ҽнак зны Џьамҽыӷра ԥсрак аҿынтә сшаауаз, амҩа сахьангылаз втобуск леиуан, аанҿасырҭаҿы ианаангыла, снеины сынҭалеит, иҳәеит. Уи убас иҭәызаарын, ашьапыргыларҭаҵәҟьа уаҩы иоуамызт. Сабир гәықәха инапы ихьуазаарын, еиқәыҿаҳәа игәыдкыла, ихылԥарч ақәа ӷаӷаӡа, иуапа дҭашьшьы, зеидарақәа зыхьнырҳаланы итәаз аҳәса дрылагылоуп.
– Џьанҳәаҭ мцахәмыцәагьы уа дтәазаап. Дәрыԥшь иҭынхацәақәак дырҭаазаарын, аҩныҟа дцон. «Иахьзеи, уара, унапы?» – мыцхәы дизхьаауашәа дыниазҵааит уи Сабир. «Ҳәашьҳак алҵын, цәгьала саргәаҟит», – иҽрыцҳатәӡаны аҭак наииҭеит егьи.
«Сынтәа ҽадаԥсра гәаражьуп, амарџьа, џьара ак умыхьааит, ухы гәаҭа», – иҳәеит Џьанҳәаҭ, зынӡаскгьы алаф ихы аиԥшымтәӡакәа, даара иҽырҟасаны.
Иӡырҩуазгьы иааџьаршьеит урҭ еибырҳәаз алаф. Ԥыф-чыф дырган, шьоукгьы нцәыҵаччеит.
– Ииҳәазеи, нас иара? – дҵааит дԥышәырччо Какашьа.
– Ииҳәауаз? Дшьаҳаиҭхазшәа дгыланы дизыԥшуан, ани алафҳәаҩы ацәгьакы уажә дибазма, иухыччо урылачча ҳәа аҽыгә-ҽыгәҳәа дыччеит Сабир аҵыхәтәаны.
– Иеиҳәоз автобус аҿы, аиаша ҟаиҵеит, – днақәшаҳаҭхеит Мышьагьы.
– Аха ашьҭахь Сабиргьы уи ацкы изыҟаиҵеит. Џьанҳәаҭ аҩбатәи иԥҳәыс данааига ашьҭахьоуп, иабхәараа иԥхьан, иҩызцәа аашьҭыхны дцеит, Сабиргьы урҭ дрыцзаарын, иахьлеиз, нас ҳаԥсуара ижәдыруа ауп, агәыла-азла надгаланы рхәы ҟарҵеит, ихәмарт-иччеит, аҵхгьы акыр иргеит… Инышьҭала-аашьҭалеит. Агәылара ицазгьы аӡәы-ҩыџьа ыҟан, ҳәарада. Ашьыжь иҩагылан, инҭыҵ-ааҭыҵны, алаф еибыҳәауа амӡырха иқәгылан асасцәа гәықәхақәа.
Убри аамҭазы, Калодиа ҳәа Џьанҳәаҭ иабхәа игәылаԥҳәыск аҟыз, акәата, аҳәарақәа уҳәа лаԥцаны агәарбжьара дыбжьаланы длеиуан. Маҷк дгаӡа-ҳәаӡашәа дыҟан лара, уи идыруан Сабир. Ибжьы налықәирган, абасгьы налеиҳәеит:
«Калодиа, изакәызеи бҳавсны бцоит, арахь бымҩахыҵ амаҳәгьы дбымбари, иахагьы быҟаӡамызт, бхы ҳаҭәабымшьо сеидру…»
«Уи шара дыжбахьеит», – лҳәеит лара, илкыз алаба ԥагәала аҳәарақәа ԥхьацауа.
«Арахь бара бмааит, шәара шәахь иара дымнеит дабаббауаз», – иҳәахт цасҳәа, џьара ак лирҳәарц ами…
«Дабажбахуаз? Аԥхьаншәа аказарма аҵыхәан, аҭырасраҿы…»
«Ус шԥеизыбҳәои, ҳаблааԥшыра ҳамаҳә», – иҳәеит цасҳәа аԥшәмацәа руаӡәгьы.
«Ух, маҳәыс ишәымоу ҳәа иаргьы шәаргьы шәеиҿымцааит…» – наиаҭалкит Калодиа.
– Ҳаит, аҩсҭаа дихәхааит, дабалбеи, уара?! – иҳәан аҟырҟырҳәа дааччеит Мышьа.
– Агаӡара ахы иаасуа иаауа џьушьо? – даацәажәеит андугьы…
Аҵх акыр инеихаанӡа ицәажәауа итәан, дук хара имгакәа аиҳабацәа цаны ишьҭалеит.
Аҿар макьана аамҭа рхыргон, ихәмаруан, алаф рҳәауан. Шьаликәа агитара изаарган, акы-ҩба ашәагьы рзиҳәеит…
Ҭырбеи шьҭалара данцашаз аламҭалазы, адәы днықәлеит, аҷҷаҳәа аҵаара иаҿын, ҵабыргны. «Ирҳәаз иашоуп», – даахәыцит иара.
Ажәҩан аҵкарахь ахаҿы ҭакәаҳа, иааихәыдхашәар, асы ауп уҳәаратәы иҟан.
Ҭырбеи адәаҿы мыцхәы иҽынмырхакәа, хыхь дыҩхалеит. Азал даныныҩнашыла, Шьаликәа диахьан. Лассы иҽааилыхны днышьҭалеит иаргьы.
Наҟ-ааҟ еиҿаԥшуа ииан рҩыџьагьы. Какашьа даҽа хызак аалган, Ҭырбеи инаиқәылҵеит.
– Ахьҭа уамкааит, нан, араҟа хыхь аԥхара ацәмаҷшәа иҟоуп.
Ахыза аҵҟьа ҟәашӡа, акрахмал фҩы ахышәшәауа, азхык инапала дҩаханы ихахәда иныҵеиҳәҳәеит.
– Алашара сырцәарыма, ус иаансыжьуоу?
– Мамоу, изаҳҭахузеи, ирцә, – иҳәеит иара.
Алашара нҭаан, ашә ныдыжьланы ԥшьшьала дындәылҵит Какашьа.
Ашьыжь данааԥш, ишшарыз ишахьан. Шьаликәа дахьышьҭаз акаруаҭ ахь днаԥшын, аиарҭа еилырганы иҟан, уи заа дгыланы дцахьан.
Иара аҩада игәы ҩархашәа диан. Зныкыршәа дҩагылан, днеины аԥенџьыр аҿы акнаҳалашьҭы днахан, адәахьыҟа днаԥшит. Иҟәашкакараӡа аԥсабара сыла ихҟьан. Абаҳча анаӡараҿы аҷкәынцәа руаӡәы аԥҳә хшәаны арахә ириҭон, урҭ рхы аԥыр-ԥырҳәа иҟьауа, асы иларбылгьауа аԥҳә нымҩақәа ирхан, зны-зынлагьы инеигәҭас-ааигәҭасуан. Аказармеи амаҵурҭеи рыбжьара амҿы рхуан ҩыџьа. Руаӡәк изқәа иеихан, аха зегь акоуп дидырит, аишьцәа реиҵбаӡа Жора
иакәын. Еьи – Ҷыгә лакәын. Уи шьалла лхы-лҿы ҭаҳәҳәан, ахәархь азхык кны ашыҩ-шыҩҳәа дахон, ақыдхсаҟәақәа урҭ иԥырҟоз, акатаҳәа ҵаҟа асы илаҳауан…
Ашҭа анҭыҵ, хазы иҭакны иҟаз амандаринаҭра дналибааит Ҟазылбақь, уи ихҭарԥа ақә кәаҩӡа иргылны, аҿацәқәа ихәда иакәыршаны, атах-атах ҳәа амахәқәа дрысны асы ирықәжьыз рықәиршәшәон. Уи, иаб ицәақәа неихикааит абрантәи дахьыԥшуаз. Ҵабыргны, урҭ лакҭалеи ҟазшьалеи цәгьала еиԥшын, изларҳәоз ала, зны-зынла изцәеилаҩашьақәозгьы ыҟан… Уи акәым, хәылбыҽхак зны ишыҟақәоу збоит ҳәа дара рахь днымҩахыҵит, иҽы аҽхарԥарҭаҿы инҿаҳәаны абарҵа данааҵашыла, Ҭырбеи иан «шәаб дааит» ҳәа ахәыҷқәа нарызҿылҭын, ашә ааимԥааны дынидыххылеит, аха иааигәа даннеи даулымдырхуаз… «Аи, дад, шәыгәнаҳа хара ирзымгааит, шәара абас шәеицәхзырҟьаз», – иҳәан дааигәыдыҳәҳәаланы лхы днагәӡит. «Ирыбрагәузеи заб дызхагылоу ахәыҷқәа!.. Аиаҭымра иага иунмырԥш урааӡаргьы, уи дзыԥсахуа аӡәгьы дыҟаӡам, уи илаԥш, уи иажәа еснагь иуҭаххоит… Шаҟа рҳәатәы еиқәшәаны инхозеи! Зегь акака ирызкуп. Ҳара ҳакәымзар, уздыршам…» – аҳәатәхаҵара ирымаз дназхәыцит аҵыхәтәаны.
Ахьҭа ааилсын, дхынҳәны дааин, ҩаԥхьа ииарҭа днагәылаиеит. Иарма жәҩа ахьхаз ала, аҭӡамц ахь дынкыдыԥшылан, иагьибеит убраҟа сахьа шанак! Ауаҩы дины данынкашәалак инаркны иԥсҭазаара далҵаанӡа ақәра аетап хадақәа схема ҳасабла ианны.
Убри асхема алагамҭаҿы дубон аӡҟы; маҷк уи иҩахыкны – дыҵәрышкәаӡа аҷкәын; нас – ауаҩ қәыԥш: хыхьӡа ақәцә акьышәкьышәраҿы – зуаҩыбжара иҭагылоу. Аҩбатәи азбжаҿы, ҵәҩанҵәынтә амра анҭалауа еиԥш, улаԥш иааҵашәоит зуаҩыбжара иҭысыз ауаҩы исахьа; анаҩсан – зажәымҭа инҭагылаз, илабашьа иԥышьҵыргәаны; аҵыхәтәаны – иажәӡаз ибӷа рџьыҟәны, уаҳа злоу иԥсра убеит ҳәа ззырҳәауа иеиԥш иҟоу…
Ажәакала, иеҵәахә ҩагылан ауаҩы ишашаӡа иԥхон, нас акәапаҳәа џьара инҭашәеит.
Аԥсра ҟадыџь-дназхәыцит абыржәы аиарҭаҿы дахьышьҭаз иара.
«Изакәызеи ауаҩ иԥсҭазаара? – ииуан ихаҿы азҵаара, аҭакгьы ҟаиҵон иара убраҵәҟьа, – кәтыҿырҳасымҭакгьы ыҟам. Дыҟамызт ауаҩы, дҟалеит, дҟалаӡом. Наҟ, ӡыбнаҟа, мышкы зны саргьы сҟалаӡом…»
Еишьылҳаҳараӡа, игазго, ҵыхәаԥҵәара змаӡамыз, иԥсҭазааратәым қәыԥшлара хлымӡаахрак ихшыҩ назцеит, уи дӡааркәкәала ҭымҭшәарак ахь дагон… Ицәа дааҭӡыӡааит, ахыза иқәыз акәушәа уахь дцәыҵазгалаз, насгьы уи зынӡа даҵәахырц аҭахызшәа игәы иааинаҭан, дааҳәцымцит ииарҭа дахьылаиаз.
Ҭырбеи ахәыцра бааԥсы изцәырҵыз, ҳаӷеиҭа лабҿаба иҟалаз акакәны наҟ иҽалигаларц иҭахызшәа ахыза игәышԥҵаӷара аҿынӡа дынцәыҵыҵын, ихчбабахь дҩеихеит, аха зегь акоуп ишьара дықәӡамызт, иҽеиқәырԥшьыхаашәа, дҟәызгаӡа диан…
Убри аамҭазы «ҳаи-чеи» ҳәа быжьқәак агәарԥ ахьтә иааҩит. Ҵысӷрақәакгьы ҟәындшәындуа аԥенџьыр асаркьа рыҽнадрыԥсалеит, «ҳлаҳәит абааԥсы, ҳлашьҭы» рҳәарашәа аҷыгә-ҷыгәҳәагьы қьышәла убраҟа инасит.
Адәахьы аҭӡамц икыдхәмарлоз аԥшагьы аууҳәа илымҳа иҭаҩуан. Убарҭқәа ирылаҩ иаҳауан ахәархь абжьы, уажәы-уажәы аҽеиҭанакуан, ишьҭыҵуан, илаҟәуан…
«Мап, ауаҩы наӡаӡа дыҟазаауеит. Уи ицәеижь ауп ииасуа, идоуҳа нхоит, ирхалоит аҭәицқәа, абыӷьқәа, иҟазаауеит ашәаҿы, ахаҳә аҿы, ирылалоит абиԥарақәа… Ауаҩы дыԥсӡом, дыҟазаауеит наунагӡа!..»
– Умгылаӡои, уара? – ихәыцра даалнахит абарҵа иаақәгылаз Шьаликәа ибжьы.
Ҭырбеи ажәжәаҳәа иҽааилеиҳәан, Шьаликәеи иареи еицны ҵаҟа илалбааит, рхәы мазеины астол иқәгылан, рыҿқәа ааӡәӡәаны инатәан, шьыжьхьа рфеит…
– Аџьықәреи азы шәышԥаҟоу, нан, сынтәа? – дҵааит зныкыршәа анду.
– Хәыҷык аҟара ҳамоуп, макьана иҳазхоит, нас, анцәа иҳаиҭо аабап.
– Аиеи, нан. Ара џьықәреиқәак шәызҿдырпит, уанцо иугар, ԥыҭраамҭак шәааиланарԥшып.
– Изаҭахузеи, нанду?..
– Шьаликәа дуцхраап, егьип. Еилахақәоуп, аха аҩнынӡа улеигап…
Арраҿы ишыҟарҵо еиԥш, иҽыриаша даагылан «честь» налыҭашәа:
– Инагӡахоит, нанду, ибҳәаз.
– Ных, абаак, аԥсцәа урысымҭеит! – ашьҭахь лажәақәа Ҭырбеи иахь иналырхеит, – Уан баақәыл ҳәа лаҳәеи, нан, уанлеилак, ариабжьарак дсыхҭашәан, аҩны схы сзыҩнакуам.
– Уахык аҟара даар… иналыцлырӷзит Какашьагьы, амакәан илкыз ирбауа, – каканқәакгьы лызҭасыԥсеит, уа аџьықәреи инахасҵоит.
– Сеикәаҳәеикәаԥсы сшәышьҭыхуеит, иҭабуп.
Убри аамҭазы, Мышьа ашә ихы аакылеикын ҿааиҭит:
– Шәааи, иҟалозар, «шәыхьтәы қаруаса» мазеиуп ожәшьҭа!..
Ҭырбеи аԥсшәа раҳәаны дандәылҵ, аҽы акәадыр ақәҵаны аҽхырԥарҭаҿы игылан. Ахәырд-хәырдҳәа асы илаланы уахь рҿынархеит.
Аԥхьа Шьаликәа дынҽыжәырҵеит, Ҭырбеигьы днеин уи днеиҽхьнылеит.
– Ахы цәгьоуп, амарџьа, акы шәызнамуааит, – даахәмарит Мышьа.
– Ахы цәгьоуп, егьи ҳәа… – дагьааԥышәырччеит Ҭырбеи.
– Иаатәоумбаӡеитеи. Ани, ҩыџьа шәахьақәтәоугьы аҭаху џьушьома? Ас иубоит, аха аԥхьахәқәа ҭԥааны иаанагон.
– Ҵану?
– Уи иашагәышьан, аха иалухи акәымзар… – днақәшаҳаҭхеит Шьаликәагьы.
Ааҵәа аашьҭыхны уи инеидыркын, иҽыхәда инықәикит.
Ашҭа иҭыҵны агәарабжьара иныбжьалеит. Ҭырбеи иацы аус ахьиуаз амандаринақәа шыҟаз ала инеиуан, уи ианнавала, рылаԥш нарықәшәеит аколнхара ахантәаҩы Михеи агрономи. Колнхацәақәакгьы убраҟа ирыцын. Амандаринашьапқәа рҭаҳәҳәагақәа хьыҩр-ԥыҩршәа иахьыҟаз еидкыла иҿарҳәон, шьапыцыԥхьаӡа иааҭгылауа, урҭ аҵх «шырхыргаз» гәарҭон.
– Мшыбзиақәа! Бзиа жәуит!
– Бзира жәбааит! – аҭак нариҭеит Миха, – шәабацо, уара, шәеиҽхьныланы?..
– Абри арԥыс иубо аҩнынӡа днаганы саауеит, – иҳәеит Шьаликәа, иҽы аҟамчы арбауа.
– Еиҽхьнылоз ҽашьоукын, шәарҭ ишәаҭәасымшьеит, аиашазы, – даарыхлафит урҭ Миха, – шәагьшьнаҟәмацәамзи…
– Ус иаамҭахеит, ишԥаҟауҵо, – иҳәеит Шьаликәа, акәыркәырҳәа дыччауа.
– Шьахәуп, аха… – дрызгәдушәа днарзыԥшит ҩаԥхьа Миха.
– Шаҟа градус ыҟазишь иаха? – дҵааит Шьаликәа.
– Быжьба иреиҵамызт усгьы…
– Ԥхасҭа рмоузар ҳәа ауп ишыздыруа ҳцитрус шьапқәа.
– Анцәа иџьшьоуп, еиқәхеит. Ихтыз ракәын сзыцәшәоз еиҳаракгьы. Алҩагьы аус аузаап, шәымбои?!.
– Нас ҳџьабаа ԥхасҭамхеит, – игәырӷьара изнымкыло ҿааиҭит Ҭырбеигьы.
– Иԥхасҭамхеит, иԥхасҭамха!.. – аҭак ҟаиҵон ахантәаҩы.
– Абзиараз! – инахырхәеит иҽыжәыз аимҩалацәа…
Аҽы афақь аԥышә икылҟьо, ахы ақәыжь, амҩа ианыршәланы ицон.
Аҳабла рхаҭарнакцәа шамахамзар зегь ааихьан, аӡәызаҵәык ида. Уи дааип ҳәагьы агәыӷра иман аколнхара ахантәаҩы, издыруамызт, дышзымааиуаз, дшахнагоз уск аҵыхәала…
Аколнхара ахантәаҩы, иԥсы ҩнаҟәыкшәа дҟалоу здыруада, ахышә ааиртын, ашкол иаҵгашәа инагаз амҩахь днаԥшит, рахәқәакгьы гиуа уа ианын, уаҳа аӡәгьы дибомызт.
Убри аамҭазы дааҩнашылеит Камел Дыгә-иԥа. Иҭыԥ ылхны днатәеит убригьы.
Ауаа еиқәышьшьы иԥшын, рҿыҭбжьык уаҳауамызт, иахьатәи реизара хықәкыс иамаз ззымдыруаз, уажәы-уажәы рыхқәа неиҿаркуан, еизҵаауан… Издыруазгьы ыҟамкәа,
ахантәаҩи асҭаршыни ирарҳәахьан урҭ, дара ртәалагьы иазыҟарҵахьан.
– Уажәшьҭа ҳалагар цәгьамызт, – даацәажәеит Камел Дыгә-иԥа, иблокнот ишьамхы иқәкны абӷьыцқәа аарҳәуа дахьтәаз, – ҳшыҟоу ижәдыруа ауп, анхаҩы ԥшь-напык сымандаз анигәахәуа аамҭа ҳҭагылоуп…
Аколнхара ахантәаҩы уи ииҳәаз митәык игәамԥхазт, аха иҽаԥшнымтәкәа ихы нҵаарҟәылашәа ҿыцха дыԥшуан, инапы ихы инықәишьшәа ааҟаиҵан, уи инаиаҭеикит:
– Имааиц ыҟоуп егьиуп, ҳамҭакы ҳааԥшып…
– Имааиц иҟада?.. – дҵааит Наазым, – зегь ыҟоу џьысшьоитеи.
– Хынтрыгә егьи уҳәа, аӡәык-ҩыџьак агуп макьана. Ҳзырццакуазеи, аӡхыҵра ауҟалах…
– Хынтрыгә ба? – ажәа наимеидеит.
– Камел Дыгә-иԥа, уи дҟалаӡом.
– Избан? – иааџьеишьеит аколнхара ахантәаҩы.
– Иаха ахәылԥаз араион аҿынтә ателефон иасит, уаҵәы Аҟәанӡа дымцар ҟалом ҳәа.
– Иҟалазеи, бзиароу? – ишааицәымӷхаз ихаҿгьы инаныԥшит ари ажәабжь иаҳаз.
– Жәлар рконтроль аҿы иԥхьазаап… – иҳәеит, митәык уи хьаас иҟамҵацәакәа.
– Гәдоуҭа акәымкәа, Аҟәа жәлар рконтроль аҿу?.. Изз-бан, иакә-кәымыз акыр ҟалама? – ибз кәырҷалкны инҭабылгьеит.
«Абзиа убар иудырп. Изакәхарызеишь, ари ирбылгьо ирымоу аҭаҭын ус акәу, мамзаргьы арҭ абзиахәқәа итәоу омак ҳаҵаргалоу… Ақыҭа агәгьы ҳаиҭадыргап сгәахәуеит заманала, изаҳҭахузеи убрыгь, аҵларкәыкә абажә ианамысуа ахы ахьуеит ҳәа… Аха уажәшьҭа хьаҵшьа ҳамам…»
Абыржәы аҭынчра ирхатәаз уацәшәарын аӡәгьы иқәҿиҭуамызт, ргәырҽанӡамкәа иаарылаҩыз ажәабжь.
Игәы хыҭхыҭуа дааҟалеит, аҷыҷымаса еиԥш шәы-зҵаарак иркыз аколнхара ахантәаҩы. Ҭаҭын усума иҳәар, џьма ус ыҟазма ҳәа иҵааз дышиеиԥшхоз идыруан, иаразнак ала иҽираргамон, егьи абжьара, уаҳа ҵаашьа имамызт. Зегь
реиҳагьы иџьеишьаз Хынтрыгә Аҟәаҟа ишиԥхьаз иара иахьизымдыруаз ауп.
«Исмазҵаауа аҿынӡа снеизар, сусқәа ҽеим ауп. Самху, самоу? Ҵыԥх сшыбзиаз сцарауаз?..» – аӡмыжь иаго аӡы шиҿаҵәо еиԥш, хәыцра шәкы неиҿаҵәеит. Аха игәы аҟәышра имаз даалнагеит, уи иашаҵәҟьоугьы цқьа издыруамызт, баша шьоук ахыхәмаршәа иҟарҵазар ҳәагьы дназхәыцт.
Ихы аԥшнымҵакәа, абжьааԥны еиԥш, иҽырҟасаны, хрыжь-хрыжь ацәажәара дналагеит:
– Аҟәа иԥхьазар, иԥхьеит, џьара акы иазҵаауазар акәхап. Дҳахьӡар бзиоуп, даҳхьымӡаргьы, уи ида ҳусқәа ҳазрыламцәажәауа ҳаҟам, ҳаизара напы аҳаркып.
– Ииашоуп, ииаша.
– Уажәраанӡа ҳалагаргьы иамҩан.
Инеиларԥсеит аизара иалахәыз.
– Ҳашәзыӡырҩуеит, иҽеиу акрышәҳәозар. Ҳаԥшуп, – иажәа нарылеиҵеит аӡәгьы ашьҭахьҟа.
– Аҩызцәа! Иахьа абрахь шәзааҳаԥхьаз, аџьабаа зышәҳарбаз, ҳнеицәажәаны џьара мҩакы ҳақәларц, акаҿы ҳшьақәгыларц ауп. Ииашоуп, дзусҭазаалакгьы ицәуадаҩуп иҭыӡҭыԥ ааныжьны ҽаџьара аиасра, аха араҟа ҳгәы зхьыбылуа акгьы ҳамаӡам, аҩызцәа!
– Уара угәы зхьыбло уи адагьы иҟоузеи, – даацәажәеит иварахьшәа быргк.
Ҽмырҳа ҟаҵаны иажәа неигӡон ахантәаҩы:
– Сара сгәаанагара акәӡам аус злоу, еиҳарак ауаа ирҭаху, рыхшыҩ зызцо ауп… Ҳрызхәыцып ашьха аҩыҵантә есышьыжь иныгәнысуа ашкол ахь иаауа ахәыҷқәа… Зегьы ирзеиԥшны, ицентрны иҟамларгьы иалҳхыз ауаа ирҿахарсҭоуп.
– Мамоу, хар амаӡам… Уара угәашә аԥхьа иҟалоит, егьырҭ маҷк ирцәыхаразаргьы… – ҩаԥхьа ибжьы ааиргахт ани абырг.
– Имҩам узҳәом, иаша цқьаны…
Убри аамҭазы Наазым уи илаԥш наилаирҟацан, узлажьқәоу закәызеи ҳәа ихаҿы иаанаргауа, днаизыԥшит.
Ацәажәаҩ иҿанԥшылара аҽааԥсахын, ихгьы зымҩа инаирҳәит, аха уи даузааннакылахуаз, иагьиӡбеит ргәы ырԥшааны иҳәатәы иазааигарц, – сара шәсазҵаауазар, ҳахьыҟоу ҳаҟазар еиҳагьы еиӷьасшьоит «ажәытә ҭыӡҭыԥи ажәытә ҩызеи» ҳәа рымҳәои… Аха ауаа уанырхагылоу, рымаҵ анууа, ргәы иаҭахугьы уазҿлымҳазароуп.
Габрушьа дааҳәыцымцын, иажәа ахы ахьурхара узымдыруа даацәажәеит:
– Шьоукы ирзааигәаҳтәуеит ҳәа ҳашьҭоуп, шьоукы ирцәыхараҳтәуеит, исзеилкаауам, аиашазы, ҳазҿу…
– Изцәыхарахо, иззаигәахо ҳәа акәӡам ара азҵаара шықәгылоу, ара зынӡа даҽакуп иҟоу, – инациҵеит даҽаӡәгьы.
– Ажәакала, аҩызцәа, изҭаху ажәа раҳҭоит, ргәаанагарақәа рҳәааит, нас иаҭаххозар анапышьҭыхра иаҳҭап, акаҿы ишьақәҳаргылап. – Сара стәы иасыргаҵәҟьоит ҳәоуп, агәра гаҵәҟьаны дшыҟоу, уи аҿы гәыбжьажьаракгьы имам, ицәажәашьа ус иҟоуп, даҽакы уаҳа изақәҵом изыӡырҩуа, – аԥхьа иахцәажәарц зҭахыда? Аиҳабыра иаарышьҭызгьы ҳаҷкәынцәа роуп, ҳажәахәгьы еиҭарҳәап.
Рыцҳарас ахантәаҩ изыҟалаз аӡәгьы ҿиҭуам, инеиҿаԥшы-ааиҿаԥшуа итәоуп, ҿыц иааиднагалазшәа.
Аҭынчра еилаго даацәажәахуеит ахантәаҩы.
– Шәыԥхамшьан, уара, шәгәаанагаразы аӡәгьы шәишьуам… – ашкол адиректори, уи инаҩсшәа итәаз Хьымцеи Гаги илаԥш нарылаирҟацеит.
«Ишәылаԥшзеи, шәҿы аӡы ҭаҭәаны шәызтәоузеи? Ааи, Хынтрыгә ҿааҳәыра арахь анцәа иуимҭааит, реиҳа уанысҭахыз, ушԥаҵабгеи…» – даахәыцит иара.
Инапы иахаз исааҭ днахәаԥшын ихы ааирҵысит.
«Зҿы еилгошәа иҟаз Мышьагьы дызбом, знапы ианысҵаз иеимҳәоу, абжьааԥны рыбзқәа ҭҳәаны хәарҭаԥшь рымаӡам, иҿаҳәатәха игылоуп, уажәы?.. Ишәықәшәакканы анцәа шәысирбааит!..»
Уи ихәыцра ааиԥирҟьеит Гаг, ихылԥарч ақә ргыланы, ауаа иҟарҵо ҳәа лабашьакгьы ҩызӡа икыхуп.
– Ишәасҳәозеи, ажәлар шәыххьзгеит, – уанцәажәо уажәа убас ихацуркыр, еиҳа уарԥшӡоит ҳәа иԥхьаӡаны ауп арҭ ажәақәа рыла дзалагазгьы, – уаныҩагылалак амҩа ушану агәадыҳәа лахьхьи улкылсуеит.
– Лахьхьи абыкәу, уара? – дыниазҵааит Наазым ацәажәаҩ.
– Лахьхьи, иахьалырхыз…
– Егьырҭ, ирымҩома, Гаг?
– Егьырҭ?..
– Ақыҭа ҳаблак ала иаушьақәгылаху, мрагылара, аҩада уҳәа аҳәаақәа ирыду аҳаблақәа ирыланхо аколнхацәа рзы ишԥаҟалоишь? Урҭ рзынгьы иааигәахоит ҳәа иуԥхьаӡома?
– Сара уажәы, ақыҭагә ҭыԥс иазалырхыз изламҩоу алоуп сшахцәажәо.
Ицәажәоз аколнхаҩы инаҩсан итәаз игәылаԥҳәыс, лҿы ааихыхны ажәак иалҳәап, диҿагылап ҳәа игәы иззаанамгаӡоз, лажәа налалҵеит:
– Аа, еилкаауп...
– Ҳхәыҷқәа уаанӡа ианнеих, ага школ аҿынӡа иаанхаз – версбжак ауп, уахь изымгои, уа изаансыжьхуеи, бызшәакгьы рымҵои, мамзаргьы, агәыларатәи ақыҭа школ уа иааигәоуп иахьыҟоу… Хыдара усуп шәызлацәажәо, иахьыҟоу игәҭам ҳәа иганы ақыҭа акалҭ ианшәыжьлоит жәлар рымшхә бзазара, шәзызхәыцуа сыздырам сара…
– Ахшыҩ ҳабмырҵан быххьзгеит, – ауаа дынрылаԥшыхын, рыдгыларҭа соуп игәахәын, – аԥҳәыс хшыҩ умҩахнаҟьар ҟалоит.
– Аԥҳәыс хшыҩ акәым, аха шәара шәымҩахызҟьо зынӡа даҽакуп… – инаиаҭалкит лара. Ԥыҭрак ашьҭахьгьы инацылҵеит, – ани Кас Кас-иԥа ишәгәашә изылашәыргыло аҵәызҳәа ҩык аажәлап ҳәа акәу?.. Уи усгьы изымҭода…
«Абри иахьа сусқәа бжьихуеит, уаа ҳәа иазҳәада, иԥсгьы ибзагьы еиҭеигааит…» – игәы дынҭацәажәеит аханатәаҩы.
– Исҭахыҵәҟьам ҳусҳәарҭа уажә иахьыҟоу, иаахҵәаны иуҳәозар…
– Изуҭахымзеишь, ҵаара ԥхашьарам?.. – дҵааит Наазым, ҭынч ибжьы ҭымгацәакәа.
– Изысҭахқәам зегь абраҟа иузҳәом, аха акзаҵәык ҳгәалаҳаршәап. Ныҳәак аламҭалазы, ҳадәқьан аҿы меигӡарахда ачашыла аарган, аколнхара ишаны ирырҭон, ааҵәахыла изгозгьы убарын, сабгьы ҩбаҟа ԥуҭ ааихәан, саргьы схәыҷны уа сицын, ҳгәыжь иҩақәиҵан, ашкол аханы амарда ҳахьыҩаҿалаз, илаҿҟьан иԥыххаа ицеит, абаҩ ҷыцгьы ҳазҭымгеит, уи ухы иқәукып, саб илицәхасын, ишьапы имыхәо шықәсы наҟьак аиарҭа даман, сара машәыр сымгагәышьеит, аха сгәы ахьынеиҭаԥаз уа иаанхеит.
– Ари деиқәшәоу, мамзар дызлацәажәо закәызеи, Сократ мӡанра духеиршҭып, – Наазым илымҳа дынҭахәыҭхәыҭит Ҟаисар.
«Аҽада аҵкыс еицәазаап аҽадара…» – иҳәеит егьи.
– Агәыжь ашәа ԥшь-шьапык уҵалааит, баџа-баџаҳәа акруҳәошәа… – ҩаԥхьа даацәажәеит уи игәылаԥҳәыс.
– Ибцәажәашьоузеи, бара?..
– Бара, егьиҳәа, иаха увараҿы сиамызҭгьы… Аҳәа ахы ухаргыланы, уқьышә хҿыҿӡа уӷәыруа ҳааҵрақәа урывҵоуп… – нас ауаа дынрылаԥшын, – нырцә-аарцә дгьылс иҟаз зегьы импыҵеикын, дбылда-ҳәылдычуа дҭатәоуп, Мырзаҟан хәыҷы ара дгыланы дыҟоуп. Ҳколнхра ахантәаҩы бзиахә жәлар рҿахәы еиҭазҳәауа ҳәа иахьа абри аизараҿы дкылигеит, ижәҩа дыҵакны димоуп.
– Изакәызеи, ибцәажәашьоузеи, Христна? – ауаа рышҟа ихы наирхан, – илауҳәауеи аԥҳәыс, – илацәақәа неиқәижьт.
– Мамзар скьаԥа хуҵәара уҟан… – лҳәеит лара, лылақәа камкамуа дахьгылаз.
– Иаадыруа зегьы ҳҳәарым… – изымычҳаит аколнхара ахантәаҩы.
– Шәаагыл зны, шәара шәыдагьы ара уаа ыҟоуп, – еиқәкуа днарабжьеит Камел Дыгә-иԥа, – ҭыӷьӡаа реиԥш ҳаилаларым.
– Ас ԥсышьа уаҩы ибахьоума, иҟалазеи, уара, сзыхҟьазеи, скәыкәыцыкәуа акы саҿупеи… – иҭыԥ аҿы днатәеит ацәажәара зҽазҵәылхны игылаз Гаг.
Аԥҳәыс ицәырылгаз аӡы хьшәашәа рықәнаҭәазшәа, иӡыҩ-ӡыҩӡа иаартәеит аизара иалахәыз зегьы.
Ишҳазӡа иҟалаз ихы-иҿы ааирччаргьы цәгьа имбо акгьы ҟамлаӡазшәа дырҩегьых даацәажәеит аколнхара ахантәаҩы:
– Ажәа иаҳҭап ҳдиректор… Уналага ҳҭагылазаашьа уара уаҟара издыруа иҟада? Уҩагыл, уԥхамшьан. Араҟа тәым дыҟаӡам, ҳара ҳтәқәа роуп зегьы, – идиҵон, уи ахәыҷқәа аџьабаа шырбо, харантә иаауа шырацәоу уҳәа валашьа амамкәа дахцәажәап ҳәа игәы изҭаны.
Егьи уи ииҳәаз имаҳаӡозшәа, ихы иқәыжьны дтәан.
– Уара уоуп сызҿу, Иасыф Дармидон-иԥа!
Ихьӡи иаб ихьӡи еидкыланы ахаан имҳәацызт, хьыӡ шьарала акәын дышишьҭаз. Даниҭаху, ани апап иԥажә дысзаажәга ҳәа акәын ишиҳәоз.
– Иасыф Дармидон-иԥа!.. – уажәык зынӡа ирԥшқаӡаны ауп ишиҳәаз.
– Избан, мшәан, сара?..
– Избан уҳәоу?.. Ус иахәҭоуп, ашкол адиректор иакәымзар, нас дызусҭада ҽаӡә изҳәауа. «Агәам… уаниҭаху дыԥсыхәшаха укәа дҭалоит, абжьааԥны лакгьы уаҩихуам. Уара узын иԥыскӡомызт, аха уажәшьҭа сеиԥшым, сеиԥшҵәҟьам…» – иҽеиқәырԥс дӡыҩӡа ахантәаҩы илакҭа дҭаԥшуан…
Егьи иблала иирбон, иҳәарц, далацәажәарц дара инеихьшьу шеишықәсала ргәы иҭыхо, изыргәамҵуа атәы.
«Ԥсаҭала уцәажәозар, сусс иалаҵәҟьоузеи ашкол аиҭагара, сара сзын зегь акакәӡами? Схәыҷы дҭам, сҳас дҭам…» – игәы дынҭахәыцын, иҿы акуа иашьҭуашәа даацәажәеит:
– Ашкол ахыбра шажәыз, неихыркәа шамам зегьы ижәбоит, ҳаҵгәеит, ҳаҵгәеит, аха иауам. Аԥсы дузырбзахо аиҳа иаргьы уажәшьҭа узахәом. Аҿыц ргылатәуп, аҿыц ргыламзар ахьымӡӷҵәҟьа аагоит аҽнышьыбжьон… Уи ҳара ҳаума, даҽа шьоук ахадыргылома, иҟалозаалакгьы хырԥашьа змам усуп.
– Аиеи, Иасыф Дармидон-иԥа, ахыбра ҿыц – аҭыԥ ҿыц аҿы!.. – амҩа днықәиҵеит ахантәаҩы.
Адиректор ихы нхырнаашәа даагылт.
Убри аамҭазы Ҭырбеии иареи рылаԥшқәа неиқәшәеит, аха ашәымҭаказы инеиҟәыргеит.
Ԥыҭраамҭактәи иҿымҭра ашьҭахь, игәи-игәи еилаԥшуа дшыҟазгьы, ус ҿааиҭит:
– Иахьдыргыло аҭыԥ – зынӡаскгьы сара сус алаӡам. Сара исҭаху иара ҟалар ауп.
– Аха иаба?.. – днеиҿаԥеит ахантәаҩы, иблақәагьы рыҭра инҭахынҳәит, – иуҳәауа цқьа еилгам, Иасыф Дармидон-иԥа. Ара акәу, анахь акәу?
– Уахь иамуазар, араагьы иабаргәузеи.
– Ҳахьыҟоу ҳҽеиҿаҳкаар, хараӡа еиӷьын, абри ада уаҳа ус ҳамамшәа ҳазҿқәоу уамашәа иубартә иҟоуп… Ажәа ныбжьеигалеит Наазымгьы.
– Уара угәаанагара аадыруеит. Уара уакәым, сара сзызҵаауа ҳдиректор иоуп, ԥыхьатәи ицәажәашьеи уажәы дызлацәажәауеи еиԥшым. Ихьыз сызыдруам.
– Сара еснагь ашкол ахыбра шәацхраа ҳәа акәын исҳәоз…
– Исаҳауа закәызеи, шәан лхылымсааит, – даацәажәеит ицәа дҭаҟәыршәа дахьтәаз, – агәыр иларҵеит…
– Убз иалазар акәымзи, аха иалазҵода агәыр… – ашә ахьшәа аӡә ибжьы аагеит.
– Ашкол азын ахыбра ҿыц аргылара азин анҳарҭах, аҽадахьарҭа иаҿыганы шьаҟьасҭак аҿы иргылазар бзиан ҳәа ҳазҳәоз уара уакәӡами, уажә уааҳәны укшаԥаны улаҳҿагылт, – даӷьуа-дыԥсуа ихы ҩыҵирззеит Мышьа.
– Усҟан ус сгәы иаанагон, аха иахьа даҽакала сахәаԥш-уеит. Сара суаҩуп, схәыцырц азин сымоуп…
– Шьахәуп, аха ас ԥсышьа уаҩы ибахьоума, иуҳәауа ҳәаӡамкәа, ҳхәыҷқәа иааӡоит ҳәа ҳухәаԥшуеит, – инаиҿаирхьит ахантәаҩгьы.
– Исзеилкаауам, Иасыф, – уи уажәраанӡа ани «ович» ҳәа дызҿыз наҟ инамыршәаны ауп дышиацәажәауа, – иацы бзык ҳалацәажәон, иахьа – даҽакы, изыхҟьазеи?
Адиректор иӡбеит ахантәаҩы дахьынеиааиуа, иара изыҳәа иҿыҩрқәо наигәалаиршәарц, иара убри алагьы, ма абри аизараҿы диҟәицарц. Уи заманалаҵәҟьа еилкааны иман, убас ҟаимҵар ада уаҳа ԥсыхәа шамамыз, аҵарбел еиԥшгьы дынилаԥс дшикуаз.
– Уи зыхҟьаз егьииз уҳәа, ани шәара ишәылхны агаҿа аҩны исыргылаз анысныҳәауа унасыԥхьоит, убраҟа еибаҳҳәап… Арамақәа ҳәа угәы иалоугьы, аҩны азын уажәшьҭа акгьы иаԥсам, амала ҟәҟәас иҟоуҵар ҟалоит, изхашәҵо шәа ишәыԥшаап усгьы, – иҳәан, иҭыԥ аҿы днатәеит.
«Инаргеит, тәымк инеига џьушьома, смаӷра иҭатәаз аӡә иакәхап. Уи ада хьаа Анцәа исумҭан…» – ихәыцра ашьҭахьгьы иӡбеит, уеизгьы ҩбаҟа ажәа иеиҳәарц, – ацәажәашьа шузымдыруа умбои, ацәажәашьа.
– Исшәырҵаз ауп… Уаҳа иуасҳәои уажәтәиала, – уи дааиҟәаҵын ахантәаҩы ҽаӡә иахь ихы наирхеит:
– Аклуб аиҳабы дабаҟоу, дызбаӡом…
– Ара дыҟоуп, ара… – ҿааиҭит уи иааигәарашәа итәаз аӡәы.
Днапырҟәыҷы-шьапырҟәыҷуа дҩагылеит Ҭамел, иҽрыцҳатәшәа ауаа днарылаԥшит.
– Сара исҳәагәышьозеи, ицәажәаша ауаа ыҟоупеи, аиҳабацәа ирҳәоз ҳмаҳауазыз.
– Шәара ижәдыруа ауп, Ҭамел, иҟоу шыҟоу шәҳәоит ауп, уаҳа акгьы…
– Сара зҵаарак сыман, Ҭамел иҿы, – даацәажәеит уажәраанӡа зҟытԥсыт бжьы ыҟамыз Ҟаисар, – чеҭвертк адгьыл шаҟа карпыжә цыра ҭыҵуеишь, насгьы ианаалошь уажә акарпыжә ҟаҵаны иахьумоу?..
Иааибарччеит акәакь ахь шьоукы.
Ҭырбеи, алаф иаҭыԥым ҳәа иԥхьаӡазар акәхап, дааҳәыцымыцит дахьтәаз, иаҭахӡаҵәҟьамызт ҳәагьы игәы иаанагомызт.
– Сара акарпыжә ахьанаало аҭыԥ акәӡам сзызҵаауа. Ара ҳазлацәажәо зынӡа даҽакуп, насгьы гектарк абжа еиҭабжаҿы шаҟа карпыжә цыра ҭыҵуа зыԥхьаӡахьада?
– Убри еилкааны имамзар, уара узышьҭоугьы аҭак изыҟаҵом.
– Ишԥа, аҩыза, уххьзгеит, иуҳәо иаанаго сзеилкаауам…
– Ус акәзар, исоуҳәар сҭахуп, аколнхараҿы ари акарпыжә аарыхра акәу, акультуратә усура акәу дзызку?
– Ыы, аклуб деиҳабыми… Ҳм… карпыжә хәыҷык ныҟаиҵазаргьы, акгьы амам, митә ҟалама сеидру?..
– Мчыбжьык ахьтә заҟантә днеиуеи аклуб ахь?
– Заҟантәы днеиуа егьи ҳәа, аџьабаақәа иибахьоу… Дызбахьада мамзаргьы, – иҳәеит Габрушьа, уи иусуразы игәы намӡо, ихы намӡо, – мызк ҵуазар ҟалап агазеҭ ала сҭамԥшижьҭеи…
Ҭамел аҳәа ахы заахаз еиԥш, дыззаӡа дгыланы дыԥшуан, уаҳа еиҿкааз акгьы изымҳәеит.
– Иухьзеи ухәантеисантеиуа, ах ужәызшәа, – дыниқәцәҟьеит уи ахантәаҩы.
Ах удыржәызшәа иҳәар, еиҳа иҭахын, аха усҵәҟьагьы изыгәаӷьуамызт, иргәаар иҭахымызт аҩызцәа араҟа иахьа ирылатәаз. Деиԥхьхәыцаашәа дышгылаз, иаалырҟьаны даҽаӡәы дыниазҵааит:
– Уара иҳауҳәозеи?
– Ҳм, сароу? Сара… Акымзаракгьы, Хынтрыгә дыҟам егьим, ишәасҳәараны иҟоузеи?..
– Ыы, уажәа уҿыхны Хынтрыгә дахьцоз игама? – аӷьеҩ наихиргеит.
– Сажәа имгеит, аха сҭынчра игеит.
– Аа, ус акәзар утәа, – иҳәеит иакәӡамкәа, деилашәаны.
Дҩагылеит Хьымца, илабашьа неиԥышьҵыргәашәа иаԥхьаҟа днеихеит.
– Сара, ажәлар шәхаҵкы, ишәасҳәарц исҭаху абри ауп, иахьа ҳазлацәажәо аус, ирбылгьо иааргоижьҭеи акрааҵуеит. Ҳабацәа гаӡақәамызт, ақыҭагә ахьалырхуа рзымдыруа, аха аӡнырцәаа иаҳҿыҵны ианца, хаз қыҭаны ианыҟала, игәҭамшәа иаабо ҳалагеит. Ҳара ҳганахь инхо роуп, аколнхара ахантәаҩы раԥхьа днаргыланы, уи аиҭагара аԥшьызгаз. Еиҳарак ҳхәыҷқәа рзы иуадаҩхеит, амшқәа аныцәгьоу изымаауа, насгьы иагхо рацәаҩхеит, уи адиректор заманала идыруеит, ара дтәоуп, аиашазы, ҳхаҭақәагьы иаҳцәуадаҩуп. Еизарак ыҟоуп рҳәар, машьынак уаашьҭкәыцәаа уаанагап ҳәа уҟоу. Имҩахароуп, ижәдыруеит, зынӡаскгьы шәҳақәмыӡбан, ҳҭагылазаашьа шәазхәыц…
– Хьымца уажәа хьыла иԥысҟоит, – даанкыло иажәа ныбжьеигалт Наазым, – ҵаҟала амҩа бжьгазар, ҽыла шьапыла агәадыҳәа уаакылсуеит, сааҭбжакгьы амҩа уқәхом.
– Ҳм… ус иҟалозар, ибзиами.
– Уара, изышәҭахыми, Наазым, иҟьаҟьаӡа шҭакы ҳанҭагылар… – иҳәеит Гаг, игәылаԥҳәыс лҿынтә иаҳақәаз дрыҵақьуа дахьтәаз.
– Гаг, уара ҳаузыӡырҩхьеит, уаанҿас иҟалозар, сара ажәақәак сҳәарц сҭахуп. Ацгәы хҵәаны алыӷәра ихәнан ҳәа ак рҳәоит еиԥш, ииашам ҳазҿу. Агәашә иахьахәҭаз иҿарҵеит ҳабацәа, иаарҳәны аҿаҵара аҭахым. Аӡәгьы иамеикуамызт, иахьалырхқәаз иаҭыԥны иҟазар, – инацәкьарақәа ааиҵыхны, инапсыргәыҵа инаҵирԥшын, инацәкьыс ирбага нацәа аақәкуа, – зегьы ирзеиԥшуп, игәҭоуп ҳәа иузыԥхьаӡару, абасшәа иақәшәазар аҭыԥ иаҳдырбаз, иҟалазеи рыцҳарас, сшәазҵаауеит…
– Амҩа ҟарҵап, ашкол маҷк ишәцәыхаразар, Гаг, алагарҭатәи акәзаргьы, ак шәыздыргылап… Ҳалацәа анаахаҳт иаабаз ҳҭыӡҭыԥ ҳашәмырԥсахын, игәгам, иԥшӡам. Ари, шьоук ргәы ишаанаго еиԥш имариоу усым, жәашықәсала ауаа аусҳәарҭа абаҟоу ҳәа иҵаа-ԥшаауа иҟашәымҵан… Шәара шәҿы изӡом абри акәмызт, сызлацәажәарц исҭахыз иахьа. Ишыжәдыра еиԥш, шеишықәсала ҳанхамҩа еиҵахауа иааиуеит. Ахарџьтәқәа рацәахеит, хашәала ҳәа акгьы аиуам. Ҳуалқәа иахьагьы ԥсы злоу агәыларатәи аколнхарақәа иршәоит, культура хкыс ианымаало крыҟоума, исашәҳәеишь, ҳазқәынхо адгьыл? Хадара змоу ҳәа иҳамоу аҭаҭын, абар, уажәшьҭа жәашықәса ирықәуп ишахәҭоу, уаҩҵас аплан наҳамгеижьҭеи. Аӡахәа еиҭаҳатә ааганы абаҳча уаҩы иеиҭар ҟалоит, ацитрус ҳәа ҳазҿу акәзаргьы – убас. Ишԥанашәыгӡо, ашә, ахш, акәац уҳәа рыпланқәа?..
– Нас уаҳа планк наҳмыгӡаӡо ҳаҟоума ҳара? – дҵааит аколнхара ахантәаҩы деиԥхьчны дахьтәаз.
– Анагӡашьақәа иагьакуп, иагьыҩбоуп. Ақьаад жәган, ақьаад аажәгеит, иабаҟоу иара ахаҭа, суазҵаауеит, Назырбеи ухаҵкы? Ишԥанашәыгӡеи аплан акәтаӷь азы иҳақәыз ҵыԥх? Ԥарала ауми, амц сҳәауама?..
– Ҳамацра ҳакәзар, ак ҳҳәарын, аха…
– Иззеиҭамҳәаз ананамгацәа ҳзырҿыԥшрызеи, зынхамҩақәа ҳараку, ахашәала ду зауа аколнхарақәа шыҟоу. Харагьы ицатәӡам уи азын. Ара ҳамԥан иааигәаны иҟоупеи ҳазҿыԥшша… Шәицәыԥхашьома сеидру ахантәаҩы, дышәмыхәозар, акы дышәԥырхагам.
– Ҳара ҳахшыҩ ҳара иҳазхартә ҳаҟоуп, агәылара ҳцаны аӡәы ҳазиазҵаахуеи?
– Убри ауп ҳара иаҳԥырхагоугьы ԥхьаҟа ҳазмышьҭуа. Ҳахьымӡӷқәа рацәахеит, арахь ҳалшақәа маҷны…
Ҭакқәак нариҭошәа ҟаиҵон, аха ибӷашшараҵәҟьа иҵасны дыҟан, ихы изықәкуамызт, атәымуаа шалатәаз, аҵыхәтәаны Наазым иеиҳәаз, уи даугаӡаҵәҟьахыз, еиликаауан Хынтрыгә аҳамҭа ирҭарц Аҟәа иԥхьаны дшырымгаз, идыруан уи аҵыхәтәа шҽеимхоз, уажәы ари азҵаараҿы иқәдыргылаз азҵаарагьы ааимпыҵадырбеит. Ақәҵроуп акызаҵәык изынхаз, аха еибгала дзықәҵуоу? Убри ауп хьаас имоугьы уажәы… Асҭаршын иахь днаԥшын, убригьы ҿиҭуам, деиқәԥшьыхаа дтәоуп.
«Ажәа иуҭаргьы акриҳәарц дыҟоума, умбои аԥаимбар сахьа иҭаны дыштәоу… Сиазҵааргьы ари ажәлар ирусуп, ажәлар рус дара ирбааит иҳәозар акәхап, ихы ныҵга-ааҵго даауеит агызмал. Аха уи са сизхап, акы саманы идәықәлар, иаргьы дсырҳәазап, уаҳа акгьы сылымшаргьы. Лыԥхала далҵуа џьишьоит…»
Аколнхара ахантәаҩы ихәыцра данаалҵ, дҩагылеит Камел Дыгә-иԥа ажәа иҳәарц.
– Ажәа мыцхәы араҟа иаҭахӡам, еилкаауп зегьы, – дналагеит аколнхара апарторганизациа амаӡаныҟәгаҩ ҿыц, – аханҭаҩынҭара ҳазлахаз, акала амҩа иқәҵатәуп, иҳасабтәуп, мамзар, ҵыхәаԥҵәара аиуӡом ацәажәара. Уеизгьы-уеизгьы абра ҳнеиҭаҵыр, ҳаԥсит, ҳаӡит ҳәа аӡәгьы иҳәаӡом, ишырҳәаз еиԥш, Лыхны ашҭа еиԥш шҭакы ҳанҭагылар, бзиан ҳәарада, аха ҳазхәыцроуп даҽакгьы. Ҳабацәа, урҭ зынӡагьы ихәыдамызт, ижәдыруеит, русҳәарҭа ахьыҟаз, иахьеизоз, русқәа-ҳәысқәа, зҳәаз еиԥш, иахьрылацәажәоз рыцәгьа-рыбзиа зыдҳәалаз,
рԥашә-рдац ахьыҟаз, уи агәыблра иамоу атәы сара салацәажәом… Ииашоуп, ақыҭа аҽанеиҩнаша, иахьа ҳусҳәарҭа, ҳашкол ахьыҟоу ауаа зегь ирзеиԥшны, игәҭаҵәҟьаны иҟамзар ҟалоит. Аха сара ҽак шәыхшыҩ азысышьҭыр сҭахуп, ишдыру еиԥш, ҳколнхара еиҵахоу анхамҩақәа иреиуоуп. Ашкол аргылараҿы аҳәынҭқарра ҳацхраап, аха егьырҭ ахыбрақәа ҳаззыргылода?
– Камел, аус мшуп, нап аркроуп иаҭаху, – инаимидан, даацәажәеит аколнхара ахантәаҩы.
– Аус мшуп ҳәа, – иаҳкуа-иаҳшьҭуа ҳамамкәа, ҳнеины дәык ҳҽаҳзықәԥсару, Назырбеи?! – ԥыҭрак дааҭгылан, нас инациҵеит, – ашкол зцәыхароу рзы иахьаҭаху, иахьанаало ихарҭәаам абжьаратәи, ма алагарҭатәи акәзаргьы, акы рызҳаргылап, араион аҿы срацәажәахьеит, иақәшаҳаҭуп… Ахбыџқәа аранӡа иааларгьы, рҷапан кашәом уи азы, ргәабзиара иазеиӷьуп.
– Ргәабзиара иазеиӷьуп ба? Даара хәшә бзиоуп удыруоу! – иԥынҵа дынҭацәажәеит иганахьшәа итәаз аколнхацәа руаӡәы.
Уи ииҳәаз цыфа амҭакәа, ҭынч иажәа неигӡон иара:
– Шьхарԥааи агааи еимаздо амҩагьы иазхәыцтәуп… Ҳгәы иҵхо азҵаарақәа қәнагала, убри ада изыӡбо ҽак сыздырам…
– Ҳаи, дад, уқәра уахьӡааит, ииашоуп иуҳәауа, иҳарххоижьҭеи ианбатәи аамҭоу уи амҩа ҟадыџьгьы, – инақәшаҳаҭхеит шьоукы.
– Ажәа бзиа уаҳар иумдыркәа, – инарыцирӷзит урҭ Наазымгьы.
– Даара ибзианы ишәыӡбеит, ус инажәражәгааит, – инараҽԥниҳәеит ахантәаҩы.
Иара итәқәа ҳәа ииԥхьаӡоз ракәхап, шьоукы ихы нарықәикын, – уара, арыҩшьыга шәырҭама?..
– Арыҩшьыга уҳәоу?.. – даацәажәеит Мышьа. Камел Дыгә-иԥа иажәа неигӡон:
– Абри агәаанагара ииашоуп ҳәа ишәыԥхьаӡозар, абжьы аҭатәуп, аҩызцәа! Иазыразу шәнапқәа шәырҩахарц аҳәара ҟаҳҵоит.
Адруҳәа зегь рнапқәа ирҩахеит, аӡәы-ҩыџьа рҷыдарахаз…
Ашьха иқәыз асы аӡыҭра иалагахьан, Ӡаԥшь хышхыҵәан, алакыҵа ҭархынҳә, иамак-амшьҭуа иқәланы ицон, ашьҭыбжь уамыргыло. Амра шьыбжь агәы ааҩнашахьан, амхырҭақәа алҩаҵә рхылзза ицәаӷәаны ишьҭан, алаҵара иахьаҿызгьы убарын, «лаҟ-лаҟ» ҳәа алмҩанык хрыжь-хрыжь абыжьқәа уаҳауан.
Ашьхарԥаа зегьы еицырзеиԥшыз аӡлагара днавсын, афидаҭра даваланы днеиуан. Уаҩы игәы иахәаратәы иҟан уи, ҵабыргны, ишнеилырҟәшәа-ааилрыҟәшәахьазгьы, иҽыгә-ҽыгәӡа, ииаҵәҳаҳараӡа улаԥш иҵашәон.
«Рҭыҳәрыкьқәа цәгьоуп, аха иусуцәам узҳәом», – игәы дынҭахәыцит иара.
Уи ганкахьала игәалаҟара бзиан, избанзар, рыцәаӷәатәқәа ирылгахьан, инеиԥынкыланы алаҵарагьы нап адыркхьан: реиҭаҳатәқәа ықәҳәҳә аара иаҿын… Зехьынџьара актәқәа рыла иеиқәшәамызт, атыхтәқәа рыман, архақәа рахь адгьылқәа еиҳа имчыран, ҽазнык ицәаӷәамкәа алаҵара гәаӷьуацәан. Иҟан анхамҩа змырманшәалоз егьырҭ аҭагылазаашьақәагьы, аха урҭқәа зегьы уадаҩуп ҳәа иԥхьаӡомызт. Акзаҵәык изхымгоз, хьанҭарас имаз, аколнхара ахантәаҩы ҽырчмазаҩ ҟаҵаны ихы ахьахигоз акәын.
Папык иҩыҵра ахы бжьҟьаны ианца, мызкы ииарҭа даӷран ҳәа акы рҳәоит еиԥш, ҵыԥх ианааӷыҵсуаз аферма аҿынтә дшаауаз, амҩан амшцәгьа дықәнакын, ахьҭа наилалан, убри аахысгьы «дычмазаҩуп». Ииашоуп, ичымазара ҵаҵӷәык амамкәа иҟамызт, аха ас ԥсышьа уаҩы ибахьоума?.. Агәыҩбара ауаа ирмоур ҟаларын, ацәгьеи абзиеи рҿы урҭ дрымбозар, чареи ԥсхәреи иҽрыгирхом уеизгьы. Рлакҭа данҭарклак, имоуп ирхианы ажәақәа: «Џьара снеиуа сыҟахума, сара ачымазаҩ рыцҳа, аха ауаа узрылҵуам, ԥхашьароуп…»
Уажәы, аҭаҭын ус ҵысижьҭеи ишьагашьагьы ахьыҟоу уаҩы издыруам, иҽиҵәахт.
Ашықәс анҵәамҭазы уи азҵаара араиком абиуро аҿы иалацәажәараны ишыҟаз, «даачмазаҩхан», убри аахыс дгәеигәеиуа ахәшәтәырҭақәа дрыбжьоуп. Аабыкьа ҽыхәшәтәра ԥсшьарҭак ахь дцан, макьана ихабарҳәагьы ыҟам. Араион аҿы иазҵаауагьы ргәы ԥымҵәацт ҵабыргны.
Аколнхараҿы уи иусқәа зынӡаскгьы ицәгьоуп уҳәауа иҟам, избан акәзар, ахантәаҩы иусқәа Камел Дыгә-иԥа иҟәаҟәа инықәырҵан, ус дааиуеит макьана, ишырҳәауа еиԥш, хьымӡӷ мгакәа…
Ахантәаҩы уажәшьҭа дхынҳәуам, Камел иқәшәоит ҳәа ауп ишаадыруа рҳәоит шьоукы, ҽа шьоукых рҽырԥсны итәоуп, ргәаанагара рҳәаӡом, убрыгьы зегьы даурҭахыху. Аха арс уҳәа, анс уҳәа, ари цәажәароуп. Абри – абри ауп ҳәа иҟалаҵәҟьо аӡәгьы еилкааны имаӡам…
Абна аҽыгәра илгаз амҩахәасҭа днанысын, ҳәысҭак дынхылеит. Игьежьӡа агәҭахьшәа игылаз ахьаца ашҟа ихы рханы иҿынеихеит, уаҟа итәаз аколнхацәа данырба, иҩеихаҵгылт. Аԥсшәақәа ааибырҳәеит.
– Иҟоузеи, ишәымоузеи? Ишәанаҳәои анхара ҿыц иааиз?..
– Иҳанаҳәауа рацәоуп, Камел Дыгә-иԥа, анхаҩы инапы агымхар, игәы адикылар… – иҳәеит Хьымца, иеигәышә иԥышьҵаргәашәа дахьгылаз.
– Закә дгьылузеи ҳазну, пату ҳзақәҵом акәымзар… Прибалтика сыҟан ҵыԥх, гәыԥҩык аделегациа цон Аԥснынтәи, саргьы срылахәын, ижәдыруеит… Колнхарақәакгьы ҳнарылс-аарылсит. Дгьылк ҭацәны иара ус машәыршақәгьы џьара иубом, имхырҭоуп, ибаҳчоуп, имҩоуп, иӡуп… Ҳара ҳҿы ишԥаҟоу? Ҳазқәаарыхуа аҵкьыс еиужьны ишьҭоу еиҳа ирацәоуп…
– Иуҳәауа ҵабыргуп, Камел Дыгә-иԥа, – инақәшаҳаҭхеит дара, – напы агуп, иазхом. Иаадыргәышьоит, аха…
– Иҳалшогьы ҟаҳҵом.
Ҿымҭуа, еиқәышьшьы игылан аколнхацәа, аԥша амахәқәа ирыбжьахәмаруа уарла-шәарла абжьы гон.
– Ҭаҭынк шәымазар, ҳашәырхеишь, – иҳәеит иара, уеизгьы-уеизгьы даҿынҵәаауаны акәӡам, данахози данамыхози еиҟаран, аха ус, ацәажәара иналеихаларц, иҿаԥхьа еиҳа
рҽаадыртырц азы. Аҭаҭын рҳәы иааидыркыз амца нацрарсны, иқьышәқәа инарыбжьеикит, днаҿыхеит, ашәымҭаказы иԥынҵа алҩа нҭирббын: – …Изхысҳәаауа, ҳхы иаҳархәо, ҳхы иаҳзамырхәо, аҳәынҭқарра гаӡаӡам, заманала ирдыруеит… Дгьыл мазарак шәыманы, арахь лҵшәа ыҟаӡамкәа ҳәа рҳәар, нас утәаны умашьхәылҵ уацҳала…
Иааиҵанарӷәӷәеит ари ираҳаз, иууаӡа, аҭынчра нархатәеит ҩаԥхьа.
– Аиеи, ус ҳахьҵәҟьар ҟалоит, – иҳәеит Гаг, аха ԥыхьатәи изҵаарақәа раҵкьысгьы иааихьааны ауп арҭ ажәақәа шиҳәаз, илахь неиқәиҵан, ихгьы наирҟәит.
«Ақыҭагә ахьыҟоу ҳаҭәаҳамшьошәа еигьиуашәа ҳазҿқәоу закәи, ҳлақәоуп акәымзар, иру-ирыму исыдшәалоу сучастка сынҭымҳәҳәои, уаҵәы умхы акалҭ аҭаҭын бзианы иааирыхуеит, дыкруҩуп ҳәа аӡәы дааганы дынҭарҵар, иҟауҵо саҳәишь, – дхәыцуан Гаг, усҟан уқыҭа агәгьы ула иабашам, ушколгьы ула иабашам, уқәгыланы уҳәҳәала…»
– Нхамҩа хатәрак шьҭыхны, хык наҳаҭаны амҩа ҳақәызҵоз уаҩ даҳмоуит, – даацәажәеит Хьымца, анышә иааҵыҳәҳәоз аҵла адац шәпақәа руакы иарӷьа шьап нақәыргылан, ҿваралагьы аҵкыртҳәа наҟ дынкажьцәеит.
– Усгьы аӡә дҟалап, агәкажьра аҭахым, – инаиаҭеикит уи Камел Дыгә-иԥа. – Анкьа аӡәы иҳәан еиԥш, анапхгаҩцәа цоит, иаауеит, ауаа роуп аус злоу, ирылымшара иҟоузеи, агәаԥхара роур…
– Уи зҳәаз даугаӡахыз, аиаша иҳәеит, аха ахгьы аҭахуп. Амҩақәҵара еснагь иҟан, уи аӡәгьы мап изацәкуам… Еиҿкаам ауаҩы ак еиҿикаауеит ҳәа ауаа дырхаургылар, рыцҳароуп, Камел Дыгә-иԥа…
Ари ацәажәара уаҳа амырҵауларазы, апарторганизациа амаӡаныҟәгаҩ иажәа ҽаџьара инаирбрит.
– Уи иашоуп, аха аказын сшәазҵаашан, иқьышәгьы ачча аақәххит,– ани ажәытәтәи шәысҭаршын, адгьылшацәа ааны ианыҟаз, Тышә Хапара иҿы иманы даннеи ишԥеибырҳәаз?..
– Уи Хьымца иоуп издыруа, – иҳәеит аколнхацәа руаӡәы.
– Удин аныс, ишҳауҳәара.
– Уи анбатәи аамҭоу иҟалеижьҭеи, иугәалазыршәазеи?
– Иугәаламшәо ак аума, аџьашьахәы ззырҳәаҵәҟьо ауми.
– Уи шыҟалаз абас ауп, саргьы сахаанны иауаздырхуа, ирҳәауа исаҳаит ауп, – ацәажәара дналагеит Хьымца. – Адгьылшәаҩцәа, егьырҭ зегьы рҿеиԥш, Тышә Хапара идгьылгьы илҭагыланы иршәеит, амцхә-аҵахәы уҳәа имаз ашәҟәы инҭарҩит, аха рыцҳарас иҟалаз ижәла уа ишадырбара рзымдырит, иажәа иалаз ашьҭыбжь «Шә» аурыс бызшәаҿы иауҟаху…
«Иужәлоузеи?» – дҵааит ачынуаҩ.
«Ты-шә-ба», – иҳәеит аԥшәма, ижәла дазыгәдуны, иҽырҟасаӡаны.
«Ишԥа, Тышба уҳәама?»
«Урҭ, уххьзгеит, нхацәоуп – Тышаа рхәаҿы инхоит, сара с-Ты-шә-боуп», – иҳәеит иара.
«Твишба ҳәа акәзар?» – деиҭаҵааит ачынуаҩ.
«Тҩышба ҳәа узҿу, ара ҳара ҳҿгьы ҭыӡқәак ыҟоуп, аха еиҳарак Ҵандрыԥшь ахахьы ауп иахьынхо, сара, саҳ, ухаҵкы, с-Ты-шә-боуп» – иҳәахт иара.
Егьи игәы анԥҵәаӡа акәхап, усгьы наидиҵеит иҭазҩуаз, ианҵа абас: «Ти-свисток-ба!..»
Иаахиркәшеит Хьымца иажәабжь.
– Иирҳәеит, умбои… – даацәажәеит Камел Дыгә-иԥа, икьатеиах ԥҵәауа.
– Данаҟәымҵӡа, уаҳа ԥсыхәас иамаз?..
Иаалахҿыххеит уи иазыӡырҩуаз, ҿызымҭуазгьы ажәақәак неимырдеит. Гаг заҵәык ҿиҭуамызт, ганха дыԥшуашәа дгылан.
– Изакәызеи, Гаг, иугәамԥхои Хьымца ажәабжь иҳаиҳәаз? – даацәажәеит абригадир Мышьа. «Уи адгьылшәаҩ дыҟазар «Свисток» уирҟаҵара дыҟан…» – Лиман уҭылцеит усҟан уи аԥҳәыс аизараҿы…
– Сызхлырҟьо ҳәа акрыҟандаз, рҳәаа иахьадыз ужәрак аахысҟьан, дара усгьы ак ҟазҵо ракәым, сақәылфарц акгьы сыгӡам…
Камел Дыгә-иԥа аколнхараҿы ари аҩыза афактқәа аҭыԥ шрымаз идыруан, Гаг иаҽԥнырҳәазгьы ҵаҵӷәыдамызт, аха
араҟа, ҽа уск азы дааит, лафк инаԥшьны уи алацәажәара иахәҭаны имԥхьаӡеит.
– Адгьыл зыҟоу ауаа ықәаарыхырц азоуп, амала мцхәык-ҵахәык аӡә идшәаланы имазар, уи ҳахәаԥшыр ҟалоит, зҽаҿызшьаауа аӡә дҟалозаргьы иаҳҭоит, амала иара дҽеизааит.
– Анцәа илԥха уауааит, – иҳәеит быргк, ари ииҳәаз игәаԥханы.
Изҭагылаз аҳәысҭа ҭбааҭыцәӡа иҟан, амрагыларахь ала иахчынгаз абна, цәаҳәа иаҵәаны инашьҭын. Аҵаҟа иласкьаганы Ӡаԥшь ахәхәаҳәа абжьы гон… Шьхарԥаа харабӷьарашәа инхон, ахәы ҳаракырақәа ирықәубаауан рыҩнқәа, рывҵақәа рҿы зҭыӡҭыԥқәа ыҟазгьы маҷмызт, аха урҭ рымҩақәа абраҟа еихагылан, алада ицо, аҩада ицо – зегьы абраҟа еиқәшәон. Изларҳәо ала, ацуҭа ирныҳәарҭан, анкьа зны аџьҵлақәеи ашәҵлақәеи рыҵаҟа амахә каҿаны инышьҭарҵон, рхы нықәҵаны еикәшаны илатәон… Ԥшацк асуам анугәахәуазгьы, араҟа хьшәашәаран, иахьагьы аԥша ахәхәаҳәа иасуан, абри ахьаца аҵаҟа унатәар, уааԥсара наухгоит иаразнакы…
Камел Дыгә-иԥа илаԥш наиршәын, аҳәысҭа ахы-аҵыхәа ааимидеит. Уи аҳабла хәыҷқәа раԥхьарҭа ҿыц идыргылараны иазырыӡбаз ахыбра иахьаанахәаша, ишыҟалаша ҳәа дназхәыцит. Аҭыԥгьы гәаныла иаалихит, «митәык ишьҭыхцәамкәа, жәаба-жәохә уада аанахәартә, ашәырҭра аҵакны…»
Зныкыршәа днаразҵааит уаҟа дзыниаз аколнхацәа:
– Ишԥажәбо ашкол азын аҭыԥ абраҟа иалаҳхыр?..
Аӡәгьы ҿиҭуамызт, иахырҳәаара рзымдыруашәа иԥшын.
– Зегьы иахьырзеиԥшҵәҟьоу ҳәа уашьҭалар, уи акгьы злымҵуа усуп, – иажәа неигӡон иара, – аӡы ара иааигәоуп, ҳаракыроуп, баарам, ауаа ирҿахарсҭоуп…
– Аиеи, аха… – игәы намӡо дааҭгылеит Гаг.
– Аха зацузеи?
– Уи абрахь дгьылк игәаԥхоит, аӡәы-ҩыџьагьы идирбахьеит, – инаиаҭеикит уи Хьымца.
– Ишышәҭаху, уи еиӷьзар, мап зкуада?
– Уи амш изгом, – ҩаԥхьа даацәажәеит Хьымца, – алада аҩада инхо еиҳа ирзеиԥшшәа иҟоуп, аха ушьапы ахьынахьушьлак, аӡы алыжжуа иааиуеит, ахәыҷқәа аӡбаара иаҳзылаԥсом инаганы.
– Уеизгьы-уеизгьы са иамаскуам, зегьы шәеиқәшаҳаҭны ара иалышәхуазар, сара мап скуама?..
– Ара анкьагьы хыбрак гылан, ахәыҷқәа адырԥхьон, иухашҭма?
– Аарла исгәалашәоит…
– Акомиссиа аараны иҟоуп, убри Гаг изиҳәазгьы дҳарбап, аха ара еиӷьу џьысшьоит, – инышьақәирӷәӷәеит Камел Дыгә-иԥа аҵыхәтәаны.
– Ҳәарада, ҳәарада, – инақәшаҳаҭхеит аиҳараҩык.
– Шәаалеишь, ҳанҭаԥшны цқьа иаабапи, – иҳәан, еицны рҿынархеит.
Ахьаца ахахьы, иахьыҩаскьаз, митәыкгьы иацәыхарамкәа, агаҿаҟа иҿы нарханы, инапқәа неиҵыхшәа дааҭгылеит.
– Абасшәа игылароуп сара сгәанала ашкол. Аԥхьаҟа ахьацагьы нагәҭылакны ишҭаны иҟалоит. Ашәыр-қәыр ауҭозаргьы ицәгьоума аҭыԥ? Иаанахәоит ампыл асырҭа, егьырҭ ахәмаррыҭақәагьы…
Ашкол ахыбра ахьанаало ҳәа ргәы иззаанагаз аҭыԥ алхны аҵәыгәагәақәа надырсит. Ахы-аҵыхәа иакәшан ирбеит, иаҳа-иаҳа иргәаԥхон… Ахыбра ргыланы иалгаз аҟара ргәы арҟәандеит еиниаз аколнхацәа.
Камел Дыгә-иԥа урҭ иреиҳәеит араион-анагӡаратә Комитет аҿы дышрацәажәаз, уи араион аҿтәи аргыларатә план ишадырбаз, иаарласынгьы напы адыркраны ишыҟоу.
Зныкыршәа Гаг апарторганизациа амаӡаныҟәгаҩ дыниазҵааит:
– Ҵаара ԥхашьарам, шаҟа класс рҿынӡа аԥхьара ҟалозишь, зыргылара шәгәы иҭоу ашкол аҿы?
– Алагарҭатәи анаҳҳәа, иаҵанакуа х-класск роуп, аԥшьбаҿы ианнеилак, абжьаратәи ахь ииасуеит… Наҟ-наҟ ихарҭәаам абжьаратәи аҿынӡагьы уаҩы инеигар ауеит.
– Хьӡара бзиа анцәа ишәиҭааит, баба, – иҳәеит абыргцәа руаӡәы.
Инақәныҳәеит егьырҭ изаҳақәазгьы.
– Ари ҳашкол ду, – даацәажәеит Хьымца, – ахәыҷқәа рхыԥхьаӡара иазнамырҵуазар, иаԥырхагамзар, ибзиан, ҳәарада, ишнеиуа ааба рҿынӡа ишьақәгылар.
– Уи наҟ-наҟтәи усуп, ара ццакыра ҟамлароуп, зегь еиҿыбааны иҟаҵатәуп, – инаиаҭеикит Камел Дыгә-иԥа.
Бзиала ҳәа иааныжьны данцоз, иргәалаиршәеит уаҵәы амҩаҟаҵараҿы еиқәшәараны ишыҟоу, ражә рлаба дадҳәаланы, неиҩымсрада зегь ҭыҵырц шрыхәҭоу…
– Ашьыжь ашацкыра шәаҵагыланы, – ҭынч дцәажәон иара, – иахьеибаҳҳәаз аҭыԥ аҿы шәнеиуеит. Абригадақәа зегьы ираҳәоуп, ҷыдалагьы шәара шәҿы, аҩызцәа рнапы иануп.
– Ҳәарада…
– Еилкаауп…
– Аӡәк иеиԥш зегь убра ҳҟалоит уаҵәы…
Еихьымӡа-еиԥымӡо, ргәалаҟара бзианы аҭак ирҭон дара.
Аашарккон. Амшын ахь иласкьаганы икыдыз Еҵәаџьаа ажәҩан алабара иаҿын. Амра ажәҩан икыднаҟьалаз ашәаԥшь, ашәаԥыџьаԥ иршәыз ауапа ршәыхны наҟ инканаршәызшәа, иаалахҿыххеит, ҷырт-сырт дыргон аҵарақәа, акәылкәаҷыҳәа ишәаҳәон.
Камел Дыгә-иԥа ашҭа дынҭыҵын, амҩа даныланы иҿынеихеит.
Уи иаԥхьаҟа, ишьҭахьҟа ицәырҵуан аколнхацәа, аҽагақәа, абаҳақәа, аҵыркантқәа уҳәа рнапаҿы иркуп. Ауардын барбалқәа рыҵаҟа аҷҷаҳәа ахаҳәсса шәаҳәоит…
– Шьыжьыбзиақәа!
– Бзиара збаша!
Иуаҳауеит зехьынџьарантә аԥсшәа ахьеибырҳәауа. Камел Дыгә-иԥа гәыԥҩык аколнхацәа драԥгыланы днеиуеит. Алхас, Габрушьа, Мыта… Шаҟаҩ рыӡбахә уҳәарыда…
Абар, Наазымгьы… Аԥсшәа нареиҳәеит иҩызцәа.
– Амш ҳауит иахьа, – иҳәеит Камел Дыгә-иԥа данааивагыла, иеигәышә аҿы цырцыруа ижәҩахыр иқәкны икын.
– Аус хырҳага амш бзиа анацлалак, еиҳау гәахәарас иҟоузеи…
– Ажәлар ирзеиԥшу уск аҿы ҳҭыҵуаны, мышцәгьа сгәалашәом, анцәагьы ҳара дҳадгылами, ҳхы ҳзахәар…
– Гәаԥхароуп, лшароуп нцәас иҟоу, Наазым, аӡы иаанахәаз «Анцәа, Анцәа» аниҳәа, анцәагьы анцәа иоуп, аха унапқәагьы ааҟьеи ҳәа иарымҳәеи… – дааԥышәырччеит Камел Дыгә-иԥа, даахәыц-хәыцшәагьы инациҵеит:
– Ауаҩы имахәҿеи иеилкаареи ихы изархәар, илшо рацәахоит.
– Агәрагарагьы… – инхеирҭәааит уи ихшыҩҵак Наазым.
– Ҳәарада!..
Убри аамҭазы акаҩ-акаҩҳәа абжьы аагеит акраамҭа ирмаҳацыз асаркьал абжьы.
Иааҭгылан, рлымҳақәа кыдҵан иааӡырҩит: акаҩ-акаҩ, акаҩ! – ахәқәа ирықәҩуа иааҩуан иара.
Камел Дыгә-иԥа исааҭ днахәаԥшын: – Ирасҳәаз аамҭа иақәыршәаны иасит, аферымқәа… – ихаҿы ччаԥшьк нанырын, иныҟәашәа инациҵеит, егьырҭгьы наишьҭалеит.
Акаҩ, акаҩ, акаҩ…
Абри абжьы убас игәырԥшқагаха, игәышьҭыхгаха игон, ҳаӷеиҭа, ҿыц иины адәы инықәлазшәа ргәы иныҵалеит ихьухьууа, ашәа еиԥш рлымҳа иҭаҩуан асаркьалбжьы. Асаркьал бжьы – аизарақәа рахь ирыԥхьоз, асаркьалбжьы, – аликбез аан, аҵарахьы ирыԥхьоз, асаркьал бжьы – 1941 шықәсазы, аибашьра ианалага, игәыҿкаагаха ауаа иаарылаҩыз.
Шаҟа аамҭа ирмаҳауазыз, шаҟа аамҭа ашәшьы ақәшьшьы амахәқәа рыҵаҟа иҵәахызи уи асаркьал… Уажә, абар, мшаҽнеиԥш иаацәырҵит, анапыразқәа ирыбзоураны.
Акаҩ, акаҩ, акаҩ…
– Иҟалазеи, ишҳашәҳәара, бзиароума?.. – ишанханы иазҵаауеит уи зызкыз ззымдыруа ауаа, амҩахь ицәырҵны.
– Бзиароуп, бзиара!.. – аҭак ҟарҵон, аҩада ашьхарԥыҟа зхы рханы ицоз аколнхацәа.
– Бзиара иазҳәазааит! – илахь-иџьымшь иӡатәуеит быргк, агәашә дылагыло, иҟаз анеиликаа, – мышрак шәақәшәааит, – иҳәан, ихы аарҵысны урҭ дынрышьҭалоит.
Акаҩ, акаҩ, акаҩ…
Ақыҭауаа саркьалбжьыла ашамҭа иаԥылоит, уаҩы имбацызт, имаҳацызт ааигәа-сигәа ари аҩыза… Зхы инахәо зегьы, лак инасра аӡәы даанымхакәа ицоит, алмҩанык агәарԥқәа рахьтә амҩахәасҭақәа ирнылоит, амҩахәасҭақәа рахьтә – амҩадуахь…
Аӡыҷҷақәа шеилало еиԥш, еилалоит ауаа, ицоит, ицоит…
Ҿыҭбжьуп, гәырӷьабжьуп зехьынџьарантә иуаҳауа.
Асаркьалбжьы шгац игоит: акаҩ, акаҩ, акаҩ…
Араионтә центр иалганы игаз амҩа уажәы-уажәы ицәырҟьацәырасуа инанылон ашьаҟауаа, урҭ атротуар ахь иԥхарсуа машьынақәакгьы ави-сиҳәа уа иниаҟьон, аха дук хара имгакәа, ус ишнеиуаз ма арымарахь ма арыӷьарахь аиаҵәара иналаӡуан.
Аҵла рымахәқәа еилашьшьы, амра каҵәо ианԥхогьы ари амҩаҿы ашьха мҩахәасҭа уанушәаҵәҟьа аҳауа гәазҩыда умаӷрақәа ирҭаланы, уцәа-ужьы арыхьуан.
Араинагӡком аҿаԥхьа икәымхьарда-кәымхьардаӡа игылаз амагнолиаҵлақәа рышәҭқәа ибыбыш-быбышӡа иргәылԥхоз, уажәы иҭааӡа иҩежьҟанҭалеиуа наҟ хара иргәыларшәын, абыӷьқәа ирҵәахуан. Арахь, аԥхьаҟа, арыӷьарахь ала, амҩақәа реихагыларҭаҵәҟьа унагәыдыԥшылон араионтә библиотека аԥхьарҭақәа руакы, иара убра акәын араион актив реизарагьы ахьымҩаԥыргоз… Иахьатәи аизарахь иааԥхьан аколнхарақәа рнапхгаҩцәеи, агрономцәеи, ақыҭсоветқәа рхантәаҩцәақәаки рнаҩсгьы, араион аҿы актив ҳәа иԥхьаӡазгьы.
Ауаа ашәшьырақәа рыҽрыҭан, гәыԥ-гәыԥла рыҽшаны игылан, рцәажәабжь харантә иуаҳауан, рынхамҩаҿы ирыгу-ирыбзоу, рыԥсра-рыбзара, рыцәгьа-рыбзиа уҳәа изламцәажәоз иҟоузеи урҭ иахьа ара. Ус ҽыуаҩык апҟара-апҟараҳәа амҩа агәҭа ианыршәланы иҿааихеит, иҽы дзықәтәаз ави-виҳәа аҵыхәа аҟьон, шьоукгьы «уу-су» рҳәан амҩа ацәхыԥахь инеибарҩит.
– Ҟоҳ, уара ари Ҟазахә иоуп ҳәа сыҟоуп, – инапы илахь иадкыло днеизыԥшит дыздыруаз аӡәы.
Ҽырххыла уи ажәлар даарылагылеит.
– Уа, мшыбзиақәа! – иҳәеит иҟамчы кәлаауа изыхшьыз инапы игәышԥаҿынӡа дҩаханы.
– Иуаҳаны уаауама уара?
Аҽыуаҩ иҽы ахы изнымкылакәа, дларылууааит азныказы, аха нас уи иаӷәра ааҿеикын, даахынҳәит.
– Дҽыжәышәх, уара, шәнеины, шәабаҟоу, аҷкәынцәа? – даацәажәахт ани алафҳәаҩы.
– Аҷкәынцәа шәабаҟоу егьиу ҳәа, Абгардәаны уҟамҭгьы, афы усааит!
Араҟа еилагылаз, иаҳа иреиҵаз аҷкәын днаидыххылан, иҽышькыл кны дааҽыжәихит иааиз, иҽгьы наҟ зымҩа инцәыҵагаланы аӷәра махәык ахыцәқәа аартырны инадиҳәалеит.
– Аизара иалагахьаз џьысымшьоз, – иҳәеит иидыруаз рнапқәа рымхуа иара.
– Уара, ҿыц ичаԥоу ари амҩа уахьанысуаз аӡәгьы уимбаӡеи?
– Илухуеи уибаргьы, ма исыздыруамызт иҳәап, ма сҩашьеит иҳәап, ииҳәара имоур ҳәа ушәоу.
– Иумаҳара иҟоузеи, шәанлхылымсеит!
Убри аамҭазы араинагӡком аусзуҩцәа руаӡәы аԥхьарҭа ашә даалагылан, ибжьы наиргеит:
– Шәлеи, аҩызцәа…
– Ух, аҩыжәцәа алахь уоуааит, – ацыфа неиҭахт ани алафҳәаҩы.
– Шәлеи, уажәшьҭа арахь, аиҳабы дааит, аизара иалагоит…
– Афы усааит, уара иузыԥшызшәа, – даацәажәеит аԥхьа зҿыназхаз, аҵыхәтәаны иааиз ихы наиқәкуа.
– Атәара ҟалеит, атәара…
– Ачарахь уаарымԥхьаҭгьы… – иҟамчы еиҩырҿо, ихы наҭааҭо, аҽыгә-ҽыгәҳәа дыччо, уахь дрышьҭаланы иҿынеихеит Ҟазахәгьы. Ашә аԥхьашәа изыԥшыз иқыҭаҿтәи агроном аԥсшәа наиеиҳәан, еиманы инеины аԥхьаҟа инатәеит.
Араионтә анагӡаратә комитет ахантәаҩы Иуана Џьанџьықь-иԥа, аизара аартуа, иажәа неигӡон:
– Аҩызцәа! Ақыҭанхамҩатә культурақәа раарыхраҿы зегь реиҳа еиҵахоу акоуп ҳраион аҿы аҭаҭын, уи аҭагалара еиҵахоуп, иҟоуп аҭаҭын ҭагалараҿы аԥхьагылара змоу аколнхарақәа, аха иҳамоуп ӷәӷәала еиҵахақәогьы… Аколнхарақәа дасу ирыду рыпланқәа шаҟа процент рыла инарыгӡахьоу, иаҳҳәап, иахьатәиала шаҟа нызқь шашәа метра рыԥхны ишьҭырххьоу уҳәа араионтә газеҭ ианылоит есымчыбжьа, ижәдыруазарц ахәҭоуп уи зегьы.
– Иаадыруеит, иаадыр!.. – инеиларыԥсеит ааскьашәа итәақәаз шьоукы.
– Сара исҳәарц исҭаху, аҭаҭын аҿы араион аплан иаду аҟынтә 60,3 процент заҵәык роуп иҿыхны идрыԥххьоу, имаҷуп, ишыжәбо еиԥш. Амшқәагьы каууа абас еснагь ҳара ишаҳмоуа жәдыруазароуп. Амарџьа, аплан наҳагӡоит ҳәа абели адрықәи еилагәаны иҿышәымхын, шәацклаԥшыроуп ахаҭабзиара, сортла еилыхны ианыҟашәымҵа ирыдыркылаӡом…
– Ииашангьы иҟарҵоит, – инақәшаҳаҭхеит шьоукы.
– Ари сара изхысҳәаауа, жәаха Аҟәантә аиҳабы дааны даныҟаз, ҷыдала дазҵаауан аԥсуа ҭаҭын, еиҳаракгьы Самсун ҳәа изышьҭоу. Уи ахьӡ-аԥша хара инаҩхьеит, ҳашәмырԥхашьан, – ичабра шкәакәа ду ааҭиган, илахь аарыцқьаны, иџьыба инҭеиҵан, иажәа инациҵеит:
– Иҳацхраап ҳәа ҳгәы иззаанагаз активгьы ааҳаԥхьеит иахьа абраҟа. Ари аполитикатә уснагӡатә ду хаҭала урҭ рнапы ианаҳҵар ҳҭахуп, ҳколнхарақәа рҿы ишахәҭоу еиԥш амҩаԥгарагьы алдыршап ҳәа ҳгәы иаанагоит… Убри азы ҩбаҟа ажәа шәеиҳәоит Араион ақыҭанхамҩатә ҟәша аграном хада Дындық-иԥа Мысҭаабеи.
Зыӡбахә иҳәаз дҩагылан атрибуна днадгылеит, ипапка иикызгьы еиҵыртланы убраҟа иаԥхьа инықәиҵеит. Ихы аганахьшәа инарханы дааимҳәан, ибжьы гәаҩаӡа иажәа аацәыри-геит:
– Абраҟа ҳаҭыр зқәу аиҳабы ииҳәаз шәаҳаит, сара, аҩызцәа шәхаҵкы, ишәасҳәараны иҟоузеи? – дааҭгылан, даахәыц-хәыцын, инациҵеит, – анхаҩы ԥшь-напык имазар аниҭаху аамҭа ҳҭагылоуп. Иахьа абраҟа ҳара ҳаззеизаз, уи политикатә ҵакыс иамоу, сара салаланы салацәажәом, ҳаҭыр
зқәу ҳаиҳабы ишәеиҳәахьеит, шәхаҭагьы уи иаҵанакуа шәзымдыруа шәыҟам, шәхаҵкы…
Кьаӷәра уажәы-уажә Ҟазахә иахь дынхьаԥшуан, иԥсы ҭыкәкәаа акы иеиҳәон, аха егьи дышҳазӡа, деихапата дтәан, ччаԥшькгьы илакыҵа иҵшәаны убомызт.
Ашәымҭаказы урҭ рыбжьара иҽаабжьаиршәит уаҩасак, иблақәа кылхәыхәӡа, деидҩала, ихаҿы еимгәакаҷы, иԥынҵа аканҵаҵыр ықәыргыланы, инапқәа рыла наҟ-ааҟ ишьамхқәа еимлагәа иааникылеит.
– Сагханы сааит, аҽԥныҳәагьы садыргашт, – дааччашәагьы иуит, еивҵаҟаца еивагылаз ихаԥыцқәа аарԥшуа.
«Дабатәи ԥсцәеирымгоу», – ааигәахәт азныказы Ҟазахә, аха нас уи дауимдырхуаз, днаиеихырхәашәа ааҟаиҵан, иҽеиқәырԥшьыхаа днатәеит. Аиҵбы иакәзар, дырзааигәазшәа зхы дзырбаз иблақәа ҭырхаха днеизыԥшит.
«Абри џьара дызбахьеит, аха дабазбахьоу, мшәан, – игәы дынҭахәыцит иара… – Аа, уажәгьы дырххо дрымоума, сукәахшоуп…»
Атрибуна аҿынтә иааҩуан агроном хада ибжьы.
– Иҟашәҵар, ианаамҭоу инашәыгӡар ибзиоуп, шәара шәзын еиԥш, иара ҳара ҳзынгьы… Агроԥҟара ишаҳәауа инақәыршәаны.
– Уара зны уҩеины, иааҳурбар иауеи, – ацкарахьшәа аӡәы ибжьы инаԥишьит.
– Убригьы игӡам, аха…
– Аӡәы игхар, шәара зегьы ишәыгхеит, ҳара зегьы иҳагхеит, араион зегьы иагхеит. Араион аҿы мацара иаагылахуагьы иҟанда…
– Ииашоуп, ииаша! – шьоукгьы цасҳәа, иаҳцәагозеи ҳәа рыбжьқәа нақәдыргеит.
Ари ацәажәаҩ иара итәала еиликааит, ирҳәаз наиҵасын, еишьклаԥса иажәақәа ҩаԥхьа рҿынаирхеит.
– Ҳмахәар ԥхьарҵәа, ҳмахәар еилҳәа, ҳазегь аӡәк еиԥш, ҳнапқәа еикәырша!.. – даҿын дшаҿыц, аламалагьы ихсыркәшап ҳәа игәы иҭаӡамызт.
– Рацәа дцәажәаҩуп убоу, – иҳәеит аҟыз еиԥш, зыхәда кылҳәа итәаз Ҟазахә, ажәыр-жәырҳәа ихгьы ааибӷит.
– Уаҟа, – инацирӷзит зыбласаркьа зԥынҵа иахьнырҳаланы ахәхәаҳәа иҿырҳасуа иаԥхьашәа итәазгьы.
– Ԥхьхьы, ԥхьхьы, – иҳәан, дааччеит зегь рышьҭахьшәа иааиз ани ауаҩаса, Ҟазахә дҭыбӷыҷаауа.
– Значит, ҳм… шә-процентк еиҳаны рыла инаҳагӡароуп, – данаҿаха, «ыҟами» нациҵан иҿылеихеит, – агроԥҟара ишаҳәо инақәыршәаны, абраҟа ҳаҭыр зқәу аиҳабы ишиҳәаз еиԥш, еиламыжькәа, сорт-сортла еилҟәшәааны…
– Иҳаҳахьеит, иаадыруеит.
Арҭ ажәақәа, аҳәа ахы заахаз еиԥш, ацәажәаҩ дыззаӡа дааныркылт. Аха нас деиҵамхакәа инациҵахт:
– Ижәдыруеит, аха… Аха зацысҵо ишырдыруа иагзыжьуагьы ыҟоуп. Уара иҟоумҵар – ҳара зегь иҟаҳамҵеит… Инаҳагӡароуп…
– Нын, нын, анцәа дажә ҳаҿоумҵан!
– Инаҳагӡоит, инаҳагӡа!
– Шәаангыл, ииҳәауа ҳшәырҳауам!
– Аиеиҵәҟьа, – иҳәеит ани ауаҩаса, – ҟыххы, ҟыххы, – дааимҳәеит, инапсыргәыҵа иҿы иаԥыракуа.
Егьи еишьашәалоу ажәақәа еишьҭарххы ацәажәара дшаҿыц даҿын. Амахаҭа аҵа иаҵдоу ашашәа аҭаҭын мыцхәы анахаҳалак, иахыттаны ишкаԥсо еиԥш акәын иажәақәа азал ишыҩнаԥсоз. Аҵыхәтәаны дааҭгылан, ибласаркьа риашаны, иқьаадқәа еилырхуа днарзыԥшит.
– Араҟа иааҳаԥхьаз актив иалахәу, дасу колнхарас дызду, так сказать, дыздаҳҵаз шәҟәыла ишьҭаҳхит, убри шәлымҳаҿы иназгар сҭахуп, азин сышәҭозар… – Уи асиа даԥхьо дышнеиуаз, даанҿасит, ибласаркьа риашо, аҵларкәыкә абажә иадтәалоу еиԥш, иқьаад ихы адкыланы икын. – Аиеи, дызусҭада сҳәахуеит, жәытә аахыс, ҳраион аҿы мыцхәы аџьа збахьоу, еицырдыруа, – икьалтыҳәӡа иҟаз ихысга нацәала иԥынҵа аԥхӡы иахьшыз ааирбан, инациҵеит, – аргылараҿы зыхәҭаа алазгалаз, иқәрагьы пенсиа қәроуп, ишьамхы еиқәыршә иԥсы ишьозар ишьартә дыҟоуп, иахьа аветеранцәа рахь дыԥхьаӡоуп, аха апионертә галстук ихәда иаркны дԥыр-ԥыруа дҳалоуп, мшаҽнеиԥш есааира аҿыц аԥшьго…
– Дарбан, мшәан, абысҟак деиқәыпатуха дзыхцәажәауа?..
Иагханы иааиз дааҳәыцымыцит, ахьаԥарч еиԥш ихахәгьы џыхӡа инеилагылт, иқьышәқәа аакәамкәамит…
– Ҳаз ҳаумырӡәан, уалга уажәшьҭа!
– Иԥсы ишьозар ахәҭан, ҵаны, аха… Аха зацысҵаз шәымбои, ҳм… Макьана дҳалагылазар ҳҭахуп, – иажәа неигӡон Мысҭаабеи, – зыӡбахә сымоу зегь ҳаҭыр зқәаҳҵо Муса Лаџ-иԥа иоуп, аҩызцәа шәхаҵкы!
– Убаареилоуп, дызусҭада сҳәахуеит, – ихаҿы ԥшьыркцаӡа, иблақәа цәҟәыншьаны, днеиҿаԥшит Ҟазахә.
Ацәажәаҩ ибласаркьа илахь ахь дҩахан, азал ахь дыԥшуа, иажәа неигӡон:
– Аколнхара «Ахеидкылара» уадаҳҵеит…
– Алыԥха-агәыԥха умазааит, – иҳәеит агәҭахьшәа аӡәы.
– Сара соуп уи дызҿу.
– Иаамдыруеи, уххь згеит, еиҭаҳҳәахтеи…
– Сахьаҳәаз сышәмышьҭит убрахь, ҽакала сеилышәымкаан, митәык сазыразымызт.
– Кыр уҳәазма, Муса Лаџ-иԥа.
– Мамоу, акымзаракгьы, – иаахьеиршшеит, ажәа амакра феида шаламыз дырны.
– Аа, уи ирацәаны аџьабаа ибахьаҵәҟьеит…
– Уажәгьы уицәшәома уара, ахәылак?!
– Уицәшәацәап…
Уаанӡа уи датәамбо зганқәа иеирханы итәақәаз, хәыҷы-хәыҷы иара иахь иааҳәит, Кьаӷәра ида, уи ицламҳәа инапы аҵаргылашәа, иаԥхьаҟа дыԥшуан…
1943-тәи ашықәс… Аабатәи акласс ахь диасит уи усҟан, уаҳа изацҵомызт, избанзар, рқыҭаҿы быжь-класск рҿынӡа акәын аҵара ахьынӡаҟаз, убри аҟнытә ианшьа излаиабжьигаз ала, аҭыԥантәи ақыҭанхамҩатә техникум дҭаларц адокументқәа рырхиара даҿын. Аԥхынтәи аԥсшьара мшқәа раан, егьырҭ аҵаҩцәа зегьы реиԥш, аколнхараҿы аус иуан. Аҭаҭын
рыцҿихуан, ирыԥхуан. Ҽнак 70-75 шашәаметра рҟынӡа анирыԥхуаз ыҟан. Уи усҟантәи аамҭазы еихьӡара бзиоуп ҳәа иԥхьаӡан. Данаахашәалоз аҩны иан длыцхраауан, арахә-ашәахә, амҿы-амца – имаҷмызт иутәыз-иҳәатәыз.
Уахык зны игәыла ҷкәын Кадырбеии иареи аҭаҭын казарма ахьчара рықәшәеит. Кьаӷәра имаџьар ихәда инхшьны, ача-кыга икаҭеи ифонари аашьҭихын, ашҭа дынҭыҵит. Абаҳчала амҩа еиҩҵәаны аказармаҿы данҩеи, иҩыза Кадырбеи уа дыҟан, уи ишәақь ашьхәа иҩыҵрак, ахы алада ирхашәа аҭаҭын денгьтә арԥсаҳәарҭа акәаи дҭаԥшуан.
– Иҟоузеи, уара, акәаи иҭухуазеи? – дыниазҵааит иара.
– Иудыруазеи, џьара хәымгак дҭатәазар? – дцәыҵыԥшшәа дынихәаԥшит егьи.
– Ҟоҳ, џьушьҭ! Иааины араҟа иҭатәодаз, уажәоупеи аарлаҳәа ианааилахәла.
– Агәҽанызаара аҭахуп, рҳәеит, – ихаԥыцқәа ирыҵраӡашәа ауп арҭ ажәақәа шиҳәаз, нас дааччашәа инациҵеит, – ацәгьара згәы иҭоу иҽахьиҵәахуа иалудыраауазеи. Умаӷра днеины дынҭатәар, иукузеи!..
– Убригьы ҟалар алшоит, ҵаны.
– Арҭ укаҭеи уфонари ироуҳәауазеи?
– Аказарма аԥхьа снықәыԥш-аақәыԥшырцоуп, иудыруазеи ачақәа аар уаха…
– Аказарма аԥхьа?.. Араҟагьы ачақәа тәоума? Аиашазы, сара зныкгьы ача скуеит ҳәа арахь смаацт.
– Ашьыжь амашьынақәа ыҵаагарц ҳанааиуа, ана-ара абыр-бырҳәа ачақәа ыҵԥраауеит, имтәозар иабаанагоз?
– Уаалеи арахь, – иҳәан, ацәашьы иикыз аҩаршьҭрақәа ирҭарԥхо, иаԥхьа дгыланы, дхыҟә-хыҟәуа иҿынеихеит.
Хәыц-хәыц зегьы еимданы, аказарма аԥхьа, арыӷьарахьшәа игылаз амжәаҵла ашьапы иадҟаҵалаз атәарҭаҿы инеины инатәеит.
Ажәҩан каххаа еилган, ҭынчран, арашәыгақәа рыбжьада бжьы гомызт. Кьаӷәра ашьацра днылалеит, ихҩаа-ҿҩаашәа иҟан уи акыргьы. Инапы аҳаскьынра инылишьит, иџьаџьаӡа инапсыргәыҵа инахьҳәазеит аҳаскьын хыцәрақәа. Ажәҩан
ахь дҩаԥшызар, ибеит Еҵәаџьаа ашьхақәа ирхысны такәы ишыҩаскьахьаз.
– Иахьантәарак лахьхьи архаҿы аҭәа ҳархуан, скарахеит, – иҳәан, иҽааирххеит Кадырбеи.
– Ухы нықәҵа уҭахызар, сара сҟаруллап.
– Умшәаӡои?
– Сзыршәозеи…
– Еҵәаџьаа ахьыҟоу умбои? – днаирԥшит уи ажәҩан ахь, инапала ирбауа, – абас агәахьы ианыҩхалалак, сырҿыха. Џьара шьҭыбжьык уаҳар сырҿыха, аӡәы ицәаара убар сырҿыха. Амарџьа, уамхамцәааит!
Кадырбеи имаҭәаҩыҭәа аашьҭыхны аказарма дныҵалт. Ишәақь нада-аада ихы иаҵаҵаны, аҭырасра днылаиеит, уи аҭаҭын рыԥхцәа ааигәа иҿаны ишьҭарҵазаарын, аӡа-фҩы ахышәшәо иҟан.
– Зынӡа сеиқәшәахтеи, аҩны сиарҭагьы асҟак итатам, – ахәхәа дҿарҳасуа даацәажәеит иара.
– Цәымҭхаа бзиа уоуааит! – даахәмарит иҩызагьы.
Аҵых акыр инеигәахьан. Арашәыгақәа «ҵуу» ҳәа инхҵаӡаны ишәаҳәон. Ԥсаатәқәакгьы уажәы-уажәы рыбжьы аҳауа иналҟьон. «Кьиу, кьиу!» ҳәа иаагеит ахаҿыҵәҟьа амахә еилачыра аҟнытә ашьапызаҵә абжьы. Ари ахьҿнаҭыз уамак ҟалоит, амышьҭа цәгьоуп ҳәа рҳәауа иаҳахьан. Иааицәымыӷхеит азныказы, иаԥхьа даанапыршьшьын, имарианы иааимԥыхьашәаз нышәгәалк ырууаӡа иршәны инагәыдиҵеит. Ахәхәа аалгеит амжәаҵла. Азныказы иааҭынчрахеит, аха ԥыҭрак ашьҭахь, алада аҳәаахь митәык ихарамкәа «Кьиу-кьиу» ҳәа абжьы еиҭагахт.
– Иубо ухы иақәшәааит, – днақәшәиит иара.
«Кьиу, кьиу, кьиу…»
– Ыы, аӡыршы ҭарҭәааит, аӡыршы!..
Ус иааҭынчрахеит. Уажәы еиҟәыԥԥа иҟаз амжәа шьапы ибӷа адҵаны дтәан, иҵысшьыга имаџьар итәӷәыбжьара ибжьакны. Ахәхәаҳәа дааҿарҳасит, илацәа неихаҟәысуан еиԥш, аҭҳарцәҳәа даалҵит, дамхацәарҳәагьы дшәан, дҩагылан, икәаҷаб наиркын, алашара аказарма иавҵырԥхо иҿынеихеит.
«Ԥырры» ҳәа акы ҩаҵҟьеит иганахьшәа.
«Ачақәа аауа иалагама, мшәан?» – даахәыцит иара. Ажәҩан дҩаҵаԥшын – Еҵәаџьаа макьана агәҭахьгьы имҩеицызт.
«Ашамҭазшәа ауп урҭ рҽанкарԥсо, ари абаанагеи? Иацуха иааз ирцәынхаз акәхап…»
Ус акәар дынхықәгылан, алашара нҭаирԥхеит, ус цасҳәа, ҽаҩрадаӷьк атрымҳәа иԥаны уахь инҭаԥалт.
«Уаҳа шәҿамшәааит, абра аӡә дҭатәоуҳа… Аха иудыруеи?.. Анемец фашистцәа рҳаирплан бжьысны Жәындәрыԥшь итәаз, иҭбӷьыжәааны зҽызӡаз аԥырҩцәа руаӡәк аҳаԥы дҭагәаны дрымки? Ус аӡәы даасҿаҳахыр… Хенде хох!» – кинофильмк аҿы иаҳахьаз арҭ ажәақәа машәырны иҿашәашәа ауп ишиҳәаз. Ус наҟ ашьҭахьҟа аҳәаа днылаԥшын, даахынҳәит. Иҩыза дахьыцәаз днеин днеизыԥшит. Уи ишьапқәа еишьклаԥсаны убас ихааӡа дыцәан, ҳаӷеиҭа, џьара уамак ҟаларгьы ирҿыхара изымгәаӷьуа. Афонар ҩышьҭихын, алашара аҩада аҭуан иҩаҵаирԥхеит. Еилыбзаауа ахьӡы рхьыршоушәа аҭуан иаҵакнаҳаз аҭаҭын ҵәаҳәқәа илаԥш нархьигӡеит. Кьыс рымамкәа иахьибаз анцәа иџьшьауа «фу» ҳәа илашара ырцәаны, днеины ҩаԥхьа иҭыԥ аҿы днатәеит. Икаҭа аашьҭихын, ахәы роуны иаԥхьаҟа инаиршәын, ахәаԥҳәа ҵаҟа адгьыл аҿы инкаижьит. Ҿыц акалам иалхыз уи ахәы хԥаҟа метр инаӡозар ҟаларын. Акыр ишәпа-жәпаз аҭеграф уадыхәҵас иргьежьны наҟ-ааҟ ахқәа ылга, иеидкыланы акалам ахыцәқәа иагәылаҵаны, ҟауар ҭелла иӷәӷәаны иҿаҳәаны иҟаҵан, аламалагьы иузагәылхуамызт иара. Агәҭа анапылаҟаҵара акаҭа агәылаҳан игьежьӡа. Арахь дааханы инапсыргәыҵала иаагәеиҭеит иара, идадаӡа уашәшәырк амаӡамызт. Ус аганахь инышьҭеиҵан, ибӷа амжәа ашьапы инадиҵахт. Илацәа нҭааит… Ԥыҭрак ашьҭахь, ашырҳәа ихы дҩахеит, иблақәа ааирҟәыҷит иҭачкәым ала. Алеи-ԥси рыбжьара иҟалазшәа ауп уи игәы ишаанагаз, аха иҟалап сааҭбжак аҟара илацәа неихьишьзар.
«Муса Лаџ-иԥа сибар, иаб иԥсхәын, уаҳагьы иҭахымызт алшықәсанык».
Иҽааирххан, ажәҩан днаҵаԥшит, Еҵәаџьаа уажәы такәы ажәҩан агәахьы иҩаскьахьан. Убри аамҭазы аԥахә аашьҭнаргеит иаԥхьаҟа акы, убри инашьҭарххны анаҩсшәа даҽакгьы нкаҳаит.
«Изакәхарызеишь?..»
Дук хара имгакәа амҩа иавҵагала игаз ателефон ҭелгьы аҿыв аахгеит. «Ауу-уу…» амшха уи аҿынанахеит, акраамҭагьы еихсыӷьуамызт уи абжьы. Нырцә Ҭасраҟәа ахәахьы днаԥшызар, ибеит ицәырҟьа-цәырасуа лашарақәак. Руакы еиҳа арахь иааскьаган, уи шнеиуа иаанҿасуан ҳамҭакы, дырҩегьых икәалаауа аҿынанхон.
«Ачакцәа ракәхап…»
Афонар иҭагылаз акәаҷаб амца наиркын, иарма напала уи иаԥхьаҟа ирлашо, ича-кыга икаҭа ихарҩҩа_ла, ишьи-ишьи еиқәҵо, адәы днықәлеит. Аказарма аԥхьаҟа алаҳаш аҟныӡа, аҭаҭын амашьынақәа рымҩа иамариашаны, адгьыл хтын усгьы. Ани ашьҭыбжьқәа ахьиаҳаз ала ихы рханы дышнеиуаз, иҟәрышәӡа, агәышԥы еилыӷраа, илаԥш нақәшәеит ача. Алашара анынаҿаҷҷа, абла хәыҷқәа аартаԥтаԥит. Икаҭа шьҭа уахь инаӡап анааигәахә, ԥшьаала дааҭгылан ахәаԥ ҳәа уа инақәижьит. Иаалаԥаҭԥаҭит акаҭа ача, ишьҭжәаны иагома уҳәаратәы амҵәыжәҩақәа аҟьон. Ифонар ҵаҟа инаргыланы, икаҭа ахәы арахь ишьҭахьҟа ииага, иркьаҿны икны, ишьҭарҟаца иарӷьа напала ача ааҵхны, еимлагәа иааникылан, амҵәыжәҩақәа ркәкәны, икәа инҭеиҵеит, ашәыра усгьы имаӡамызт. Убра дааҭагьежьын, атыртырҳәа даҽа хԥаҟа икит. Аанда дынхыҵын, аҭел шьҭыбжьы ахьиҳаз ахь ихы рханы иҿылеихеит. Ус дышнеиуаз, ателефон шьаҟақәа руак азааигәара даҽак илаԥш нақәшәеит, икәыркәыруа инеиуан иара, днаԥхьан, икаҭа нақәиршәын, убрыгьы ааникылт. Уи зынӡа аҽамырҵысӡеит. Акаҭа иааҵыршәаны днахәаԥшызар, азымҵәыжәҩак ԥҵәаны иахьынҳалан.
«Абри акәхап ауу ҳәа аҭел абжьы зыргазгьы?..»
Кьаӷәра, ицәашьы ырцәаны, даахынҳәын, атәарҭа днықәтәеит. Кәыли-ҷилиҳәа ишәаҳәон иҳәаҭ-ҳәаҭуа икәа иҭатәаз ачақәа. Ршьапхыц хәыҷқәа имгәацәа иадырҳәазало, иҭыԥраарц иаҿын… Уажәы дахьтәаз иааигәалашәеит иаб иашьа Ҷыԥсын уахык зны ачақәа рацәаны икны ишааигаз, усҟан иара фбаҟа шықәса ихыҵуан. Ашьыжь шаанӡа даныҩагыла, ибеит уи абарҵаҿы икыдыз аҽацә атәыҩақәа руак аҿы ачақәа зҭаны икнаҳаз ашәыра. Иаб иашьа акы аарылихын, ашьапы ашашәа ахаршәны, инеииркит. Аҽнынтәарак, зны ирныҟәо, аҽазных ирԥыруа иман агәарԥ дықәын, «ари жәбошь» ҳәа иҩызцәа хәыҷқәа рыбла инхкыло.
Ус ихәыҷратә хәыцрақәа дышрылаз илацәа нҭаахт… Убри аамҭазы, «Уарбану?! Уаагыл, узымцеит!» – ҳәа игәы инықәҩит Кадырбеи ибжьы, аҵықьҳәа ахысбыжьгьы геит. Ашырҳәа дҩаҵҟьеит. Илаԥш иааҵашәеит ашәақь иҭҟьаз амца аҳауаҿы иналнадаз ацәаҳәа.
– Иҟалеи, иҟалеи? – иҳәан, иаргьы, имаџьар аашьҭыхны, уахь дыҩны иҿынеихеит. Аказарма аладахьшәа, рахәу, уаҩԥсу изеилмырго, ичаҟәаӡа акы ахҵысҭа илахҟьеит.
– Уаагыл сымҳәеи! – арҵәаа ааҭиргеит Кадырбеи, – Кьаӷәра уабаҟоу? Аказарма ҩаҟтәирахьала уҩеи, – адҵа ииҭеит иара…
Ашәымҭак азы ахҵысҭа днахууааит иаргьы, аҭаҭын ҵәаҳәқәа ихьынԥссы илеиуаз шьаҿакгьы иимырҟаҵеит, длышьҭагәаны дааникылт. Ихыбны иқәжьыз аҭаҭын ҵәаҳәқәа ахәхәаҳәа днарыха-аарыхан, ихәдацәа дныҵасын иааникылт.
– Уарбану, уара?
– Сара соуп, сузымдырӡеи?.. Ҽадарак ҟаумҵааит уара.
– Угыли арахь, – наидиҵеит иара.
– Узусҭада, уабиԥс… – дыцәҳашҳауа днеиҿаԥшит.
– Сара соуп, ҳм… сара, Ҟаурбеи.
Убри аамҭазы Кьаӷәрагьы даарыдгылт, имаџьар хыршаны икны.
– Наҟ ицаз думбаӡеи?
– Мап, уахь аӡәгьы дсымбаӡеит.
– Ишьҭых арҭ аҭаҭын ҵәаҳәқәа, удамыӷха аусҳәарҭаҿы укылызгап сара.
Егьи длаҟәын, аҵәаҳәқәа рыхқәа еидкыло, наҟ-ааҟ иааникылан, ишьҭарҳәазо иманы, раԥхьаҟа днагылеит. Ҩбаҟа
ҵәаҳә, уахь изадымкылаз, Кьаӷәра иаашьҭихит. Ахҵысҭа инхыҵын, рҿаархеит.
– Ыы, абоқ… Уара уакәызма ҳара иҳацәӷьычуаз?.. Уҩыза дабаҟоу?
– Сҩыза дарбану?
– Иуҳәарыҭгьы…
– Уеикәикма, анцәа уеикәикааитеи, – иҽналеигалеит Кьаӷәрагьы.
– Дызусҭада анахь иҩны ицаз?..
– Ԥхьхьы… Ҳа, ҳа, ҳа… иҟалазеи, ишәыхьзеи уара? – ибжьы ҭарбааны дыччо, дҿаҩалакьӡа аказарма аган даавсит Муса Лаџ-иԥа.
– Изакәызеи, мшәан?.. – ила иабаз агәра изхамҵо, дааҭгылеит Кадырбеи.
– Шәԥаҳшәарц ауп ари зыҟаҳҵаз, ацәгьара згәы иҭакны иааиз дыжәбозу дшәымбозу еилаҳкаарц… – нас дааиҭашәан, – аферымқәа, азеиԥш мал гәык-ԥсык ала шәшазыҟоу аашәырԥшит, наҟ ишьҭаҵа арҭ аҭаҭын ҵәаҳәқәа узҵоу, – инидиҵеит уи Ҟаурбеи.
– Уара, абри ила аума нас ҳара ҳашгәашәҭоз?
– Ыы, ари дышԥоубаз?
– Инапы ахәыц ыҵиааны, ҽнак шьыбжьаанӡа ҽагак шьҭызымшьыц…
– Аҳы, аҳы… Ус ҿҭыӡәӡәаала уимацәажәан, иахурҟьацәоит.
– Иахсмырҟьацәакәа…
– Излазбо ала, уаамысҭара аауласуеит уажәыгьы.
– Уара сныҟәугозаап, анҵәажә… – Кьаӷәра аҽԥныҳәа ииҭаз игәы иаланы даацәажәеит Кадырбеи.
– Ыы, абоқ, абоқ…
Муса Лаџ-иԥа уи уаҳа ажәа имеимкит. Иқьышәқәа кәамкәамуа уа дрыдгылан.
– Ас ӡәыр иҟаиҵома? Дсамхашьыр амуази.
– Ииашоуп, усгьы ҟалар ауан…
– Нас аҭакԥхықәра здылодаз?
– Аҭакԥхықәра? Адҵа иуҭеит, уишьҭаланы ишынеигӡо гәаҭа. Абраҟа аҭакԥхықәра ҳаракы ауаҩы имазароуп, агәҽанызаарагьы убас. Ашпионцәа, адиверсантцәа – ажәлар раӷацәа, насгьы урҭ ирхьыԥшу уҳәа… – Кьаӷәра азныказ арҭ иажәақәа ахьхаз дазымхәыцит, ашьҭахь ауп уи ииҳәаз иаҵанакуаз анеиликаа.
– Ииашоуп, аибашьра цоит, аамҭа цәгьак ҳҭагылоуп, аха ҳахьынаҳәааҳәлак иҽеим ауаа, ацәгьаҟаҵацәа ҳадгылоушәагьы ҳцәажәарым.
– Агәҽанызаара еснагь иаҭахуп… Ҳахәмарт, иазхоуп. Иҭабуп, афырхаҵа! Убас шәыҟаз шәыхрыӡырха, – иҳәан, Ҟаурбеии иареи агәашә инҭыҵны ицеит.
– Иҟоу сзеилкаауам, – даацәажәеит Кьаӷәра ицаз дрышьклаԥшуа.
– Уара уакәым, иара саргьы…
– Уамашәа иубаша, ҳагәлымҩқәоуп ҳәа игәы иаанагозма? Иҳамбаӡеит, ирыман ицеит аҭаҭынҵәаҳәқәа? – азҵаара наиргылеит Кьаӷәра.
– Убри ауп иуҳәаша. Иақәаҳкын, шәԥаҳшәон, рҳәеит… иҳазгәамҭакәа ицар, иалихырц ииҭахыз ауп уажәы сара сзызхәыцуа… Агәҽанызаара шрыцәмаҷу, ишҿабырҳацәқәоу, асоцмал ишзахыламԥшуа уҳәа ирххо иманы дықәзаауан.
– Убраанӡаҵәҟьа ихы неигану?
– Саргьы иахсырҟьацәозаргьы ҟалап, уиҟәаҵ наҟ, дабаҳҭаху… – иҳәан, инапы неиҟьеит иара.
Кьаӷәра хыхь дыҩхаԥалан, иҩыза аҭаҭын цәаҳәақәа иршәшәа-ирқаца инеиркуа, дасу рҭыԥқәа рҿы инкнеиҳаит. Адыхҳәа асаарагьы дынкаԥеит. Убри аамҭазы, алада, амхы ашҟоуп уҳәаратәы, аӡәы иҵәыуабжьы аараҳаит. Уи есааира арахь иааскьон. Ус ишыԥшуаз акәымкәа, аӡәы аанда дынхыҵын, амашьынамҩақәа рыла дхәыжәхәыжәуа иҿааихеит, цқьа имцәылашацызт, дзусҭоу узеилкааратә иҟамызт.
– Анцәа иныс ари Дыгәра шиакәу?
Иааиуаз арҭ аниба аҟуҵәыуара даҟәыҵит.
Деихьыжәеикәыжә, ақәаб-шәы даганы, цәгьала деиҿкаан, каҭахәы хҵәахоуп уҳәаратәы, лабакгьы ԥагәаӡа икын, ифонар аҷышә ҭатата…
– Иуасымҳәази… – Кьаӷәра иҩыза днеиҿаԥшит.
– Уабаҟаз уара, нҵәаԥшы?
– Чашәара сыҟан, Ҭысраҟәа… – игәы инамырҳәо даацәажәеит аҷкәын.
– Нас иухьи, ӡәыр угәы нирхама? Мамзаргьы…
– Нырцә аҭәаҵла анаҩсан, чакра ҳшықәыз, шәыршәырбжьык геит иныхҵаӡаны, убри инақәырццакны, ҳаи-чеи ҳәагьы иааилалеит.
– Шәцәашьқәа шәырԥсы, амилициа! – дыҳәҳәеит схахьы аӡәы.
– Изакәызеи, иҟалазеи зырҳәа?
– Иҟалахзеи, алашара ахьырбаз апарашиутистцәа тәоит рҳәеит, шәмаҳауеи!..
– Иаҳҳәеит ҳәа…
– Умбои, Дажә, ахгәаҭара аҭахуп есқьынгьы.
– Аанда санхыҵуаз, скәаҷаб ҭыҩрны иӡит, ыы, ыы… – иҳәан, ауеимада инеимеиҭәеит.
– Чашәара уцеит схаҵоуп ҳәа, арахь уҵәыуахуеит. Ных, ных…
– Сабамҵәыуои, Гәдоуҭа сан ҳаҳәшьаду илымхны агаз иаалгаз сара абна инылаҭәаны саауеит. Ыы… ыы, аҩны сҩеир сан исалҳәараны иҟоузеи…
– Ных, ных… – нас игәшәамшәа ҳәауа дынизҵааит: – Ача укхьазу уара?
– Ишысымкыцыз ауп, исыхьӡар исымырхуан.
– Цәыгькқәак уамак ҟарҵеит, аха изусҭқәоу аллаҳ итәуп.
– Муса Лаџ-иԥа иреидқәа иреиуазар?
– Анцәа иныс, иахысҳәаара шысзымдыруа, – аҷкәын иахь днаԥшын, ҭынч даацәажәеит Кадырбеи, – ашәыра ду иҟәынҳәалоу егьиу, зынӡа уҽазкыҵәҟьан уҟан, аха иузамуит акәымзар, аха ушҩеиуа, аҩынтәлаҳа уҩықәлар, азна алаҳа уҟәшәап, ианаамҭаз уақәшәеит.
Дыгәра иблақәа ҭырхаха уи дынихәаԥшит, ииҳәаз ахьирхара изымдыруа. Амҩахь ала, агәашә иҿаз дынҭыҵын, аҷкәын, хьарԥ-хьарԥҳәа амҩа ианыршәланы, аҩныҟа ихы рханы иҿыҩеихеит…
Кадырбеии Кьаӷәреи акыраамҭа уи изыԥшуа игылан. Нас аӷдымыдыҳәа еицәажәо, рымаҭәақәа реидкылара
иналагеит. Убри аамҭазы ԥшак ахәхәаҳәа инасит, аҵла махәқәа инарылашьқьырын, аказармагьы иныҩныс-ааҩнысит…
Аизара иасакьаҳәымҭаҵәҟьаны иҟан, заа асиа иадырбахьаз аколнхарақәа рхаҭарнакцәа ықәгыланы ацәажәара иаҿын… Арыӷьарахьтәи ахышә аҵаҟаҵәҟьа итәақәаз рхы еиҿагәаны еицәажәон, иахьада еибамбацызшәа. Агәҭахьшәа уаҩы маҵәаҟьа заманак иан лбымбыл иарҭа дылаиоушәаҵәҟьа дыцәан, иҟырҟы «шәи-шәи» амшха. Ҽԥныҳәа аӡәгьы ииҭауамызт уи, избанзар араион аҿы «унеишь-уааишь» ҳәа зарҳәауаз аӡә иакәын.
Аҵыхәтәантәи аҟәардә аҿы итәаз абырг аԥенџьыр аларҭақәа иркылҟьоз ашәахәақәа ипашәӡа ихы исаз агәҭаҵәҟьа инеины ишьацәхыртәуан. Амш каҵәа заманаха ауаа русқәа ирҟәыхны, абрахь иҩнацаланы иахьрымаз, игәы инанагӡомызт, газеҭк икын ирҟыҵы-мыҵуа.
Аҵыхәтәантәи ацәажәаҩ иажәа хыркәшо иҳәон:
– Ишәҳәаз ҳаҳаит, иҳалшалакгьы жәбап…
Уажәы хантәаҩра зауз, дырҩегьых ргәырҽаниҵон, аизара иалахәыз:
– Аҭаҭын анаҩсгьы егьырҭ ақыҭанхамҩа ахыкқәагьы шәрызҿлымҳазароуп. Ажь, аџьықәреи, атунг… Ақыҭсоветқәа рхантәаҩцәа ашәахтәқәа рхамшҭроуп, азаиом ааины иааҳадгылт. Иахамыҵгылаз ԥеиԥш-цәгьа шырзыԥшу рдыруазааит…
Аҟәыкфҩи аӷлҩеи иҩначыз иаршәызшәа акәын, аизара ашьҭахь ауаа аԥхьарҭа ҩны ишдәылибаҳәаз, акраамҭа амҩа иахьаангылаз аинҟьеинысра иаҿын, нас хәыҷы-хәыҷла инеилыҵқәеит.
Шьоукы «анцәа арахь ҳҿы ааумырҳәын» рҳәауазшәа акәын, ашыр-шырҳәа рхы рықәыжьны, ихьамԥшӡакәа ишцауаз, даҽашьоукых, иаҳа зусқәа «маншәалаз» ракәхарын, инҭгыла-ааҭгыло аӡыҭирҭа иавагылан, рхақәцә унықәыԥшаанӡа акрыфарҭа илыҩнапҟа ицозгьы убарын.
Амра нхышәҭхьан, ачауарбажәқәа, атыр-тырҳәа рыжәҩақәа ҟьауа, ихагьежьуан ажәҩан агәаҿы, уажәы-уажәы иаарылҵәраауан ахьшь, алада аҭәарҭахьы иԥшуа. Аӷды-мыдыҳәа еицәа-жәо, Гәдоу иаваланы амҩахәасҭа ианыланы ицон ҩыџьа…
Уи Хынтрыгә иҭаацәа рҿы даннеи ишшарыз ишахьан. Кама ауҭрахь лыбжьы гон, аӷьра даҿын. Аҵла рымахә иргәылԥрааны аҽыгә-сыгәҳәа ана-ара итәон акәытқәа, ажәқәа ажәгәара иҭагьежьуа иҭан, аҳәарақәеи дареи еинымиацызт. Ажә аԥшь, зылахь аацәышәшәа иҟаз кылҳарҭак абан, ахы кылакны аԥа арбзон.
«Ари лыжәқәагьы лымхьаӡацзаап…»
Ашырҳәа ахҵысҭа днахаххын, аԥшәмаԥҳәыс алада – лыбжьы ахьгоз ахь дылҭаԥшит. Аҽыҩҳәа наҟ дынкаԥеит.
– «Машьшьалаҳ»… – игәы иаахәеит ибзарыбзаруа, ииаҵәҳаҳараӡа луҭра данынҭагыла. Нас уи дынҭысын, амхала лара лҿы днеит.
– Иҟалазеи? Шәымхы арахә ҭамлазааит?
– Арахә ҭала ҳәа аума, нан, Кьаӷәра, аԥасашәа илаҵаны иҳамаз илалалан, икьашӡа иаақәырхит. Арҭ ҳгәылацәа рырахә уахынла ма иԥхьаркуандаз, иҳабаргәуз. Игәеигәеиуа амҩақәа ирнуп, аанда ахьуашәшәыроу иавсуама мамзаргьы, – леигәышә илкыз нымҩанылҵан, қыцәмыцәқәак аахыҵәҵәаны уахь инахалыԥсеит. Хыхьла амыӷчымаӷқәа зхажьны аанда хәыҵшәаны, акәшамыкәша арахә рышьҭа иарганы, аџьықәреи шьапқәа рбыӷьқәа еилхаа иҟан. Агәҭахьы хар амамызт, уаанӡа изымнаӡазар акәхап.
– Алақәа ирфаша!.. – дуаруаруан лара.
– Изтәыда арахә ара иҭалаз?
– Изтәыхда, Ҟазахә иҳәақәа роуп…
– Ҟәҟәақәак нархеиҵар, ианаџьалбахт.
– Аамҭа сымам, сеилахоуп, иҳәеит… Ыы, иарамшкала импыҵанҵәаша…
– Иаархылаԥшыр…
– Ирхылаԥш егьи ҳәа. Иабаҟоу ҳәагьы иҵаауам, – Кама лылахь аԥхӡы инықәҭәаз лкасы аҿацә ала иаалрыцқьеит. Нас
дааҭгылан, Кьаӷәра илакҭа, дынҭаԥшит, – уаҩ дызнымхеит ара. Зегь сара илсыдыжьланы заа ихы аԥыригеит ари ахәашагьы…
Дазрыцҳаишьарц, заа усура дахьызҭымҵыз ҽԥныҳәак лмоурц азы ишылҳәаз аҟара еиликааит агроном.
– Сҭаҭын ҿыхтәгьы ус ишьҭоуп. Ашьыжь уахь сцап ҳәа акәымзи, хырҳагас анцәа иримҭааит…
– Кама, беигәышә арахь исыҭи. Сара искып абри баанда. Бца ҭаҭынҿыхра ахәыҷқәа аашьҭыхны, иацы араион аҿы иҳаԥхьан ҳаҟан, амца адыркуеит, иаабахьоу ыҟам.
– Ишԥа, џьушьҭ, ҳаанда уара ишԥоуҳаркуеи?!
– Иаҭахыхи, амра ҩхашлаанӡа саалгоит, – аигәышә аалымихит.
– Умацароу?.. Аҷкәынцәа аӡә даасышьҭып нас.
Уи дааныжьны дыццакы-ццакуа аҩныҟа дыҩхалт.
Кьаӷәра днаԥшы-ааԥшуа аҳәаа днавалеит, аҵлақәа ахьеилагылаз ахь ихы рханы. Ашәымҭак амхы аҵыхәахь ахьацара дҩылалан уи иазхашаз аҵәҩанқәа аалихын, хԥаҟа еидара ӡарҵәила еиқәыҿаҳәа инаганы зымҩа инышьҭеиҵеит. Ашьҭахь, маҷк иԥсы ааиҭакны, амахәқәа зкәассы игылаз ҵлакы днықәлан аҿара дналагеит. Итыртыруа иахагылаз амахәқәа аигәышә ала дрысны ихыҵәҵәа ҵаҟа илаишьҭуан. Жәытә – хҵәара махәык иарма шьапы нықәиргылан, еилхаа иҟаз абыӷьқәа днарыха-аарыхан, наҟ нырцә ахәахьы днаԥшит. Илаԥш нарықәшәеит аӡахәа зықәны аҳәаа илагылаз ал дуқәа.
Убри аҳәаа надкыланы Хынтрыгәи дареи рыбжьара иҟаз адгьыл аамҭала дара иртәын, жәытәаахыс иаб, уи иаб, убра ицаны, абанҭ алқәа ирықәланы ажь рҭаауан, шаҟантәгьы амҵәышә амиххьааз иара.
Ақыҭанхамҩатә техникум данҭаз ҭагалантәи амшқәа руак азы апрактика ахысразы колнхарак ахь идәықәырҵон… Убрахь иаргьы дцар акәын. Ҟәрышьқәак иҭахын азы сабшак
аҽны аҩны дааҿаххит, усҟан жәохәҟа шықәса ихыҵуан, ихаҿгьы ҳәызба ахьимырсыцызт. Маҷк ихахьаз, иӷар-ԥшарӡа иҟаз ичамадан иазқәынҵа ашҭа данааҭала, Кьаӷәра дааит, рҳәан, еибарыҩ инеиԥылеит иаҳәшьцәа хәыҷқәеи иашьа еиҵби, еибарԥо инеихьынҳалт.
– Уан дукәахшоуп, уаама, – лқьышә ачча ықәыхх даагәыдылкылт иангьы, – иҳаҩсыз амҽышазгьы умааит, шәеилахазар акәхап.
Ичамадан акәасқьа абарҵахь инықәҵаны, еимаақәа ааишьхыршәшәаны, уаҟа инкаԥсаны, абаҳча дылҭапҟеит… Раԥхьаӡа дназдыххылаз алаҳа илакь-шьҭаиашәа инеиуаз амахә хыҿ аанкыланы, дыҩхаԥалеит. Ахьышәҭҳәа ақәцәанӡа дыҩкылҟьеит. Аҵәаҳәала амахә хыцәқәақәа ыртырны, ацха згәылышьшьы алаҳақәа иҿаз акакала иҿыхны ифон, иагьцәирҳәуамызт.
– Иаҳзылашьҭи ҳаргьы лаҳақәак, – лыбжьы аагеит иаҳәшьцәа руаӡәы.
Даҽа махәык иааҿихыз алаҳақәа атыртырҳәа уахь илдәықәиҵеит.
Аӡәгьы лхы апҟаҩ аақәнаргеит, еиҳа иамԥашәа иҟаз акәхап.
«Уф, уф», – лҳәан, лыхгьы аалышьшьит.
– Иҟауҵои уара, лхы иахьааха умбаӡои?
– Наҟ днаскьар иауеи, нас…
– Ааихагьы умаӡеитеи, убаашәт, ҳнуҿамԥшрызи зны, – даацәажәеит иангьы ҵаҟантә.
Изхара анифа, амахәқәа дырхьынԥашало дналбааит, ҭынч-ҭынч еицәажәо, аҩныҟа рҿынархеит.
Аҩны гәатабӷата ианаатәақәа, иаацәырганы иан илеиҳәеит, апрактикахь ирышьҭраны ишыҟоу, ҽаҩраҭагалара нҵәаанӡа уаҟа ишынхо, ҟәрышьқәакгьы шиҭаху.
– Ишԥаузызуеи, уан рыцҳа, – ԥыҭрак ашьҭахь дыниазҵааит, – дара акгьы шәырымҭаӡои?
– Дара иҳарҭо абаҳахәарҭагәышьоу…
– Иуоуа ахәыҷы уҽалоугӡароуп ҳәа, уаб иӷба ӡыхгылоу џьушьома.
– Џьара кинок аҿгьы сзымнеиуа, сҩызцәа среицәаны…
Уаҳа имырҳәакәа лыҷкәын днаиԥыххылан, ҭынч лажәақәа раӡо, даацәажәеит лара:
– Ус ҳҳәеит ҳәа, угәы умышьҭын, жьык ҳҳәап, ҵәак ҳҳәап… Саргьы исымоу ахәыҷы ааҭсыршәшәагәышьап, уажәы избама, – дхәыц-хәыцуашәа дааҭгылан, нас инацылҵеит, – жәаха Гәдоуҭаҟа сышцоз, џьыкак, сапынк иаҳҭаху рацәами, нан, ацҳаҿы сымнаӡацкәа, ани уҩыза Ҭамел иан даасԥылеит, бышԥаҟоу, сышԥаҟоу ҳәа иубац аԥсшәа ааибаҳҳәеит. Ҳаҷкәынцәагьы ҳаархашшааит. Быҷкәынзаҵә, аҵара ду дҭоуп ҳәа ҳаҳауеит, ихирра нагӡаны анцәа ибирбааит, дышԥаҟоу ҳәа санлазҵаа, ауаҩы мчымха адгьыл мчымха даҿалон ҳәа, ҳамч зқәымхоз акы ҳадигалт, ҟәрышьқәак сдыргәаҟуеит ҳәа ҳзааицҳан, иан иԥсыша… Иахьа сарбаӷь заҵәы кыр-кы-куҳәа ишәаҳәо амҩа инықәҵаны саауеит… – лҳәеит.
– Излаҳахәозеи, нан, унхара иацуҵозароуп акәымзар. Уи илҳәаз сара даара сархәыцит, џьабаауп ҳәа иаҳшьомызт акы шәылҵшәақәа шәҟалар…
– Уаӷоу инасыԥ цәгьоуп, ибасҳәари… Уаҳа акгьы ааҳалымҵӡозар…
– Агәабзиара шәымазааит, уаҳа акгьы сҭахым, уахгьы-ҽынгьы анцәа сиашьапкуеит шәгәабзиаразын, – ихыжәҩабжь аалшьшьын, инацылҵеит:
– Жьык уҭаар, лахьхьи аԥсшьарҭаҿы ибзианы иргоит, рҳәеит…
– Уа уажә иқәгыланы ажь зҭиуада, сыздыруа шьоукы сырбаргьы.
– Ее, убаашәт, мамгәду, ҽырба ҟьантаз ҳәа, ишԥаҟаҳҵари уаҳа? Саргьы исҭахым, аха иааг… Уаха иааузырмазеир, уаҵәы ашьыжь иуман уцап.
Кьаӷәра уаҳа ажәа амамкыкәа, асураҿы дынкылсын, аиаҳәа ианыз амҵәышә аанихын, аӷәырӷәал ац инапы наҿаршәны иаанкыланы, изқәа инықәҵаны, агәарԥ дынҭыҵит.
– Анышәынҭра рыцҳақәа рааигәара игылоу амжәақәа унрыҵаԥш, уа иузымхар Хынтрыгәраа рыҵаҟа уца. Урҭи ҳареи
ҳабжьара иҟоу алқәа ирықәу сынтәа ибзианы иит… Мҵәышәк азна уахырбаарым…
Нанҳәа аниасҵәҟьа аамҭазы акәын, ажьқәа инеиԥынкыланы иҟамлацызт, рбаҳча еиҳарак кәыхьын иҿаз, иналак-ҩалак игылақәаз амра еиҳа иахьрымаз еиқәаҵәа-ҟанҭалеиуа ирықәын ажьымжәақәа. Кьаӷәра руҭраҿы аҵлақәа ааимирҟьеит, аха изҿаз аҵкьыс изҿамыз еиҳан. Амҵәышә абжа аҟара ҿихын, абарҵаҿы қьаадк нықәыршәны, инапы иамыршьыкәа акакала иҭыганы инықәиҵеит. Ҩаԥхьа амҵәышә иманы ашҭа дынҭыҵит.
Кьаӷәра аҵлақәа дынрыҵаԥш-аарыҵаԥшуа аҳәаа аҿынӡа днеит, иан ишылҳәаз еиԥш, уаҟа ажьымжәақәа рацәаххыраха, иҭахә-ҭахәӡа акьатрацәқәа ирхьынҳалан. Рыфҩы хааҷкәакәараӡа иԥынҵа инҭасит, имҵәышә аӷәарӷәал имаҟа инахьнырҳаланы, аҵла дынкыдлеит. Ашьхыцқәа пыввы-чыввыҳәа илымҳахь рыбжьы гауан, аҵла агәыцә ацәақәа ахыԥԥы илеиуан. Ажьымжәа бзиақәа ахьҿаз днарылаԥш-аарылаԥшны имҵәышә пахәӡа ирҭәит, амаа имахәҿа иахьнырҳаланы, амыҟәрақәа ишьапы рықәыргыло, дналбаауаны еиԥш аан: – «Уа, нар улбааит!» – иҳәан, дааиҵагылт Хынтрыгә.
– Бзиара убааит, – аҭак наииҭеит иара.
Егьи ашырҳәа дҩеихан, имҵәышә ааимихын, инаганы аҵла ашьапы инадиргылт.
Кьаӷәрагьы ашьшьыҳәа дналбаан, рнапқәа ааимырхит. Аԥшәма илакыҵа ччаԥшьк ыҵшәомызт, иқәхәланы акәын дшыҟаз.
«Ихьзеи, џьара цәгьарак дақәшәоу?» – даахәыцт азныказы иара.
– Шәышԥаҟақәоу ахәыҷы, аду? – днаиазҵааит уи Кьаӷәра.
– Иҳабаргәузеи, анцәа ишиҳәара ҳаҟоуп… – иҽеиқәырпата, ибӷа ҩаҩаӡа дгылан ус ҳамҭакы, аха нас аҵәы налеиҵеит, – уара арҭ аҵлақәа, ани зыԥсаҭа шкәакәахаша уабду Ҭамшьыгә иеиԥш, уаргьы уақәиҭны иумоу џьушьозар?..
Днеилууаа дцеит аҷкәын, ицәажәашьоузи ааигәахәт, аха уаҩы наӡак иеиԥш иҽааникылеит, аҭак иимҭеит, егьаумҳәан деиҳабымзи.
– Ари, баба, акомхоз иатәуп, – дыҿраамтәуашәа акәын дышцәажәоз иара, – уахылаԥшла ҳәа сарҳәеит. Уахылаԥшла, аӡәгьы дықәумҵан ҳәа сеиҳәеит пресетатла.
– Уи сара исзеилымкаауа сыҟам.
– Азамана, сеилукаауеит, уи азоуп саргьы сызуацәажәо, – ижакьа быӷ-быӷуа инациҵеит:
– Амҵәышә угаӡом.
– Ишԥа, сара исҭааит, сара истәуп, уара иусҭома?
– Аӡахәа аилыхра егьи уҳәа сынтәа аџьабаа адумбалеи, ҵаны… Сҳәааҿы илагылоуп, сара истәуп.
– Уажәраанӡа аколнхара иатәуп уҳәон, уажәы?..
– Уахылаԥшла, ҳара ҳтәгьы ҳауеит, уара утәгьы уоуеит ҳәа сарҳәеит, – инацәақәа дрысуа иажәа неигӡон иара, – ани азҩа зҿаҳаша, апрекрепион аума ишԥарҳәо, калаҭк аҟара иҭатәуп, акомхозаа ртәы румҭар руӡом, аревизионгьы иҿы акы нҭаужьроуп. Нас сара исзынхозеи уара!
– Уи шԥа, шәеилахәыхаҭоума?
– Ҳаилахәы, ҳаилахәым, ус ауп ишыҟоу, уажәада иумаҳацызшәа.
– Шәара шәтәы уашьҭан ишәшалап… Сара иааҿыскәкәааз ахәыҷы…
– Ухы умхакәачрашәа уҟамлазааит, аҷкәын, – иажәа аҳәаха иамраӡакәа, днеиԥыххылан, амҵәышә амаа ианкны иаашьҭиԥаан, ибӷа ҩаҩаӡа ихы раҳашәа аҩныҟа иҿынеихеит.
– Ус ҟоумҵан, Хынтрыгә, ҳаибамырԥшӡақәар ҟалап уашьҭан.
– Гәаҩҩ… Душьитеи.
Кьаӷәра иԥсы игәы иҵаххы днеихьӡан, имҵәышә днахьынҳалеит.
– Арахь иоужь сымҳәеи, – инимпыҵижәааит иаразнакы.
Агәашә аԥхьашәа еибарххо ишгылаз, аԥшәмаԥҳәыс, аныга кны аҩны аган днавҵын, дгыланы дырзыԥшуан.
– Иҟалазеи, ишәыхьзи, мшәан?.. Ҟоҳ, Кьаӷәра уоума?..
– Абра ҳаҵаҟа дааины, маӡала ҳажь шиҭаауаз дақәскит.
– Мҵәышәк ажь дахыжәбаашоу? Дара иртәынеи, џьбеит.
– Дара ианыртәыз иаҩсит, иахьа сара истәуп.
– Аҵара иҭоу ҷкәынак… Марҭх шәицхраахарымызт, – лгәы нханы диацәажәеит аԥшәмаԥҳәыс.
Хынтрыгә амҵәышә еимлагәа ишикыз, акәасқьа аҵаҟа дныҵалан, иҭарцәны иааганы наҟ инаимҵаиршәит…
Ибла амца хыла, деилашы аҽыгәҳәа иеигәышә аԥынҵа ибажәшәа иҟаз мыҟәк иналаиршьшьит. Абас шьоукы-шьоук адунеи хырфаарашәа иҟәымӷны иахьыҟоу аҵанӡа инаганы дназхәыцт.
«Акәтаӷь былгьо изыҟамлозар, адунеи еиҟаразтәхьада…» Иеигәышә ахьаларсыз иаалихын, зны иармарахь, нас иарӷьарахь имҩанҵо атыртырҳәа амахә шшәырқәа ҿыҟьҟьа илаишьҭуан.
Уажәшьҭа иазхазар иазхоуп анааигәахә, иеигәышә имаҟа инавҵаҵан, адырдырҳәа дналбааит, аԥхӡы иҿашы.
Убри аамҭазы, дцәыхажьыхо дааидгылт аԥшәма ԥҳәыс лԥаеиҳабы Миродгьы.
Аԥхӡы ԥхьаҳәо дыниазҵааит:
– Уан ҭаҭынҿыхра улыцымцаӡеи уара?
– Нан егьырҭ сеиҵбацәа лгеит, сара арахь саалышьҭит.
«Рацәа лассгьы уааит», – ааигәахәт, аха уаҳа акгьы иеимҳәеит, дхәыҷымзи, егьа умҳәан.
Арахә ҭалап ҳәа игәы иззаанагоз аҭыԥ уашәшәырақәа зегьы дларысны еигәышәла икылырхха инышьҭеиҵан, аҵәҩанқәа еиварыԥххаа инаирсит, аӡгьы иҭахымхеит, избанзар, адгьыл ҟәымшәышәӡа иҟан, знык-ҩынтә иандәықәиҵалак, иахьынӡаҭахыз илыҵашьшь ицон. Мирод абыцақәа ииркуан, иара дшьамхышгыла ишышуан… Амра ҩхашалаанӡа раандақәа кны даарылгеит. Арахә ракәым, аҵысҵәҟьагьы зҭамло иҟаиҵеит. Ашьҭахь Мироди иареи фархь-мархьқәак аашьҭыхны аҩныҟа иҩеит, Кама аҭаҭын иҿылхыз акалаҭқәа ирҭаны ашәшьыраҿы игылан. Лара аҩны дыҩнагьежьуа шьыжьхьа армазеира даҿын.
Кама амаҵурҭа абарҵа данааҵибаа ибжьы налықәиргеит:
– Акалаҭ иҭыхны ҵаҟа ишьҭаҵатәуп, мамзар еилашыр ҟалоит, иазеицәоуп.
– Иахьа аџьабаа усмырбеи, сара ҽааны имнеиша, – даарыдгылт ларгьы.
Агроном иажәа ҩбамтәкәа, гәыд-гәыдла иааҭыхны, ашәшьыраҿы инышьҭарҵеит аҭаҭын. Урҭ рыхәҵәқәа ҟәаш-ҟәашӡа, еиварԥшьыхаа убас еиқәын, изрыԥхуаз зныкҟьарала 7 – 8 цыра инапаҿы икыртә еиԥш, убас еидкылаз аҭаҭынбӷьқәа неихыршьқьрааны амахаҭа инахеиԥсон, даараӡа дарманшәалон. Абел мацара акәын иҿыхыз, даҽа сортк араҟа иалаӡамызт, насгьы ибзианы ишәхьан иара. Ари агроном игәы иахәеит, иқьышәгьы ачча аақәххит.
– Бастонџьиан иметод ала иҿыхуп, аферымқәа. Абааԥсы, уажәшьҭа акы шәнацҳаны, лассы арыԥхра шәалага, иахьа иааны игәарҭаргьы ҟалоит, – аҵыхәтәаны инациҵеит, – сышәмырԥхашьан, ҳколнхара ахантәаҩы даанӡа.
– Дабаҟоу, мшәан, уи?
– Ҽыхәшәтәра дцеит, ӡырԥхаҟа.
– Аԥсеихәлахара… Абраҟа, аҩны иахьаҳрыԥхуа гәыбӷан ӡәыр иҳаиҭарыма? – днаҵааит лара.
– Иахьышәрыԥхлакгьы, иара цқьаны ишақәнагоу иҟазааит, уи азын аӡәгьы ҳаишьрым. Ирыԥхны шәангылалак, акалаҭқәа инарҭаҵаны, аказармаҿы иҩажәга.
– Амашьынақәа?..
– Амашьынақәагьы ыҟоуп, шәара ишәызхаша. Абзиараз уаҩ дааилааит, – ацара иҽыназикит агроном.
– Мамоу, нан, акы унамыцҳакәа ушԥаҳашьҭуеи, – дааӷьаҵәыӷьаҵәит Кама.
– Сеилахоуп, абригада саарылсны, амаӷазаҿынӡагьы сҩеироупеи.
– Ҿмырҵысы уцома нас, сара ҽааны имнеиша.
– Креицаҳамфоз… – иҳәеит Миродгьы.
Кьаӷәра аҩны ашьҭахьала агәашә дынҭыҵын, аџьықәреирҭа дналалеит. Амра аԥхашьала иахьа шоурахоит уҳәаратәы иҟан, ицаҳәцаҳәо акыргьы иҩаскьахьан.
Убрантәи Кьаӷәра амаӷазахь дцеит. Уи ашьҭахь абригада ааимырҟьаны, аӡахәарҭаҿы даакылҟьеит. Иахьа имаҷын уаҟа
аус зуаз. Иналак-аалакшәа шьоукы арашәара иаҿын, даҽа шьоукых ихьыҩрыз акьатрацәқәа кыдырҳәалон цәҳарала.
– Бзиа жәуит! – днареихырхәан, аԥсшәа реиҳәеит иара.
– Бзиа убааит, бзиала уаабеит! – еихьышәшәа-еиԥышәшәа аҭак наирҭеит. Аӡахәақәа днарылс-аарылсуа, ақьала аҿынӡа дыхәнеит. Азвеновод, ахәшә ақәҭәага рыххо, убраҟа дтәан. Ҽакгьы аҵармақь иаганы инаҩсшәа игылан, ашланг ахыкәыршаны.
Дҩеихаҵгылт уи агроном даниба.
– Иахьзеи, уара, ари?
– Аӡыршәга акы аԥырачын, иҟасҵашәа зуит… Иаақәшәалак ирххо ирыманы иқәуп, ибжьырымхи.
– Егьи зтәыда?
– Уи Шьаақьыр итәуп, иаха аахыс еиҵаҵаны игылоуп, иара дыҟам.
– Дабацеи, уара?
– Сыздыруам, – ижәҩахырқәа неиқәԥсашәа даацәажәеит иара, – сыԥшәма лаҳәшьаԥа арра иҟаз дааит, убрахь сцароуп, иҳәеит.
– Абас ҳанеилахоуу?.. Умцан ҳәа иоумҳәаӡеи?
– Ишԥаиасымҳәеи, иахьак аҟатабаа ҳәа аицәҳара ҳаҿуп иареи сареи.
– Цәҳара-шҳарала иауандаз…
– Ҳм… Нас, ишԥаҟасҵагәышьоз?
– Дцахьоума?
– Абыржәоуп убрантә санааз, аҽеилаҳәара даҿын. Дымцацт ҳәа ауп ишыздыруа.
– Аамҭагьы ҳацныҟәом, аха ҳаргьы иҳақәшәацәгьаны ауп ҳшыҟоу сынтәа.
– Иахьа иалагатәуп ҳәа иасҳәеит, аха санаалак иҟасҵап иҳәеит иара.
– Ианақәуҭәалак ауама, аамҭакгьы амоупеи иара.
– Хԥаҟа геқтар роуп аӡахәа иҳамоу, убригьы нап адкыланы иҳазныҟәгом. Жәаба-жәохә уарҭал змоу ишԥаҟарҵои?
Азвеновод ихәшәақәҭәага дҩахан, аха ашьҭыхрагьы ус имариамызт. Агроном дицырхырааны иҟәаҟәа инықәиҵеит.
– Иақәҭәалеи, абааԥс, Шьаақьыр иҿынӡа сцашт, дымцацзар…
Дызлааз акәымкәа, лаҟтәирахь ала амҩахәасҭа даныланы дышиашаз Шьаақьырраа рҿы днеит.
Аҷараҳәа агәашә аартны ашҭа данынҭала, Шьаақьыр иҽеилаҳәа-иҽеилаца акәасқьа аԥхьа длеиҩеиуан.
Икьаҿ ахәда ыҵарбаҟа, уи иаԥсуа еиқәа иақәҵаны, иразны маҟа аҟәынақәа цырцыруа, имагә хәҵә-ҩагақәа ишьхыҷҷо, деиқәҷаб даниба игәы иаахәеит.
– О, бара, – налықәҿиҭит иԥҳәыс, шьыбжьон ааитеи, быҩнымҵӡои арахь ожәшьҭа?
– Џьара ҳанцо, ҳаццакы-ццакуеит амзар, ҭынч зныкыр мҩакы ҳақәлахьоума! – лыбжьы аагеит аԥшәмаԥҳәыс акәасқьа аҩныҵҟантә.
– Ее, алахь боуааитеи… – данаахьаҳә, илаԥш наиқәшәеит агроном, иааицәымӷхеит, аха егьимҳәеит, ашла аазлаԥасахьаз иԥаҵаԥшьқәа инапы нарылишьын, дааимҳәашәа иуит. Кьаӷәра уи даныҩаидгыла, аԥсшәа наиаҳәан, даацәажәеит:
– Ҟоҳ, инакәӡамыз саазаап, шәара мҩакы шәықәгылоуп…
– Абри аҩны иҟоу лаҳәшьаԥа, Домент иҷкәын дааит ҳәа ҳзаарыцҳан.
– Анцәа иџьшьоуп, дызгаз рымшра ааигеит… – ихысга нацәа ркьаҩуа, иара иахь иҽы нырхьынаашәа ааҟаиҵеит, – ҳм… Домент ожәшьҭа ҳааилаирԥшыргьы цәгьамызт. Ачара ҳзиуроуп.
– Ачара… акы акәым, ҩбагьы…
Убри аамҭазы абарҵахь даацәырҵит аԥшәмаԥҳәысгьы, рцәажәара лыҽналалырхәт ларгьы.
– Ԥшӡала, шәара изҳәаз шәҿы хьыла иҭәыхгьы, – лыблақәа ҭырхаха ажәҩан дҩаҵаԥшын, – ада хьаа анцәа иҳаумҭан.
– Ҳаи, иааздырыр уаҳа аҭахызу… – даахәыцшәагьы дааҭгылт.
– Изакәызеи, Кьаӷәра, кыр ҟалама?
– Иаха иаасашәҳәар, уара…
Хаҵеи ԥҳәыси неиҿаԥшит.
– Ҳколнхара амашьына иахьа, алада – Бзыԥҭаҟа ицон, шәышиашаз уаанӡа шәимгозыз…
– Акыр ҳақәындаз, убрыгьы ҳахьымӡоз, – лҳәеит лара.
– Ҳм… уара убранӡаҵәҟьа ицозу?
– Аиеи, мшәан, лахьхьи, аӷәхырҭа азауад аҿынӡа имцоз.
– Ҳуааӡахуанеи… рлымҳа инҭшьы ҳәагьы иасымҳәази, аха урҭ баха рызҭада ҳәа иаасҿаирхьит.
– Ҳаи, бҿабаха нҵәеит… – исас днеиҿаԥшын, – уара, абри…
Адәны иқәгыланы ишеицәажәоз ԥшьаала амаҵурҭа абарҵа иныҵашылт.
– Акы унацҳарц уҭахызаргьы…
– Иахьа ҿмырҵысы аҩны сдәылҵит, амлагьы сакуеит, ҵаны.
– Ҳм… Ыы, нас…
– Ҳаи, џьушьҭ, ианакәӡамыз сышԥааи, мҩакы шәықәгылоуп.
Кьаӷәра аԥшәмаԥҳәыс длышьҭаххшәа амаҵурҭа дныҩнашылт, хаха дышнеиуаз адулаԥ ашә ааиртын дылҭаԥшит.
– Бысҭахьшәашәак, рҵәык-мырҵәык… Уаҳа сҭаху џьыбшьома, – ачанах ианыз абысҭа арахь ашькаԥ иааҭыганы астол инықәиргылеит.
– Ҳаи, нан, сара иузсырхиап.
– Сыҩнеиԥш иахьысыԥхьаӡо ауми, мамзар…
– Ыы, уҩны еиԥш иумԥхьаӡакәа, ҳара ҳаицәтәымуааума?
Аԥшәмаԥҳәыс ашашәа алырҟьаны иҟаԥшьы-уаркалеиуа ахнышьар иадкнаҳалаз ашә аҳәызбала абжа аамылхын, иԥыҟҟаны саанк инанылҵеит, иаацәырылгеит аҟәыд, арҵәы. Уаткакгьы нықәлыргылеит.
Аԥшәма аԥаҭлыка аашьҭихын, иааирҵысит.
– Ауатка ҳәа, башамаша уаткоума, ҩынтәыршыра, аҵыс ахы хнаҵәоит.
– Саргьы уамак сеилаҳаны акәу џьушьома, аха зны-зынла фырџьанк зжәындаз анысгәахәуа ыҟоуп.
– Ее, ус ргәы бзиа, ажәра ргәамԥхо иҟандаз… – лыԥшәма днаизашшшәа ауп арҭ ажәақәа шылҳәаз лара.
– Илоуҳәои…
Кьаӷәра инапы ӡык нақәҭәаны, иҟәардә даахан, агәҭахьшәа днеины днатәеит.
«Еиҳа ҳаныццакуаз дабаҳахҭыгәлеи, уҳәарауазеи?»
– Утәа, Шьаақьыр, ус, акырумфозаргьы.
«Абар ассир».
– Аиеи, стәап саргьы…
Анцәа улԥха ҳаҭ ҳәа акака ааныркылеит. Наша рҵәык асаан иаанихын, ҳәызбала иааҩырссаны, азбжак иҟәыд инӡаашьны, иҿы инҭеиҵеит.
– Бырҵәы шаҟа агьама бзиоузеи! – иҳәеит аԥшәмаԥҳәыс лахь ихы нарханы. Уи ииҳәаз лгәы шарҟәандаз удырратәы лхы-лҿы аалхалашеит иаразнакы.
– Ач-ԥҳа лгынҭрадагьы, ажәқәа лхьон ҳәа, усгьы акы лылахзааитеи.
Азныказы иааҭынчрахеит. Шьаақьыргьы афырџьан иижәыз акәу, ҩбаҟа ҿаҵа ифеит. Кьаӷәра ашьамхқәыршә ала инапы ааирыцқьан даацәажәеит:
– Абыржәы даара ҳаилахоуп, Шьаақьыр. Аӡахәа уҳәару, аҭаҭын уҳәару… Абар, арахәгьы ашьхантә илбаашт, рҭыԥҵәҟьа мазеины иҳамам макьана. Асилос ҳәа узҿу, ӡынхәык аҟара акәзаргьы, иҟаҳамҵар рушам.
– Ииашагәышьоуп иуҳәо, уара уеиԥш зегь ргәы азыбылуа иашьҭандаз.
– Ацхыраацәа маҷхагәышьеит, – днақәшаҳаҭхеит Цациагьы.
– Аӡахәарҭаҿы сыҟан уажәы. Имацара дадхалагәышьеит…
– Дарбан зыӡбахә умоу?
– Кадырбеи иоуп сызҿу, шәызвеновод, иахьа акәым, уаҵәгьы дзалгом аӡахәа ахәшә ақәҭәара.
– Ҳм… ҳахьӡап убригьы.
– Ианба?.. Ҳхантәаҩы даанӡа хьымӡӷык ҳамгандаз.
– Ахьымӡӷ шԥаагои, асҟатәи ауаа ҳахьыҟоу. Аблеи агәи еиҟәыҭхашьа рымам. Абла иҵагылоу, абла деиԥшуп. Абла
иҵагылоу еснагь дузааигәоуп. Уааи, даҽа акака аанаҳкылап, – иҽырџаџаны днатәеит, афырџьан аашьҭихын, – ажәлар ирыхәара анцәа иҟаиҵааит. Адунеи хаауп, адунеи ԥшӡоуп. Адунеи азхара шәфааит, дад, шәарҭ аҿарацәа! – иҳәан, илҭаирпҟеит.
Егьигьы ииҳәаз днақәныҳәаны ижәит. Наша сак аҟәыд инӡаашьны днацҳаит, иԥаҵақәа нырҽеи-аарҽеиуа Кьаӷәра иблақәа днархыԥшылт.
– Ауаҩы қәыԥш иблақәа рыгәра гатәуп еснагь, урҭ ҩба уарҳәом… Умыццакыкәа акы унацҳалеи, – иҳәан, дҩагылеит.
– Мыццакышьас иҳамоузеи?
– Уажәыҵәҟьа саауеит…
Аԥшәма ашьҭахьтәи ашәала дындәылҵит.
Цациа даҽа фатә ҷыдакгьы аалгеит. Иаацәырылгеит асаан иҵахҩаны, адулаԥ иҭагылаз ачаҳаржәқәа, ацха…
Кьаӷәра ишәымацараха иҟаз чаҳаржәк аарылихит, аҵыбра-фҩы ахшәшәа, иҿы инҭеиҵеит.
– Нан, ахырҵәы уҭахызар? Ачаҳаржә иадкыланы иуфар бзиами. – Кьаӷәра мап имкит.
Ахарҵәы зҭаз адыргьла иакәыршаз ампахьшьы аахыхны, саан гәаҩак абжаҟара ахырҵәы ныҟаҵаны, иаԥхьаҟа инаганы инықәлыргылт. Ипашәшәӡа, ибаҟаӡа шьха хырҵәушәа акәын ишыҟаз иара. Иааигәалашәеит ианду ахырҵәы анлырҵәуаз илҳәоз ажәақәа:
Гәаҵәса, гәаҵәса,
Гәаҵәса, гәаҵәса,
Уҵәырнысҵоит уҵаӷаӡа,
Уҵәырнысхоит убаҟаӡа,
Ахьча бзиа
Сас диҭоуп,
Амырхәагаҿы дузыԥшуп.
Ачаҳаржә днацҳауа, амсатә мҳәаҵә ала ахырҵәы афара даҿын иара.
– Цациа, бхырҵәы агьама бзиахоит, маанас иаҵабгалозеи?
– Ее, убаашәт, аҳәса рылымкаа ахырҵәы ҵәырнысҵо џьушьоу, аха…
Убри аамҭазы Шьаақьыр дааҩналеит, аха уажәы зынӡа даҽакала деилаҳәан, аҩны ишәиҵоз имаҭәақәа ракәын ишәыз.
Иԥҳәыс дгачамкны днеизыԥшит, анҭыҵга имаҭәа ахьишәихыз џьашьаны.
– Изакәызеи, мшәан, иҟашәҵо?
– Уамашәа сбаны бсыхәамԥшын, бҽааиҭакишь баргьы… Аӡахәарҭаҿынӡа баргьы бсыцнеир, ԥхашьараӡам.
– Аԥхашьара зыхьӡыҵәҟьаз сара сышԥақәшәеи, уара? Днаскьагам, дааскьагам, саҳәшьаԥа… Абар, дааижьҭеи мчыбжьык ҵуеит, знык снабжьысны дсымбацт. Уажәшьҭа уара усҭахӡам, убранӡа сызгаша аӡә дышԥаҟамлари?
– Ахырҵәы ааганы имҵабыргылт, даҽа фырџьанк икышазаргьы…
– Изшаз иныс, уаҳа ҿамҩак шызымжәуа.
– Абас ауп… Жәохә шықәса сҽи скәадыри еиқәҵаны аԥҳәыс слышьҭан, сахьымнеиз ақыҭа ыҟоума, аха ашьҭахь аҳәынҵәа ршьшьы сыбла иаахаҳалан, абри иубо даазгеит.
– Бзыццаз дызусҭада ҳәа хышықәса сҭаацәа сырбаӡомызт, нан Кьаӷәра.
– Шәеизгәдуны шәцәажәоит, алаф анцәа ишәыгумырхан, – иажәа ныбжьаиргылт Кьаӷәрагьы.
– Аӷырԥ аасыхлыргоит, аха лыдагьы ԥсыхәа сымоу џьушьо. Арҭ ҳабзныжәқәа иааранаужьыр… – нас иҽааникылан, уа иаахиркәшеит, – ҳшыҟалаша анцәа итәуп.
– Урҭгьы бзиақәоуп, анцәа ишиҳәара шәыҟоуп.
– Аиеи, шьҭа… ухы абзиара аҟынтә иуҳәоит.
Кьаӷәра ашьамхқәыршә ала инапы ааирыцқьан, инеиҿишьит.
– Уажәшьҭа ҳдәықәышәҵа. Шьыбжьаанӡа ҩбаҟа сааҭ аус ааургьы, изыԥсоузеи.
Абригьы ааиҳәеит, иҩеибаргылт.
Аҭаҭын зрыԥхқәоз шьыбжьон амаӷаза иныҵыҵ-ааҵыҵит. Зхәы уахь иназгаз дасу ирымақәаз аацәырган инеидтәалеит. Аӡахәарҭа ихыз ракәзар, еихьышәшәа-еиԥышәшәа инхыҵит. Ҷкәынцәақәакгьы ршьапқәа хырҟьаҟьа, ахәшырб карббы, агәарабжьара ибжьаланы, ӡҭалараҳәа Жәӡараҟа ицон.
Кьаӷәра дааԥса-дкара Ара ду ахәаҿы дыҩхалеит. Аҽеимыртаӷа ра дук гылаҵәҟьан убра, иара дахаанны ибахьан, идыруан. Иара убри азын акәын Ара ду ахәаны ҳәа изашьҭазгьы. Уажәы ахьӡ нхеит, иара ахаҭа ыҟаӡам.
Изларҳәо ала, ҽнак зны Ҟазахә иҵкарыз аӡәы даакылсны, Аҟәа Абснаб аҿы араҵлақәа рыдыркылоит, қыҭацыԥхьаӡа ирылаланы абас араҵлақәа ргоит, иӷаӷаӡа иахьгылоу злашәыхәарҭоузеи, аҩнымаҭәа иалырхуа шәаркьаҭарц шәыҟоуп иҳәан, ашьапы илықәҟьаны, иеихыҵәҵәа амашьына илақәыжьны, иманы дцеит. Ҟәрышьқәак ус анапаҿы ириҭеит ҳәа рҳәоит акәымзар, ахыз уабацо ҳәа ианазҵаа, «хымҳа-џьымшьа амажәа архаара сцоит», – аҳәон еиԥш, абас ирханаршәалаз ҳәа акгьы ыҟаӡамкәа, убри ашықәсан ра-шьаҭара аанырмыжьит уи ақыҭан…. Иалацәажәоит иара Муса Лаџ-иԥа ихаҭагьы ибзоура алоушәа. Ирҳәоит, ауаа рҿы узкуам…
Арантә иказказуа амшын агәы ухыԥшылоит, уи убысҟак иааигәоуп, абра акалҭ ианҭәалоушәа угәы иабоит. Уныргәыдыԥшылоит иара убас ажәҩан ҵыԥссо игылоу ашьхақәагьы, нырцә-аарцә зегьы убарҭоуп, нцәа ҭыԥуп уҳәап абри адгьыл ҟәырҷаха. Алада ицоз, аҩада ицоз амҩасцәа арахь иаамҩахыҵуан, избанзар, амҩаду аҩыҵраҵәҟьа иҵсуан. Иара амҩагьы арахьынтә икаххаа уаныԥшылон, уи ахы араионтә центр иналанарсуан. Уажәыҵәҟьа уаҩы данымызт, аҭәагшоураха, иккаӡа иҭацәын.
Ара ду ахьгылаз инавакшәа ихыгьежьааӡа ҿыц изызҳауаз ажаҵла ашәшьыра иҽааҵеикит иара. Иеимаақәа ааишьхыршәшәаны ҵаҟа ашьацра днылатәеит. Ахәхәаҳәа аԥша асуан. Инаҩсшәа, алҭаҳараҿы, амҩаду иахьаду ихбылхыџьха хаҳәқәак кажьын, шьаҟақәакгьы ыҵыҳәҳәон убра… Ацә-шьхәа наурсыр, аҟәџьал ԥҽыхақәа, агәыргәылқәа, амсатә мҳаҵәқәа уҳәа иаацәыҵымҩруаз ҳәа иудыруазеи. Ааскьанӡа абҩатә, аџьазтә чысмаҭәақәагьы анырбоз ыҟан.
Ирҳәоит анкьа, абри ахәы ауразоуроу иқәырҭәаа Ҟәланаа ҳәа жәлас измаз шьоук нхон ҳәа. Урҭ рыжәла зыжәлоу иахьатәиала аӡәгьы дыҟам ақыҭаҿы.
Абраҟагьы, Ара ду ашҭаҿы, Ҟәлан Заҭқьари ҳәа нхаҩ шьахәк дынхозаарын. Ишьхагәара ҽыуаҩ дзакәшомызт. Ирахә-ишәахә ҵҩа рымаӡамызт. Аԥсаса зқьы ааӡаны шәкы абна илаиҵон ҳәа ззырҳәоз анхацәа дреиуан. Гәдоуҭа, Гәдоу ацҳа уахьнықәсуа, уажәы апарк ахьыҟоу, амшын ахықәанҵәҟьа ааԥҭрас ирыман дара.
Рыцҳарас иҟалаз, аҵыхәтәантәи амҳаџьырра аан, имал-ишьал уҳәа зегь ааныжьны иҭаацәа иманы дықәҵны Османлыҟа, Ҭырқәтәылаҟа дцеит. Усҟан, урҭ анцоз, уи иԥеиҵбы Зафас дырхьымӡакәа, зынӡа машәырла деиқәхеит. Акыр игәырҩеит, игәхьааргеит изықәшәаз, аха иҟарҵоз… Иарԥысра данааҭгыла, анцәа иԥшуаз шьоук наицхраан ԥҳәыс дизааргеит, ичарагьы руит. Иоуит уи ахшара: ҩ-ԥацәеи иԥҳаи ыҟан. Аха аҵла иалыҩрыз амаҭ ицҳаит ҳәа, 1918 шықәсазы испанка ҳәа изышьҭаз ачымазара ҿкы аарылалан, мчыбжьык ахала-аҵыхәала иԥҳәыс, ихшара хҩык уа инаганы анышә инеиҭеит. Абас ихы былны, игәы былны алуажә еиԥш иҩны дааҩнахеит. Ихы изықәымкит ашҭа, ахлаҳәацәгьа. Дук хара имгакәагьы, сашьцәа зыхәхаз саргьы сахәхааит иҳәарызшәа амшын ихы неиҭеит… Джуп уи иабацәа рааԥҭра азааигәараҵәҟьа…
Иааигәалашәеит Кьаӷәра уажәы дахьтәаз акыр шықәса уажәаԥхьа ианду иалҳәахьаз ажәабжь. Убри иҽнеиҭан, иара дызхаанхаз, дызнымиацыз, лаԥшҿаба иимбацыз шанашәа иаԥхьа иаацәырҵит.
Арзаақьҳәа арахә рыҟаабжьи аԥсаса рышьҭыбжьи еилаӡҩаны аҳауа ҟәкы иалҟьаны илымҳа иҭасуеит. Аху-суҳәа ишуеит алақәа, егьырҭ игәыԥҵәага-гәыҭшьаагаха иууеит. Изыҩназ рқәацәқәа ааныжьны ицоит ауаа, ҵыхәаԥҵәара рымаӡам урҭ. Рымаҭәа-рҩыҭәа ауардынқәа ирықәҵаны иргоит, ус еиҵақьуа аидара иаҵоугьы убап. Инрыжьуеит жәытәаахыс рымцахә ахьыҟаз, рхәыҷра ахьырхыргаз, рқәыԥшра, рҿара ахьыччаз, рҭыӡҭыԥ хазынақәа. Аҳауа иалҟьоит ихьанҭаӡа ажәақәа:
– Бзиала, ҳаҩны, ҳгәара…
– Бзиала, ҳшьа-ҳаԥхӡы зықәҭәоу ҳадгьыл хьырҵәаҵәа!
– Бзиала, наӡаӡа…
– Шәласы, шәласы! – еихьымӡа-еиԥымӡо инеиуа дынрыҵаҟьоит ҽыуаҩык, иҟамчы апҟацаҳәа аҳауаҿы ирхысуа,
имагә-хәыҵәқәа ҟаԥшьӡа, амаҳмызақәа рыдчаԥала. Уи дрылагьежьуеит, еидикылоит, рымҩа иазирццакуеит.
Хәыҷы-хәыҷы амҩахәасҭақәа рыла агәарбжьара иазкылсуеит, ицоит аҳәса, ахацәа, урҭ иркуп рхәыҷқәа, еибархьусууеит… Аҩнқәа рҿынтәи, ашҭақәа рҿынтәи алмҩанык ауаа рыцлоит, Ҟәланырхәаа, Абӷархықәаа, Аацаа. Ӡиаск хыҵны илеиуашәа ауп харантәи урҭ шубо.
Аҩнқәа, аборақәа рышәқәа аартуп иҟьаҟьаӡа. «Ҷыжьжьы» рымшуп аԥша анрыслак. Иҭацәуп ашҭақәа. Иууаӡа игылоуп анышәынҭра рыцҳақәа, ихырқәақәоит абаҟақәа, ақьашанақәа.
Ԥҳәыск ҽырххыла даауеит Адеигәара аҳабла ахәы аҿынтә. Аԥхӡы агәыҵашуп аҽы, афақь аҿыҵҟьоит. Есааира дырзааигәахоит ахҵәацәа.
– Шьаҟрыл-ԥҳа Ханӡа!..
– Ханӡа!..
Дырдыруеит уи харантәгьы, еихьышәшәа-еиԥышәшәа иагханы аҵыхәтәахьшәа инеиуаз анхацәа. Рыбжеиҳараҩык Елықь ихәы ҳәа изышьҭаз аҳабла иалсны акыр алада, агаҿахь иласкьахьан. Днарԥыххылеит, ҽыҳәҵәыла днарыжәлома уҳәаратәы, амҳаџьырцәа рҵыхәтәа еидызкылоз гәыԥҩык ауаа, лҽы ашәаҟьа аҿачы, уажәы-уажәы ашақә иасуан.
– Шәабацо, шәара акыдынҵәалақәа? – арҵәаа ҩыҭлыргеит лара.
Инеиҿаԥшы-ааиҿаԥшит ахацәа, аҳәса еицыз:
– Ҳабацахуа, Қьаабаҟа – аџьанаҭ ҭыԥқәа рахь, – даацәажәеит руаӡәк, атәым дгьыл даараӡа игәы азҭаны.
– Џьанаҭ?.. – лыбжьы лымпыҵҟьаны ауп дышиазҵаазгьы, – ароуп шәара шәџьанаҭ ахьыҟоу, даҽаџьара шәақәымгәыӷын уи, ԥсажәоуп, шәыржьоит!
– Уахь ибзиоуп, иабаргәузеи, ицаны иаахьоу идырҽхәоит, – иҳәеит Зафас, ицәышәшәӡа хнышьырк еиҩырҿаны ижәҩахыр ихшьны дахьгылаз.
– Ауаҩы ахәхәаҳәа аԥша исуа иаамҭа ахьихигауа, џьабаа мбаӡакәангьы дныҟәнагарц ахьилшо акәӡами, мшәан, Османлы?! – деиҭаацәажәахт ани аԥхьатәи.
– Шәысҭыҳә!..
– Иаҳҳәеит, аха ихарҵом, – лҳәеит ԥҳәыскгьы, лылабжыш лҿыкәкәа, лхәыҷы дылгәыдкыла дахьгылаз.
– Шәжьоуп, шәҟаҭәоуп шәара, ишәҿеиҭәҳәазеи уи Мқан Албуз?
– Ишԥа, ҳара ҳаблааԥшыра Албуз ҳаижьону? Уи ҟалашьа амаӡам.
– Албуз, имшақә рҳәааит дук хара имгакәа, – иааҭлырҟьеит ҩаԥхьа.
– Еиҵазырхазеи, иҳәеит ихаҵкы Албуз, шәааццакы… – иҽы аҭыԥ аҿы иаакәашеит иааиз.
– Ҳаит, уара, ала кьаҿ, дагьызмаха ркьасыгә… Албузи уареи шәакәызма ажәлар рлахьынҵа зыӡбауаз?!
– Сара аиҳабацәа сымоуп, урҭ ирҳәауа са сзын иԥҟаԥҵәоуп… Шәиас, уара, арахь! – ибжьы нарықәиргеит еиҵаӷәӷәа игылаз аҳәса, ахацәа, – изакәызеи, Зафас, укәанызануа узҿу? Уара утәқәа шьҭа аганӡа илаӡахьеит.
– Ухаҵкы, Шьмаф, ҳахнышьыр ҳхашҭын, иаазгоит ҳәа схынҳәын.
– Ахнышьыр аума, шәымшхә-шәыбзазара зегь шәырӡырц шәаҿупеи.
Инеиҿаԥшы-ааиҿаԥшит ҩаԥхьа урҭ, аха аӡәгьы ажәа ахимҳәааит Ханӡа илҳәаз.
– Ухы иақәԥыҵәҵәазар акәын иақәнагаз уи ахнышьыр, – иҳәеит Шьмаф иҟамчы еиҩырҿо.
– Зыбз ада зыхәлам ауаа жьаны ихыхны ԥсра-ӡра амҩа иқәигалт уи, аха аҳақ хара дашьҭрым, анцәа исиҭар.
– Уи нцәамусхәла иҟалаз ак еиԥш иԥхьаӡатәуп, мамзар, аӡәы ас ауаа иеирханы изгома, дихеит.
– Ааит, уара алаԥынҵа кылҟьаз… уаргьы уиҟаҭәама жәлар ршьа зыӷрагәоу ани, аҟырлыш. Чоу! – ҳәа дынидыххылан, ҽыҳәҵәыла дынижәлеит. Уаҳагьы дааинмыриаӡакәа, дҽыжәҟьаны дынкалыжьын, лҽы аӷәра анааҿалк, ашыжәҳәа иаақәҵәиааит, – шәиас арахь! – лҳәан, агәыԥ еицыз лаԥцаны аҩныҟа лҿыҩалхеит.
Егьигьы аарла дҩагылан, еикәшаҟьо игылаз иҽы дҩеиханы днақәтәан, ҽырххыла ихәԥҳа ихьыԥшны ицоз ахҵәацәа днарышьҭалт.
Агаҿа иӡхагылаз ашхәа гәылшьапк еиԥш инахәланаҟәшәеит ауаа. Ҩаԥхьа игоит ахәыҷқәа ркьаасбжьы. Амшыни ауазырбжьи еилаӡҩауеит…
Рыцҳарыла, гәаҟрыла зыдгьыл чашәрақәа ирхырцаз ашьхаруаа, Ҭырқәтәыла аӡхыҵырҭақәа рҿы иахьнаргаз аиқәынҵәара иаҿын. Қьефқьен ҳәа изышьҭаз аӡхыҵырҭақәа руак аҿы хәыҷи-дуи аԥсуаа-амҳаџьырқәа ачымазара бааԥсы ирыхьыз иахҟьаны анҵәара иалагеит, рыԥсылгара иахәомызт. Урҭ рнышәынҭрақәа рыла ихҟьан иахьыӡхыҵыз ақалақь хәыҷы анаҩсан ишьҭаз адәеиужьра зегьы. Уи ааигәанӡагьы «Аԥсуа нышәынҭра» ҳәа иашьҭазаарын.
«Зыԥсы еиқәхаз уаа-хыхмыхқәак ирбаз анхарҭақәа рахь ианеиха, Кьыл-ԥҳа Елыф «Аԥсуа нышәынҭрақәа» кажьны дрыцымцеит. Ачамгәыр алырҳәон, лыбжьы бзиан, аԥсы даргыларын. Ачамгәыри ллақмари неихҳәаало, шьыжьы, хәылбыҽха уахь аԥсыжырҭахь днеиуан, анышәынҭра рыцҳақәа днарыдтәалон, лнапы ԥшшәыдақәа нарықәылшьуан, аккаҳәа инарықәыҩуан уи лҵәыуабжь гәыҭшьаага. Асулҭан абри иаҳан, игәы ԥшааит. Ҽырххыла иқьаҳиа дылзишьҭын, «Хьаа харшҭгас ибмоура ак ыҟам, иҟалозар, аранӡа бааи», – ҳәа лзицҳаит. Лара, соуп зҳәауаз, илыцназгоз лаамҭа аан дмаҷын, ԥҳәыс ҟәыӷан, лажәеи лыхшыҩи еимадан ӡи мшыни реиԥшҵәҟьа.
Асулҭан иҿынтә ацҳаражәҳәаҩ иааиз абас еиԥшгьы аҭак илҭеит: «Асулҭан исзихәыцыз абзиарақәа сраҭабуп. Ипату схы иқәуп, аха аччара зхашҭыз изы аҵәыуара ахьынӡахаау ҳанцәа ҳазшаз асулҭан имырдырааит. Шьҭа сынзымччахуа аҵәыуара сахьақәиҭу сыҟазааит, шәысҟәаҵгәышьа. Арҭ рыбаҩқәагьы сырҟәыгамхааит, сыԥсыргьы дара снарыварҵагәышьап. Сашьцәа, сыҷкәынцәа рыцҳақәа ирмоуз бзиаракгьы сара иазызугәышьозеи».
Уи илҳәаз ацҳаражәҳәаҩ даазышьҭыз асулҭан илымҳаҿынӡа ианнеига, иара ус лзааицҳаит: «Гәыԥшқак соуп ҳәа схы сыԥхьаӡомызт бзанҵы, аха бажәа даара сархәыцит. Исҳәаргьы-изӡаргьы, сара исымҭаны лабжышымзар, Ҭырқәтәыла инхази? Сақәиҭыбтәуазар, саргьы сылабжыш бара бзыхгәаҟаауа анышәынҭрақәа инарықәҭәаны снабыдҵгәышьап, аллаҳ дбыхәшәхааит…»
Кьыл-ԥҳа лмыткәмабжьы гәыҭшьаагахәа аԥшаҳәа иқәыҩуан, Аԥснынӡа иааӡеит иара:
Нан, нан, нан сышәзымхааи, нанаа!
Шәара абас шәынзырҵәаз –
Шәашәа инҵәааит, нанаа!..
Нанаау, нанаа!
Нан, шәара абас шәрыцҳазтәыз,
Иаԥсуааушәа ирыцҳахааит, нанаа!
Нан, шәара абас шәықәызхыз –
Шәашәа иқәӡааит, нанаа!
Шәлахьынҵа рлахьынҵахааит, нанаа!
Ражәахә қыдбажәхааит,
Ргәыӷырҭа цгәы ҵыхәхааит, нанаа!
Мыткәмамзар, ашәа рхымҩааит,
Имӷьацааит, имҿиааит, нанаа!
Лақмарымзар бжьы рмаҳааит,
Ччара-хәмарра рмоуааит,
Нана, нанаау, нанаа!..
Ақыҭанхамҩатә техникум далганы даныхынҳә ашықәсазы акәын. Аусурагьы даламгацызт, аҩны дыҟан, аколнхараҿы дрыцхраауан.
Аколнхара афидаҭра ахьыҟаз илаҵакшәа ужәрак хыртын, убра џьықәреи ԥасашәа акы лаҵаны ирыман, аԥсаатә анас, дцаны дналаҳәҳәа-аалаҳәҳәаны, цәаҳак налаиргылан, ара ду ахьгылаз дҩыхәнеит.
Амш каууа, мшы бзиан. Иага ишоуразаргьы бӷьыцк ҵысуам ҳәа уаҩы ианигәахәуаз, абраҟа хьшәашәаран, аԥша ахәхәаҳәа иасуан. Ашәшьыра дныҵалт. Ашьапы еиҟәыԥԥа ацәарԥшӡа-ҭыԥ еиԥш ашәахсҭақәа анын, имахәажә-шьахәажәха, амахәҭақәа еимҿиааны, уарҭалк аҵанакып
уҳәартә еиԥш аҽеимартаӷа игылан араҵла, иахьабалак еиԥшны акакан ҿамызт. Араԥқәа еиҟәыԥԥа, иналак-ҩалакны ицәҟәыншьахьан.
Ихылԥа қәаҟьа ихы инаҵаҵашәа, икашьшьы иҟаз ашьацра днылаиеит. Илацәа нҭаауаны, хьшьыҵәҵәа бжьуп уҳәартә, ҵәҵәабжьык аагеит, ахьышәҭҳәа днықәтәеит, дааӡырҩит, аха ҭынчран, уаҳа уи абжьы имаҳаит, аҵарақәа ҷырт-сыртҳәа еилан.
«Акы рбоит, аха изакәхарызишь?»
Акраамҭа ус дӡырҩуан, илымҳа кыдҵаны.
«Ма ус џьара ак саҳазшәа сгәы иабозар?»
Ҩаԥхьа ихы нықәиҵан, илацәақәа неиқәиԥсеит, аха дзыцәомызт, ани аҵәҵәабжьы иаҳаз даргәаҭеиуан. Ус ахьхьаҳәа иаагахт аҵәҵәабжьы, ашырҳәа днықәтәеит, дӡырҩын, ихахьы акәушәа ауп ишиаҳауа. Дҩагылан аҵла дааҵагьежьт, ихы раҳаны дҩаҵаԥшит, ахыцәқәақәа аарла илаԥш рыхьӡон. Мрагыларахь ала, иҩалкьшәа иҩагаз амахәҭа акьышәкьышәраҿы, амҵәыжәҩақәа хьыҩршәа, иҭынчӡа иқәтәаз ахьшь аагәеиҭеит. Инаԥшы-ааԥшын, аҽаршәшәеит, ахьхьа аахгеит дырҩегьых.
«Иқәԥраарц аҽазнаку?»
Ҵарақәакгьы уа инахыԥраазшәа, алада Ԥашыр иҳаԥахьы илҭакәкәа ицеит.
Ахьышәҭҳәа аҵла дыҩкыдлан, ахьшь ахьықәтәаз азааигәара дҩеит, ҩ-махәҭак реимҿаԥарҭа дҩыбжьагылан, иармарахь иалыҳәҳәошәа иҩашьҭыз амыҟәра ишьапы нықәиргылеит. Иаргьы абар уажәшьҭа иааигәан, иаԥхьаҟа даҽа шьаҿак днаскьар, инапала иааникылон, аха уақәгәыӷуа иҟамызт, иҿӷьырыр ауан. Иаԥхьа амахәқәа дынрыха-аарыхан, днаԥшит. Убри аамҭазы дабазар акәхап, наҟ инықәԥрааит, аха ашашәа иацраҳәаз акы инаҿашәан, аҵәҵәақәа рышьҭыбжь ахьхьаҳәа ирго, уа иаҿаԥырԥыруа иаанхеит. Иҽхырнааны иарӷьала маҵәык ахыцәқәа ааникылан, иара ишҟа иааиртарит уи зықәтәаз амахә. Ахьшь, амҵәыжәҩақәа рыла аԥша ижәҵо, еихон ицарц. Ашашәа ахыцәқәа зхашәаз амыҟә инахыршәаны, ахьшь еимлагәа иааникылт. Уи изланнакылазеи уҳәап, ҽазнык аҟара аҽҟьаха аӡар, наҟ иналԥраа ицон…
«Ахьшь еиқәаҵәа хәыҷы… ажәла бзиақәа иреиуоуп».
Архиага дназыԥшит иаразнакы, ашьапқәа сахҭан ҟаԥшьыла иҭаӡын. Урҭ аҟаитанқәа рыҵданы еидкылан, агәҭаншәа еиқәҳәалан. Уи иаԥшьын ашашәа. Ачашәараан аӡаӡа иахьылаҳәазоз акәхап, ибааӡажжыраӡа иҟан, имбаӡацызт макьана.
«Џьара избахьеит, сыԥсымзар, абри ахьшь… изтәхарыдашь?» Аҵла абжьарагьы дымнеицкәа, ҵаҟантә бжьык илымҳа иааҭасит.
– Сыхьшьоуп уара уи…
Длаԥшызар, иҵәаҳәӡа лабак ихарҩҩала, амшә ацха ианаҩаӡо еиԥш, иблақәа ҟәысҟәысуа диҵагылоуп Ҟаурбеи. Днеилууааит азныказы, дабаанагеи ааигәахәт. Ашырҳәагьы длалбааҟьеит. Ахьшь еикәарҳәы ишикыц икын.
– Ҳм… сара истәуп… Ахәы инхшәазшәа збан, аха ара иқәтәазаап, убоу?
– Изаманами нас, уара иутәызар, – уи ииҳәаз агәра изымго ибла дынхыԥшылеит, – уқәи…
– Анцәа-уаа… Сыхьшь шакәу…
– Ахьшь уманы сыздыруамызт.
– Снапалаҵәҟьа искыз ауми… Ааԥсақә…
– Ыы, уара уи Ҭарашь ирҭеит ҳәа соумҳәахьаз?
– Уи аԥхьаӡатәи, нанҳәа аҽныҵәҟьа искыз…
Дхәыцуа дизыԥшуан акраамҭа.
«Иара итәыҵәҟьоушь?»
– Сумжьазааит, уара.
– Ыы, ушԥазжьои!..
«Гыҭҳәыҭрас иламҳәа акгьы ыҟаӡам, џьара акы игәы иҭеикзар? Аха арахь дықәызгалеи?»
– Уара иутәыҵәҟьазар, иудыршт изыжәлоу, архиашьа…
Ибла ҟрышқәа цәыҵырԥшны дыԥшуан уи ахьшь ахь, аха егьигьы ицәыригацәомызт, иган иавакны икын.
– Сыхьшь. Сара истәуп. Лахьхьи ҳҵыхәан, аҭәарҭаҿы сшачашәоз исыцәхалт, – даалҟьашәа, дыццакы-ццакуа ауп арҭ ажәақәа шиҳәаз.
– Аа, усҭеит нас, – инапы уахь инаирххеит.
Егьигьы, иԥышә аччаԥшь аақәыххын, инапы аҿааирхеит.
Дырҩегь иган инавеикын, имырхьааӡакәа ҭынч даацәажәеит:
– Шаҟа ҵәҵәа ахоузеи, уара, ухьшь?
Азныказы дышҳазӡа дааҭгылеит, ииҳәара иҿамшәо.
– Хы-ҵәҵәак… – ашьҭахь инацәақәа рылагьы инаиирбеит.
– Ииашоуп…
«Машәыршәа иақәшәазаап?»
– Ашьапҭаӡқәа?
– …Иҩеижьуп, анаа…
– Аҩежьи аҟаԥшьи узеилмырго сыздыруам, мамзар…
– Усхыччома, изакәызеи узҿу?
– Сызҿыхузеи?..
– Сыхьшь сымоукшоу, аҽнышьыбжьон?..
– Утәы шумарымкрыз, аӡәы итәы имоумкуандаз…
– Уаҟәыҵыр еиҳа еиӷьуп, Кьаӷәра. Акыргьы унысычҳақәахьеит.
– Иснучҳахьоу сыздыруам, аха ари ахьшь уара иутәым, излазбо ала. Ихалан ишҩеиуаз убоу, егьиу, ак ҟалеит.
– Исуҭарҭгьы! – иблақәа цәыркшаԥаны иҿааихеит.
– Уҽынасҭха наҟ, амцҳәаҩ!
Егьи мчылаҵәҟьа имсхып ҳәа инапы днахьынԥашоны еиԥш аан, Кьаӷәра ишимчыз наҟ дынигәҭасит. Дагьаабӷаӷеит иара. Алаба иикыз аҳауаҿы иаашәышәит, бзиашәа уи Кьаӷәра ихьымсит…
– Шәызҿузеи, уара, шәеилагама?.. – адгьыл дааҵыҵызшәа даарыбжьагылт Шьаақьыр. Уи иԥаны иҟәынҳәалаз ашәыра ачақәа маҷымкәа иҭан, шьоукгьы рымҵәыжәҩақәа арахь, адәахьыҟа икылҳәҳәон. Кьаҿ-маҿла деилаҳәан иара, ижәцәеимаақәа ишьхарбаҟа.
Блала еимидан, даарыбжьаҟазеит:
– Еимашәкуазеи, уара, ԥхашьарами, шәеигәыдыззала?
– Еимаҳкыхуеи, абра хьшьык аабан… – дааҟәындҟәындит Ҟаурбеи, ихылԥа ршәшәаны ихаҵо.
– Уажәраанӡа сара истәуп ҳәа усыдгыламзи ара?..
– Сыхьшь акәымзааит… шәҵыхәаны сышчашәоз исыцәхалт.
– Акәзаргьы ҟалоит, – агәаҵа дныҵаирԥшит.
– Ыы, аџьыкҵәаҵәа иазшахааит! – даахәмар-зыгәдушәа ауп арҭ ажәақәа шиҳәаз, игәы ҟәандаӡа дааҟалеит ихьшь ахьибаз, иааимхны имахәҿа инықәиртәеит, – аллаҳ уиныҳәааит!.. Абри аума нас иумаикуаз?
– Аиеи.
– Ыы, цәгьара уқәлааит!
Акраамҭа иҽеиқәырпаташәа дгыланы дырзыԥшуан, нас ихы ҵаарҟәрыла дхьаԥшкәаԥшуа днарыдҵит.
– Абнигьы аӡәы дызжьоитҳәа даҿуп, анцәа дажә ҳаҿоумҵан, ауаҩы иимбара имаҳара иҟоузеи? – игәы еибакуа днеизыԥшит уи Шьаақьыр.
– Иҟәиҭӡа изыҟоузеи?.. – нас даахәмаршәа инациҵеит, – лаԥшык ақәымшәазааит.
– Лаԥшык ануҳәа… Акы ахьырҳәо, акы ыҟоуп. Иҵегь саныхәыҷыз акәын. Абжьаҩашьақәа иреиуаз хьшьык сыман, шьыжьымҭанк исыманы сынҭыҵит. Агәарбжьара сыбжьаланы сышлеиуаз даасԥылеит ани, уара ууа Шьаруан…
– Дсуа егьиҳәа…
– Иаасцәымӷхеит, аха искыз, имышьҭа цәгьоуп ҳәа смаҳахьаз. «Ҟоҳ, чашәара уцома, шьыжьшаанӡа», – иҳәан даасҿагылан, сыхьшь агәы дҩыҵаԥшит. «Абзиақәа иреиуазар ҟалап» иҳәеит. Уи акәхеит, ахҵысҭа схыҵны, амхы сахьналагылаз, снапы илықәыҩрын, ахы хьыхәхәа инахьынҳалт. Сгәи сылаӷырӡи еилаҵәо саахынҳәит…
– Иакәым ак аҿашәазар? Аҵааи апырпыли ааигәа иноугар ҟалаӡом усгьы.
– Сыздыруам.. Усҟан уи иахьыз сгәыла имышьҭацәгьара ауп изқәысҵаз.
Убри аамҭазы ачак аҿыжәҳәа иларыхҟьеит. Ахьшь ахы ҩышьҭнахын, амҵәыжәҩақәа ааикәанаԥсеит, амарқәа еиԥш, икылҵәраа аԥшәма имахәҿа иқәтәан.
Кьаӷәра, уи уажәы еилҟьа-еилӷәыцәӡа иахьибаз, иџьашьаны дазԥшуан.
– Амла еиқәынҵәоит, акрафахьоу џьушьоу, сцапишь, – ихьшь еимлагәа иаанкыла, «прышәт, прышәт» ҳәа дачашәо, алада дылҭалеит…
Кьаӷәра урҭ игәалашәарақәа ракәу, аԥша хаа иасуаз акәу, ихаҿы ааԥсарак анымкәа, аччаԥшь иҿықәхх, игәы ҿыцҳаҳараӡа дааҟалеит.
Амш шьыбжьы нхыҳәҳәахьан, иԥсы ааиҭакны даныҩагыла, амҩаду ахь алоуп уҳәартә, ҽышьҭыбжьқәак ааиаҳаит.
«Изусҭқәадашь?..»
Ахьаца ҵлақәа злагылаз аҳәаа ианаавҵ, рхы днықәԥшит, иагьидырит. Муса Лаџ-иԥеи рысҭаршыни ракәын урҭ. Еишьҭагылашәа иҩеиуан.
Ҟазахә иҟамчы кәлаауа изхшьыз иарӷьа напы ишьамхы иқәкын. Егьи, уажәымзар-уажәы дналбаашәап уҳәарын, иҩнапык рыла иаӷәра имҟәыҵарӷәӷәа иахьикыз.
– Кьаӷәрагьы ара дыҟазаапеи, – ианааивала даацәажәеит Ҟазахә.
Аԥсшәақәагьы неибырҳәеит. Ҟазахә ихҭарԥа риашашәа агроном дыниазҵааит:
– Иҟоузеи, аусқәа шԥацо иахьа?
– Усура иҭыҵушь зегьы? – инацирӷзит егьигьы.
– Ицәгьақәам, ицәгьақәа…
– Алада акәу, аҩада акәу ухы ахьхоу?
– Аҩада. Лахьхьи аӡахәарҭаҿы сыҟан, ус сҿаасхан…
– Изҿузеи нас арҭ?
– Уаҵәы иалгар ҟалап ахәшә ақәҭәара. Аҵыхәагьы ԥаҳҵәоит уиала.
– Ишәҳәогьы саҳауеит, аха аҭаҭын ауп уажә ихҭактәу.
– Аплан, плануп, ишԥаҟаҳҵари, хкык амацара акәзар, ҽакы иамусын.
Муса Лаџ-иԥа маҷк шьҭахьҟа даанхан, дрышьҭагылашәа дҩеиуан. Егьи аҽыуаҩи Кьаӷәреи рҽааиҟарартәит.
– Абгьанашь лҭаҭынҭра иҳарбартә иҟоумашь?
– Иабаргәузеи…
– Ааигәа-сигәатәқәа?
– Ҳм… Какашьа лҭаҭын иақәшәацәгьаны иҟоуп, даргьы асны аҿыхра иаҿуп, аха рымч ақәхом.
– Нас убрахь дҭаагаларым.
– Иара дымнеир ҟалап, ҵаны.
– Иаха ахәылбыҽха ҳанеицрыҵуаз, шьапыла сызҩеиуам иҳәан, аҽвакы сыман сцан, даазгоит, ишубо еиԥш.
– Иахьа ашьыжьымҭан усымбаҵәҟьоз. Дабацогьы аасгәахәт, аҽвакы иманы.
– Амарџьа, ҽԥныҳәак ҟаиҵаргьы иакәым иоумҳәан, иҟазшьақәа умдыруеи?
– Ажәа имоукгьы, имоумкгьы…
Ҟазахә иблақәа паӷьӡа икылцаны имҩалаҩ днаизыԥшит.
Апрекреплион, ишьапқәа рыла иҽы аварақәа кыдыршшаауа, дҩарыхьӡан, дынразҵааит:
– Акрышәҳәазма, мшәан?..
Кьаӷәра ажәҩан дҩаҵаԥшит, ихылԥагьы ихшәарц аҷык ааигхеит, аха инапала иааникылан, ирҽеины ихаҵо:
– Уаха ачақәа аар ҟалап, – иҳәеит иара.
– Ус адырра урҭама? Ԥхьхьы, ԥхьхьы, – иҳәан, даацәыҵаччеит апрекреплион.
– Ачаагагақәа раашьа зеиԥшроу ала, ус ауп.
– Раха змада урҭ, – џьара акы иҿаирԥар ҳәа дшәошәа ауп урҭ ажәақәа шиҳәаз, – Кьаӷәрагьы раха имам, иара саргьы.
Кьаӷәра ажәакгьы ахимҳәааит уи, имаҳаӡазшәа ҟаиҵеит.
Ус нхарҭак инавалеит, шәы ҿамкәа, ԥенџьыр ҿамкәа, ҩны лаҟәык ҭагылан уа. Аганахьшәа шьаҟақәак арсны, ҭелқәакгьы амыӷ рылҳәҳәауа, еиҩыҵәҵәа-еихыҵәҵәа ирхьынҳалан урҭ, ааҵрахьшәа рхы ларха-ҩарха иашьыкьқәакгьы еилажьын.
– Ари ақьаԥҭа зтәыда? Аӡәгьы дахӡами? – дҵааит Муса Лаџ-иԥа.
– Мамоу, уажәы аӡәгьы дахӡам.
Иааицәымӷхеит Ҟазахә уи дахьазҵааз.
– Ҷкәынак дынҳархарц наԥшьааган, аха иамуит.
– Дызусҭада ари аҩыза анхарҭа заҭәазымшьакәа инзыжьыз?
– Кәынҵал!.. – Муса Лаџ-иԥа дизааигәаӡаны дидыруазшәа ауп Ҟазахә уи ихьӡ шиҳәаз.
– Ҳм… Мысҭаабеи иаҳәшьаԥа, – инациҵеит аҵыхәтәаны.
– Мысҭаабеи уҳәоу? – ихгьы ааирҵысит.
– Дзаҳәшьаԥазаалакгьы, иҽеим уаҩуп.
– Ҳаргьы ҳаницхраақәан, егьин, аха… Ани ахыбра иубо, Џьыџьыка лԥацәа ирымхны изааган, акы ныҟаиҵа-ааҟаиҵашәа иун, дыбзиахәха дшыҟаз, ацәымҵ зыцҳаз аԥстәы еиԥш, длықәхәаша дцеит, ишьагашьагьы ҳаздыруам.
– Ианшьа итәқәа ааиласызар акәхап.
– Иа?
– Аиеи, аиеи… Ҟыххы, ҟыххы, – дааимҳәеит иара, – убри иакәын уажәы саргьы сзызхәыцуаз.
Иваршәны инеиуаз рлымҳақәа иара иахь инкыдырҵеит.
– Иацы ҳаизараҿы, атрибуна дықәызза ицәажәашьа ауп ссирс иушьаша, «иаароуп, иҟаҳҵароуп» ҳәа днапҟьа-шьапҟьо, ибз атормаз амҟьазшәа, иҿыҵҳәацәоз уара, иҿыҵҳәацәоз, шәан лхы лымсааит! Ҟыххы, ҟыххы… Аџьабаа рацәаны ибахьеит иҳәахт, даара дысҿынҵәаауазар акәхап, ус иҿашәааит! Аҳаԥшьа ҭацәы еиԥш, акка ихга дышцәажәақәоз шәмаҳаи…
«Дарбан, мшәан, ари дызҿу?» – ихазы даацәажәеит Кьаӷәра.
Муса Лаџ-иԥа уи ивсуа дыҟазма, датәамбашәа уа днеизыԥшын, иажәа инациҵеит:
– Аџьабаа рацәаны ибахьеит иҳәахт, – иԥсы неины ихәцә инкылагыларашәа даақәыԥсычҳаит, игьалгьало ихьынҳалаз илацәақәа аашәытахеит, ихаҿы кылбаҳҭааӡа иааҟалеит. «Ҟыххы, ҟыххы» аниҳәа, ихаԥыц чаԥақәа амҩрны зҿылазхаз инапала еимлагәа иаанкыланы, уахь иҿы инҭеигәан, дҩагәыҵасны иҩыҵичаԥеит, дҳаи-ԥсиуа, – ус иара дымсааит, лаҵан иумҳәаз бҵын иузҳәауам ҳәа, сынтәа ианылаҵоз, ианеиҭаҳауаз, иара иҵыхәа ишьҭарҽыланы ԥсшьара ҳәа Кисловодскҟа дцеит. Уажәы иаажәг ҳәа иҟарҟы ианҭагыла, ҳара аҵарбел еиԥш дҳалаԥсны ҳаикит.
– Апланқәа изцәны, еиқәырҽаҽаны, инаганы инаиаҳҭоит, ус иаб иԥсаныс, – инацирӷзит Ҟазахәгьы.
– Уара уи… – ииҳәара иҿамшәо днарҿаԥшит Кьаӷәра.
– Аиеи, мшәан, Мысҭаабеи ҳәа ӡәыр дыҟахушәа…
– Имгәацәа иазқәынҵаны дгәароуп, ихы аанда икылахазшәа иԥшьыркцаӡа, – ижьцәа ааизиган, «ԥу» иҳәан, дынкажьцәеит.
– Иуҳәауа сгәы ахәша еиԥш иқәлоит, Муса Лаџ-иԥа, – иҟәиҭӡа иҟаз Ҟазахә имаҟа днаха-аахан, «чоу» ҳәа иҽы ааирццакит.
– Уи сара дшыздыруа еиԥш шәара дшәыздыруам, – ацәажәара даҿын Муса, – ихада хашәа ибом… Иуацәа, иҭынхацәа дырхашәалом, баагьы-ԥсгьы аҟанҭаруаз еиԥш иваӷӷа иртәеит. Лавышь-ҩавышь иара далоуп.
– Уаҳа крыжәдыруазар? – игәы иналакьакьеит Кьаӷәра, зыӡбахә рымоу изырҳәақәо дышрылхәдаам шидыруагьы.
– Уџьам злам умҳаҵә алоумҵан, ухаҵкы, уара уҷкәыноуп, дузымдырыр ҟалоит.
Аӡәы иқьышә дҭасызшәа, ихы ашырҳәа наҟ днахеит Кьаӷәра, убринахыс ицәгьа-ибзиа уаҳа акгьы рылеимҵеит. Дара неиҭас-ааиҭасуа амҩа иашәаанӡа аҳәацәара иаҿын, итәашьа, игылашьа, ицәажәашьа, ракака ирымҳәаз ҳәа иҟоузеи…
Ишҩеиуаз, амҩаду армарахь иааныжьны, кыӡӷраны иҩкыдлеит. Дук мырҵыкәа ҭаҭынрҭак инылагылт. Инеилҟьашаа-ааилҟьашаашәа иҟан иара. Шьапқәак ишьҭаӷачаӡа, аҵан сахьа рыҭаны, иҵышлааӡа, неихыркәа рымамызт, ҽа-шьапқәак маҷк ибзааишәа иҟахын. Џьара адиԥҵәҟьа аҵхымызт, ҽаџьра аханынӡа иахьҿыхызгьы убарын.
– Ари закәытә ҿыхшьоузеи? – днаҵааит Муса Лаџ-иԥа.
– Ахәыҷқәа ракәхап иҟазҵаз.
Ахәаны, амжәаҵаҟа, карпыжәқәак игәаӷьԥсараха иҟәашӡа, еиҟәыххаа иахькажьыз инахагылт.
– Рыла ажь ӷырла амбааит, имшәыцкәа ишԥаҿырхи! – даамақар-чақарит Ҟазахә, иҿаԥшылара ҵәыҵәны, – ҳабааугеи, уара? – иҽырхынааны, Кьагәа илымҳа дынҭахәыҭхәыҭит.
Егьи ижәҩақәа ааирҵысит аҭак ацымхәрас.
– Ааигәа илазар акәхап ари акырпыжә. Иара аҭаҭын иалаҳазар ауп ҩбагьы шәанца.
Абригадири асҭаршыни неиҿаԥшы-ааиҿаԥшит, аха акагьы ахырымҳәааит.
Алада аплантациахь илҭаԥшит.
– Уажәшьҭа ихылар ахәҭамзи, иҟарҵазеи, мшәан, арҭ, – дааӷьаҵәыӷьаҵәит Ҟазахә.
– Арыԥхра заа изалымгоу, иаха иҿырхыз шьардан, – иколнхацәа даархашшааит агроном.
– Иҿырхыз сыздырцәом, аха џьара шәшьырак рҽарҭазар акәхап, – ҿааиҭит, шәытарак зымбар зуҵәҟьом ҳәа еснагь агхақәа рыԥшаара зҽазҵәылхны иашьҭаз Муса Лаџ-иԥа.
Рылаԥш налықәшәеит ԥҳәыск наҟтәирахьшәа аҷҷаҳәа аҭаҭын иалаз, леирманы калаҭ еиҵыхәхәагьы, ақә маҷк илганы, акәыруа ахаҿы игылан.
– Абраҟа зҽыҵәахны, аҳәақәа реиԥш, имшәыцыз акарпыжә зфоз ббазар, Абгьанашь? – дҵааит Ҟазахә.
– Изакәызеи, ишәыхьзеи, нан, мшыбзиа ыҟам, хәлыбзиа ыҟам, – лҳәеит лара лхы дҩахан, лԥыраҳәа аарҽеиуа.
– Арҭ иухадмыршҭыша убахьоу? – аҽԥныҳәа илҭаз маҷк иааицәымӷхеит, аха инимырԥшуашәа ауп урҭ ажәақәа шиҳәаз иара.
Аҽцәа лҽыжәҵын, Кьаӷәра аҽқәа наганы раӷәрақәа аанда иалҳәҳәоз аҵәҩанқәа инырхаирԥеит. Дара еишьҭагыла, еицәажәо, Абгьанашь аҭаҭынырҭа дахьалаз ахь рҿынархеит.
– Ари ҽеим, ас иҟалом аусураҽха, ҟыххы, ҟыххы… – иҿы инапы наԥыракуа дааимҳәеит Муса Лаџ-иԥа.
– Ииашами ииҳәауа, – ихы ааирҵысит Ҟазахәгьы.
– Ииашагәышьоуп, нан, аха уи ара сара сҿы изҳәатәузеи?
– Араагьы иаҭахуп, ди, бхаҵкы. Ауаа бжьысқәа рааӡара зегьы иаҳуалуп, ҟыххы, ҟыххы… – зныкыршәа длеиҳәҭҟәыҟәлан, бӷьыцк аашьҭихын, инарҳәы-аарҳәуа днахәаԥшит, – араҟа аԥшәма бла зхоу уаҩ дыҟам, сара стәала.
– Бӷьыцк азыну? – днеиԥыххылт Абгьанашь.
– Акакала ауп ишеицыло, акакала.
Ҟазахә днеиҵахәачит дахьгылаз. Уажәраанӡа ииҳәақәоз зегьы дышрықәшаҳаҭхоз, иахьихьуаз данаӷрагыла, шьарда иааицәымӷхеит, аха иикыз. Ақыҭсовет ахантәаҩи агрономи рылаԥш наладырҟацеит уи абӷьыц, алыхәҭа еиԥш, икылхха, иҩеижьӡа иҟан иара.
– Абри ада цәыӡ ҳамамзар, Муса ухаҵкы ҳкьаҭон.
– Абри абригада иалоу ахәылԥаз амаӷазаҿы исзеизыжәга, ҳрацәажәароуп, изымуа аӡәы дҟаларгьы, ус иԥаҵа далаччо дызцарым, – иҳәан, аҭаҭын быӷьқәа ихьҳәазо иҿынеихеит.
Ҟазахә агроном илымҳа дынҭахәыҭхәыҭит:
– Уара, Абгьанашь асас дҳаманы ҳанкыдгылоит, акы аармазеи ҳәа сызлаҳәа…
– Бзиоуп, исаҳаит иуҳәаз.
Муса Лаџ-иԥа аҭаҭынрҭақәа днарылс-аарылсуа дышнеиуаз, дынрыдгылт колнхаҩԥҳәыск лыԥҳаи лареи аҭаҭын ахьҿырхуаз.
Зны иҿыхны ариад зегь иахысуан урҭ, нас, иалаланы, гәыдә-гәыдла ишьҭҟәшәааны инаганы акалаҭ иҭарҵон.
Аԥсшәа нареиҳәеит зхы имҩахаӡакәа аусура иаҿыз…
– Кәыруак ҿыхны шәанахыслак, иҿышәхыз алыжәгар еиҳа еиӷьӡами?
– Усгьы иаушт, ҳәарада, аха иара уажәы ҳшаҿугьы иабаргәузеи?, – лҭаҭын гәыд илкыз еихша-еихша акалаҭ иҭалҵон лара.
– Ҳм… Мамоу ус еиҳа еиӷьыз џьысшьан…
– Иџьысшьан… – дааҵәылылхит лара.
«Ҟазахә ус бимацәажәан» аанарго ихаҿала ак лирбақәеит, аха егьи хырҩаасгьы ишьҭылымхит.
– Аказы сиазҵаашан ҳасас бзиахә…
– Азҵаарақәа уаха аизараҿы ибҭилап, уажәы уи аха ҳамам.
Аха лара Ҟазахә днеиԥыҩлан, иажәа ааԥҟаны, Муса Лаџ-иԥа дыниазҵааит:
– Аӡәыр иԥырхагома, нас, абри?
– Аӡәы иԥырхагоуп сымҳәаӡеит, быххьзгеит.
Уи Ҟазахә илымҳа дынҭахәыҭхәыҭит:
– Изакәызеи, уара, ари деиқәшәами?
Ҟазахә акьа еиԥш ижәҩахырқәа дырҩахеит, «исыздыруам» аанарго, иқьышәгьы аахьҵәажит.
Муса Лаџ-иԥа днарԥырҵын, ладахьала аҳәаа днавалеит, егьырҭ ицыз араҟа рҽааныркылт.
– Дзышьҭоузеи ани шәысас бзиахә, дкәакәыԥшуа?
– Ҳм…Бышԥаиацәажәоз, бара?.. Дыбзымдырӡеи? Араион аҟнытә даарышьҭны дыҟоуп, пр… пр… скарп...
Кьаӷәра дааԥышәырччан, инаициҳәеит:
– Прикреплионуп…
– Аиеи, априкрепион… – дырҩегьых иара итәалоуп ишиҳәаз.
– Уажәы дызбама? Аҳкәажә (ланхәыԥҳа аиҳабы ус лыхьӡ лшьон) ҳабла ааԥшыра лыҷкәын, амца анакуаз… аҭаҭын ахыцәқәала еиҭеиҳауеит ҳәа агазеҭ днаганы днанирчылан, адырҩаҽны иаакылсын дрыманы ицеит…
– Ҳм… Амарџьа, аӡәгьы акы ибмырҳан, мамзар…
– Иара ида ԥсыхәа рымамшәа, иахьагьы дырххо дрымоуп, – даацәажәеит Кьаӷәрагьы.
– Урҭгьы иара иеиԥшми, нан.
– Шәысҭыҳә… Ари дыԥҳәысуп, илынԥо рацәоуп, аха уара узҿу закәи?
– Ус сажәа наласҵеит ауп, уеизгьы-уеизгьы…
– Иабаҭаху, иабаҭаху…
– Иааи, иааи, алақәа ирфаша! – ибжьы аагеит асас, лахьхьи, аҳәааҿынтә.
– Анцәа иныс, ани быжә ана иқәҿаҳәоу шибаз, наҟ иныԥхьак ҳәа басымҳәази, – ибжьы ҭахәаҽшәа даацәажәеит Кьаӷәра.
– Ыы, иԥсы иасҭааит, илаԥш иабаҵашәеи?..
– Ҳазегь ҳлырӡуеит абри. Иаргьы цас иуашәа, абрахь дабаҭалоз?
– Аа-ажә, а-жә… хырҳагас измоуша! – иааигәаны акәын уажәы ибжьы шгауаз.
– Иарбан жәу, ана иҭоу?
– Иарбан уҳәоу?
Арахь ахахьы, аҳәаа еимҟьашәа иахьыҟаз даабыжьшәан, рызиаша иҿааихеит, дҳачмачуа.
– Ажә абна иалоуп.
– Иалам, аха иқәҿаҳәоуп, – аҭак наилҭеит Какашьа.
– Аҭаҭынрҭа иалаҵаны ишәымоуп. Насгьы аколхоз адгьыл аҿы?..
– Ҟеҳ, ижәбама, абри акәын саргьы исҳәоз, – иҿы ахьааихихыз уа иаанхеит Ҟазахә.
– Уи еиԥш иагаҩы ҳарцәынхахьеит.
Муса Лаџ-иԥа иблақәа кылцаны, ихәда адашқәа ргыланы, дыцәҳашҳауа, каамеҭ ҟаҵо даарыдгылт.
– Изтәыда иара, хырҳагас иҟамлаша!
– Изтәыхда, сара стәоуп. Аҳәааҿы инықәҿасҳәеит, ҳаскьынк афап ҳәа.
– Аҳәааҿынӡа бҟәаҟәа иқәҵаны инабгама?
– Иабагәарҳхуа арахә? Иуауаӡа амҩа иангылоуп. Аԥсны ҟьаҟьа дуӡӡа хкаарак ҟамлароуп ҳәа рҳәазшәа.
– Ыы, иахьгәаршәхуа ҭыԥк ыҟаӡамкәа, иаанҵәаӡама зынӡа.
– Уара уоуми… Ара атунг аҭатәуп, ана аӡахәа, аевкалипт ҳәа улҳалалан, адгьылқәа хыҵәҵәа-хыҵәҵәа ҵлас иҟаз зегь лашәҭан, ҳарахә, ҳара ҳаиқәҵәашо, агәарбжьара ҳаабжьахеит.
– Аевкалипт – аҵлақәа раҳ!.. Аҳауа азын ибзиоуп, абӷьы хәшәуп.
– Ашәыр зҿало аҵлақәа ашәҭар, еиҳа еиӷьымзи?
– Ҳм… Насгьы сара схала иӡбаны иҟасҵама? – ииҳәац иҳәон иара, – иахьынтәаауаз быздыруамызт – азоуп изыбҳәауа… Уи иаҿагылаз рҭыԥ иқәсҵахьан… ииҳәаз иахьакәымыз ахы шхоз ааигәныҩын, иҽааникылт.
Какашьагьы, исзырҳәаз лҳәарашәа, лажәақәа неишьклалԥсеит:
– Аныха узкыз ухала уарпато уалагап, анцәа исиҭар!..
– Илҳәақәо шәаҳауоу, уара, илҳәақәо! Ажә ауп сара зыӡбахә сымоу.
– Уи ауми саргьы сызлацәажәо. «Хырҵәы хьшәашәак бымазар, шәык аацәыргеишь…» Унеии уа, ираҵәаны иуԥызгалап, – лнапқәа леивыга-ааивыго, инацылҵеит, – гәыж, гәыж, гәыж!..
– Какашьа, маҷк иахбырҟьацәоит, ирдыруа зегь рҳәауа џьыбшьома? – Ҟазахә иара итәала даалабжьеит.
Какашьа дааҳәны урҭ лхы нарықәылкит:
– Шәызгылоузеи, аҟызқәа реиԥш, шәыхәдақәа ҭҳәа, акгьы зиашәымҳәозеи?
– Ҳм… анаа…– дааҿаҳаҿасит Ҟазахә, – баак аԥсцәа брысҭеит.
– Какашьахеит, изауҳәода?
– Шәҿы аӡы ҭаҭәаны шәгылаз, нас, ус?
– Ажә аҭаҭынрҭа иалалеит иҳәахт, урыцлар, нас, ара уааны.
– Бҿы ааихабкыр уажәшьҭа, ибҳәашазеи?!
Нас Муса Лаџ-иԥа ихы наиқәикын:
– Ԥҳәысуп, иагаумҳәан, даҭоумҵан.
– Ара иҳәатәу рацәоуп. Ҳаҷкәынцәа ԥхасҭазтәыз…
Муса Лаџ-иԥа акы иҳәарц иҽыназикын, аха длеихәлашәа дцеит. Ари аҩыза дазԥшымызт зынӡа. Аҳампал иҿы иҭахазшәа, дыззаӡа дгылан…
– Баасзыӡырҩи, Какашьа, – даацәажәеит, уажәраанӡа ҿымҭ арҭ ирыхәаԥшуаз Кьаӷәра, – ԥхашьароуп, инаԥшуа игәы иаанагозеи?
Какашьа аҭаҭын хышәҭқәа акакала иҿыҵәҵәа икаԥсо Кьаӷәра днаизыԥшит, иааҭынчрахеит ашәымҭаказы.
– Шаҟа шашәа рыԥхны ишьҭыбхи иахьа?
– Схәыҷи сареи ҩажәи жәохә шашәа ҳрыԥхит.
Кьаӷәра априкреплион иахь дынхьаҳәын:
– Ана наҟтәирахь иқәҿаҳәо ажә саргьы исымбакәа сыҟам, аха арҭ хандеҩцәоуп, адгьыл иҵаланы иҵысуеит.
– Уи иашоуп, аха…
– Рыжә уа инықәҿарҳәазар, акәкәаҳәа аҳаскьын иаамхоит ауп, ԥырхагак ҟанаҵо избом. Еилкаатәуп даргьы, асаби дрымоуп.
– Асаби дрымазаргьы, арахә аԥхасҭа ҟарҵарц ахьрылшо инагатәым.
Иаӷьшәа иҳәеит, аха, иакәӡамкәа, иқәшәацәгьаны акәын уи дшыҟаз. Какашьа аҭак илҭарц лҿы анааихылх, Кьаӷәра ила налирбан, дааҟәихит.
Егьигьы уаҳа ажәа ақәимҵеит…
Шәаалеи-саалеи рҳәан, рыҽқәа ахьыҟаз ахь рхы рханы рҿыҩархеит. Рыҽқәа иаарыханы ирықәтәаны ианындәықәла, Ҟазахә агроном иахь даахьаҳәын, инаидиҵеит:
– Ианаахыҵлак, аизараҿы иуманы унеироуп, аӡә дагхар ҟалаӡом.
Муса Лаџ-иԥа ицәа дҭаҟәырны, иҽеиқәырпата дыԥшын.
– Абгьанашь заа дышьҭы.
– Исаҳаит иуҳәаз.
Кьаӷәра урҭ наскьаганы данаахынҳә, Абгьанашь аҽыгә-ҽыгәҳәа дыччо, зықәцә ылҳәа иҟаз акалаҭ аҭаҭын хәҵәқәа авҵаҵо аҿаҳәара даҿын.
– Иҟалазеи, мшәан, лахьхьи? – дҵааит иара.
– Иқәылҳәацәаз уаӷоу иаҳааит!
– Ҵану?
– Аиеи… Иҿышәхыз алгатәуп ирласны, аизарагьы ыҟоуп уаха.
– Ауардын аарц акәӡамзи, мшәан?
– Уи нырцәҟа дсышьҭит, лассы дзымхынҳәуазар акәхап.
Алада, аҩада иҟаз неиқәҿырҭ-ааиқәҿырҭын, акалаҭқәа рықәцәақәа ылҳәаны, ҭаҭынла еиҵарпапа инаганы, ахьаца аҵаҟа аргылара иаҿын.
Аколнхацәа руардын раԥхьа иргыланы, аплантациақәа ааныжьны ианцоз, амра аӡы инӡаалон.
Акәытқәа аԥхьарылара иаҿын, аанда ахьынтә иԥырны амаҵурҭа авараҿы игылаз амжәаҵла гьежь иалаԥалон, амахәқәа аатаруан, уажәымзар-уажәы инхьаҩрып уҳәоны еиԥш аан, рымҵәыжәҩақәа ырдаԥ-даԥуа рҽааныркылон.
Амаҵурҭаҿы ахәыҟаҵара иаҿын.
– Уа бзиала шәаабеит! – иҳәан, иблақәа ҭырҳаца, асасцәа еилахаа иахьтәаз дааҩналт аԥшәма.
– Маҳҭы, асас аԥсшәа иаҳәа, – дыҿраамтәуашәа даацәажәеит Ҟазахә. Маҳҭы уи иажәа ҩбамтәкәа, иҩыҵыззаз асас днеиԥыххылан, иҭаҷкәым аараҵәашәа, илахь аҿынӡа иааганы, зныказ ишьҭахьҟа ибӷа нхыртыршәа, нас иаԥхьаҟа днахырхәан, игәышԥы днагәӡит. Егьырҭгьы аԥсшәақәа нареиҳәеит.
– Нан, амла шәаҳаргеит, уамак шәзыҟаҳҵошәа, – дааӷьаҵәыӷьаҵәит Абгьанашь.
– Маҳҭы, ҳаиҵазырхо иҟоузеи, иааижьҭеигьы крааҵуеит, иахьатәи аизараҿы митәык ҳаидымхалт…
– Ҳара ҳмазеиуп уажәшьҭа, аха… Аха зацысҵо, Мысҭаабеи аԥхьашәа абрахь аҩада дцеит, саныхынҳәуа сынкыдгылар ҟалап, иҳәан…
– Мысҭаабеи?.. – аҟардә днықәҳаит Муса Лаџ-иԥа.
– Мысҭаабеи – ҳара ҳтәу? – дааҽхырцәажәеит Ҟазахә.
– Аиеи, дад.
– Дызбахьада, нан, аусқәа усгьы инҵәаӡом, – лажәа нарылалҵеит Абгьанашьгьы, акәты еилыршәшәаны, амцаԥшь еиԥш аџьыкаҵәаҵәа агәылҟьо агәыблаа ианыз, лнапы аҵарԥаны астол иқәгылаз ачанахқәа ирынҵо.
Жәҩашәаҟьак шеибгаз ачуан иҭан, алҩаҵә ахылззо, ачаҭа-чаҭаҳәа аӡы ашра иаҿын, абысҭа уны, ахҩа ахаршәны, ахәшҭаара иҽҳәагылан.
– Нан, акәац жәызар убандаз, – инаидылҵеит Кьаӷәра. Уи иаҳәызба ааҭиган, изнапык ала абаҩ ахышра даахан, иҟьаԥсӡа ажьышәра ҽыҭк намирссан, «фу, фу» ҳәа даҭәҳәауа, иҿы инҭеиҟаҟеит.
– Уажәшьҭа имазеизар ҟалап, – иҳәеит иара.
– Ҳм… Ҟазахә, аԥхьан зыӡбахә шәҳәауаз арҭ дырзыҟоума? – апазана рыхшәылоушәа еиларҩызааны иҩеижь-цәиқәарашәа иҟаз иблақәа илакыҵа инҭакәарит.
– Мысҭаабеи, анаа… – иажәақәа иҿы иааҭабылгьеит Ҟазахә.
– Кыр шәҳәазма, дад? – илымҳа инапы адкыл дааӡырҩит Маҳҭы.
– Мамоу, Мысҭаабеи дырзыҟоума ҳәа дҵаауеит…
– Уи, дад, аҩны иҩнагылоу аԥшәмаԥҳәыс лабду иашьа иԥа иуоп, убри аӡә заҵәык иакәгәышьоуп ҭынхасгьы илымаӡоу.
– Ишьахәуп, ишьахә… ҟыххы, ҟыххы! – иҭаҷкәым исаса инаԥырагәаны днеимҳәеит Муса Лаџ-иԥа, нас Маҳҭы игәы иаахәап ҳәа инациҵеит, – жьрацәароуп ҳазегьы ҳаибаркны ҳазку, ажьрацәара. Аҵла ԥашәла еибаркуп, ауаҩы – жьрацәарала.
– Аибабароуп еиуарас иҟоу, – инаимдашәа даацәажәеит Маҳҭы, – сара ианакәызаалак асас бзиа дызбоит, еиҳабырак
араион аҿынтә дааины, сыҩны давсны дымцацт. Умбои, баба, – асас иахь ихы нарханы, – аӡәи-аӡәи ҳаицхыраароуп, ҳаибашаҭароуп. Анапи анапи еибаӡәӡәоит, аҩнапык – аҿы. Ус анцәа ишеит… Ажәа шәаҳмыршьызааит, – инациҵеит аҵыхәтәаны.
– Ажәа уашьыр аҵкыс, аҩы уашьыр еиҳа еиӷьуп, Маҳҭы, – даасамырҟәылт Ҟазахә, итәақәаз ааибарччеит.
– Шәааласишь, бара, рнапқәа ӡык шақәырҭәо егьиуа Мысҭаабеи дааҳахьӡап.
Асасцәа ндәылҵ-аадәылҵқәеит. Агәыла ҭыԥҳацәа еивагьежьны амаҵ руан, абысҭа ҿахрақәа ҩеижьӡа еиқәычаԥа, ачанахқәа ирынҵаны, акатаҳәа инаганы, астол иқәдыргылон. Ԥҳәызбакгьы дыҵәрышкәаӡа, лыхцәқәа ааҵакны, акҿаҩра икҿагылаз адулаԥ ахаҿы ачашә аԥҟара даҿын.
Абгьанашь зны-зынла, дызҿу дааҟәыҵны, ари ас акәым, ани ас акәым ҳәа ахәыҟаҵацәа аҽԥныҳәақәа рылҭауан, илгәаԥхомызт рбысҭанҵашьа, рчанахқәа рықәыргылашьа. Ара акы агуп лҳәарын, ана ус акәым лҳәарын…
Асасцәагьы еихьышәшәа-еиԥышәшәа иааҩналон, абарҵаҿы рнапқәа аӡы нарықәҭәаны. Атәара рҽаназыркгәышьа, еивасны аҟәардәқәа рахь еихеит…
Анцәа улԥха ҳаҭ ҳәа рнапқәа надыркуаны еиԥш, агәашә ахь ауп уҳәаратәы машьына шьҭыбжьык ааҩит. Уи Мысҭаабеи иакәын. Аԥшәмацәа ивагьежьуа аԥсшәа наиарҳәан, убригьы инапы ирӡәӡәаны, дааганы рыгәҭа ашшараҵәҟьа днадыртәеит.
– Акыргьы ҳаузыԥшын, аха… ҟыххы, – дагьнақәеимҳәеит Муса Лаџ-иԥа, аха игәалаҟара ҽеимызт, иахьа аҭаҭынрҭаҿы иаҳаз иҵааршәха игәы иҭан, деихаԥсы-еиҵаԥсы, ила акы абомызт.
«Сылҟит уи аԥҳәыс, сгәырӷьаҵәа амҩа снықәымлази…»
– Дырҩегьых ибзианы уҳахьӡеит, хар умаӡам, – даацәажәеит Ҟазахәгьы.
– Анцәа улԥха ҳаҭ, – афырџьан аақәхны, дналагеит аԥшәма, – иаҳҭоу шәныҳәазааит, агәабзиара, ахабзиара шәымазааит. Сыҩнаҭа шәагымзааит ианакәызаалак. Иаанышәкыл абас акака, ҳаҭыр зқәу асасцәа, – инарыдиҵеит астол иахатәақәаз.
– Арыжәтә азын сара маҷк смаџьаноуп, ауатка зынӡа сҿахьы иаазгаӡом, иҟалозар ҵәыцак аҩы сышәҭондаз.
– Зынӡа иумжәӡону?
– Изшаз имаҿоуп, абра Мысҭаабеи идыруеит, исзеицәоуп…
– Иззеицәам ҳәа ӡәыр дыҟоума, аха иаажәуеит…
– Изгәаԥханы изжәуа ҳалалс анцәа ииҭааит.
– Аҵәца шәырҭәи, бабараа!
Ирхагылаз аҭыԥҳацәа руаӡәы асас иаԥхьа иқәгылаз аҵәца аҩы нҭалҭәеит.
– Ари анызжә сханарччалоит, – даалафшәа иуит иара, ԥыҭрак ашьҭахь инациҵеит, – аҩыжәга ҵәыца сышәҭ иҟалозар.
– Ҳаи, абри ахәцәырххара шаҟа исцәымӷузи, афы аџь иасааит, – изымычҳакәа иҳәазшәа даацәажәеит Кьаӷәра.
– Уара узырццакызеи, – иҳәеит амҵ абжьы заҩзмыжьуаз Ҟазахә.
Иуам, иҽаҳҿишьаауеит рҳәан, изааргеит аҩыжәга ҵәыцагьы. Аҩы нҭаҭәаны иаԥхьа инықәдыргылеит. Ихы рҵысуа дназыԥшит, ирацәеишьазар акәхап убригьы:
– Иаҳҳәеит ҳәа, аӡыгмацәаз узааҳамгозар, ишԥаузааури уажәшьҭа, – дааҟәындҟәындит ахаан асас игәы иамысцыз аԥшәмагьы.
Муса Лаџ-иԥа ҽмырҳа ҟаҵаны, «Анцәа улԥха ҳаҭ» ҳәа днаҿыхәан инықәиргылт.
– Иҭыркәамҷааны ижә, иҭыркәамҷааны, – днаихьынҳалт Мысҭаабеи.
– Исзеицәагәышьоуп, аха уара иануҳәа изжәып, – иааҭиркәкәеит, цәыкәбаркгьы иҭахазгьы ихахәы иналеиҭәеит.
Инеиҿаԥшы-ааиҿаԥшит итәақәаз. Акака аарылсит зегьы.
– Изакәызеи, Муса, хәыҷык улахь еиқәушәа збоит, сахьааз угәамԥхозар?
– Иахьԥоуҳәо, Мысҭаабеи, ухаҵкы…Ҳм… маҷк сгәы еиқәшәам, аҩны сандәылҵуазгьы сгәалаҟара ҽеимызт. Ашоурагьы сымоуп ҳәоуп сшыҟоу.
«Какашьа ушоура шьҭылхт иахьа», – гәаныла даацәажәеит Кьаӷәра дахьтәаз.
– Дад, ҵәыцақәак аадыркы, – Маҳҭы дӡыӷраԥшьӡа, шьамхқәыршәла инапы рыцқьо, Мысҭаабеи иахь днаԥшит.
Мысҭабеи убри аамҭазы, махак арашых сыӡбал инӡаашьны днацҳаит.
– Аа, уара умсит, зынӡа иҟалараны иҟаӡам. Ара уажәы уеизгьы-уеизгьы ҳазцәыԥхашьо уаҩ дыҟам, ҭаацәашәала ҳтәоуп. Уара ишаанукылара, удин аныс.
– Аиҳабы иахьабалак деиҳабызароуп.
– Ухы ҳхумбаан, Мысҭаабеи, – иҭахшәа-иҭахымшәа иажәа налеиҵеит Кьаӷәрагьы.
Ицәымҟәыҿӡа, ашәагаа аакьаҿны, хьаԥшьак аацәыриган, иааирхьархьарит Мысҭаабеи.
– Гәыхьк сымоуп, ахәшә зжәуеит, – иҳәеит иара.
– Амаҵура иалоу зегьы хьаԥшьак-хьаԥшьак рџьыба иҭоуп ахәшәқәа рҭаҵаны, ишәылаԥшызеи, уан рыцҳа!
– Хшыҩла аус руеит-тәа, ҳара анхацәа ҳазургозеи… – Маҳҭы, уи мап аник, уаҳа ажәа ахымҳәаакәа, аҵәцақәа иара иааидикылт.
Мысҭаабеи ари маҷк иааигәамԥхеит, аха иҽамариашаны, «ус еиҳа еиӷьуп, ус», иҳәахт дҟәындҟәындуа дахьтәаз.
Маҳҭы ажәлар иныҳәеит, алафқәа налаҵа-аалаҵо диныҳәеит иара убас иԥшәмаԥҳәысгьы, астол аалахҿыххеит.
– Ҵаара ԥхашьарам рҳәоит, ҳасас издырӡо аӡә иоуп, аха…
– Маҳҭы, уи дсасӡам, шәыприкреплион иоуп, араион газеҭ аҿы аус иуан, аамҭала зны Аӡнырцә аколнхарагьы дадын, – иааркьаҿны ихы-иҵыхәа наиеиҳәеит уи Мысҭаабеи.
– Аиеи, Аӡнырцә, Аӡнырцә, ҟыххы… – ашәсак абысҭа иаалихын, дҷамҷамуа акрыфара дналагеит ҩаԥхьа.
– Ҳаиларыжьқәаанӡа, хаз-хазы ҳаныҟақәаз акәхап, аџьымшьы аҵыхәа еиҩырҿауа, даацәажәеит Ҟазахә дахьтәаз.
– Асасцәа ӡәыр сҭаахьеит сара, ԥан змаӡамыз ҳәа иршьоз Бахәа Мазалеи-иԥагьы абри иубо сыҩны даахьан.
– Иаадыруеит, иаадыр, – инақәшаҳаҭхеит.
Аԥшәма Мысҭаабеи ихы наиқәикын:
– Абра, уахьтәаҵәҟьоу дтәан иара.
– Ҵабыргну?
– Саб гәышьа имаҿуп… Уи мцурашак иакәын… ҵаны.
– Аколнхара ахантәаҩи уареи хаха-хымш аҳәаҭра шәҭакны шәиман ҳәа иалацәажәоит, удинаныс ишҳауҳәара, ииашаҵәҟьоума уара уи? – дҵааит Мысҭаабеи.
– Аҳәаҭра уҳәоу?
– Аиеи, аҳәаҭра, ҳа, ҳа, ҳа!.. – иҽеиҵҳәаӡаны дааччеит Мысҭаабеи.
– Џьаумбацқьеит, аҳәаҭраҵәҟьа ҳашԥаҭеикуаз, аха… Уи Хәаџьа Шьардын илафқәа иреиуоуп.
– Ҳәаҭрамзаргьы, боразар акәхарын, – деиҵас-еиҵасуа деиҭаччахт иара.
– Саргьы, убасшәа акы рҳәоны саҳахьан, ҵабыргны… – иаҳәызбала ажәҩашәаҟьа ахышра сак намырссан, аџьыкаҵәаҵәа инахьишьын, иҿы инҭеиҵеит Маҳҭы.
– Уи шыҟалаз ус ауп: 1947 шықәсазы, ҽаҩраҭагалара асакьаҳәымҭаан машьына дук азна аевколипт ҳзаарҭиит. Кьаӷәра игәалашәоит, агрономс данҳзаарышьҭыз ашықәс азын ауп. Ҭагалангьы аиҭаҳатә ӡәыр идыргалома, аха усҟан иааҟарҵалакгьы зегьы бзиоуп уҳәалар акәын… Рдацқәа анышә шрымаз, амышәкәан илаҳәаны, дара ртәала даара пату ақәҵаны иаҳзааргеит, – ԥыҭрак дааҭгылан, нас инациҵеит, – ауаа рымхқәа рҭагалара ианаԥскымҭаз, русқәа иаарҟәыхны, илаганы Ҭамкәач игәаҩара илҭаҳцалан, иреиҭаҳарҳаит. Хар амамшәа иҟан, иааиуаз ашықәс ҳанҭала, чыдла хәыҷ аан аҵаа ласын, ихахьхьала-хахьхьала, рбыӷьқәа адарган ианҵаны ирџьызшәа, илықәҷҷиаа ицеит. Иҳахьыз ҳаҵаҳкыр, иара Мазалеи-иԥа Бахә ибар, ҳкәакәылах аақәихуеит, еиҭаҳҳәап ҳәа ҳколнхара ахантәаҩи сареи илықәҳаршәын ҳцеит иара иҿы, ҳидикылт.
– Ных, анцәа иныс? – уамашәа ибаны днеиҿаԥшит Маҳҭы.
Ҳзызнеиз аацәырганы ианиаҳҳәа, дыҳәҳәеит, дҟааит. Ала ҳнимыжьт, аҳәа ҳнимыжьт. Иҿы ҭырчаа иҭаҷкәым раҵәаны астол данықәслак, уа иқәыз ақьаадқәа шьҭыԥон.
– Бзиашәа шәицәынхеит убоу, – иҳәеит Кьаӷәра, иахирҟьацәозар акәхап ҳәа игәы иаанаганы.
– Уара насыԥшәа уақәымшәеит, мамзар иуирбарын!
– Нас, нас?.. – иблақәа ихагәҭа иқәҵаны дааӡырҩит Муса Лаџ-иԥагьы, уаанӡа зҿи знапи еилахашәа итәаз.
– Ишԥааурыз, патын, ҳҳәеит, иара ҳаҿын ҳҳәеит, аха акы ихаҿы иааимгеит.
– Ҵабыргну, уара?..
– Анцәа-уаа!
«Ишԥаҟаҳҵарыз, ажәҩан аԥарда аԥыракнаҳҳарызма», – иҳәеит ахантәаҩы игәы анкыдгыла.
Иааибарччеит итәақәаз.
Муса Лаџ-иԥагьы дӡырҩуашәа ҟаиҵон, аха уи ҽакы дҭанагаланы даман.
– Абри ауп зынӡа амзаатә изаазгаз.
– Иарбану, уара?
– Ажәҩан аԥарда аԥыракнаҳҳауазма ҳәа ахьиеиҳәаз.
– Нас, иахиҳәаазеи?
– Уи Кьаӷәра еиҳа идыруеит, ишәеиҳәап…
– Усгьы?
– Иқьышәқәа ҵысуа, «жулик!» иҳәан, дныҩныҟааит.
– Иациҵақәаз шҳауҳәара, удинаныс, иациҵақәаз…
– Иа, иа?.. Ҳа, ҳа, ҳа!.. Ари жәеинраалоуп, иаагылазар зҽадшьыланы иаҿугьы ас ирзыҩуам… – инапқәа имгәа иҭакны, дҵыс-ҵысуа дыччон Мысҭаабеи.
Иҿы азбжак ала, игәы алаҟаӡамкәа дааччеит Муса Лаџ-иԥагьы.
«Уи ԥҳәыс мыжда сабалҿашәоз иахьа, сылҟит, аԥсыхәа баа дыргандаз…»
– Иаргьы уаргьы сҳәарын… – иқьышә ачча аақәххит Кьаӷәрагьы.
– Аҳәаҭра шәҭеикҵәҟьама, уара, усҟан?
– Мысҭаабеи ухаҵкы, уи лафны ирҳәеит, уаргьы илафны иуҳәазар акәхап, анаа… – дааҿрамтәеит Ҟазахә, – иара
убарнтә акомендура (акомендатура азын ауп изиҳәо) ҳадҭеиркит.
– Ишԥа, уара?
– Ар ирнымиаз дхаҵа ӷәӷәами.
– Шаҟа мшы?
– Уахыки ҽнаки.
– Уахыки ҽнаки азыҳәа.
– Изумҳәозеи Кьаӷәра!
– Уара, – икьатеиах ԥҵәо дааччахын Мысҭаабеи, – нос поломаиу иҳәоу, носом иҳәоу?
– Ыы, зегь акакәӡами?..
Ԥыҭрак ашьҭахь Мысҭаабеи асҭаршын иахь дынцәыҵыԥшшәа даацәажәеит:
– Аԥсыхәа баа шәаганда, уи акәын шәара ишәықәнагаз.
– Аиеиҵәҟьа, – днақәшаҳаҭхеит Муса Лаџ-иԥагьы.
– Ҳаи, абааԥс, ишәҳәо закәызеи, уаӷоу иԥшәмаҟәара иқәнагалаша…
– Маҳҭы, абри аҩы еиқәаҵәеи сареи маҷк ҳааибуам. Ашкәакәа шәымазар? – ихы ырнаашәа аԥшәма днеиҿаԥшит Мысҭаабеи.
– Ашкәакәагьы ааҳамгои, сас-хәык ҳәа иҵәахны исыман.
– Аԥсуа, асас-ацәас шиҳәоз…
– Асас диҭаароуп, нас ишԥа? Асас быжьнасыԥк ицуп, данцо фба уара уҿы иаанижьуеит, рҳәоит.
– Анаа, асас… – даазхәыцшәа ацәажәара дналагеит Мысҭаабеи, – асас дымшуп, дахызбааз дмыждоуп, – аџықә-џықәҳәа иҽеиҵҳәаӡаны дааччахит, ииҳәаз имхабзиашәа ибазар акәхап. Егьырҭгьы ирҭахы-ирҭахым, еихьышәшәа-еиԥышәшәа иааибарччашәа руит.
– Унан, амца уафааит, – иҳәеит Кьаӷәра инхәыҵакшәа, уи ииҳәаз џьашьаны.
– Ари жәаԥҟоуп, уара, уажәадагьы исмаҳацт, – Муса Лаџ-иԥа иблокнот иџьыба иааҭихын, ацәыхь-цәыхьҳәа инаниҵеит, – уи цасҳәа ишыҟаиҵаз Мысҭаабеи игәаҵәа иалымсӡеит.
– Аиеиҵәҟьа, – днаиқәшаҳаҭхеит Ҟазахәгьы.
Аҩы шкәакәагьы хазы иааганы иаақәдыргылт Мысҭаабеи иаԥхьа. Инапы акәыршаны икын уи аӡәыр игар ҳәа дшәозшәа.
– Ахәмарра анцәа иҳагумырхан, анцәа уиныҳәааит, уҵакыра, ухәыҷқәа…
Аҭамада ишьҭахь еихьыс-еиԥысуа ажәа лыԥшаахла еиқәычаԥа, иныҳәаҿа ркын рысас, иаргьы аҩы акәу, ажәа ҟәандақәа ракәу здырхуада игәы зырԥшқаз, дгыланы, иаҵәца нарххо, дызныҳәоз дреихырхәон. Ашьҭахь иаргьы «ҭабуп, сызныҳәаз» ҳәа иаҵәца днаҿыхәашәа, наҟ инықәиргылт.
– Ишамухра, удинаныс, ари сара схала иҭасҭәаз ауп, иаиуам акы алам, – дааиҿакәыркәырт аҭамада.
Егьи, иаҵәца еиҭақәихын, иҭаханы иҟаз наҟ инҭаирпҟеит. Иааҭынчрахеит, ԥыҭрак еиқәыӡырҩуашәа итәан, аӡәык-ҩаџьак рнапқәа неилыршь-ааилыршьуан.
– Удинаныс, Мысҭаабеи, – аҭынчра еилаго ацәажәара дналагеит Маҳҭы, – Араҩҭа ачараҿы, уҩызцәа уцны уаннеи, Мыдгәа ишәзиуз шҳауҳәара.
– Ааи, сара анышәахә, Мыдгәагьы башамашак иакәызма, – лҳәеит Абгьанашь, арыцҳара лхаҿы ианубаало.
– Иԥсаҭа бзиахааит, рыцҳа, – инеиларԥсақәеит итәақәаз.
– Ҳм… Саргьы дыздыруан, уаҩы бзиак иакәын, ҵаны… – илахь аԥхӡы инықәнаҭәаз ичаврала иааирыцқьеит, ҟыххы… – иааҵыҩрыз ихаԥыцқәа наҟ инҭеигәахт.
– Акагьы ҳамчым, иҟаҳҵарыз, – даацәажәеит Мысҭаабеи.
Ԥыҭраамҭактәи рҭынчра ашьҭахь уи иажәа дналагеит абас:
– Абгаҩараа рысҭаршын Даҭикәа, сыԥсымзар Мыҷгьы дҳацын, Мыҷ Бирам иԥа, ԥҳәыс данааигаз ауп, Бирам, ани ҳфинагент… Ҳаицрыхашьшьы ашҭа ҳанҭалт, аха маҷк ҳагхазаап, ауаа дыртәахьан. Ҳхаршәқәа анаҳшәа ашьҭахь, иҳацыз руаӡәы, дарбану сгәалашәом, маҷк ҳаццакуеит, уаҩ дахьыҟам ҳшәыртәа ҳәа аԥшәмацәа днарысны икит, – аҽыгә-ҽыгәҳәа дааччан, иажәа инациҵеит, – Мыдгәа, ҳм… дааиаанӡа шәымнеиааит, шәаала арахь, сара шәызгоит уаҩы дахьыҟам иҳәан, дҳаԥыҟьаны иҿынеихеит. Ҳабеигои? – аҽыгә-ҽыгәҳәа дааччахт, – абора ашә ааиртын ҳныҩнеигалт,
аа, уаҩ дахьыҟам, иҳәеит иара. Ҳнаԥшызар, ачараҿы иааргаз ацәқәа ртәыҩақәа ыршаны ачыхәчар иахагылан, жәқәакгьы жаҳәауа ҵаҟа ахыӷәраҿы итәан.
– Аиашаҵәҟьа шәзиуит, иқәақәра згааит, – иҳәеит Маҳҭы.
– Ааит, рҳәеит… – Ихьымӡӷызшьақәаз ҟалеит, ҵабыргны, аха иркыз… Нас абри аҩызагьы схы иҭысҳәааит:
Абора, абора,
Ҳҭазыршәыз ашоура…
Ҩаԥхьа иҽеиҵҳәаӡаны, ишыҟаиҵац еиԥш, дааччахт иара.
– Унан, амца уафааитеи, – хазы даацәажәеит Кьаӷәра.
– Ишеиқәиршәаз убоу уара, ишеиқәиршәаз, – итәақәаз днарылаԥшит Ҟазахә.
– Аиеиҵәҟьа, – дырҩегьых ацәыхь-цәыхьҳәа иблокнот инаниҵеит Муса Лаџ-иԥа.
– Ан-аа, апоетцәа рымацара ракәу џьушьома, иахьӡузеи, астихотворениақәа зыҩуа?
Аҭаҳмада Мысҭаабеи иныҳәаҿа анникылоз аҽхәаԥхьыӡ игимыжьит, гәабзиареи хабзиареи изеиӷьеишьаз анаҩсгьы, идиныҳәалеит аиааира дуқәа аус аҿы. Уи убас исахьа ҭихит, дыззымдыруа ииашацқьаны араион аҿы иара ида ихәарҭагәышьамызт, иахьагьы ихәарҭам ҳәа игәы иаанагартә еиԥш.
Ашьҭахь, уи даҽа ныҳәаҿақәакгьы надикылан «ҽаанбзиала» ҳәа Муса Лаџ-иԥа иахь инаишьҭит.
– Иҭабуп, иҭабуп, – дҩагылт иара, – Мысҭаабеии сареи ҳаибадыруеижьҭеи, абар, уажәшьҭа ҩажәижәабаҟа шықәса ҵуазар ҟалап, дысҭахым ҳәа уигәҭамсуазар, дызлауцәымӷхауа ҳәа акгьы далаҟам, иџьабаақәа рацәоуп, ақыҭанхамҩа здыруа, инеиҳангьы исҳәоит, ибзианы издыруа, иара иҩыза ладагьы, ҩадагьы уажәтәиала ҳара уаҩ дҳамам. Ииашоуп, иџьабаақәа рацәагәышьоуп, урҭқәа уажәы ара иабаҭаху.
Арҭ ажәақәа зызхаз ихы ижәҩахыр инықәҵашәа ҿыцха днаԥшит.
– Иҩыза дҳамам, ианысҳәа ихашәҵа…
– Анцәа дажә ҳаҿоумҵан, исаҳауазеи, – иԥсы ааиҟәыҷҷеит Кьаӷәра.
– Ҳаҭыр зқәу Мысҭаабеи, – даҿын аанда дкылахазшәа асас, – сара гәыкԥсыкала сшузыҟоу удыруеит, жәпакы амаҵгьы еицааухьеит, аҵла ду ашәшьырагьы дууп ҳәа, уџарџаруа уаҳхагылоуп, уҳагымзааит, егьырҭ зныҳәаҿақәа алоугьы дасу абзиарақәа шәзишааит, амала акоуп сара усгьы изжәуа, саҭамыз, ажәа шәасыршьуеит, – иҳәан, днатәеит.
Ҟазахәгьы аҵәцақәа соундаз ҳәа иуазыруа итәаз инаимидан, рқыҭа ҷыдала дшацхраауа, иара ибзоурахаҭаны акыр ԥхьаҟа ишцаз уҳәа шаҟа еиқәыԥхьаӡареи уи дызлацәажәаз. Аҵыхәтәаны ишиҳәалац еиԥш, изеиӷьеишьеит агәабзиара, ақәҿиара, шәи ҩажәижәаба шықәса.
Кьаӷәра аҵәца аақәихын, изҭаз ныҳәа-ныԥхьаны, днаҿыхәашәа ааҟаҵаны наҟ инықәиргылан, иҟәардә днаханы зымҩа днатәеит.
– Ҳаи, иҟоуҵозеи?
– Узгылоузеи?
– Ҳаишәа чара еилоумган…
– Иахьынӡасылшоз стәан, саҭашәымҵан, шәыххь згааит.
– Ишԥыкәу, сныҳәаҿа умкырцу?.. – дааҳәцымцит Мысҭаабеи Дындық-иԥагьы, астол аҵымҵ имышьхәылҵ ықәыргыла дахьтәаз.
– Ухрыӡырха уҟазар ауми, нан, иухьзеи, ас аӡәы иҟаиҵома? – даацәажәеит Абгьанашь, ачашә зныз асаан асас иаԥхьаҟа иқәыргыло.
– Дыҷкәыноуп нас, дгылазааит, – иаахьеиршшааит аԥшәма.
– Ихәыҷқәа уажәшьҭа иара иаҟароупеи…
«Шаҟа хкы рҳәахьоузеи инарҳәы-аарҳәуа, уаӷоу дрылахааит!» – гәаныла даацәажәеит Кьаӷәра.
– Акы игәы нанамгаӡеит, аха… сыздыруам.
– Акымзаракгьы, Маҳҭы, уи хьаас ишԥаҟауҵои.
Азныказы ражәақәа неиларԥса-ааиларԥсеит, акыргьы инамханагалар ауан, ҵабыргны, аха Ҟазахә акаҩҳәа ашәа иаацәыригаз лыԥхала инымҩахнагеит. Ашәа ззымҳәозгьы иҿы раҳаны икын, еиҳаракгьы Муса Лаџ-иԥа.
Чарабжа инеихьан, аҩы зхаҿы иқәлаз Ҟазахә ихы Муса Лаџ-иԥа иҿагәаны ажәабжьк иеиҳәон. Мысҭаабеи илацәақәа еиқәыԥсашәа дтәан ихы-иҿы барақьаҭӡа, иразӡа, џьара кҷырак, шәахсҭак анымызт, ишшаҩызӡа иҟан. Аҳәса еинҟьа-еиныршәа еилан, акы ықәырхуан, акы ықәдыргылон, ртәы иубац.
– Шәыххь згеит, дадраа! – Маҳҭы иаҳәызба аҟәу ала астол аҵымҵ днас-насын, иааирӡырҩит, – даҽа ныҳәаҿак шәыдызгалар сҭахуп, Кьаӷәра абра дтәоуп, заагьы дгылеит, аха хара дымцеит. Ҳаҭыр змоу уаҩуп, ҳаҭыр анцәа иқәиҵааит.
– Иабаҭаху, мшәан, сара сныҳәаҿа, – дыԥхашьа-ԥхаҵо дҩагылт Кьаӷәра.
– Ахьҿар дрылоуп, иан лакәзар, са саалыкәыхшоуп, жәларык ныҟәылгахьеит. Иаб, Ҟаасын, зхәы иаҭәҳәаны крызфоз нхаҩын. Иаб иашьцәа шыҟаз шәара ижәдыруа ауп. Кәаҵиа аҳәынҭқарразы кыр аџьабаа ибахьан. Ҽнактәи иқәгылара аҽеиқәа цқьа иаԥсан, аха иабаҟоу. Шьоукы днарҿашәан, зыбз ада акәац зҿамшәаша…
– Ааи, сара ҽааны имнеиша, – Абгьанашь лнапы Кьаӷәра ижәҩахыр инықәылшьит.
– Уажә ддыриашеит ҳәа ҳаҳауеит. Ҳгәы иаахәеит зегьы… Ҳаиҳабыра иҭабуп ҳәа раҳҳәауеит. Изхсыҳәаауа, уара уныҳәаҿоуп, баба, угәы былуеит, ауаа еилухуам, сара быргк иахьысҳәо акалашәа ишәымԥхьаӡан, анапхгаҩы, ихәыҷума, идуума – инапы иану аҿы дманшәалахоит, иуаажәлар рзы дҵауразар, алеишәа имазар, ауаа еилимхуазар. Абарҭқәа ҳаҷкәын дрылаҟоу џьысшьоит. Уныҳәаз, дад! – Ҳасас, ҽаанбзиала унеит!
– Исфом, изжәуам, Маҳҭы, изжәуа аӡәы иуҭандаз.
– Ус иага иҟазаргьы иаанкыл, уххь згеит. Усасуп, иага умҳәан. Муса Лаџ-иԥа иаҵәца аашьҭихын, дҩаҵыззашәа ааҟаҵан, Кьаӷәра дыниеихырхәеит.
– Утәа, ус иҟалома, ари дыҷкәыноуп…
Муса Лаџ-иԥа ԥшьаала иҭыԥ аҿы днатәеит.
– Ҳм… Кьаӷәра, – иблақәа кылархәыхә днеизыԥшит, – абраҟа уныҳәаҿа ааникылеит аиҳабы, ихаҵкы. Ажәа бзиа иҳәеит. Аус ду унапы иануп, аиашазы. Агроном аҭакԥхықәра
дуӡӡа идуп, – иара иахьҵәҟьа имырхакәа, днахыкәша-аахыкәшашәа ацәажәара даҿын, – аусгьы злоу анхамҩа ахы шакуа, ишышьақәыргылоу ауп, сгәы иаанагоит, аҭак… ҟыххы, ҟыххы…
– Аҭакԥхықәра, инаиҵеиҳәеит Ҟазахәгьы.
– Аиеи, аҭакԥхықәра иамоу еилкааны имоуп ҳәа. Аҭакԥхықәра зегьы ирыцкуп, – ибзырӡык машәыршәа инеиҿшәар, ҳаӷеиҭа иааиқәшәаны дыԥсыр ҳәа дшәошәа акәын уи дышиацәажәоз. Ихаԥыцқәа неиҿыҩрыхын, ҵаҟатәи иқьышә ала днагәҭасын, аҭыԥ инҭаиртәеит, – Кәаҵиеи сареи ҳаибадыруан, аинститут ҳанҭаз, азеиԥшнхарҭаҿы днеины, шаҟантәы сибахьаз, жәа-мааҭкгьы ҟьаҟьаӡа зны сџьыба иҭеиҵахьан… Ажәлар рзы ихы аџьыка ықәиххьан, уаҩы ҳалалк иакәын…
Илымҳа кыдҵаны ацәажәаҩ дизыӡырҩуан уи зныҳәаҿа икыз. Гәамҵрак шимаз ихаҿы ианубаалон. Ибла иаахгылеит зежә шықәса уажә аԥхьа иԥсҭазаараҿы иҟалаз хҭыск.
Аколнхара аконтораҿы имҩаԥысуан акомҿар еизара. Акәакьахьшәа игылаз астол иахатәан акомҿартә организациа амаӡаныҟәгаҩ Кәатика Дапуеи аԥхьагылара змаз акомҿараа иреиуаз даҽа ҩыџьеи. Урҭ рнаҩсшәа имагә хәҵәы ҩагақәа цырцыруа, ишьамхы еиқәыршәны аҟәардә иҽнаҭашәа дтәан иара убас Муса Лаџ-иԥагьы. Усҟан имодаз чисунча иалхыз кительк ишәын, ҩахьхьынӡа аҳәынҵәрақәа рыла еибаркны. Уи блокнотк иаԥхьа иқәын, карандашькгьы иаацәаԥшьшәа ихәхәаӡа уа иагәылан.
Ашә ҟьаҟьаӡа иаартын, ауада ҭшәан азы, иамкыз, аҟәардәқәа ргыланы, наҟ абарҵахьгьы итәан…
– Аҩызцәа! Иахьа, ҳаизараҿы иқәгылоуп ҩ-зҵаарак, – ацәажәара дналагеит хантәаҩра зуаз, – актәи – акомҿаррахь адкылара; аҩбатәи – уажәы ааигәа арахә рферма аҭагылазаашьа гәаҳҭон, убри алацәажәара. Аӡәыр крахышәҳәаауама амш зҵаара?
– Мап… изаманоуп, ҳақәшаҳаҭуп.
Амш азҵаара нышьақәырӷәӷәаны, аизара иналагеит.
– Аҩызцәа! Акомҿаррахь дҳадаҳкыларц арзаҳал алеигалеит аҩыза Кәыркьба Кьаӷәра. Зегьы дыжәдыруеит, сынтәа быжь-класск дрылгеит ҳашкол аҿы, игәы иҭоуп иҵара иациҵарц, аха макьаназы аҩны дыҟоуп, аколнхараҿы дҳацхраауеит. Уажәааигәа адрамкружок аҿы абаҩхатәра бзиа ааирԥшит. Анкета харҭәаауп. Сышәзаԥхьап, ишәҭахызар?
– Иаҭахым, даадыруеит…
– Ҳазыразуп акомҿаррахь идкылара.
– Даԥсоуп, ииашаны.
– Ибзиоуп. Зҵаара шәымазар иара иахь?
Еиқәышьшьы итәан, аӡәгьы ҿиҭуамызт.
– Зҵаарас иҳамоузеи?.. Иқәра аҵанакуоу, дацәхәыҷӡами макьана?
Акомҿареидгыла аорганизациа амаӡаныҟәгаҩ Кәатика дҩагылан, ихарҭәааз анкета дахәаԥшуа даацәажәеит:
– Аканиаӷа шәҟәы дҭагалоуп 1930 шықәса рзы диит ҳәа, – даахәмаршәагьы инациҵеит, – 14 шықәса ирҭагылоу акомҿарра иалалара иасакьаҳәымҭоуп ҳәа иԥхьаӡоуп.
– Уаҳа аӡәыр азҵаара шәымоума?
– Саргьы акы сазҵаауан, – изсхароузеи иҳәарашәа даацәажәеит зыжәҩахыр ашәваз иадырӷәӷәала игылаз аҷкәын хыш, – аҵара шԥеиҵоз ашкол аҿы, аҵара?.. Абри аинтерес сымоуп.
– Аинтерес умоу егьиуҳәа, аус дуқәа унапы иану?
– Ух, афы усааит!..
Инеиҿадырхьит уи шьоукы.
– Ԥшьбеи хәбеи ҳәа, – ҭынч аҭак ааҟаиҵеит иара Кьаӷәра ихаҭа.
– Ахантәаҩы! Сара… – акласс аҿы аҭак ҟаиҵар иҭахушәа инапы шьҭыхуа дҩаҵыззеит Ҟаурбеи.
Уи азҵаара иҭиирц ахантәаҩы данақәшаҳаҭха, дналагеит:
– Сара сызҵаара шәара зегьы шәахь ихоуп, – Муса Лаџ-иԥа иахь днаԥшын, – араҟа ҳаҭыр зқәу аиҳабы дҳалатәоуп. Ҳм… – дхәыц-хәыцуашәа дааҭгылеит зназы, – ишысҳәара сыздыруам…
– Уалга, ухәаиҵәиуа…
– Иуҳәозар иҳәа… – ауу ааилдыргеит.
– Иаб иашьа дахьҭаку аԥырхагаӡами акомҿаррахь идкылара? Насгьы иӡеит, ихаҭа иҳәар ахәҭан.
– Уа утәа уа, уи уара уус алам.
– Ииҳәауа закәи, уара, иҭаркуа, иҭрыжьуа иудыруа ҳәа…
– Агаҭҳәыр, агаҭҳәыр… – инаиқәрыԥсеит аҵәы, иаргьы дҿыббаӡа дынрыхәаԥшит, аты аҵарақәа иркыз иеиԥш акәын уажәы ихы шибоз.
– Аҩызцәа, шәаагылишь зны, – зыбжьы цәгьахаз аарҭынчны, даацәажәеит ахантәаҩра зуаз, – иаб иашьа дҭакуп ҳәа иԥырхаганы сыздыруам, рҭаацәа еиуаз иакәзар, зынӡа аҽакын.
– Аҭаацәа дреиуамкәа, дызусҭадаз?
– Уи хазы дынхон, амаҵура далан.
– Ҳара зегьы ишаадыруагьы убасоуп.
– Ҭыӷьӡаа реиԥш шәеиламлан. Аӡлагараҿ ҳаҟоу џьышәшьома? Аӡәы данцәажәо, егьырҭ ӡырҩуазароуп, – дрылабжьо дҩагылеит акомҿартә организациа амаӡаныҟәгаҩ Кәатика Дапуа, – иаб иашьа итәы ари аҷкәын иусс иалоузеи?
– Ииашоуп, ииаша.
– Анапҩахарахь ҳаиасып, нас, уажәшьҭа, – иблақәа ҭырхаха иҩызцәа днарылаԥшит.
– Уаагыли зны, – дааԥхьирҟәҟәааит аизара мҩаԥызгоз, Муса Лаџ-иԥа акы ахиҳәаарц иҭахызар?
– Ҳм… Сароу?.. Ҟыххы, ҟыххы…
Уи иаахтны игәаанагара имҳәацызт, уажәгьы иҳәарц иҭахымзар акәхарын, аха аҭагылазаашьа иҟалаз ицхраауамызт. Ари аҩыза азҵаара анцәырҵ, анс акә, арс акәу, игәаанагара имҳәар ауамызт. Араион ахь ираҳар, уи уа далатәан, иахиҳәаазеи ҳәа иҵаар ауан.
– Сара исҳәо уи ауп, – дааҭгылан днарылаԥшит, – ҩбара сылам, уи зегьы ижәдыруеит…
Деиҳабуп, акры ибахьеит, акры идыруеит, иашала амҩа иқәиҵап ҳәа ӡбаны, уи илакҭа дынҭаԥшит Кьаӷәра. Уеизгьы-уеизгьы ибзиа, ицәгьа иидыруаз, школхәыҷык.
– Саагылазар, акомҿарра инаркны, акырџьара аус зухьеит, цхыраара дук сымамкәа… суа дыҟам, сҭынха дыҟам, схала сҟыбаҩ иалсыршаз ауп… Ианакәызаалак аиаша сашьҭан, аиаша сымҳәар ауам. Иагьа ихьаҳаршшаргьы, Кьаӷәра иаб иашьа, иаҳҭахы-иаҳҭахым, ҳаамҭа зцәымӷыз ауаа рахь дыԥхьаӡоуп. Мышә Гьедлач данырыпҟоз, снаурҳәыргьы Гьедлач соуп, сааурҳәыргьы Гьедлач соуп ҳәа акы иҳәон еиԥш, дахьурхалак д-Кәыркьбоуп, Кәыркьба… – инаҵшьны, ибжьы ныхҵаӡаны ауп уи ажәла шиҳәаз. Жәлар раӷа иԥа… иԥа сҳәоу… (ус иҟазаргьы цәгьа имбозар акәхарын, еиҳа аҿа инаҭон) иашьа иԥа акомҿаррахь дрыдыркылеит ҳәа аӡәы иаҳар, ҳазегь уахыкала ҳнықәганы ҳаргоит.
– Ее, иаҳҳәеит ҳәа, изакәызеи иара?..
– Ус ауаа рыршәара аҭахым.
– Сара аӡәгьы дсыршәаӡом, иҟоу аиаша ауп исҳәо.
Аизара ахантәаҩы Кәатика ихы наидкыланы, илымҳа дынҭахәыҭхәыҭит. Ажәақәа неилазыԥса-ааилазыԥсаз рҽаадырҭынчит.
– Муса Лаџ-иԥа, аҷкәын ус игәы ҭарҷаҷаны даанҳажьрым, иаб иашьа акы ихараӡаны дыҟазаргьы, ари дзыхҳарҟьозеи, зыбз ада зыхәлам… аӡә итәы даҽаӡәы изихҭнаҳҟьари?.. Уеизгьы-уеизгьы еиқәлацәамызт, еишьашәаламызт.
– Еиқәлацәамызт, еишьашәаламызт, аха иара дитәын, дизааигәан, хәшҭаарак, ҩнаҭак аҿынтә иаауеит. Убри иашьа иԥа акомҿаррахь дрыдыркылеит ҳәа ҳазегь ҳмаҵурақәа ҳрымырхуеит.
– Уи уҳәар смаҳаи… – аӡәы аҵәы налеиҵеит.
– Иауам. Ҟыххы, ҟыххы… – ихаԥыцқәа арахь иаацәыҵыԥшыз, армарахьтәи аганахьшәа маҷк иҵхаашәа иҟан акәымзар, егьирахь еибган, аҩежьра ыҵачаԥа, – уара, Кәатика, – дҳаиԥсиуа дызҿыц даҿын, – акомҿарра аорганизаҵиа уахадыргылеит, угәра ргеит, арахь ухәыцшьақәа иашам, иҟоу убома, улашәхеит.
– Мшәан, нас…
– Нас иацлақәо ҽеихом, убри ауп саргьы исҳәо зысҳәауа.
Иаразнак ажәала даахиҽит, уажәы ибазма, егьигьы длеизҟәыҿит.
– Абжьыҭира мҩаԥаагап, – иҳәан, итәаз дынрылаԥшит ахантәаҩы.
Уи еиҳа деилҟьаӡа, ажәа аҿгьы ус аламала дузаҿамкуа дыҟан, еиҳа агәаӷьрақәагьы илан.
– Абжьы шԥаиаҳҭо? – уамашәа ибаны, иажәа налеиҵахт Муса Лаџ-иԥа.
– Урҭ изыхҟьаз, изынԥаз ҳара иаҳзеилыргом.
– Ари иахьа уажәраанӡа иззеилмыргаз гәрамгас дуԥхьаӡар ауеит, – ихысга нацәа ркьеҩуа, – хымԥада гәрамгас!..
– Иахьуҭаху сыԥхьаӡагәышьа, сара аиаша сҳәоит. Иаҭахым, Муса Лаџ-иԥа, ус ауаа рыршәара, ҳа ҳхәыҷқәам уажәшьҭа, – днацралеит аизара мҩаԥызгоз, – сара схы азымхозар акәхап уи аилыргара, – дааҭгылеит ашәымҭаказы, аха ашьҭахь уи ахшыҩҵак наирҭбааит, – залымдарак, рыцҳарак иақәшәаз дыҟазар амуеи…
– Харак рыдымзар, усгьы иақәшәарымызт.
Рыхқәа неидыркылт итәақәаз:
– Ари итәы далгеит…
– Иҵыхәа ԥиҵәеит.
– Ани аџьныш ажәа шԥаимаукуеи!
– Ари, аҵыхәа ԥҵәаӡом, аҩызцәа, Кәыркьба Кьаӷәра акомҿаррахь идкылара иақәшаҳаҭу шәнапқәа шәырҩах, сшәыҳәоит.
Аӡәык-ҩыџьак рыда зегь агәырқьҳәа рнапқәа ирҩахеит. Кәатика иҽааникылт, уи иҭахымкәа акәым, аха иҽеим акы алҵыр ҳәа дшәаны.
– Иахьакәым икылсуеит, ижәбап…
Аҵыхәтәантәи ажәа Кәатика иҳәар акәын. Дҩагылеит иара, игәалаҟара ҽеимызт.
– Аҩызцәа, иаартны инҳажьып ари азҵаара, – иҽынкыло акәын дышцәажәоз иара, – ишәҳәаз апротокол иаҳарбеит, уи аашьҭыхны араионтә комҿартә организациаҿы сцап, иҟаз шыҟаз, акы аарцәымӡакәа ирасҳәап, мҩасы ҳазқәырҵо аабап. Ари азҵаара цәырымҵыргьы, зегь акоуп, араиком ахь иҳашьҭыр акәын….
– Ииашоуп, ииаша, – уи инақәшаҳаҭхеит зегьы.
Аҩбатәи азҵаарахь ианиас, Кьаӷәра ԥшьаала дындәылҵит. Махәык ҿӷьырны ижәҩахыр иқәҳазшәа деиҵахха, ишьи-ишьи еиқәҵо аҩныҟа дцон. Аха игәы ԥхаракгьы аныруан, уи иҩызцәеи иқәлацәеи ргәы аԥхара акәын…
Амза хахаӡа ашьхақәа ирхагылан, урҭ рӷьалпалбжьы иаршанхазшәа… Акыргьы аҵх неихьан, иаанхаз асасцәа риарҭақәа акәасқьаҿы иҟаҵаны ианышьҭарҵоз Мысҭабеии Муса Лаџ-иԥеи азал аҿы рыхқәа еизырхашәа ииан. Рнаҩсан – Ҟазахә. Муса Лаџ-иԥа ишьапахьшәа, хыхь аҭӡамц аҿы, ишашаӡа патреҭк илаԥш нақәшәеит. Идуны иақәҭыхуп уҳәартә иҟан иара. Уахьынтәи ҩыџьа ааԥшуеит, аӡәы ишьамхы еиқәыршәны дтәоуп, икәымжәы-хәа асаара ишьҭассы, уи изҭо аԥшәма иоуп иҳәаратәы дибоит, егьи иӡара ҭкәыцәаа, итапанча аҭра иаԥхьаҟа ииаганы дгылоуп, иарӷьа напы, итәоу ижәҩахыр иқәуп. Иблақәа ҭцаны акыраамҭа дазыԥшуан, дацәымҩашьо иагьидырит уи ихаҿртәашьала Мыдгәа шиакәыз, Мыдгәа…
Аибашьра анааилгаҵәҟьаз акәын, еихьышәшәа-еиԥышәшәа Асовет ар иреиуаз асолдаҭцәа дасу рыҩныҟақәа рахь ихынҳәны иаауан, ргәырӷьара ҳәаак амазма зҭахцәа, здырцәа збауаз ауаа, шаҟа ҭаацәарагьы қәықәмашәықәмаха итәази агәырҩа иаганы. Аӡнырцәтәи аҳаблагьы хьымӡӷра рымгеит ажәлар рус аҿы, жәохәҩык рыҷкәынцәа адауаԥшьқәа Аџьынџьтәылатә еибашьра Дуӡӡа иалахәын, убарҭ дыруаӡәкын Мыдгәагьы. Уи дуашәшәырны ауп дшыхынҳәыз, илаба ааиҵшьуа дныҟәон, усҟан иԥеиҳабы аа-класск рҿы дтәан, аиҵбы – хәба рҿы. Урҭ акәтаӷьцәа илхны изааӡаз ран лоуп иага аџьабаа лбазаргьы, лџьабаақәа мыӡит, закәытә насыԥыз, закәытә разҟыз урҭ усҟан ирымаз! Ҿыц еиднагалазшәа акәын ишеибабоз, уаха аҭаацәа ахьхьа-џьџьаҳәа ианааилатәалак лара илакҭа дҭаԥшуа илҳәон: амалахазгьы уеибганы уаауеит ҳәа сыҟамызт, ахәыҷқәа рразҟы уаҵанакуазар акәхап, ахәыҷқәа аныдагьы ихәарҭам, аха аб дырхагылазароуп…
Актәи ҳшәыраа, ачалт ҳзахьышәшь, амҿы ҳзылшәх ҳәа агәылацәа шаҟантәы дрыҳәахьазиз. Иҟан, ҳәарада, лажәа ҩбазымтәуаз, дазрыцҳашьаны илыцхраауаз, аха шаҟаҩгьы дыржьахьаз, уаҵәы, уаҵәашьҭахь ҳәа дыргәыӷуа цәаҳәасҭак лымхны илзалымдаӡакәа ус ианаанхозгьы ыҟан. Аихала уасыргьы адгьыл ҷацк анузаммыршәоз, иахьа ацәқәа ҭацәуп, ахәыҷқәа аабышьҭыр ирымгари ҳәа цәала илацәажәозгьы убарын. Шәара шәхы шәымшьын, ҳарҭ егьҳаурым, лҳәон ларгьы. Аа, шәгыл, шәгыл ҳәа ашьыжь шаанӡа ахәыҷқәа мчыла ацәа иалхны, илыманы аҳәсҭа дынхылон… Амҿы, амца дара ракәын иаҿгәышьаз. Раб иашьа, ани Грышьа, имагә хәҵәоуқәа цырцыруа, ихахәы еиқәаҵәа сымсалқәа агәҭа ахьазеиҟароу ишаны, наҟ-ааҟ иԥхьаҳәаны, дамкамшьҭуа, ашықәсан зны ашҭа дааҭалон, зызхара ыфаны иҟоу ацгәы еиԥш дхырбза-кәырбзауа. Ҳҭынха заҵә дааит ҳәа лара даақәгьежьааны илымаз ахәыҷала ихәы ҟалҵон. Аӡә данааиуа ҳәа иҭаршә иҵәахны илымаз лҭарцецка уаткагьы аацәырылгон. Иара акрыф-акрыжә иқьаф ҭазза, ее, геди, аамҭакы ҳҭагылоуп, дасу ихы дахәароуп ҳәа иара итәала дынрабжьа-аарабжьаны, есс, длықәланы дцон.
Ахш-хырҵәы раалыҵқәа реингаларҭа апункт аҿы аус иуан иара, аха имҭаны ашәхакгьы збахьадаз. Уи акрызҿеиҵоз ҽа шьоукын, амчра ахьыҟаз акәын еснагь ихы ахькыдыз.
Зны ахәыҷқәа раҳәшьеиҵбы иаалырҟьаны дычмазаҩхеит, уи ҩышықәса лхыҵуан. Ахәшә, аҳақьым шылҳәоз дыԥсгәышьеит, аибашьра иасакьаҳәымҭаны ианыҟаҵәҟьаз акәын. Мчымхарамзи. Грышьа, ахәыҷы данырж ашьҭахь мчыбжьык ааҵуаны еиԥш аан ауп данҩеиз.
Иҟалазеи, илыхьзеи, иҳәахт, ацәа ицәахартә. Изларҳәауа ала, ахәыҷы рыцҳа лыԥсыжра азы харџьк имоурц, џьабаак ихы иаимырбарц азакәзаап иҽзиҵәахыз. Гәыбӷанс иуҭауазеи, дықәныҟәон иҳәахьа: дасу ихы дахәароуп.
Абас шаҟа рыцҳара, шаҟа мчымхара ыҟаз. Аха урҭқәа зегьы аԥхыӡ еиԥш инлыхҟьеит, илахҿыххеит агәараҭа. Ауаагьы даҽа шьоукхазшәа лбауа далагеит, ԥыхьа хара-хара илывсуаз, уажәы аԥсшәа карҵәаӡаны акәын ишларҳәауаз. Еиҳараӡакгьы лыԥшәма унеишь-уааишь ҳәа иарҳәауа даныҟала. Мыдгәа ихәрақәа рыҽшааидырдыруазгьы, дмыцәа-дымтәа ақыҭа дрылан, еидикылт актив бзиа, имаҷмызт иара убас иналҵ-аалҵқәаз рахьтәигьы ихьԥшны ҩаԥхьа аколнхарахь ихынҳәны, аусура иалагақәазгьы… Инагӡаҵәҟьаны ишахәҭоу еиԥш, адгьыл ақәаарыхразы ақыҭанхамҩатә мыругақәагьы жәпакы ишрылхәдазгьы, русураҿы митәык еиҵахоит уҳәауа иҟамызт.
– Абааԥс, егьа аџьабаа жәбаргьы, шықәсык-ҩышықәса роуп, нас ҳацәгьамхар ҟалап, – иҳәон иара, аколнхацәа данрацәажәоз. Иҵабыргны, ҩышықәса-хышықәса рыла рынхамҩа акыр ишьҭыҵит, рҭаҭынқәеи рџьықәреиқәеи бзиан, рӡахәақәа ракәзар, икыдҳан ииуан…
Хар имаӡамкәа дшааиуаз, аҽбыга ахаҳә анаҿашәо еиԥш, ихы иҭамыз, игәы иҭамыз ус пылҳаҭк дналаҳит. Иҟалаз уи ауп, Мыдгәа аколнхара хантәаҩыс даныҟарҵа, изларҳәауала, адырҩашықәсан, афермаҿы иааргеит зауад цәаӷь дук, думбеи хшамзар уздыршамызт иара.
– Уара, шәаҟәыҵ, ари ҳара иаҳтәышьҭрам, иҳазныҟәгом, – иҳәагәышьеит Мыдгәа, аха изыӡырҩуадаз.
Аӡнырцә иахьа уажәраанӡагьы абри абри ауми ҳәа цқьа еилкааны ирыздырӡом иззааргаҵәҟьаз. Амала, иҟан уи азы еиуеиԥшымыз агәаанагарақәа.
Шьоукы, аҭыԥантәи ажәқәа ирыларҵарц, уи ажәла аколнхараҿ ианырҵарц иаҳзааргеит рҳәауан, ҽашьоукы ари, инеиуа-иааиуа рылаԥш ахкроуп изызку ҳәа рҿы иааҭасуа ауаа ирылан, ҳаладыршәарц азы акәхап, мамзар, иҳадызгалауадаз зҳәауагьы убарын.
Ԥшьҩык ауаа иара ишацыз иацын, ԥшьҩык ауаа – змахәҿа зҩыдаз, аколнхараҿы акыр зылшашаз. Есшьыжьы, иара азын ҷыдала идыргылаз абора иааҭыганы, алада – акәарахь иргон. Уи аԥышә шәпа-жәпа агәыргәыл еиқәаҵәа ду иаҵхыз, азынџьыр аҵданы, аԥхьа игылаз икын, атәыҩақәа ирыхданы
излаҿаҳәаз аӷба шаха рмахәҿақәа ирыкәыршаны, наҟ-ааҟ ҩыџьа авагылан, аԥшьбатәи дхьышьырхха аҵыхәа дахьынҳалан, лахьхьи акәараҿ аӡы иналшьны, икәаба-ишьшьы инаганы, аколнхара ашҭаҿы амҩа азааигәара, ахьаца аҵаҟа аҵәыгәагә иарсыз инадырҳәалон. Ахәы-аԥхь – акы агхар ҟалозма. Акәша-мыкәша, адгьыл ацәа ахҵәрааны иҟьантазӡа, уаҩы дзықәымԥшуа иҟалахьан. Амра аназааилак ахы аԥыр-ԥырҳәа иаҟьон, иангәамҵӡалак ашаха ԥнаҵәарц иалагон. Ахы шьҭацаланы амҩасцәа ирзыҭрысуан. Ашколхәыҷқәа еибархьу-сууа, изымцо-изымаауа шаҟантәы амҩа ианхалахьази. Урҭ уи ацәаӷь шаҟа ргәы ҭнарԥсаауаз, иаргәамҵуаз аҟара, убысҟак Муса Лаџ-иԥа дҳаранакуан, дардууан, амч ҷыда иланаҵон. Ахәдаџьал хызза, ишьымхысуа, ибыҩҩуа иахьықәҿаҳәаз днеины, иҽеиҵаҵаны, нас аақ-аақҳәа дышуа абригадақәа днарылалон.
– Аа, даауеит, даауеит! – рҳәон, ибжьы анаӡара џьара иаагар.
Зны, ахԥатәи абригадаҿы афидаӡара ианаамҭаз аӡы ақәрымҭәазт, уи иахылаԥшуаз диацәҳауа, иҿы иҭашәоз зегьы иаҳәауа дыкҿацаланы дикит. Егьи изымычҳазт, дҩышьҭхны, дырууаӡа дыршәны абардра дылаижьит.
– Ҳаи, абааԥсы ҳзушьуазеи, иҟоуҵозеи! – иааӷьаҵәыӷьаҵәит шьоукы.
– Ихшыҩ хәхәаӡа иаанагап, – рҳәеит даҽа шьоукых.
– Дасу ихәҭоу ала уизымныҟәар, зынӡа угыҭҳәыру џьишьоит… – игәхьаа мкыкәа ҩаԥхьа иус напы наиркит афидаҭара ахылаԥшҩы.
Егьи акраамҭа дҳәаԥыӡыԥуа амӷра дылан, ашьҭахь дцәыкәкәы даалҵын, дҵиҟәҵиҟәуа дынрылҵны дцеит.
– Рацәа дубжьеит, иалоухи, – рҳәеит, иара иахь иԥшуа игылақәаз.
Уара унеины ажәак уҳәазар, иаргьы иҳәеит. Избан акәзар, џьара ирзар, иара ихаҭа ихԥшазынгьы иҽеимызт…
Урҭ уаанӡа аҟыҟҿыҟ ирымаз рзымхозшәа, ацәаӷь мыждагьы иҟашамашаха ирзыҟалеит. Ҽнак зны изыдҿаҳәалаз
аҵәыгәыгә ааҵнахын, ашкол ахьтә ихынҳәны иаауаз ахәыҷқәа инарзыҭрысит, аха рыԥсы иаԥшәмахаз – агәашә ыҵарҟаца иаркын, изҭымҵит. Аҽнынтәарак аконтораҿы иҩназ зыҩнымҵуа, уахь аӡәгьы дзымнеиуа, ааилахәлаанӡа амзаатә азааны ашҭа иҭагьежьуа иҭан, ахәылԥаз ирулакгьы акәакь икҿагәаны иркит, аха ҩыџьаҟагьы рхы иамыхәо ишьҭанаҵеит…
Даҽазныхгьы, Пашыр иҳаԥахьы аекскурисахь ицоз ԥсшьаҩцәақәак, инапышьцылоу, иаабац акоуп ҳәа ахы шьышьуа, агәы шьышьуа ишадгылаз, руаӡәык ицацха илҭасын, деиӷыржәа дынканажьит. Арҵәаа-сырҵәаа ҳәа еибарҳәҳәеит еицыз, аконтора идәылбӷьыжәааны ауаа рҿаархеит.
Ацә зысыз аҷкәын хымз роума араионтә хәшәтәырҭаҿы дышьҭагәышьан, аарлаҳәагьы иԥсы еиқәдырхеит.
Аколнхара ахантәаҩгьы, уара абри ԥсыхәак азаауп, ҳанзырхо акакәым ҳәа Муса Лаџ-иԥа днартәаны заҟантәы иеиҳәахьаз. Аха уи хыхьынтә иҟалаз усуп, уареи сареи ҳамч ақәхом ҳәа инаиҿаирхьуан.
Аӡнырцәаа ргәы анкыдгылаӡа, иҳахьлак ҳахьааит рҳәан, ацәаӷь ду шьаҳаны инкарыжьын, идырхәеит…
Адырҩаҽны акәын, Муса Лаџ-иԥа дыҿҟьа-ҿҟьо агәарбжьара дыбжьаланы дааиуан. Аконтора агәашә аԥхьа длак-ҩакуашәа дааҭгылт, ашьҭахь, аӡарҵәи рқьақьа хыхь агәашә иахаз, аахиршәан ашҭа дынҭалт, ашьыжьтәи «аҳамҭа» ҟаиҵарц азы, ацәаӷь ахь иҿынеихеит. Аха уажәраанӡа згыгцәа ргыланы, аҵәа-ҵла иаҵагьежьуа иаҵаз уи ацәаӷь ҟәиҭӡа аҽеиҵҳәаны итәан. Аҟазшьақәа ааигәамԥхаӡеит:
– Иахьзеи, ажәла нҵәеит?! – иҳәан, ихҩаа-хыҷҷа иҟаз иқьышәқәа ааирбзеит. Зқьаф ҭызза, уаҩшьаҭагә зымԥынҟа дықәызмыжьлоз ацәаӷь, уажәы амҵқәа ахаабыцуа, акка иӷәаҳауа ашәшьыраҿы итәан. Игәаӷьны ааигәара днеин, ишьап аԥықәала днагәҭасит, аха иара ахы ааҟьеит ауп, наҟ уӡ аҳәошәа, ишкажьыц икажьын.
«Анцәа иныс хәшәык шадыржәыз», – днакәшахт иара, ахаҵкы дцарц иҭахызшәа. Аҵыхәа данҩаха, ибеит ашьа ацрашәы ишыҟаз, дҳашҳатәараха, ииҳәара иҿамшәо акраамҭа дгылан убра.
Ашьҭахь даапкны аконтора длыҩнапҟеит. Аԥхьаӡага рыҳәҳәа ашәваз ианиҟьеит, еилаирҩынтит ақьаадқәа, ихы арықҭаԥшь ианиҟьарц аҷык ааигхеит, аконтора аусзуҩцәа еилеицалеит.
«Шәықәысхуеит, шәызбылуеит, шәысҷыҷуеит», – ҳәа аҳәҳәара даҿын, аха дара ауиқәҿырҭхуаз. Мыдгәа дахьыҟамыз ауп, мамзар уи машәырк иирҟаҵахаҭон.
– Ыт, ааит! – ҳәа, ихәда адақәа ргыланы ацәҳара дшаҿыц даҿын иара.
– Угәы ԥумжәан, иаҭахым, ари еиԥш иагьа урылаӡахьеит, – игәшәымшә рҳәауан аконтора аусзуҩцәа.
Ашьҭахь, аграфинка ахәцәа аанкыланы аҵәца аӡы нҭеиҭәан аҟәырқь-ҟәырқьҳәа ижәны:
– Сара убри аӡәы-ҩыџьа ақәсмырӡуазар, ашәа ԥшь-шьапык сыҵалааит, – иҳәан, ашҭа дылҭҟьан дышиашаз агаҟа ихы рханы иҿылеихеит.
Ашьыбжьышьҭахь Мыдгәа данааи, днартәаны иҟалаз зегь иарҳәеит. Ԥыҭраамҭа иҿымҭра ашьҭахь, иарҳәаз игәы иааҵаххын даацәажәеит:
– Цәаӷьык… ҳақәӡуазар, ҳагьақәӡааит, нас.
Аухаҵәҟьа иахымгакәа араион ахь ирыԥхьеит Мыдгәа иҩызцәеи иареи. Адырҩаҽны, Мыдгәа ида егьырҭ дасу рыҩныҟақәа рахь ихынҳәны иааит…
Муса Лаџ-иԥа дааҳәыцымцит, илацәа еиқәԥсоуп, аха дзыцәом. Адық-дықҳәа игәы аисыбжь иаҳауеит. Днаҳәы-ааҳәыцыԥхьаӡа дзыниалаз акаруаҭ ҷыжь-ҷыжь амшуп.
Аҭынчра иалаҩны иуаҳауан Мысҭаабеи иҟырҟы ашәышәбжьы.
«Ааи, аԥырӷы ҭарыԥсааит, иҭгашазеи!» – дааҳәыцы-мыцит дырҩегьых Муса Лаџ-иԥа. Илацәа нҭаауаны еиԥш аан, аҩны хыхь, аҭуан ахь ауп уҳәаратәы, аҿаҩ аалгеит:
– Ых, иҳәан, – икаруаҭ днықәтәеит, ицәа ааихӡыӡеит.
– Ыы, цәыблаҟ уикааит, узмырцәо иуӷралазеи! – дааҟрым-ҿрымит Ҟазахә, аҭӡахьы днаҳәит.
Муса Лаџ-иԥа ихьыҩршәа иҟаз ихыза ажәырқьҳәа дҩахеит, ишьацәкьарақәа хахаӡа алада иҵыҳәҳәон, ихы ахчы инагәылеиҵеит…
Уажәраанӡа дызхәаԥшуаз апатреҭ хәы ҳаракык икыдчаԥалоушәа ибахуеит, убрахьынтә аӡәы дааныҵхын, илабашьа ааиҵшьуа, иара иахь иҿааихеит. Дызусҭадашь ҳәа уахь днаԥшит, аха дизеилкаахуам, дааиуа, дааиуа, акыргьы дааскьеит. Уи ихаҿы артәашьала Мыдгәа иакәхуп. Аха имаха-шьаха дырзыԥшын, дау хылҵшьҭроуп иҳәаратәы ауп дшибахуа. «Мыдгәа уаҩ асак иакәын, ас иагьабанӡаизҳаи», – ааигәахәт иара.
Адгьыл иҵыҩшәа акәу, ма иара иҿынтә акәу, бжьык иаҳауеит: «Мацәак аламыс убла ихым акәымзар, арахь ааишьас иумоузеи, игәаӷьны унапы злауркӡазеи узыӷрагылахьоу ачеиџьыка. Уара уԥсхьеит, аха уԥсы ҭоушәа ауаа уахьрылоу ауп уамашәа избо сара. Ҳа, ҳа, ҳа… урҭ рцәа иҭамӡара, ирмычҳара иҟоузеи…»
Уажәы зынӡа иааигәаӡаны дгылан уи ауаҩ, иуаҭәа шәпарақәа аԥшәма иашҭаҿы игылоу аԥслышҵлақәа ираҟараны ибахуеит, иблақәа ҭырхаха днарыҵаԥшит урҭ.
Абас, уажәшьҭа аԥсык даанхар, егьи изшьапык ааихигар, ҳаӷеиҭа, ихыҵәҟьа днаӷрагылоит. Еимгеимцарак шибаз еиԥш, ашырҳәа дҩаҵҟьахын, дыҩны ддәықәлеит. Дыҩуеит, аха дышԥаҩуеи, даныҷкәыназгьы убысҟак игәашьамх ӷәӷәамзаргьы ҟаларын, акәарақәа, атышақәа дырхууаа ауп дышцо иара. Ишьҭахьҟа днаԥшызар, илабашьа ду иҽанҵа, ишьапы ауқәа еихҳәауа дишьҭаланы дааихуеит Мыдгәа. Иара иаҳа ирласуеит, дахьыԥауагьы убап, уажәымзар-уажәы ивыҟьҟьо аҵлақәа, акы днаахар, дԥыххаа дцарашәа игәы иааинаҭоит, аха убас дманшәаланы урҭ дрылсуеит, ихаҭагьы иџьеишьоит, ари ас ҟалашьас иамоузеи ҳәа.
Дырҩегьых хыма-ԥсыма ишьҭахьҟа дынхьаԥшыхт:
– Ассир! Ихы-иԥсы зыхҭниҵоз ацәаӷь ду акәхуп дыԥхарсӡаны дказцо. Афақь аԥынҵа икылҟьо, ахы ҵаарҟәрыланы атәыҩақәа аԥса еиԥш иахаргыланы аҳасара еимыцҟьа ишьҭахуп.
«Ыы, адугаӡ, адугаӡ, сыҽшьуа, сухашшаауа сушьҭамзи, иуқәшәазеи!» – ааигәахәт, аха иааг.
Арахь дыҳәҳәаргьы дзыҳәҳәом. Абар, абар, иааигәахаӡоит. Цас иауашәа ишьамхқәагьы ааиҵӡааӡеит.
«Уф!» – аҳәан, имаҟа лахыс инаисит, дхаууала ампышҭа-рчы еиԥш азныказы ҵәҩанҵәыҟа дцеит, аха иԥсы иаԥшәмахаз, махәык ааимԥыхьашәан иҽаларԥсны икит. Ацәаӷьгьы ааиҵагьежьит, нас ишьамхысуа, акраамҭа аҵла ашьапы иадгылан, уажәы-уажәы атәыҩақәа аҽыгәҳәа уа иналарҟацо… Иара днапҟьа-шьапҟьо аҵла амаҵә дшахьынҳалаз днамууаан, дкаууа иҿылеихеит, ус дышлеиуаз тымитышак агәызҳәа дынҭаҳаит. Адгьыл аҵаҿы ауп дахьыҟаху. Аҩада днаԥшын: агәгәаҳәа аӡыцәқәырԥа еилашуеит, еилаҳанто аԥсҭҳәагьы ахажьуп.
Алада днаԥшын: еишьылккараӡа амца хәыҵҟьоит. Ицәқәырԥаны ихаууала есааира иара ишҟа иааскьахуеит.
«Арахь џьаҳным ҳәа изышьҭаз акәхап», – даахәыцит иара. Дыццакны мрагылара шыҟаз ихы рханы ддәықәлеит. Ус дышнеиуаз, ӡиаск дныҽԥынгылеит, цҳа ҵәрык хуп, дықәсны дцарц уахь иҿынеихоны еиԥш аан, шьоукы, аманахцәа реиԥш, анаԥарқәа рышәҵаны иааиԥылт, ирхаҩҩала агәараҳақәакгьы ркыхуп.
– Шәныҵ, шәныҵ! – дыҳәҳәар иҭахуп, аха ибжьы изҭкаауам. Али-ԥси рыбжьара урҭ ныҵашәкәа ицеит. Ашьҭахь деиха-еигәо дәык аҿы дынкылсхт, џьанаҭ ҭыԥуп иҳәартә ибауеит. Убри аамҭазы, алакәқәа рҿы зыӡбахә иаҳахьаз иреиԥшушәах, уарбажәык амҵәыжәҩақәа асаара ишьҭасуа иааихалан, иаԥхьашәа инатәеит. Уи ала ҟәбарқәа ҭызза, аҿы раҳаны иакуп.
«Абааԥсы, сахьҭашәаз умбаӡои, сахьааз сга», – иҳәарц иҭахуп, аха ици-ишәи еилгом, ибз џьыркәалкны иҿы иҭабылгьо иааҭахеит…
Кьыбак анцәа иԥшуаз шьоукы инариҭан, ауарбажә авара инадиргылахын, дыхәнаны, дмадаӷь-мадашәо днеины, уа азқәа иҽнықәиршәит, уи ахәдагьы инапы накәыршаны иааникылт. Зныкыршәа адыԥ-дыԥҳәа ажәҩақәа ааҟьан, адгьыл аҽынаҟәнаҭхеит, иҳал-ҳалуа рыҵа-рыҵа ахалара иаҿын.
«Ҟырр», – аҳәеит иара, кәацк аиҭарц азы. Иарҭмаҟ инапы нҭишьырц иҭахны аҿылаирхеит, аха иақәымшәакәа инавҟьеит, еиҭа аҿылаирхан, аха усҟангьы инаршә мхиеит.
Аха ашьҭахь, аҳаҷаҳәа иааигәалашәеит рҭмаҟ ҳәа акәац ҭаны акагьы шимамыз иара, ицәа дынҭрыхьҭшьит.
«Ҟырр», – аҳәахт ауарбажә ҩаԥхьа, иагьаабалыбаҭеит аҳауаҿы… Убри аамҭазы ацәа даалҵит Муса Лаџ-иԥа, ихы ларханы лахьхьи адашьма иқәын. Ихыза акәзар, зымҩа икажьын. Инапқәа иҵарсны ашырҳәа акаруаҭ днықәтәеит. Иҭысҳаԥӡа, икылгәыгә-мылгәыгә иҟаз игәышԥы ааишьышьит, нас иуаҭәақәагьы атаз-атазҳәа днарысит…
«Сызҭыҵу, сызҭымҵу?» – дхәыцуан иара, – изакә хлымӡаахроузеи сызлаз. Салгеит, салгеит, акгьы сзырҽеиуам уажәшьҭа, – ажәжәаҳәа аҽеилаҳәарагьы дналагеит.
– Иухьзеи, иҟалазеи? – ибжьы наиқәиргеит Мысҭаабеигьы.
– Сыԥсит, сыԥсит…
– Иумҳәои уара иухьыз?
Иӷра инапы нҭакуа.
– Сыцоума, сгәаҵәоума… Еимынахааит закә хьааузеи, иаха уаҳа самырцәеит. Мысҭаабеи ухаҵкы, умашьына аауамашь ашьыжь?
– Имаакуа.
– Сыбзиахәха аҩны сдәылҵын, исықәшәаз сыздыруам.
– Сцароуп уахь, ҳаи, сынҵәеит, сынҵәеит! – иҽеиҵеикӡеит зынӡа.
– Иууазеи, Муса, ушәаӡеитеи, ас убахьоума.
Ҟазахә акымзаракгьы иаҳауамызт, ашыҩҳәа дшыцәац дыцәан.
Руаҟьанчаҟьанбжьы злымҳа иҭасыз аԥшәмацәагьы ҩагылақәеит, Абгьанашь иҵәахны илымаз аҭул ахәшә неиҿалыркәкәашәа луит, аха иара иқьра иагижьуамызт, наҟ иаҳа иацимҵозар.
Иаашаркконы, Мысҭаабеигьы имашьына агәашә иаадгылт, амашьынаныҟәцаҩ иаԥхьа иааҭыҵит аԥшәма ила-чашәа аҵыхуа ршәшәауа. Ишәақь, ихәырџьын, нас даҽа еилаҳәарақәак уа иааҭиган, зымҩа инышьҭеиҵеит.
– Бзиала уаабеит! – инеиԥылт Муса Лаџ-иԥеи Мысҭаабеии. – Уара, Кьаӷәса! Муса Лаџ-иԥа аҩныҟа дугароуп, абааԥсы, дычмазаҩхеит умбои.
– Ее! – иааигәамԥхеит уи иԥшәма иеиҳәаз, – маҷк саачашәап ҳәа акәымзи ашьыжь.
«Аҽы зтәыз иҭиуан аҽыхьча иуамызт», – даахәыцит Муса Лаџ-иԥа.
– Ачашәаха узҭода, Кьаӷәса, аилахараха.
– Абзиараз, – рнапқәа ааимырхит.
– Ҟыҳ, ҟыҳ – даақьыхт «ачымазаҩ». Днеины Кьаӷәса днаиватәеит.
– Дышноугалак еиԥшцәҟьа, арахь ухынҳәны, Ԥсырӡханӡагьы цатәыс исымоуп, иуаҳама исҳәаз?
– Исаҳаит, исаҳа.
Амашьына Елықь ихәы ианнаваҵәиуаз, Мысҭаабеи ишәақь еимыхны, аҭаҳәҭеи иааҭихыз агәыцәи ашьхәеи рҟәартәрақәа еиқәыршәо, шәит, шәит ҳәа аӡахәарҭра дынҭалт.
Мжәатәы лабыҵәк ҳәызбала агәҭа аасҿаҟәан, арахәыц накәыршаны иааиқәысҳәалеит, егьи азхык арҵу надысҳәалан, «ҷаӷь-ҷаӷь» рымшха аҟыршқәа ахьықәтәаз ахь схы рханы сҿынасхеит. Сҵиҟәҵиҟәуа рааигәара саннеи, ҿыцха ашьацра снылаиеит, ҭынч сыԥсы ӡаны уахь сыԥшуан. Аӡа афҩы сԥынҵа инҭасит, ҵуу ахгон адгьыл. Аҵарақәа рыбжьы неиларыԥсан, инеилаԥыр-ааилаԥрит. Ԥсаатәк агага адәы инықәҟьеит, иааигәаӡаноуп уи амҵәыжәҩа ашьҭыбжьгьы шсаҳаз. Саԥхьаҟа илаҟәӡаны азқәа слықәԥшит, мылмыҵын уи, ишәарыцон, амла еиқәынҵәозар акәхарын.
«Уи аупеи аҵарақәагьы зыршәаз». Ԥыҭрак ашьҭахь ҩаԥхьа иааҭынчрахеит. Абна-ҳәа илагылаз ахларҵә амахә иқәтәаз аҵарақәа уажәы-уажәы иалышәшәа саԥхьа инышьҭасны рҭыԥ ахь ицон. Анаҩсшәа, даҽа махәык аҿы – уи ырхәашәа илашьҭын, – ҵыск акы аҵасызшәа инхалон, иԥырԥыруа аҳауаҿы аҽааннакылон.
«Рацәа ҟыршы бзиоуп, зхала ас ихәмаруа, анапы иауршьцылар, иага ибзиахап», – сназхәыцит, сшазыԥшуазгьы, иҭас-ҭасуашәа, даҽа махәык ахь инаԥрит.
Ахларҵә ахы кьацәкьацәра иаалатәеит агәыҵа аацәышәшәны ҵыск, ҟыршуп сҳәаратәы избон абрантә. Акуҳәа инҭалан иԥырԥыруа инеиуаз хьычԥаԥырк инамҵасын, ҩаԥхьа амахә инықәтәеит. Ихәцәырххо иналбаанадеит аҿаҵахәы. Аԥышәгьы амахә инахьнашьы-аахьнашьын, аҽаарҭынчит.
«Иамҵасыршәпи ари иску, иҟанаҵо збап», – аасыӡбеит сара. Ԥыҭк саԥхьаҟа снаскьан, ацгәыхшра сыҽнылакшәа, арҵу зыцраҳәаз слабыҵә ыршәны ԥхьаҟа инкасыршәит. Арҵу адгьыл ианахьыс, иааҳәаҭ-маҭит. Аҟыршы аблақәа ҵыӷәӡа уи иахәаԥшуан, нас, инықәԥраан, инамҵкласит. Арҵу ацқәа ирыбжьакны иныҵԥрааит, аха ацраҳәа иацәшәоу здырхуада, икажьны наҟ амхахьы инҭакәкәа ицеит. Ашьацра сшьацәхыԥала сыласуа сҿынасхан, даҽа рҵук аанкыланы акыга ахьыҟаз снеины иаашьҭысхын, зыбӷа еиҩҵәахьаз арҵу наҟ инамыршәаны уажә искыз уа инадысҳәалеит. Снаҩсшәа, абгыӡра махә аҿы даҽа ҟыршык сназыԥшит.
Агәышҵа ҟәашӡа инаԥшы-ааԥшуан. Аанда сыҽнавакны ишсымчыз иршәны инамҵасыршәит акыга. Уи ахьықәтәаз иаақәԥраан, амҵәыжәҩақәа хахаӡа арҵу ааигәара инатәеит, нас ацқәа ирыбжьакны инаха-аахан, арахәыци иареи шеимаз аҿы инҭанагәеит, азныказы иаахәцәырххан, аха нас иналбаанадеит. Ацқәа нышьҭшь-аашьҭшьны иныҵԥрааит, алабыҵә шьҭарҳәазо ишнеиуаз, ҳәакамак инаҿаԥан, уа иаҿаԥырԥыруа иаанхеит. Илбаанадаз аҿнахаанӡа снеин еимлагәа иааныскылт, арахәыцгьы схаԥыц илыбжьакны илахәлаԥысҵәеит. Аҩны сахьнеиз арахәыц ҩынтә-хынтә еидҵаны иаасыршан, ҩбаны ишаны наҟ-ааҟ рыхқәа ырҟәараҟәантәны ашьапқәа инархасыршәит, егьи азхык, заа исырмазеихьаз арасамахә лаба инакәыршаны инҿасҳәеит. Нас уи абарҵаҿы инкыласырсит, аҟыршы кәлаауа иахьынҳалан.
«Уқәымтәар, уабацари!» – сааҟәындҟәындын, ахкаарахь сцан, ҿаҳәарак аҟара арҵуқәа кны иаазгеит. Иара уажәыгь уа ишхьынҳалац ихьынҳалан. Арҵу ҿаҳәара искызгьы наган уа алаба инадҿасҳәалеит, аҟыршы уажәы-уажә иԥырԥыруан алаба адыр-дырҳәа ирҵысуа, аха изцозма…
Ашьҭахьшәа, агәы анԥҵәаӡа акәхап (ахы ларханы иабанӡачҳауаз), икәаԥҷаҷараӡа инеины инықәтәеит, арҵуқәа инарымҵкласыргьы цәгьа иамбо, инаԥшы-ааԥшуан, ахы уажәы-уажәы иланарҟәуа, нас ишьҭыхуа.
Мчыбжьык аҟара ахыҵит. Алаба аанкыланы иааурҵысыр, арахәыц ахьынӡацоз ихалан ихәмаруан, избалак зегьы рацәа иҟыршы бзиоуп рҳәон. Амала абри ҳацгәы мыжда цәгьала иачычан, абӷа ҭарпеи-ҭарпеиуа, икылԥш-кылӡыҩруа, аԥсы ӡаны инаҵатәалон иахьықәтәаз. Аҿыҵа аӡы аауа, икьиуа, ахы ырнааны иахәаԥшуан. Зынгьы абыркьыл инықәԥалан, иууаӡа иԥахьан уахь, искуеит ҳәа, аха изымнаӡакәа наҟ ихыҩрны инкаҳан, уи нахыс, исзаԥсам аҳәозшәа, уаҳа уи иазхьаԥшуамызт. Еиҳаракгьы уамас иазыҟалаз ҳласба хәыҷы акәын. Амаҭ аҵкыс акамыршша аиааиуеит ҳәа, уи аҵыс ааигәара ианабалак аҷыӷә-ҷыӷәҳәа иахәлаџьаџьаны уа иакуан, егьигьы иҟу-ҵәыууа ашьапқәа дәықәнаҵон, ихьаҵыр аҭахӡамызт, ахы ланарҟәуазма, иԥхашьарамзи ласбак аҿаԥхьа. Агәы анԥҵәаӡалак ацгәы рыцҳа харахаԥшуа аҩны аҵаҟа илхәыҵапҟа ицон.
«Аферым, – ахы аасшьышьуан аласба, – абра утәаны ихьчала, уи агызмал арахь иааумышьҭын», – ҳәа агәшәымшә ҳәаны сцон аусурахь, иара исҳәаз еилнакаазшәа, ашьапқәа аԥхьаҟа инаҵх, ацламҳәа уа инықәҵаны, аҟыршы инаҵатәон иҭынчӡа. Схынҳәны саанӡа уа иҟарулуан.
Ҽнак зны, аказармахь аҭаҭын рыԥхра сахьцоз изгеит, аказарма аҭӡаҿы абыцақәа еихыԥхьхьа иахьыҟаз џьара инкыласырсын саҳәшьцәеи, сареи, сан лаҳәшьа (сан дычмазаҩхан азы мчыбжьык аҟара аҩны дааны дыҟан дҳацхраарц азы) ҳлыдтәаланы аҭаҭын рыԥхра ҳаҿын, амахаҭа рҭәны лара илаҳҭон, лышьҭахьҟа ишьҭаз ашашәа уи аҵа инаҵданы атыртырҳәа уа инахалԥсон. Уи ҳара ҳус еиҵанархон, аха лара илуамызт, ишахәҭоу шәара ираӷаны ишәзахаԥсом ҳәа. Убри акәын ҳан лаҳәшьеи ҳареи еимактәыс иҳамаз, уаҳа даҽак еимаҳкуамызт.
– Бзиа жәуит, – иҳәан, аказарма дааҵашылеит Ҭлабӷан – аколнхара ахантәаҩы ихаҭыԥуаҩ. Адруҳәа ҳҩагылеит зегьы.
Сан лаҳәшьа даныналыхәаԥш, – ацхыраацәагьы ҳамазаап, шәтәақәа, шәтәақәа, – иҳәеит иара.
– Сынрылаԥшып ҳәа сахьааиз, саарыдхалеит, еилаԥсаны сызцом. Саҳәшьа гәаҟцәгьа уажәык цәгьала дакӡеит, џьарак днахгазар акәын, аха изылшода, аӡәгьы дызмаӡам иеиԥш даақәдмырхеи…
Сан лаҳәшьа ацәажәара дахьынӡаҿыз иара ибла еихмырсыӷьӡакәа сҵыс дахәаԥшуан.
«Ҳаи, шәанаџьалбеит, шәыбжьнахуеит, шәахнагоит егьиуеит», – ҳәа ҽԥныҳәак симҭандаз ҳәа сгәы аҭҳара-ҭҳараҳәа еисуа снеизыԥшит иара.
– Ее, шәаб еибгала анцәа даашьҭы… Убригьы аӡәы ҳәа дрымгеи, – даақәыԥсычҳашәоуп абарҭ ажәақәа шиҳәаз.
– Уи ҳаблааԥшыра, ладагьы ҩадагьы ҳаздыԥшылоз иара иакәгәышьан, уԥсы зҭоузеи ҳәа изырымузар, дзыхдырҟьоз ирымаз, – ацәажәара даҿын ҳнаҩсшәа зхы зқәырԥсны аҭаҭын арыԥхра иаҿыз Цица, – ее, уи даархыкәкәааны дызгаз…
– Разҟык ахәыҷқәа анцәа ириҭароуп, – иналыцлырӷзит сан лаҳәшьагьы.
Ҭлабӷан аҵыс зықәтәаз алаба аақәихын иааирҵысит. Иара нықәԥрааны амҵәыжәҩақәа хахаӡа арахәыц иангыланы ахәмарра иаҿын, алаба ахьигалак иаццон. Аҭаҭын иашәыз иԥаҵақәа уажәы-уажәы ачча аарылыжжуан, излазбоз ала, сҟыршы ахәмаршьа игәаԥхон иара. Нас ҭынч-ҭынч даацәажәеит:
– Ахьшь зызкуа изын рацәа иҟырш бзиоуп…
Уи ииҳәаз ажәақәа сгәы иналакьакьеит, аха исмаҳаӡазшәа ҟасҵеит.
Ашьҭахь сара сахь даахьаҳәын, – уажәшьҭа алақәа ҭаӡтәуп уаҳа акгьы. Алаба азхык ааникылан, аҵыхәа ҩаԥхьа аҭӡы иҩалаиршьшьит.
Сара ишызбоз ихы-иҿы ааицакит, иӷра инапы нҭеикын, ихаԥыцқәа аҿҿа аарыҵгеит. Хьаак шимаз ихы-иҿы ианыԥшуан, аха уаҳа ажәакгьы мҳәаӡакәа, ԥшьаала аказарма дныҵыҵит.
– Ҽааны имнеиша сара, ихьаа цәырҵзар акәхап, – лҳәеит Цица, аҭаҭын бӷьыцқәа акакала еидкыланы амахаҭа иахаԥсо.
Ашьыбжьышьҭахь, арыԥхтә иҳамаз ҳаналга, аҩныҟа ҳцеит. Сан лаҳәшьа акрылун акраҳфеит-акраажәит. Хәылбыҽха ҩаԥхьа аҭаҭын ҿыхра ицатәын азы зхы нықәызҵа-аақәызҵақәазгьы ҟалеит. Сара ҳбаҳча аҵыхәахь сцан, арҵуқәа ҟәшәаны иаазгеит сҟыршазы, иахьықәтәаз снеин ичаҟәаӡа снапы аазна искыз акакала иагәылхуа иасҭон. Аҿы ианҭасҵалак, ашьаԥхыцқәа наларԥаны иаҭахымыз амаха-шьахақәа уҳәа ац ала наҟ иамыжәжәа инканаԥсаны, ахәамц шшапаӡа иналбаанадон. Азхара анаҿасҵа, иаанхаз рахәыцк ала еидкыланы иааҿасҳәан, уи зықәтәаз алаба ахы инадысҳәалеит.
Адырҩаҽны аԥсшьара мшы змаз сгәыла ҷкәын Мақса (уи ҟарулс аихамҩаҿы аус иуан) сиҳәан аблақәа сызҭеиӡит – акаҭран сара иаусымахыз, иара исзааигеит, асахҭангьы икаҳажьхьаз ҳмагәыжәқәа руакы аҩны аҵаҟа иԥшааны абз нҿызжәан, игьежь-гьежьӡа убри иалхны ауп ишыҟаиҵаз аблаҭаӡқәа. Амагә абз дуӡӡа жәабаҟа ҟыршы рыблақәа алаҭоуӡрын.
Сара сан лаҳәшьа слыцны сцараны сыҟан хьшькра. Уаҵәы амҩа ҳақәлараны иахьа еиԥш, сашьҭалеит акаҭа, аха аԥсразы, ихәшәызаргьы, аӡәгьы исимҭеит.
– Манча даныҟаз ак ирххалон, аҩны аҵаҟа џьара иҵәахуп ҳәа сыҟоуп, аҳәынаԥқәа ирымфазар, иугап, иззысҭахгәышьоузеи, ҽааны имнеиша сара, – сшаргәаҟӡоз анылба акәхап, сгәы ҟаҵо даацәажәеит Цица, аказармаҿы ашашәақәа амашьына илыцанысҵоит ҳәа саннеи. Ҳусутәы ҳаналга слыцны сцеит аҩнынӡа. Акәасқьа аҵаҟа жәытәӡатәи еиҳәак иааҭылгеит уи, изныз акаламқәа цәышәшәӡа аԥакәи иаганы. Ашыр-шырҳәа имҩанҵо иааиҵыхны инасыргылеит, аԥсыӡқәа зҭаны аӡы иааҭыргаз акаҭа еиԥш, абагәақәеи абызкаҭаҳақәеи ахьынҳәҳәа, агәҭа цҟьаны.
– Убри аахыс аӡәгьы имкӡацт, ҳаҷкәынцәагьы игәаӷьны ирҳәагәышьомызт. Уажәшьҭа аӡәыр дызбарц сыҟахума, сара аблааҭых…
– Ус бымҳәан, Цица, макьана иҟалаша ибдыруазеи! – сҳәеит уи лыҷкәын Манча 1942 шықәсазы Нхыҵ Кавказ
аибашьрақәа руак аҿы дҭахеит ҳәа аусҳәарҭаҿы ашәҟәы шаахьаз шыздыруазгьы.
– Ааи, нан, сгәы урҭынчырц иуҳәагәышьозаап, изыхәлашәаз ҳаздыруам ҳхәыҷқәа насыԥдақәа, хәарҭак анцәа ириҭароуп, нан, анцәа суҳәоит.
Сара акаҭа неиҵаԥсаны наҟ иналсыркит. Аԥсшәа налаҳәаны агәашә сынҭысын, рбаҳчала аҭаҭынҭраҿы сыҩкылсит. Уа сахьнеиз аҭаҭынҿыхра иалагахьан, саргьы радк сҩыбжьалеит аҷҷаҳәа иҿыхуа; абел акәын зҿыхра ҳаҿыз.
Сан даалшәаны, хар лымамкәа дҟалеит, лшьапы дықәгылт, уимоу, Татагьы аҩнусқәа аалҟәылкуа, длыцхраауа далагеит.
– Ас бабанӡасыдтәалагәышьои, бца баргьы ҭаацәарак быдыԥшылоит, рхәы-рыԥхь уҳәа, – иналыдылҵеит сан.
– Сцагәышьап, нас уахьгьы ишыҟоу здыруада. Нас саақәлахп, урҭ бызҿқәоу баарҟәаҵ, ахәыҷқәа рымч ақәхартә иҟоуп, бгәаҟҵәаҟуа еснагь акы баҿызароуп, бхы быздыруам, мшхан, ак ҳҳәар бгәы иалсуеит.
– Сгәы иауам, ишԥаҟасҵари.
– Арҭ уажәшьҭа ихәыҷқәоума?
– Ирыцҳасымшьои, баашәит.
– Аӡәгьы акымзаракгьы ихьӡом, бара боуп ирыцҳахо акәымзар, – даахәыцын, дыччашәа лажәа инацылҵеит, – уажә бҿынабхахуеит ак шынабаҳаз еиԥшҵәҟьа.
– Ишԥазури, мшәан, ауаа ҳрылҵуама?
– Бара бычмазаҩуп, ацәгьеи абзиеи рҿы џьара ибцәагхар ҳәа аӡәгьы гәыбӷан биҭаӡом.
– Ус ҳаргьы илаҳҳәеит, аха ҳҳәатәы халҵом, – сныбжьалеит сара…
Сан лаҳәшьа дызҿыз даҿын: – Ари итәы шыбҳәоз, ани итәы шыбҳәоз…
– Баҳәшьа рыцҳа, ари (саб иакәын зыӡбахә лымаз) деибганы даныҟаз еиԥш акәзар…
– Ее, баашәит, зегь еибганы иҟахзар, егьихзар, бхы бызгәаҭом, мшәан, бара аӡәыр гәыбӷан биҭома.
Тата аҽеилаҳәара даналага, саргьы сымаҭәақәа насшәысхын, акаруаҭ аханы ирҽны ихшьыз сыш еиқәагьы насышьасҵеит. Саб икаба ԥырганы сан исзылӡахыз акьаҿгьы
иҟаԥшьыхәҵәаӡа инасшәысҵеит. Еимаақәас исымаз «сухум-сочқәа» ракәын, ирыбаргәыз, уахьынагылаз, машьынак ниасны ицазшәа, ушьҭақәа ҿаҿаӡа иаанхалон. Сҽеилаҳәа-сҽеилаца, сымаҭәақәа еидкыла сындәылҵит.
– Уара уабацахуеи? – лҳәеит сан митәыкгьы иаақәмырӷәӷәацәакәан.
– Даалааит, баашәит, ари абжьарак сыҳәара даҿуп Мас иахь хьшькра сга ҳәа. Лассы даасышьҭуеит, дынсырхом, – сара сцымхәрас даацәажәеит Тата.
Сара сыблақәа ҭраа сан слыхәаԥшуан, сцара мап ацәылкыр ҳәа сшәаны. Аха уаҳа уи ажәа лымалымкит.
Акаҭа усгьы исымаӡамызт, сҵыс аашьҭыхны Тата слыцны сцеит, уаҟа анцәа иԥшуа џьара акы шԥасимҭари ҳәа агәыӷра сыманы. Сан ашҭаҿы дгыланы даҳзыԥшуан.
– Хьшьыс иикуа сыздырцәом, аха ирласны даашьҭы абааԥсы, ҳзеиԥшроу ибдыруа ауп, – иналышьҭалҳәеит уи лаҳәшьа.
Гәдоуҭа ҳахьылкылшәаз, машьынак ааҳақәашәан, Ԥшьдәанынӡа ҳагеит.
– Ҳиааӡахтеи, – лҳәеит ҳанлалабаа Тата дгәырӷьаҵәа, нас Мҷышьҭа алаԥан ҵлақәа ахьгылаз (уаҩ дук уа ԥсыӡкра даахьан ҳәа рҳәоит) аӡы ҳнырын, апҟызра ҳнаваланы ҳҿынаҳхеит. Алада, амшын агәы кеикеиуа ухыԥшылон, ԥыҭрак ашьҭахь, аҟәарагьы ҟәашӡа иаатит. Сҵыс лаба сҟәаҟәа иқәҵаны, Тата илышьҭаршәны снеиуан сара. Хаҵак соуп зҳәогьы ус дызныҟәомызт ларӷьарахьала лыҵкы акалҭ дҩаханы, леилаҳәара лхы иқәҵаны, дцон дыццакны, уажәы-уажәы сара сахь даахьаԥшуан, сынхар ҳәа дшәозшәа. Аныҟәара цқьа сашьцыламызт,аха саргьы сыкәалаауа слышьҭагәышьан. Сҵыс аԥша анаҵаслак, амҵәыжәҩақәа ҩышьҭнахуан, ашьапхыц хәыҷқәа алаба иаларԥсны иакын. Ус аҟәара ҳшаваз мацара, амшын иалиаазшәа згәышԥқәа ҩашӡа игылоу абахәқәа ҳаҩрыдгылеит, нас иаарҳәны саншьцәа ахьынхо аҳабла ҳҩалалеит. Арахь еиҳа хьшәашәаран, ашәшьыра кашьшьы… Ашҭа ҳанынҭала, саншьа ашәшьыраҿы ахәыҷқәа идыртәаланы аҭаҭын
арыԥхра даҿын, ҳшибаз имахаҭа наҟ инышьҭаҵаны ҳара ҳахь иҿааихеит:
– Ҟоҳ, асасгьы даҳзаабгеит, уааишь уара, – иҳәан, сигәыдҳәҳәала схы днагәӡит, – Уан дычмазаҩуп ҳәа ҳаҳан, дышԥаҟоушь уажәы?
– Дҩаҵыгәгәашәа луит, – лҳәеит Тата, сара аҭак аҟаҵаха самраӡакәа, – нас лашьа иблақәа днархыԥшылан, даацәажәеит: – ҽааны сымнеит, аԥсы еилахараха… ишԥаҟасҵарыз, еилажьны сызрылымҵит.
– Ианаамҭаҵәҟьаз бааит, – иҳәеит дыччо саншьа. Ахәыҷқәа сааигәа ааира рзыгәаӷьуамызт, рԥынҵақәа хыҷҷаа, ицәыббыл-цәыббылӡа иҟан дара. Зны сҟыршы иахәаԥшуан, нас – сара.
– Папа ахьшь икхьеите, аа, абан иахьықәтәоу, – инапқәа рхахо ашәшьырахь снаирԥшит аиҵбы, ашьапқәа еиқәысахҭанха, ихьынааӡа инашьҭыз махәык иқәтәан иҟәиҭӡа, ҳаназааигәаха аҽааршәшәеит, аҽаарқацеит, акыркырҳәа аҵәҵәабжьы аагеит, илахҿыхӡагьы иааҟалеит. Сҵыс наҟ иныԥхьакны, саргьы сеимаақәа аасышьхны, ашәшьыраҿы аҭаҭын рыԥхра иаҿыз снарыдтәалеит.
– Ҳасас аус иҳарушоу, – дыччо даацәажәеит саншьа, – сара ашашәақәа аашьҭысхлап, шәарҭ ари инхаз ахәыҷы атыр-тырҳәа иаашәрыԥх, – инҳадиҵеит иара.
Уи иажәа ҩбамтәкәа, ахәыҷқәеи сареи ҳаицлабны арыԥхра ҳналагеит.
– Хьшьыкра уаҳзааит акәу?..
– Усоуп, акаҭа соур…
– Акаҭа ҳаԥшаап, џьушьҭ. Даргьы макьана кьоушәоуқәак роуп иаауа. Иамуӡар, сара сыхьшь усҭап.
– Раԥхьаӡа иукыз сара ишԥазгои…
– Ушааиз еиԥш аусура уаладыргама? – лҳәан сандугьы сшылбазҵәҟьа лнапы ыргьежьуа сара сахь лҿаалхеит. – Тыҟә (ус дсышьҭан лара), усымбеижьҭеи, уанду дукәыхшоуп, уааины сгәыдкыли.
Сара ашырҳәа сҩаҵҟьан, санду даагәыдкыланы, ҩаԥхьа сҭыԥ аҿы снеины снатәеит.
Аҭаҭын иаҳрыԥхыз нышьҭаҳхын, еиваҵа-еиваҵа аказармаҿы инаганы инышьҭаҳҵан, ҳаахынҳәит.
Аца ацәа иалхыз ашәыра сыхәда инхысшьын, азна ажьи алаҳаи ҿысхит.
– Амла уакып, амарџьа, хәлаанӡа унхоит, – лҳәеит Тата, – амгьал ҽыҭкгьы уа инахалҵеит.
Саншьа абарҵа акәакьҭахьшәа акьыба нкыдыргыланы дыҩкыдлан, хыхь акылҳара иамаз инапы нкылишьын, акаҭа иманы длалбааит…
– Зныкыр ахьшь укхьоу уара? – днасазҵааит сара.
– … Мамоу, – сҳәеит сара сыԥхашьаны…
– Уҩаганы уаансыжьп, сара сеилахоуп, сымхқәа арашәара иакны иагоит.
Ари ииҳәаз маҷк ишаасцәымӷхазгьы ибеит, аха уаҳа акгьы имҳәеит. Иаҭахыз зегьы аармазеины цәыкьа ҳҩышьҭаланы ҳацәеит. Избанзар, ахьшькырҭақәа ахьыҟаз заа уцаны аҭыԥ умкыр, нас уахь уназышьҭуадаз…
Ацәа сҭахәхәа сшалаз сааирҿыхеит саншьа, агылара шаҟа исҭахымзеи.
– Уласы, уласы, – даацәажәеит иара, – уажә ҳамцар, уашьҭан ихьшәахоит.
Сылацәақәа сзыхтуамызт, ажәжәаҳәа аҽеилаҳәара сшаҿызгьы, аиарҭахь исыхон ацәа.
Акаҭеи аҵыси саншьа иаашьҭихит, сара сшәыра сыхәда инхысшьын ҳаицны, аӷдымыдыҳәа ҳаицәажәо агәашә ҳанҭыҵит. Мас ажәҩан дҩаҵаԥшын:
– Еҵәаџьаа ажәҩан агәахьы иааихьеит, ашарагьы уажәшьҭа митәык агым ҳәа сыҟоуп, ее, Тыҟә ахьшькцәа аҭыԥқәа зегьы ркхьеит ҳәа ауп ишыздыруа, – иҳәеит иара.
– Ҟоҳ, имыцәаӡои, сеидру?
– Уаханатә зҽадызгалогьы ыҟами, еиҳаракгьы атәым қыҭақәа рҿынтә иаауа роуп ҳазмыхәо, ҳа ҳтәқәа заа ианзымцалак, ихьагәгәа иаагьежьуеит.
Амҩа ҳаныланы ҳашҩеиуаз, армарахь ала ҳааҳәны Амбара ахәы ҳаҩкыдлеит. Раԥхьа ҳназыдгылаз аҭыԥ ркхьан, ҳныҵаԥшызар, ҩыџьа рҽеикәаԥсаны ицәан. Еи-чеи ҳҳәеит, аха
аӡәгьы иҽимырҵысит. Рыкаҭеи рҵыси аархыхны иугозаргьы, ирбаӡомызт. Урҭ ҳанрывсын, иҩаҳаракшәа даҽа қьалак ҳнахьԥшит, аарлаҳәа ажәҩан иадубалон уи, мцақәакгьы аакәеицеит убрахьынтә, аҭаҭын иахозар акәхарын.
– Оо-ра!
– Еи!..
Ааиқәҿырҭит саншьеи дареи.
– Ладатәи аҿы ӡәрыҟоума?
– Ҳааижьҭеи уаҩ диасуа ҳамбеит, – ибжьы аагеит аӡәы.
Ашыр-шырҳәа иҿынеихеит саншьа, саргьы схыс-хысуа снаишьҭалеит, игьежьӡа игылаз аҵла (хьацоуп сҳәартә избеит) ҳнаҵсын, ахыгәҳәа аҵыхәтәантәи ақьала ҳнадгылеит. Мас ихы ларҟәны уахь дныҵалт. Аҵәыгәагәқәа арсны, аӷәы еидыԥсала ықәҵаны, атәара иҟаҵаз днеины днықәтәеит. Анаԥшырҭақәа зшәаҳауаз амахәқәа днарыха-аарыханы иааириашеит.
– Иккаӡа лада-ҩада зегьы убарҭоуп, – иҳәеит иара, – Абрахь, ақьала ашьҭахьҟа, снеиуеит ҳәа уаламган, бахә бааԥсуп, уаӷеимшхара, улаҿҟьар, шәыԥсык ухазаргьы унхом. Нҵәарак ҳзумуааит… – аҵыс зықәтәаз алаба аҵыхәа ақьала злашшыз ашә-махә илалеиршьшьит, – уахылаԥшла, амарџьа, џьара акы иуцәамгааит, – сгәысҽаниҵеит иара.
Акаҭа еиҵыртланы аԥхьатәи анаԥшырҭа иамариашаны инаиргылеит.
– Аҵыс акаҭа иазааигәаны иумырхәмарын, ахьшь иуцәашьыр ҟалоит, маҷӡак инадганы… Алаба роуны иумкын. Ашьыжь ахәыҷқәа аҭаҭын иналаҵаны сара амхахьы сцароуп, иахьа ажәпара сзалхыр, ирашәоу акы еиԥш исыԥхьаӡон, – дааҭгыланы соуразоуроу лаԥшыла сааимидеит. – Угәы иалымсааит, уара, уныжьны сахьцо.
– Ҳм… сгәы ишԥалсуеи, аха… уеиласырхеит.
– Уҟаз, абзиараз, – иҳәан, днасыдҵны дцеит.
Арбаӷьқәа аки-сиҳәа рыбжьқәа еиқәдыргон, ажәҩан каххаа еилган, кьиу-сиуҳәа зны-зынла ԥсаатәқәак аҵх рыбжьы налыҩуан…
Маҷк аҟара сылацәа нҭаазаап, санааԥш иаашарккон, сармарахь – амшын газго иҭажьуп, саԥхьаҟа – хәраны иҩашьҭын, џьран иаасыкәыршаны, митәык исцәыхарамкәа, скьынџьқәакгьы сылаԥш нархьысит. Акы, алада хәыҷык инаскьаган, егьи, сҿаԥхьашәа ахьаца игылаз ахықәцәа иқәҟаҵан, Лыхны ауахәамаҿы избахьаз аџьарсахьа еиԥшнысшьалон иара. Ахышә скылԥшуан, иаауазар абрыстәи иаауеит ҳәа сгәы излаанагоз ала, аха абри хьшьуп ҳәа сҳәаратәы акгьы збомызт. Ашьхарҟәыҭқәа каамеҭ ҟарҵон схахьы. Урҭ рыбжьы мгозар, ишшаӡа ианху хьшьуп уҳәарын.
– Илеит, илеит! – бжьык слымҳа инҭасит.
«Сара соумашь дызҿу?» – саахәыцит ашәымҭак азы. «Уара, абри игәеиҭазишь», – ҳәа схы нцәыҵырҳәҳәаны снаԥшызар, абырстәи, зынӡа ахьшь аауеит ҳәа сгәы излаанамгоз ала, акы ласыхҟьеит. Агагагьы саԥхьа абна ҽыгәра инылаӡит.
– Изыршәазеи, аџьыкаҵәаҵәа иазшахааит! – снаҩсшәа итәаз иоуп сҳәаратәы акәын, дырҩегьых ибжьы шсаҳауаз.
– Иҟалеи, уара? – изгәаӷьит саргьы.
– Иумбаӡеи уа илеиуаз?
– Избеит, аха…
Амрагьы уажәшьҭа акыр иҩхалахьан, сшәыра аацәырызган, акы снацҳаит, ҩбаҟагьы лаҳа сфеит. Абаҭлыка ахы насҿыҵаскын, ҿамҩақәакгьы аӡы зжәит. Сҟыршы хьыҭҟәиҭуашәа иқәтәан, амла иакызар акәхап. Сқьаса хәыҷы иааҭганы, рҵуқәак наҿасҵеит. Нас изықәтәаз алаба аақәхны, инцәыҵырҳәҳәаны иаасырхәмарит, ус баша схазы, илахҿыхӡа ианызба, сгәы иаахәаны, алаба ҩаԥхьа аҭыԥ ахь иныԥхьаскит.
Ицаҳәцаҳәуа схаҿы икыдыз амра нхышәҭын, амшын ахь инҭалеит. Абни ак – ашьыжь илсыхҟьаз ауп, уаҳа акгьы снахьымԥшыцт. Ус аӡәы ишьҭыбжь аасаҳаит, убри инаишьҭарххны, адгьыл дааҵыҵызшәа, саԥхьа даагылт уаҩы ҳаракык иааиланы, ар-маҭәала деилаҳәан, икьаҿ ус иоужьын, иласхатә қалбадқәа ишьаргәацә ашәпараҟынӡа иҩаган, рқьышәқәа кәыркәырӡа галошқәак ишьан. Дшааиуаз сқьала аԥхьаҵәҟьа даагылт. Сылаԥш нарықәшәеит ԥштәы хкыла еиланы игәышԥы икыдыз дыргақәакгьы…
– Уа ура уқәуп, – иҳәеит иара.
– Еицҳақәуп, – сҩагылан аԥсшәа иасҳәеит.
Исҭааз ақьала авараҿы икажьыз ақды днықәтәан, нас сара сахь дааԥшын, ҭынч-ҭынч даацәажәеит:
– Иахьагьы баша аамҭа ҳарӡит, иацы ҳаныманшәаламха, иахьа џьара ак шԥаҳԥыхьамшәари сгәахәуан…
– Сыздыруам ирыҵалаз, – саацәажәеит саргьы, – аҭыԥ ҽеим?..
– Уи зда ыҟаӡам ауп. Аԥшаҳәа иаванагалаз ара иҩкылымшәар ҟалаӡом, – иааҿахиҵәеит иара.
– Макьана ираамҭамзар?..
– Август мзазы ахьшьқәа кны иқәыртәаны иҳаман.
– Тәым қыҭак аҿынтә салхәхәа санаах…
Сажәа аҳәаха самраӡакәа днасԥыҩлан:
– Ухиахоит, уманшәалахоит, уи хьаас иҟоумҵан, – иҳәеит иара. – Ҵаара ԥхашьарам, узыҷкәында уара? – инациҵеит.
– Сара аратәӡам.
– Аа, усасуп, нас?
– Сагьысасцәам, аха…
– Уара угәы иалымсааит, ҟьалаԥалас иҟоу зегьы абри ахәы иқәԥсоуп, жәаха абраҟа, уажә уахьтәаҵәҟьоу стәан, рҵуқәак сыҟәшәоит ҳәа абанс снавалеит, схынҳәны сааиаанӡа сҵыс аӡәы икылԥаан игахьан, намыс анцәа иримҭааит, – акыраамҭа убас сыбла дхыԥшылон, сара исзымычҳазт, сааҳәыцымыцит, аха иара уаҳа акгьы имҳәеит.
Аҵыхәтәаны уи дсазҵааит: – Уара Мас иаҳәшьаԥа уакәӡами?
– Ааи, – сҳәеит сара.
– Аа, хылтыҿ, ҳа ҳтәы уакәхупеи! Ҟыҳ, – даақьын, ихаԥыцқәагьы аҿҿы аарыҵгеит, иарма шьапы наиҵихит, илахь еимарццеи ишьамхы шыҟаз иааишьышьит.
– Аӡаӡ аланаҵошәа исхьаауеит, зны-зынла иҭынчхуп, – ҳамҭакы дааҭгылан, ашьҭахь инациҵеит, – мыцхәы ахгыларагьы аҭахӡагәышьам, аха иаауоу?
– Уанхгылалак иухьуазар уԥсы ушьарами.
– Сгәы иауама акы сымнаха-аахалар, урыхәаԥшуа узлатәарызеи.
– Афронт аҿы акәхап иахьухьыз? – снаиазаҵааит, митәыкгьы убри сназымхәыцӡакәа.
– Аиеи, 1944 анҵәамҭазы… Уи аахыс ӡырԥхеи хәшәтәырҭеи сахьымнеиц ҳәа акрыҟоума.
Иқьаса аацәыриган, аԥсуа ҭаҭын ҩеижьӡа, еиҵыхәхәа иаахихын, газеҭ ԥжәахак инагәылеиҳәан, инеиҿыҵеикит, амцагьы аркны алҩагьы ноуижьит, ахәыз-хәызҳәа деимҳәауа.
– Арраҿы амахорка сахьашьцылаз акәу, ари аасҿыҵаскит – аимҳәара сналагоит.
– Иуԥырхагазар, иучысхәымзар… – дахьеимҳәацәаз даарыцҳасшьан саацәажәеит сара.
– Аиеи, уаҟәыҵ ҳәа ауп иуҳәауа. Аҩы зжәуам, ауатка сҿахьы иназгом, аригьы аасҿухыр, саалгаӡеит зынӡа.
«Арыжәтә ужәуаны, аҭаҭын уамыхозар еиҳа еиӷьын», – аасгәахәт, аха игәаӷьны исызиамҳәеит, насгьы уажәоуп данызба, сиҿаԥаны сиацәажәо салагар сышԥеиликаауаз.
– Абри, – иҭаҭын рҳәы инацәақәа ирыбжьакны исырбо, – бжьҩык-ааҩык ианҳазхоз ыҟан… Аҭабиаҿы ҳахьҭакуан, ицәаакырамзи, хыбрак ухы ныҵоукып ҳәа уҟазу, арахь унҭыҳәҳәар ҟалаӡомызт. Ҭаҭынк аӡәы иԥыхьашәар, еимданы ҳазегьы ҳахон. Исгәалашәоит, зны Аԥснытәи аҭаҭын дамаҭқәак сзынарҭин, ҳавзвод аҿы акраамҭа ирхашҭуамызт, ада ҳәатәы рымамызт. «Умшәан, Адгәыр, анцәа иҳәар, шьҭа лассы аибашьра еилгоит, уаргьы аҩныҟа уцап, иаҳзааурыхып аҭаҭын хьҩежь», – иҳәон ҳкомандир, – даахәыцын, даақәыԥсычҳаит, нас инациҵеит, – хаҵа бзиак иакәын, Донтәи казакын. Венгриа ахы ианақәиҭаҳтәуаз, Балатон ҳәа иахьашьҭоу аӡиа ааигәара дҭахеит. Аӡбахә умаҳахьеи уи аӡиа?.. Ҳа ҳ-Риҵа иахьеиԥшқәоу ыҟоуп.
– Уажәадагьы аӡбахә смаҳацт, – сҳәеит сара, иахьсзымдыруаз сацәыԥхашьаны, сагьааҟаԥшьхеит.
– Уи уацәыԥхамшьан, макьана ухәыҷуп, уаԥхьаҟа иудырша, еилукааша рацәахап.
Сара ақьала аҿышәҭахьтә нырцә ахәахьы снаԥшит, аскьынџьқәагьы блала иааимыздан, сыниазҵааит:
– Аԥсуа дуцзу уахьыҟаз?
– Исыцымкәа… сара избахьоузеи, аха… еиқәа зшьазҵо зегьы хацәам, изхысҳәаауа, Ҭрамбак дҳацын, Даҭикәа ихьӡын,
еиҿамск иакәын, убрахь шәара шәахьтәиуп, – инапы иԥаҵа иналишьын, инациҵеит, – уи иҩыза хаҵа синымиацызт афронт аҿы, шәнеибац анырҳәалак, уа абри ажәылара анцәа сацәнумырхан ҳәаны, акеҩҳәа ахаҵара ашәа ааҭирҟьон, ҳаԥхьа дгыланы иҿынеихон, ибжьы аԥсы дыҵнарҟьарын, абза иакәым…
– Уи сара иӡбахә саҳахьеит, ҳқыҭа даиуаҵәҟьоуп, ҵабыргны, аха ус хаҵарак илоуп ҳәа смаҳацызт.
– Ус акәзар, дуздыруазаарым.
Убри аамҭазы «о, дада» ҳәа ҷкәынак ибжьы аагеит.
– Закәызеи уара, иуҭахузеи? Сҩеиуеит уажәыҵәҟьа. Дшәоу ак ихьт, аҽадҳәыс… Угәыла иҭоурыхқәа аҽазны иуасҳәап, абзиараз, – иҳәан, ақьала дныҵыҵын, ихы раҳаны ажәҩан днаҵаԥшит. Саргьы днаскьазгарц сҩагылеит.
– Ухәыҵал наҟ, – иҳәан, илаба нкаиршәын ҩаԥхьа арахь дааҵалт, саргьы акәакь ахь сныгҿаҟәыҟәт, иара аҵыс ашш иаакылиԥаан, «шәиу, шәиу», – иҳәан, аҩада ихагалаӡаны инаирхәмарит, иҳамариашаны ҳхаҿыҵәҟьа ихын ахьшь. Знык-ҩынтә раҟара иаахагьежьын, иҩаҳхысны аҿынанахеит.
«Шәиу, шәиу» ҳәа аҵыс иҳаракӡаны алаба ахықәцәа иахаргьежьуа ирхәмаруан, аха ани ажәҩан иалаз иԥсыр акәын ианхьаԥшшаз. Ус ҳалаԥш иныҵшәеит.
– Ма азхара ыфан иҟоуп, мамзар, ахы дубеиа иабоит. Имп шәымоуп аҳәазшәоуп аҵыхәа лаҳҿаҟьаны ишцаз, – ашьҭахь дааԥышәырччан инациҵеит, – ажәҩан иалоу акәым, уахи-ҽни адгьыл иқәгылоу ҳаххәыцуам. Суҭаххозар, убжьы рга, ара ҩадахьоуп сара сахьтәоу, аха иахьатәи ала иаԥсам ҳәа сыҟоуп, уажәшьҭа иаауа сыздырцәом, – аҵыс насыркны иҿынеихеит.
Сара сыблақәа ҭраа ахьшь рымҩа сазыԥшуан. Аладахьтәи аскьынџь аҿы сылаԥш нақәшәеит хьшьуп сҳәаратәы акы, ихарамзи, цқьа исзеилкаауамызт, амалмыҵқәеи акьақәеи уаныржьо ҟалоит. Иҟанаҵо збап сҳәан, сшьамхы насырсын, ақьала азшьаҟак иаваршә иҩагаз акалам ааныскылан, егьи снапала аҵыс нцәыҵырҳәҳәаны иаасырхәмарт, сагьымшәышәит, избанзар, ас ахьшь ааигәаны ианыҟоу ашәышәра аҭахӡам ҳәа рҳәауа саҳахьан. Сшыԥшуаз, инықәԥраан, икәкәаӡа аҿаанахеит. «Уажәшьҭа акаҭахь ауп аус
ахьыҟоу», – сҳәан, сҵыс алаба иқәырхәмаруа уахь сыԥшуан. Ашәымҭак ала, акаҭа иамыскәа уи иаахҟьашан, ашьаԥхыцқәа ҭыхны аҵыс иназыҭрысит, еиқәаҵәа-шкәакәала еилҳәаа-еилҳәааны агәышԥы снахәаԥшит сҿаԥхьаҵәҟьа. Ых, ҳәа сгәы аҭра иҭамгыло сҩаҵҟьеит, сҵыс ахьызгаз ҳәа акгьы сгәалашәом. Иара схацәа ианнықәыԥш, ажыжәҳәа аԥша насыжәҵаны, ашьҭахьҟа ицеит. Снапы иакны исыцәцаз аҟара сгәы аасыхьит. Снаԥшызар, сҵыс рыцҳа агәы хаххала амахә ҩақәа ирыларшәын, аҷыӷьҷыӷьрагьы иаҿын, ак шыҟалаз адырзар акәхап…
– Ари уқьала иахҟьаны ицаз умбаӡеи, уара? – иҳәеит иццакны сара сахь иааиуаз Адгәыр.
– Избеит, аха иамуит!
– Иҟалеи…
– Ашьҭахьала иааины исыжәлеит.
– Аҵыс еибгоу?
– Аҵыс акгьы амыхьӡеит.
– Уара иузымдыруазар акәхап. Ухәыҷыми макьана, иабаудыруеи… Ашьҭахьала ахьшь анааиуа, аҵыс уара уахь унахан, акаҭа аԥхьала еиқәужьроуп.
«Усқәа ҟасҵо егьиуа сумахындаз», – аасгәахәт, аха иааг…
– Агәҽанызаара, аибагара – зегьы ирыцкуп. Абри аус хәыҷ аҿгьы.
– Икылшәаны акызаҵәык анааигьы, сара сеиқәымшәеит.
– Уи хьаас иҟоумҵан, уара иутәымызт, ицеит, – сгәы ааирҭынчит иара.
Аҩада џьара ахәахьы ԥсаатәқәак хын ихагьежьуа.
– Анҭ убоу?– сҳәеит сара, – акы, ҩба, хԥа!..
– Ахьшьқәа ҭыҵит ҳәа сыҟоуп, – иҳәан, илаба ааиҵшьуа, ашыр-шырҳәа иҿынеихеит. Саргьы сҟәиҭӡа снеины сҭыԥ аҿы снатәеит, анҭ ахьшьқәа ихыз сырзыԥшуа.
Шәи-сиҳәа ахьшькцәа рышәышәбжьы гон. Ишызбоз, руакы ажәҩақәа еидыԥсаланы хыгәҵәы илҭалеит, Адгәыр ихахьы ауп сҳәаратәы, ампыл еиԥш аҽеикәаԥса илеиуан, аҵлақәа илрываӡит. Сара сындәылҵны уахь сыԥшуан, ҩаԥхьа ихалозар ҳәа, аха уаҳа ахабар сымбеит.
«Икызар акәхап, анҭ џьеи ирышьҭрын…»
Амра аӡы инӡаагылон, сшәыра иҭаз амгьал ааҭызган, акы снацҳаит. Алаҳа еилаҟьыҵәы иуфаратәы иҟамызт, ибжьысхьан, наҟ инкасыжьит. Амшын ахь ала аџьра иаахшәеит хьшьык, амра ашәахәа иакәабон иара. Аҵыс зықәтәаз алаба саахан, наҟ инцәырганы иаасырҵысит, иара нықәԥраан, амҵәыжәҩа хәыҷқәа хахаӡа, убас ихәмаруан, имлашьуаз ахьшь акәым, ажьы ԥха иахыҵызгьы иазыҭрысып уҳәарын… Ахьшь ааигәахацыԥхьаӡа амҵәыжәҩақәа еиднаԥсалон, акаҭа ааигәара ианааи, иаакәараҵан, егьи ишыҟанаҵаз еиԥш, иахыкәшаны сара сахь аҿаанахеит, ашыԥ аашьҭнаргеит саԥхьа, асаса ҭышәшәаа абла ҩежьқәа ҭцаны. «Кьыу» аҳәан, иааҵырҵырит. Сыкаҭа ашырҳәа слахан, аха абжара илеиаанӡа, илсхууаан ақьала илыҩнаххит. Икылԥшша иахьыҟаз ахыб иҩаҵасын, наҟ инкылҟьеит… Снапы иакыз слабагьы аадырдырит. Снаԥшызар, сҵыс ԥаҭԥаҭуа ихьынҳалан, ахы аӡәы аҳәызба наҵишьызшәа иахкәыцәаа иҟан, акәаԥ-акәаԥҳәа ашьа илеиуаз сшьаргәацә инақәҭәеит.
– Ыы, аџьыкаҵәаҵәа уазшахааит! – сгәи сылаӷырӡи еилаҵәо саамақарит сара.
Ааилашәшәымҭазы, сҵыс рыцҳа кәлаауа икны, сыкаҭа сыма саншьцәа рашҭа сынҭалеит.
– Иҟалеи, иухьи? – сшырбаз еиԥш, иаасыкәшеит ахәыҷқәа.
– Сҵыс ахьшь исцәашьит, – сҳәеит сара, ауеимадаҳәа инеимасҭәарцгьы аҷык аасыгхеит.
– Ухаҵкы ицааит, нан, хьаас иҟоумҵан, – сгәы аалырӷәӷәеит санду. Ԥыҭрак ашьҭахь инацылҵеит: – Мас иузиԥшаап аҵыс… Ахьшь шуоурыз...
Уа ҳаицәажәо ҳшеидгылаз, аҩни аҵлеи рыбжьара ауардын игылаз аҽаваӡо, са сышҟа аҿаанахеит ацгәы, абӷа шьҭарианы икылԥшуа уаман иҟанаҵоз. Уи сҟыршы рыцҳа иаҩаӡозаарын, аха сара митәык исызгәаамыгӡеит. Ашәымҭак азы иууаӡа иԥаны сҵыс иламҵасын, арахәыц лыҿҳәаны, иаҿыҵарзза иаманы илаҵҟьеит. Сара сгәааны сыҟамзи, слахьӡан, акәасқьа аҵаҟа ихәыҵалаанӡа иԥагәаӡа снапы иакыз слаба ашиҵәҳәа илахысҟьеит, аҟыжгьы аахгеит. Аха иаԥыхьашәаз аҿаҵахәы канажьуазма, иаулак ашьамхы аҽанаргеит.
Убри аамҭазы саншьа калаҭк ҭаҭынла еихачаԥа ирҭәны, ахҵысҭа даахыҵын, аҭаҭын ахьыдрыԥхуаз аҵла аҵаҟа инаган инаиргылеит. Иҟалаз шыҟалаз аниасҳәа: – Акаҭа митәык иадымгакәа, алаба хәы ркьаҿны ирхәмарла ҳәа уасымҳәази аҵыс, – иаасгәалаиршәеит хьшькра санигоз исеиҳәаз ажәақәа. Убра дсыдгылаҵәҟьазшәа ауп сыгхақәа зегьы еилыршәшәаны ишсеилиркааз.
Адырҩаҽны ашьыжь саншьа ҟыршык агәылара дцаны ирымхны исзааиган, сыкаҭеи иареи неидкыланы ирымхны исзааиган, иаашьҭыхны сеиҭацахт. Аҭыԥ ахьыҟаз сымдыруази, агәыдыҳәа сыҩкылст. Аӡәгьы имкыцызт уи, сыкаҭа наргыланы, ԥшьаала снеины снатәеит. Шьыбжьаанӡа машәыршәагьы акы сымбеит. Ашьыбжьышьҭахь, икылшәшәа аара иалагеит ахьшьқәа, акы маҷк иҳаракын, аҵыс асырбеит, сшәышәит, аха иааҳәынгьы исыхәамԥшит. Амҵәыжәҩақәа атыр-тырҳәа иҟьо, амрагыларахь ицон ишзахәоз. Уи инашьҭарххны аҳәишра иааҭҟьазгьы иансывс ауп ианызбаз, илаҟәшәа иааиуан, иаразнакы сылаԥш иҵамшәеит.
«Иахьа џьара акы сԥыхьашәар ҟалап», – сгәы иснаҭон сахьтәаз.
Аџьра ахәы хьшьык аахшәеит, сҵыс аацәырызган, ишсабжьыргахьаз еиԥш, алаба агәҭа аанкыланы акаҭа ашьхәаҵәҟьа, ахьшь алаҳаргьы ашьаԥхыцқәа аҵыс аҿынӡа изымнаӡартә еиԥш, инадганы иаасырхәмарит. Ашыԥ аалгеит сыкаҭа, уи неиқәыжьны, сҵыс ганха инасыршәит, ахьшь иҳәаԥы-ӡыԥуа акаҭа ишалазгьы, аҵыс акәын изышьҭаз, аха уахь шьҭа изынаӡомызт.
– Иҟоуи, уара? – ибжьы геит Адгәыр.
– Искит! – аҭак ҟасҵеит сара.
– Аферым!..
Саԥхьа ишьҭоуп агәы ҩарханы, икаууа ажәҩан иалаз, зҽырԥагьа хыхьынтә иԥшуаз. Нап зкьымсыц, ицыҩцыҩуа, еилыбзаауа…
Акаҭа ишалхтәыз схашҭын, сшанханы сахәаԥшуан, иага умҳәан, раԥхьаӡатәи скымҭа ахьшь!.. Сызнапык ала, акаламқәа еидкыланы икны, егьи снапала иалсхуеит ҳәа сҽыназыскит, аха снанашьҭуазма, ашьаԥхыцқәа ҭыхны икшоит ҳәа иаҿуп.
– Уаагыл, уаагыл, уахәыр ҟалоит, – иҳәан, даасыдгылт дыччо Адгәыр. Днеиҳәҭҟәыҟәлан, аԥсаатә азқәала амҵәыжәҩақәа еимлагәаны иаанкылан, – акаҭа еиҵыртла, – инасыдиҵеит иара.
Сара ашырҳәа азкаламк кны санҩаха, аҽааиҵнахит, нас ԥшьаала ахы, ажәҩақәа уҳәа арахәыцқәа иркылго акаҭа иаагәылигеит.
– Чам-гьезылқәа иреиуоуп, – инышьақәиргылт жәлас изеиуаз.
– Чам-гьезыл?.. – урҭ ахьшьжәлақәа зегьы сара иауздырхуаз.
Ачабра илылаҳәаны, рхықәцәақәа зны аҵыхәахь инеиқәиҳәалт, нас ахахьы, ԥшьаала азқәала асаара инышьҭеиҵеит. Акаҭагьы ҩаԥхьа ҳаицхырааны инаҳаргылеит. Иҳаи-ҳаиуа абыӷьра иларшәыз аҵыс аашьҭысхын, аҭыԥ аҿы иныҟасҵеит. Мыцхә аџьабаа иабаз азы, рҵуқәакгьы наҿасҵеит, аха уи иаҭахымкәа акәын ихәцәырххо ишылбаанадоз. Агәы иҭҟьаз уажәыгьы имааицызт.
– Макьана аамҭа ҳамоуп, умыццакын, нас ҳаиццап, – иҳәан, Адгәыр ҩаԥхьа иҭыԥ ахь дцеит.
Прышәҭ-прышәҭ ҳәа алада аҭаҭынрҭа шыҟаз аӡәы дҭан, дачашәон.
– Уарбан, уара, уа иҭоу? – ибжьы наиргеит Адгәыр, мҩабжагьы дымҩеицзар ҟаларын.
– Сара соуп, – иҳәеит, ачашәаҩ. Ибжьы ҭхаашәа акәын ишсаҳауаз.
– Ҟоҳ, Колчка уоума?.. Уаҳа чашәарҭа умоуӡози, уара, арахь уҭамлар?
Егьи акы иҳәеит, аха еилырганы слымҳаҿынӡа имааӡеит. Убри ашьҭахь, дук мырҵыкәа, ахьхьаҳәа сыҵаҟаҵәҟьа ахьшьҵәҵәабжьы аагеит. Убри инақәырццакны иаасаҳаит: – Берлин, хенде хох, бац, бац!.. Гимлер, Гимлер!.. Арахь уиас сымҳәеи, алышькьынтыр уагааит!..
«Деилагама, ииҳәақәо закәызеи»,– аасгәахәт сара. Митәыкгьы бжьымсыцкәа ихы снықәԥшит иаргьы, аха нас дысцәыӡит. Ус дынсыҵсны дцеит шысҳәоз, сгәысҽанӡамкәа
сышә даалагылеит. Уи иаҵәеи шкәакәалеи еилҳәааны иҟаз амшынуаа ркьаҿ ишәын, иеиқәа анапы ҭбааӡа, ихылԥа еиқәаҵәа ақә ылган, абз цырцыруа ирнааны ихан, аԥхьа иҩежьӡа амшын уаа рдырга ҷыдагьы аман иара. Еимлагәа иикыз ахьшь наирԥрын, игәыбжьынацәа иахаршәыз ашьапрхиага аҟаитан ала даахан, имахәҿа инықәиртәеит, егьи инапы ишьҭахь иавакшәа икын, нас ахьшь агәы иныҵишьын, амҵәыжәҩақәагьы ааирҽеит. Имаҿа агәҭа ахьазеиҟараз иԥагәаӡа ихҵәан. – Гимлер, Гимлер… шәит, шәит! – дааҭгылан, ила даԥхьон иара. Али-ԥси рыбжьара амыркаџьы агәылапапа иаакылҟьеит ила чашәа, иҳашҳашуа, абз ҭхәаа зымҩа инатәеит. Шашәала иԥаны иҟәныз ишәырагьы ҩбаҟа ча ҭан.
– Хьыӡ шьахәкгьы ахьӡутәитеи, – сҳәеит сара илазы.
– Ҳм… Уи ус сыхәмаршәа иахьӡыстәит, ахьыӡҵәҟьа Имга ауп, анемец лажәлоуп, башамашак акәу џьумшьан. Аб – Дакс, ан – Млада, абду – Дак, уи аб – Дик, уи аб, уи аб – Гим… – иара убри ами ахьыӡ ҷыдагьы зхаршалоу.
– Иаҳҳәеит ҳәа… – снаихәаԥшит сара еиқәиԥхьаӡақәаз омашәа ибаны.
– Ихоумҵаӡои нас, уҭахызаргьы апаспорт иацу усырбап, документла еиқәышәшәа иҟоуп, ак узахҳәаауам.
Уи уаҳа ақәҿысымҭит. Ԥыҭрак ашьҭахь ихьшь ихы инықәиртәан, сара стәы ихаԥыц ала ачабра азхык ааԥиртлан, уи агәы дныҵаԥшит:
– Ажәла бзиақәа иреиуоуп, сыԥсымзар. Уара уакәу изкыз?
– Дызусҭада, нас, сара сакәымкәа!
– Уааи иҳаԥсахып. Ахьыҵәҵәа еиԥш еиқәшәшәа, ашьапҭаӡгақәаҵәҟьа зеиԥшроу умбои, аҵәҵәақәа ракәзар, хԥа-хԥа мааҭ ҳәа исыхәҳаит. Верск абжьы уаҳауеит.
– Ҵабыргыҵәҟьану?..
– Сан лыԥсаныс…
– Архиашьа ҟаимаҭуп, еилыскаауеит, аха удинаныс, ишсоуҳәара, ача шԥакуеи ухьшь?
– Ишԥакуеи ба? Абаак, аԥсцәа урысымҭеит. Ашәи-ҭышәи инанашьҭуам, икылнаԥаауеит. Иҩаҵԥрааит – инагәыдысҵеит…
Берлин, хенде хох, бац, бац!.. – дааҭгыланы даасыхәаԥшит, нас инациҵеит, – иуасымҳәеи, мшәан, иааҩнаҵәоит.
– Аиеи, ибзиазар акәхап, – уиқәшаҳаҭымхар иуазма уеизгьы, – аха сара раԥхьаӡа искыз ахьшь аӡәгьы исызиҭом. ...Еилумкаауеи уи иаҵанакуа закәу?
– Ус убахьоу? – иааицәымыӷхеит исҳәаз. Наҟ ихы наирҳәит, иқьышә аӡә дҭасызшәа.
– Шәыраҭракгьы узақәсҵоит иуҭахызар, уаҳа акгьы сымам, анцәа ибоит, – дызҿыц даҿын.
– Мамоу, аҽыкәаша ацҵаны исуҭаргьы исҭахым.
– Нас уахьымхәааит!..
– Избан?
Ашьҭахь, ишамуаз ибазар акәхап, ижәҩа дынҭасын, усҭ иҳәан, сара сахь иааирххеит иикыз сыхьшь. Иааимсхын, излаҳәаз ачабра хықәцәақәа, ԥыхьа еиԥш, ажәҩахырқәа нылаҳәаны ашьҭахь иааидыскылт. Ус ҳаихәлаӡырҩуа ҿымҭӡакәа ҳгылан. Нас ақды ахы днықәтәеит, ихьшь ихы ишықәтәац иқәтәан. Ишәыра иҟәынҳәалаз анаалаҟә, ила ицыз уа иҭаз ачақәа инарыфҩит.
– Ҭиҭ, уҵыҵ наҟ!..
Ила ԥхашьазшәа, ахы наҟ инахан, иааҟрымҿрымит. Папироск иҩежьӡа, илымҳа иаавҵхны, инеиҿеикит, исԥычка ашьхәа инап ԥагәа инықәикын, иарӷьала сԥычка цырак ааҭиган, ашырҳәа амца наиркит.
Сара сылақәа ҭраа сихәаԥшуан, зынгьы даарыцҳасшьеит, даараӡа исцәуадаҩны сыниазҵааит:
– Аибашьраҿы аума абас ахьухьыз?
– Аибашьраҿы акәымкәа, уаҳа иаба? – инышьақәирӷәӷәеит иара зназы. Нас иқьышә аччара аақәххны, – алаҳа салыҩрны исыхьыз џьушьома?
– Ус сгәы ишԥаанагоз…
– Рыҭраҿыҵәҟьа сыҟан. Рыҭра… Реихстаг… Иумдыруеи? Зны аҭабиа ҳашҭатәаз, иахьаанага уара идыр, танкк аауеит иҳақәкны, ауама амшха… Бомбак аасыдысҳәалан сҳәазо сҿынасхеит. Ус сааигәара ианааи ани сбомба искыз ыршәны инашькласыжьит. Уи акәхеит, аӷьӷьа-гәгәа ахга иааикәагьежьын, иззаӡа иаагылт, алҩаҵәгьы аԥырқьҳәа иҩахҟьеит. Хҩык анемеццәа иааҭибаҳәазгьы хара изцома? Берлин, хенде хох, бац, бац!.. Акәаԥ насыргылеит.
«Хьшьык аахшәаргьы, ила, иара…» – саахәыцит сара. Аха игәаӷьны акгьы сызҳәомызт.
– Ҳкомандир идҵала абзгьы аазгахьан, уи иаанаго умдыруеи?
– Исаҳахьеит, издыруеит, – сҳәеит сара.
– Аха урҭқәа зегьы уажәы иабаҳҳәари акәымзар…
– Реихстаг аҭӡамц аҿы иҿаҿаӡа иануп сыхьӡ, сыжәла, насгьы сшаԥснытәу…
Убри аамҭазы саншьа абна даалшәеит. Уи даниба:
– Ажәа уасыршьит, сцапишь, – иҳәан, дҩагылт.
– Уа, ура шәықәуп, – аԥсшәа ҳаиҳәеит Мас, данааҳадгыла.
Ҳаргьы ҳаихьышәшәа-еиԥышәшәа аԥсшәа наиаҳҳәеит.
– Ҟоҳ, Колчка нҵәаԥшы уоума, дызусҭада сҳәахуеит! – ишәыра иҟәныз дахәаԥшуа, – крыҟазма, уара, иахьа?
– Ҩба заҵәык роуп искыз, абри иубо зегьы еимыздеит, аха уаҳа акгьы сымбеит.
– Рацәа чашәарҭа бзиакгьы уԥшааит, – имахәҿа иқәтәаз ахьшь агәыҵа инапы ныҵишьын, – уара, ари ашьапеилахәашәа иумаз акәу, мамзаргьы даҽаку?
Уи ииҳәаз аҭак ҟамҵаӡакәа, дӡыҩӡа дихәаԥшуан, нас иҭахушәа-иҭахымшәа даацәажәеит:
– Ачақәа ыҟам, иҟам макьана, қәак аундаз, нас иаауазар аамбарыз.
«Шәит, Гимлер, шәит!» – ҳәа ила даԥхьо дызгылаз ала акәымкәа, ҩадахьтәи амҩахәасҭала иҿыҩеихеит.
– Иуеиҳәазеи, уара, ани?
– Ахьшьқәа ҳаԥсахып ҳәа сикын… Изиҭахыз сыздыруам…
– Ыы, Аныԥс-ныха иҿасааит… Ихьшь шьапеилахәа акәызма иуиҭоз.
– Аибашьраҿы далахәзаарын, аџьамыӷәа зхызгахьоу аӡәы иакәзаап, – сгәы даарыцҳанашьашәа саацәажәеит.
– Аибашьра дыҟа егьиҳәа, иҭыган иааигақәаз!
– Ыы, нас, ани инапы иахьи?
– Иахьхи? – даасыхәаԥшын, дааԥышәырччеит. Даахәыц-хәыцын, инациҵеит:
– 1941 анҵәамҭазоуп, абрантәи ицақәаз зегьы Тҟәаԥс ҳнаргеит. Убраҟа ҳшаны гәыԥ-гәыԥла ар хәҭақәа ҳрыларҵон. Сара Керчҟа ицоз срылашәеит, иара уа даанхоу, даҽаџьара дагоу сыздыруам, аха мызқәак рышьҭахь, дыхәны аҩныҟа дхынҳәит ҳәа саҳаит. Дшырхәызгьы уаҩы еилкааны имам. Шьоукы ашәақь импыҵаԥжәеит рҳәоит, даҽашьоукых – ахымҩас. Амашәыр ҟадыџь, иалшақәоузеишь?.. Ажәакала, изаҳҭахузеи, иԥсы аҩныҟа иааигеит.
Омашәа ибаны сазыӡырҩуан саншьа исеиҳәоз ажәабжь. Ихәда ихшьыз ашәыра аахихын, сара инасиркит.
– Иузаазгаз ҳәа омак ыҟам, аха абра чаҳаржәқәак ҭоуп ҳәа сыҟоуп, унацҳа, амла уҽаумыркын.
– Изаҭахызеи, мшәан?..
– Аферым, ахьшь бзиа укит, – иаасымаирҽхәеит сыхьшь, – ари сҽы мыжда ҩаха раахыс иҟаӡам, снашьҭаԥшышт. Мысраҟа иҭалазар, иркит ауп. Уахь сҭарҵогьы сыздыруам, аха… Уара заа аҩныҟа уца, уҽнумырхан…
Аԥша хааӡа иасуан, џьара ахәы еилыбзаауан, алада ашьапахьы, ага ахы нҭарсны, иҭиаҵәааӡа иҩашьҭын, ашәшьыра ахаԥаны иҟан зехьынџьара. Арҵуқәа рашәаҳәабжьы иналыҩуан уажәы-уажәы ашьхарҟәыҭқәа рыбжьгьы. Сдәықәлару, сдәықәмлару ҳәа сгәи-сгәи еилаԥшуа сыштәаз, схахьы, акыр ихароуп сҳәаратәы, шьҭыбжьқәак саҳаит, убри инақәырццакны шәыршәыр бжьыкгьы геит зынӡа иныхҵаӡаны. Ашырҳәа сҩаҵҟьан, ахьшь сшәыра инҭаҵаны, инсыҟәнысҳәалт. Сыкаҭа ҩыҵхны акалам лабақәа неидкыланы ихарҵәиуа инеикәсыршан, аҵыси иареи сыжәҩахыр инықәсҵан, уахь сҿыҩасхеит. Адгәыр дахьтәаз саннеи, ҷкәынаки иареи ақьала аԥхьа игылан.
– Иҟалеи, ушәама? – абӷьааҳәа днасазҵааит сара.
– Сзыршәозеи, аха…
Убри аамҭазы аӡәы иҵәыуабжьы ааҳаҳаит, зегь уахь ҳнаԥшит, аха ашәаԥыџьаԥ ҳрылаԥшны акгьы аабомызт.
– Абрахь аҩада омак ыҟоуп, аха исзеилкаауам изакәу, уҵыси укаҭеи арахь исырбеи, – иҳәан, иаасымхны абна инцәыҵаиршьшьын, днеины ақьала аҩныҵҟа атәарҭа днықәтәеит. – Арахь шәцәыҵал, – инҳадиҵеит иара.
Ус ҳшыԥшуаз акәымкәа ҩыџьа ахацәа еишьҭагыланы ақьала иаавалт, аԥхьатәи амилициа маҭәала деилаҳәан, ишәагаа аакьаҿны, аха иаазланы иҟаз аӡә иакәын, иԥынҵа ҭаҟьаҟьаӡа, илакыҵа ҭархынҳә, иҿаԥшылара гәаӷьуацәан. Егьи, кьаҿ-маҭәала деилаҳәан, «Сухум-Сочи» ҳәа изышьҭаз арезина еимаақәа ишьан. Аӡаӡа дахьылаз акәу, ма џьара ӡҭаҟәаҿак дҭаԥалоу, ҟьыж-ҟьыжҳәа рыбжьы гон урҭ. Ҵыс шьыга шәақькгьы ихарҩҩала изқәа икыдын. Аҳәа ахәы еиԥш иԥаҵақәа еиларгыланы, иџьымшьқәа кыдырххала ҳара ҳахь дыԥшуан.
– Арҭ зусҭцәада? – снаизаҵааит сара Адгәыр.
– Ани, ашьҭахь игылоу, ҳашкол аҿы дҟарулуп, егьи амилициа дреиуоуп, агантә даазар акәхап.
– Ирҭахузеи, мшәан, урҭ?
– Акраадыруоу, ирҭаху.
Убри аамҭазы, аԥхьатәи, мшыбзиа-хәлабзиа ҳәа акгьы мҳәаӡакәа, иқәшәацәгьаны даацәажәеит:
– Шәгыл, шәыӡ наҟ!..
– Иззакәи? – дҩагылт Адгәыр.
– Иззакәхи, – аҟарул ихы ырнааны ганха дыԥшуа дааҭгылан, иажәа инациҵеит, – иҟалом рҳәеит.
– Уаҩиҳәара шәаҳауазар, аамҭа ҳамшәымхын, – даацәажәеит егьигьы.
– Ҳара аӡәгьы ҳаиԥырхагаӡам, – хрыжь-хрыжь ацәажәара дналагеит Адгәыр, – хәыҷқәак ажәҩан иалоу ԥсаатәқәак ҳкып ҳәа абра иаазар, убри цҭәыс изыҟаҵатәузеи. Мамзаргьы, уаҳа ус шәымаму?..
– Ҳара ҳауп ус змам ыы, угәаныла ҳамшгацәоуп?! – иблақәа нҭеирхынҳәит уи, аха макьана иҽынкыло дгылан, – шәеибга-шәеизҩыда шәшыҟоу шәықәҵны шәцеи, уара наҟ!
– Мамзар иуурым…
– Абас аиҳаб дуӡӡа ушԥаиацәажәо, ишьапы дафаны арахь дааз џьушьома, абри ишәымҳәо акгьы ыҟам акәымзар.
– Маанаа Ҷыжә дрывасуан ҳәа, уара Сҳаӷәан, узҿу закәыхи, убра ушкол цқьа уахылаԥшыр, еиҳа еиӷьуп сгәахәуеит…
Амилиционер абарҭ ажәақәа шизымчҳаз инубаалартә дааҳәыҵәыҳәыҵәын даацәажәеит:
– Уи ҳактив далахәуп, уахи-ҽни дҳацуп, дҳацхраауеит, ҳара даҳтәуп. Ыы, нас уара иумуазеи уи, дынхеишшааит икьасыгә.
Егьигь, абарҭ ажәақәа иаҳаз игәы дырԥсаҳәоу здырхуада, уи инаимданы, ицламҳәа аганахьшәа ирнааны ацәажәара дналагеит:
– Уи адагьы ирацәоуп ҳнапы иану, ихьчатәу, изхылаԥштәу. Улаԥш рхызароуп зегьы, иҟало иалудраауазеи.
– Ацалаҟьарбаӷь еиԥш, умҵәыжәҩақәа хахаӡа иуҳәақәозеишь…
– Ус уимацәажәан ҿҭыӡәӡәаала! – дналагеит дырҩегьых аиҳабы, – хаала иумур, даҽакгьы аадыруеит, – иҳәан, ила наиирбеит уи Сҳаӷәан.
Сҳаӷәангьы, уи адунеи амаа икызшәа иԥхьаӡозар акәхарын, аԥыр-ԥырҳәа ихы ҟьо, дыцәҳашҳауа ахьшь кыга акаҭа ахьарсыз иааҵижәан, ирууаӡа иршәны аганахь инкаижьит.
Убри аамҭазы Адгәыр ицыз аҷкәын, сыкаҭа ԥыржәеит иҳәан, ауеимадаҳәа инеимеиҭәеит.
– Умҵәыуан, уара, – Адгәыр уи ихы инапы нықәишьит.
Убригьы азмырхакәа Сҳаӷәан ақьала злеибаркыз амахәқәа руакы ирҭрысны длахон еиԥш, Адгәыр уи ижәҩа данкны наҟ днеигәҭасит, дагьаабӷаӷеит, дкаҳарц аҷык ааигхеит.
– Аа, снапы, снапы! – дааҟааит деиџьыԥӡа дахьгылаз иара.
– Аҽеицакрагьы улазаап, иахьзеишь, нас, унапы, иааныскылазар, иԥысҵәама?
– Саб иԥсаныс, иахьа абра омак шысурҟаҵо… Шәсыцхраа! – ицәхаԥшьаашәа иикыз ишәыршәыргьы днасит.
Уи дызцыз амилициа аиҳабы итапанча аҭра дамхо дыхшәааны ҿааиҭит:
– Уҽаанкыл, еиҳа еиӷьуп, уҽаанкыл!
– Уи ала сара сумыршәан, ухаҵкы, – знык дааҭгылан дынкылԥшыхәаан инациҵеит, – иахьаҭахыз ишәымпыҵыҩрны
икаҳауан, уажә шәахцәоуп ҳара ҳҿы! Аҵандрахқәа, – инаиҵеит аҵыхәтәаны.
– Арра уҟазар, уеибашьызар атәыла мбгеит, уи ҽыԥныҳәас изҳауҭозеи ҳара.
Сара исзеилкаауамызт урҭ рхы зыхдырҟьоз, ирҭахыз, – ачашәара, ахьшькра азин ыҟамзу, мамзаргьы, даҽа мзызк иахҟьозу?..
Адгәыри дареи еибарххо еиманы амҩа ианынангыла, ар иреиуоуп сҳәартә, хҩык бџьарла еиқәныхла уа иаарԥылт. Аӡәк, урҭ иреиҳабыз, ишәыхьзеи, иҟалазеи ҳәа урысшәала дразҵааит.
– Ҳҳәатәы хеимҵеит, адҵа иаҳҭаз дахамҵгылеит, иаахҵәаны иуҳәозар, – даацәажәеит, иҿы акуа, руаӡәы.
– Ҳара ҭынч ара ҳтәоуп, аӡәгьы ҳаиԥырхагам, иакәымгьы аӡәы изаауп ҳәа ҳгәы иҭаӡам, – дцәажәон Адгәыр.
– Аӡәгьы ҳаиԥырхагам уҳәама? Ақьалақәа ргыланы… – ацәажәара даҿын уажә иааиз реиҳабы. – Еилышәкаа, иҟалома уи, ацәгьара згәы иҭоу ахыхьчарҭа рзыҟашәҵеит.
– Ус еиԥш иҟоу даҳҵәахып ҳәа ҳгәы иҭаӡам зынӡа.
– Шәгәы иҭаӡам, аха…
– Аа, снапы, снапы!..
– Иԥҵәаӡар акәымзи, – даацәажәеит иҩыза.
– Ус зуҳәозеи, ухаҵкы! – дналагеит Сҳаӷәан, аха еиҿкааз акгьы изеиқәмыршәеит.
– Ҿумҭын, арныг! – дыниҵаҟьеит иара.
Ашьҭахь Адгәыр иахь днаҳәын, инаидиҵеит: – Иааркьаҿны исаҳәишь иҟалаз, ишәыхьыз…
– Сара акымзаракгьы схарам, ирҭахыҵәҟьаз абри, абриоуми ҳәа исзеилымкааит, абра ҳҭынчӡа ҳаштәаз, иҳәҳәо, иҟаауа иааины иҳақәлеит.
Аиҳабы Адгәыр игәы икыдқәаз ашьанақәа аниба: – Ҳм… аа, – иҳәан, дааҭгылт, нас ихы ааирҵысын, ихыҵәҵәа-хыҵәҵәа даацәажәеит, – уаала арахь уҳацны, ҳҭыԥаҿ ҳлеир еилҳаргап!
Уаҳа аӡәгьы ажәак ахимҳәааит, рызегьы ишҳәыԥкыз еицны амҩахәасҭа ианыланы, алада Мысраҟа рхы рханы
рҿылархеит. Адгәыр иҷкәыни сареи уа ҳаанхеит, сара сыхьшь акәын еиҳаракгьы сзыцәшәоз. Уи сшәыра иҭамзи, ирымбаӡеит, ирбар, исымхны ихаларҵозар акәхарын. Ҳамҭакы ҳара уаҟа ҳаанҿасит, иааиқәтәақәар, аилашәшәра ҳҽалакны аҩныҟа ҳцап ҳәа.
Ҳахьшькыгақәагьы аашьҭыхны, алаԥш-ҿаԥшы шҳамаз, сҩызеи сареи иааулак амҩахь ҳкылсит.
– Саб дабаргарыз? – дааӷьаҵәы-ӷьаҵәит сҩыза. – Ихигахьоу маҷушәа...
– Умшәан, изыруп зугәахәуазеи, арра-аԥсҭра зхызгахьоу ауаҩы, – игәы аасырӷәӷәеит сара стәала.
– Ма аибашьра еиҭалагахт, мамзаргьы, шпионк дыӡхыҵны ари ақыҭаҿы иҽиҵәахуеит, – уаҳа даҽакы сзақәымҵеит сара.
– Ус иҟаларыз...
Амҩа ацәхыԥ ҳақәлашәа ҳнеиуан ҳара, асаара икажьыз абӷьы ҳшьапы иаԥссон, хьарч-хьарчҳәа убри абжьы игоз иаҷыдахаз, даҽа шьҭыбжьык ыҵыҩуамызт. Митәык иаҳцәыхарамкәа, ҳармарахь маҷӡак иҩаҳаракны ашәҵла игылаз аҵаҟа шьоукы рыгага сназыԥшит, ицәыҵлашьцарашәа иҟамзи, цқьа иубарҭамызт.
– Еи, шәарбақәан уа инеиуа? – игеит ибжьы.
– Ҳара ҳауп, аратәқәоуп, – иҳәеит сҩыза.
– Шәабаҟаз уажәраанӡа? Ахьыхәлаз шәымбаӡои!
– Заа ҳаздәықәымлеит, ҳахьыҟаз маҷк ихаран, – сҳәеит сара, иҟалаз ашьҭахь, сыци-сышәи еихагыломызт. Адық-дықҳәа сгәы ашьҭыбжьгьы саҳауан, аха исынсырԥшуам ҳәа саҿын.
– Џьара уамак шәгәы иҭамзааит, уара!
– Ишԥашәҳәои, ҳгәы иҭаҳкгәышьозеи цәгьарас?..
Уи ҳанивсит шаҳҳәоз, даҽаӡәы ҳалаԥш наиқәшәеит:
– Шәхьаԥшкәаԥшуа акәымкәа, шәышиашоу шәцала, – егьи, еиҳа ҭынч дҳацәажәозҭгьы, ари даӷьны ауп арҭ ажәақәа шиҳәоз. Акыр ҳласкьоны еиԥш, даҽаӡәы ҳнаидҳалеит, уи амҩа ахьаанҵәоз ахаҳә ду ишьҭаз дыхбаҟәӡа дықәтәан.
– Хәлыбзиақәа! – ҳҳәеит ҳара ҳаихьысеиԥысуа. Иара деиқәпата дыԥшуан, зынӡакгьы ҳақәҿимҭӡеит, иаҳҳәаз изеилымкаазаргьы ҟалап.
«Изакәызеи, иҟалазеи, абарҭ хыҵны абри ақыҭа изалоузеи?» – ҳәа ахәыцрақәа ҭаха сырҭомызт алмҩанык.
Лахьхьи, амҩаҿы ҳахьынкылшәаз, иареи сареи бзиала ҳәа ааибыҳәаны ҳнеидыҵит. Сышихәаԥшуаз днымҩахыҵын, шҭакы дынҭалт иааигәаӡаны, сара иаарҳәны, алада саншьцәа ахьынхоз ахь сҿыласхеит. Аҩны саннеи, ишанханы исыхәаԥшуан, укаҭеи уҵыси умрымхыкәа узлаазеи ҳәа уамашәа ибауа.
– Уанду рыцҳа, уқәԥстеи, убаашәт, уи ахәы. Амлагьы уамкыкәа уҟам, – саалгәыдлыҳәҳәалан сыхгьы днагәӡит.
– Удырҩатә еиӷьхааит, – иҳәан, саншьа Мас, ахьшь искыз аасымхны днахәаԥшит.
– Ахьшь скын, аха арахь иҳақәлан, аарла ҳаԥсы рцәаагеит, Адгәыри дареи цәгьала иҟеибаҵеит. Дагьааныркылт, – иаахсыркәшеит сара.
– Адгәыр амҩан дысԥыргалт, аха илырхраны иҟоузеи? Ирҟәаҟәахьоу, ирҷыҷхьоу.
– Иҟалазеи, џьбеит? – дааӷьаҵәыӷьаҵәит сандугьы.
– Иҟалахи… Дук даауазар акәхап… – иҳәеит саншьа.
– Дук?..
– Алмҩанык ҳахьаауаз абас еилаҩеиласуашәа анызба, ҳаӷеиҭа џьара уамак ҟалаз џьысшьан…
– Цәгьара рықәшәааит, ашьцәа ыҵоуп ҳәа рмаҳазҭгьы.
– Уи шәаҟәыҵны арахь шәаалеи, – иҳәан, Мас аҩныҟа иҿынеихеит, ҳаргьы ҳаихьышәшәа-еиԥышәшәа ҳанишьҭалт.
Ашԥырхха, ашьапҭаӡгақәа уҳәа ишахәҭаз ирхианы иаасиркит Мас уи ахьшь. Ҵәҵәакгьы нахеиҵеит арма шьапы.
– Арӷьа иахарҵаӡом, уиалоуп излакшо ача анакуа, – иҳәеит иара. Ԥыҭрак ашьҭахь инациҵеит, – даҽа ҵәҵәак аҭахуп. Уи, учашәо уаналагалак, аҵыхәа иахаҵа. Иумдыруеи уи ахьыҟарҵауа?
– Исыздырӡом, иабыкәушь?
– Абазар анаҩсан, анҭ ажьицәа ахьтәоу. Рема аԥаҵа ду дабаҟоу уҳәар, зегьы дырдыруеит, иуарҳәоит. Ҩбаҟа имх. Избан акәзар, аҵыхәа иахшәаны иӡыр ҟалоит.
Сара адырҩаҽны ашьыжь амҩа санықәлоз, аԥхьан еиԥш, сыхьшь ачабра инылеиҳәеит. Машьынак сақәтәозаргьы смахәҿа аԥша иқәнамжәаарц азы…
Аҩны сахьааиз сашьа, саҳәшьцәа, ҳгәылацәа рхәыҷқәа уҳәа исыдеибаҳәаланы сыхьшь иахәаԥшуан, схала иахьыскызгьы уамашәа ибаны ишԥаҭоугалеи, акаҭа ишԥалухи ҳәа исазҵаауан. Сангьы лгәы иаахәеит ахьшь кны иахьаазгаз, исымалырҽхәеит, аха лара лтәгьы нацылҵеит: – Ҳаԥсеилахамҭазы умцар амуаз, рцәа рхысхит ахәыҷқәагьы...
Уаҳа лҽалалымгалеит гәынамӡарак лымазаргьы. Сара гәынҷыхьажәак салымҳәандаз ҳәа сгәы хыҭхыҭуа азхаз сгылан, аҩныҟа анеира сақәиҭушәа сақәиҭымшәа.
– Ари ахәашагьы иԥсы рыламзи, хьышькын, абас акы иман даауан, кәтаӷь ҳәа кырҳамазар наҿаҟәшәо иман, ибжьон, аха егьараангьы иубаргьы, икәаҩӡа аҭыԥ аҿы иқәтәан. Ачашәаха изҭодаз, нан… Ачақәа акуа иҟаландаз иааугаз ахьшь… – сгәы аалырӷәӷәеит аҵыхәтәаны.
Сара уи митәык хьаас исымаӡамызт, лшьапы дахьықәгылаз акы ҳагӡамызшәа исыԥхьаӡон. Избанзар, лара лакәын ҳзықәгәыӷуаз, ҭаацәарак зегьы ҳаздыԥшылоз.
– Уахьыҟаз ишԥаҟагәышьоу?
– Ирыбаргәузеи.
– Сан ааигәа-сигәа снеиуеит лымҳәаӡеи?
– Ус акгьы лҳәауа смаҳаит, амала Мас, хәыҷык дшааҭацәхаз еиԥш, даабжьысыр ҟалап. Саргьы дсыцаауан аха, хаԥсыроуп ирхырго, цәгьала еилахоуп.
– Даандаз, ианаџьалбахт. Сынтәа мыҿхьышьаҵәык ҳгәарԥ иқәыршәым, даҳмыцхраар, ахьымӡӷҵәҟьа аагоит, – ишызбоз лылахь ааиқәылҵеит лара.
Ахьшь амжәа аҵаҟа ашәшьыраҿы аҭыԥ ныҟасҵан, инаганы инықәсыртәеит. Лак, ҳәак наҵалар, амҵәыжәҩақәа шьҭыхны аҽеиԥхьырчны иазыԥшуан, аха нас хәыҷ-хәыҷы, убригьы иашьцыло иалагеит. Смахәҿа ианықәсыртәалак, ашьапхыцқәа аҟаҵәыҳәа иаланаҵон, сылаӷырӡқәа хаҟәҟәала, сыԥсы еилахәо акакала иаалысхуан. Ашьҭахь, икасыжьхьаз сыш еиқәажә цыԥжәахак ҟьаҟьаӡа иламжәаны, снапы иакәыршаны акәын уи смахәҿа ишықәсыртәалоз. Иара усгьы снапы ашәахсҭақәа анпыҟҟала ианын, акыраамҭагьы ианыҵуамызт. Амч аанагоит, ибзиоуп ҳәа сарҳәан, есымша акәтаӷь аӡы ихырпҟаланы
иаҿасҵон. Лассы-лассы иҭызго салагеит, ҭаҭын рыԥхра сахьцоз изгон, инаганы амашьына-мҩа иқәсыртәон, аусура иалагаанӡа уа иқәтәан, инапышьцылт, ԥыхьа еиԥш ишәаӡомызт, избалак зегьы исымадырҽхәон, ари ача зкуа хьшьуп рҳәон атәы здыруаз зегьы.
– Рацәа ихьшьуп убоу, машьшьалаҳ! – иҳәеит Ҭлабӷан, раԥхьаӡа уи аниба, жәхьак дахәаԥшуазшәа, агәаҵа инапы ныҵишьын, амҵәыжәҩақәагьы нԥхьеишьшьааит. Инацәхыԥ ала ацламҳәа дныҵасны аԥышә ианнықәик – аҿаԥ аахнаргеит.
– Ааигәа краҿоуҵахьоума?
Аҭаҭын акалаҭ иахыхны асаара ишьҭаҵо, аҭак наисҭеит:
– Уажәы-уашьҭан шысҳәоз аамҭа сыцәцеит.
– Амла иаумыркын, изуасҳәазаалак. Иабоуки, уара, Ааԥсақә аума?
– Мамоу Амбароуп.
Исҳәаз уамашәа ибаны дсыхәаԥшуан Ҭлабӷан.
– Уара, уахь, шамахамзар, уаҩ дҭарҵаӡомызтеи?.. Ауаҩы дманшәалахарц далагар, дманшәалахозаап!
Сара сзыниаз иасымҳәаӡеит, изаҭахузеи сгәахәын. Акыраамҭа уи сыхьшь дахәаԥшуан, ашьҭахь, зыбжакы аҭаҭын иашәхьаз иԥаҵақәа днарыха-аарыхан, ҭынч-ҭынч даацәажәеит:
– Ее, Расҭа абас шәибондаз… Аллаҳ уҭаала, суҳәоит, еибгала Анцәа даашьҭы, – иҳәан, днеиҳәҭҟәыҟәлан, саҳәшьа илрыԥхыз аҭаҭын шлақәа налхны, хазы инышьҭеиҵеит.
– Ашлақәа алышәхла. Ашашәа ианахашәԥсо, шаҟа ишәраӷо аҟара, убасҟак асортгьы иазеиӷьуп, ирласынгьы ицәоит. Адиԥусҭеи абели еилоуп, ус ҟашәымҵароуп, асорт иазеицәоуп, уи шәымдыруеи?
Сыхьшь ахьықәтәаз аҵыхәа ааршәшәан, ахьхьаҳәа аҵәҵәабжьы аагеит. Адәахь ҵыск ааԥрыр, икылԥш-кылӡырҩуа оман иҟанаҵоз.
Ҭлабӷан сыхьшь иахәаԥшышьа сгәаԥхомызт, аха иасҳәоз!..
– Ари ача абар иакып ҳәа сыҟоуп, уажәшьҭа иҭыгазар цәгьамызт, – иҳәан, ҳнаҩс итәаз аҭаҭын рыԥхыҩцәа рахь днеит. Убри аамҭазы, Мақса ачақәа зҭаз ашәыра иҟәынҳәаланы, ихьшь ихы иқәыртәаны амаӷаза дааҵашылт.
– Уажә ахәылбыҽха акыр ыҟазма, уара? – дааҭгылашәа дыниазҵааит Ҭлабӷан.
– Ԥыҭ-чыҭқәак ыҟазар ҟаларын, аха харакгьы сзымцеит. Ҳҵыхәаны амхы ааимыздеит аҟароуп…
– Уара, абааԥс, шәҭаҭын аҳаршьылра аҵашьшьы, ҽагак наҵашәкыр акәымзи, – иаарҭынчшәоуп арҭ ажәақәа шиҳәаз, аха уи гәаланы ишимазгьы ихы-иҿы ианыԥшуан. Ҭлабӷан зны-зынла иааҭырҟьагьы ӷәӷәан, аха иахьа изшашәа дыҟан, ашҭа данҭыҵуаз шьапымшыла дҭыҵзар акәхап.
– Инкылырҳәҳәашәа ачак нарбеи, уара, иҟанаҵо аабап, – инаидиҵеит уи Мақса. Егьи, иҟәрышәӡа ашәыра ачак ааҭиган, иган инавырҳәҳәаны иааирԥаҭ-ԥаҭит, ахьшь ааҳәыцымыцын, икылԥшыхә иназыԥшит уи ача, амҵәыжәҩақәа ааиҵнахуан еиԥш ахьшәҭҳәа иныԥхьеикит. Ахьшь аҭыԥ аҿы ҟыгә-чыгәҳәа аҵәҵәа ықәкшо ача аԥшаауан.
– Иароуп, мшәан, исымҳәази! – дааччашәагьы иуит Ҭлабӷан.
– Уажә инҭугаргьы, ача акуеит, дназыразхеит Мақсагьы. Ԥыҭрак ашьҭахь уи иажәа инациҵеит, – иҟоу удыруама, уаҵәы ашьыжь кәтаӷьк абжа аҿаҵа, уаҳа аумҭан, ашьыбжьышьҭахь иҭаагап. Аӡаӡа анхбалалак иаҳа еиӷьуп. Амала аиадықь аҭатәуп, раԥхьа ианауркуа иҟанаҵо иалудраауазеи… Ахьшь ача ауркхьоу, уара?
Сара аҭак ацымхәрас сааԥышәырччеит. Ҿысымҭшәа аниба? – Нас ус акәзар, сара ара сааиуеит ашьыбжьышьҭахь, усзыԥшыз, – иҳәан, Ҭлабӷани иареи ныҵыҵны алада аҭаҭынрҭахь илҭалеит, Мақса илагьы ачықьрақәа инрывсуа, ифҩышәо инарышьҭалеит.
Адырҩаҽны ашьыбжьышьҭахь акәын, ҳшеицәажәахьаз еиԥш, аказармаҿы ҳаиқәшәеит. Саргьы сҭаҭын рыԥхны сҩагылон…
– Изнышәҵо мазеиуп, иаҳрыԥхыз ахәыҷы нышьҭышәх, – инрыдысҵеит сашьа Алдамыри саҳәшьа хәыҷи.
– Ыы, саргьы сшәыццар сҭахынеи, сныжьны шәцома? – даацәажәеит сашьа, – ари, исзыншәыжьыз дсыцхрааны иҟалҵахуеи.
– Ахы аауцылкуеит ауп, изакәызеи уажәы…
– Идрыԥхыз амра ақәшуа иныжьны ицеит рҳәоит. Уанчашәара умоур ҳәа ушәома, – игәшәымшәа ҳәо даацәажәеит Мақсагьы.
Убри аамҭазы Цица, лкалҭ ала ақәыԥсҳа лыманы аказарма дааҵашылт. Иааганы ҳаԥхьа аҭырасра инылалыԥсеит:
– Ишәфа, нан, шәара шәзоуп изаазга, – лҳәан, лкалаҭ аашьҭыхны ҭаҭын ҿыхра дцеит.
Сара ҳак аарылсхын, снацҳаит, макьана цқьа иҟамлацызт, аха агьама бзиан.
Сыхьшь Мақса инапы инықәиртәеит. Насҭхашәа итәаз ила анааидыххыла, ахьшь амҵәыжәҩақәа ааиҵнахын, ахы ырнааны, уи иахәаԥшуа иалагеит.
– Ари ала иацәшәоит, убама. Наҟ уца, алышькьынтыр уагааит! – днаҵаҟьеит ила. Иқәасқәасуа ԥыҭк инаскьан, иааҳәны иаагылахт.
– Амандаринаҭраҿы уажәы ача уаҩы ибоит, иахьа аӡәгьы дҭамлацызт ҳәоуп ишыздыруа. Уаала, уахь ҳцап, – иҳәан, саԥхьа дгыланы, ашыр-шырҳәа иҿынеихеит. Агәашә ҳанынҭыҵ, ала ҩаԥхьа ихысхысуа аҿаанахеит.
– Ҭиҭ, аҩныҟа уца сымҳәеи! – днаҵаҟьеит иара. Иааҟу-ҵәуашәа ааҟанаҵан, аанда инаванаршәт, ахы шьҭацаланы ицон, иааҳәны џьеи иҳахәаԥшрын.
Ҳарҭ амҩа ааиҩҵәаны, ахҵысҭа ҳанхыҵын, амандаринаҭра ҳанҭалеит, еиларҽны искыз аиадықь азхык ахьшь ашьапеилаҳәага аҟаитан аҵыхәа инадиҳәалан, егьи ахы ырҟәараҟәантәны игәабжьынацәа инахаиршәит. Абригадир ицәӡашәа уи заа сара исырмазеихьан. Усҟан ашашәа азы хаԥсыраҵәҟьа ҳхаагон, ишабалак инухыр руӡомызт. Аҭаҭын рыԥхтә иацәнырханы ашәыра алаҟазҵоз, сара срыҳәо-сырчо аарлаҳәа ирымхны иаазгоит, шәарҭ шәеиҷаҳаӡом ҳәа драцәҳауан ҳабригадир. Ари саргьы издыруан, аха ишԥаҟасҵоз, иадықьда узлачашәозеи, еиҳаракгьы раԥхьаӡа.
– Аиадықь аԥырхагагәышьоуп, аха… – даацәажәеит Мақса, – еилаҳәыр, џьара акы инаҿашәар, уа утәаз… Иаумҭаргьы, Жажа ихьыз ухьыр ҟалоит.
– Уи ихьзеи? – сҵааит сара.
Мақса иқьышә аччара аақәххын, инациҵеит:
– Жажа ҳәа иашьа дук дҳаман, ахьшькрақәа ианраамҭаз, Ага длеин мааҭк ҳәа хьшьык аахәан иааигеит, ибжьан егьин, иман чашәара дынҭыҵит, ача ҩаҵԥраан, ианынагәыдиҵа, инахҟьан, аҵәыртҳәа иҩхалт. Аа, смааҭ халт, смааҭ халт ҳәа аҳәҳәара далагеит. Изларҳәо ала, убри ихьшь ихалаз дшашьҭаз акырӡа днаскьеит, аха уаҳа иауибахуаз, – дааҭгылан са даасыхәаԥшит, – иара дашьҭаххы дцон рҳәеит, усҟан дызбаз.
– Игәашьамхы ҵарызар акәхарын.
– Ари ачашәарагьы акалашәа иҟами, ауаҩы даналашыҩклак иҟаиҵо издырӡом.
Мақса ахьшь иарӷьа напала еимлагәа иааникылан, «прышәт-прышәт» ҳәа илабала ачықьрақәа дрыласуа иҿылеихеит. Сара ишьҭахь сгыланы снеиуан. Амандаринаҭра агәахьы ҳамнаӡацкәа ак ҩаҵԥрааит, ахырхарҭа анеиликаа, ахьышәҭҳәа илагәыдиҵеит, ианылахьӡа, агәы инаҵасын, иаманы аҿыланахеит, аиадықь еиламшәаӡакәа еиҵытло ишлеиуаз, адыхҳәа иааннакылан, уаҵәҟьа илатәеит.
– Хара иагоит убама, ишакыз еиԥшҵәҟьа имтәаӡеит, – иҳәеит Мақса, аиадықь инацәхыԥи инацәкьыси ирыкәыршо, ԥшьаала ишьаҿа еихго, ахьшь ахьтәаз ахь иҿынеихеит, саргьы сиваххшәа снеиуан, агәырӷьара исымаз сгәы иҭаӡомызт.
– Уаанҿас, иуршәоит.
Ааигәара ҳаннеи, иара ача агәышԥы ҭнажәахьан, ахәы аҿатата, аҽыргәаԥны, аԥыхьашәа иаиуз иахатәан. Агәшәа ҳәауа, ашьапқәа ааникылан, ача нампыҵижәан, ахы аахҵәаны, агьама наирбеит. Ача сара сшәыра инҭасҵеит. Убри инақәырццакны даҽа фба икит. Амрагьы уажәшьҭа амшын инӡаалон, ахьшь имахәҿа инықәиртәан, амандаринаҭра ҳҭыҵны ҳҿыҩаҳхеит.
– Уара ча ԥсык ыршәны абас инкаршәи, – иҳәеит иара.
Сара сшәыра иҭаз ачақәа акы аарылсхын иршәны инкасыршәит. Ахьшь инапы инықәԥраан, амҵәыжәҩақәа рџаџа инахатәеит.
– Ача ԥсы аҿгьы иааиуеит, иахьуҭаху иухәааит. – Сара иаасиҭан, смахәҿа инықәсыртәеит.
Ҳаҩны санааи, дырҩегьых ахәыҷқәа гәырӷьаҵәа исԥылеит. Арсана ачақәа кны иаҳзааигеит ҳәа уаман иҟарҵоз. Сангьы урҭ дшырзыразыз лхы-лҿы ала издырит.
Адырҩаҽны ашьыжь исыман сынҭыҵын, ҳаԥхьа анышәынҭра ахәы ааимыздан, аџьықәреиҭра сналалеит, аха уаҟа акгьы сымбеит. Аӡаӡа сгәыҵаш ахҵысҭра сынхыҵын, амҩа ааиҩҵәаны аӡы ахьхаҳтоз азааигәара иҟаз аҭәарҭаҿы сынкылсит. Сыхларҵәтә лабала ачықьрақәа снарылсуа сышнеиуаз, ак ҩаҵԥраан, инагәыдысҵеит, ашыԥ аахнарган, икны илатәеит. Мақса ишсеиҳәаз еиԥш, ача ахы аахҵәаны агьама насырбеит, ҩынтәҟа инамҵкласуаны, сган ианааваск, ашьаԥхыцқәа ҭыхны аҿаанахеит, снапи ахи еимлагәа иааннакылт, аҽыҩ-ҽыҩҳәа снацәақәа ирыланаҵон ашьапхыц. Сылаӷырӡқәа аахаҟәҟәалт, искыз ахы наҟ иоусышьҭызшәа ҟасҵеит, аха зегь акоуп, азшьаԥхыцк уа иаларԥаны иакын.
– Иҟалеи, уара? – аӡәы ибжьы аасаҳаит, снаԥшызар, ашыр-шырҳәа аанда давалан дааиуан Ҭлабӷан, ҷкәынакгьы дхышӡа ишьҭахь дгылан. Ашәымҭаказы длаҟәын, ахьшь ашьапхыцқәа аанкыланы днарыхан, снапы ахы инақәиҭитәит.
– Аҽашьуама ажәла, нҵәеит, – иҳәеит даазыгәдушәа. Нас, сара сахь даахьаԥшын, – амаршәа умкыр, ӷәӷәала уахәуеит, ас ҟалома! Аҩны уаннеилак, уаткала иааҿыӡәӡәааны, ҭаҭынк наҿаԥсаны, ицқьоу цахала иҿаҳәа.
Сызқәыӡуаз ача ахы ырууааӡа наҟ инасыршәын, ахьшь еимлагәа иааныскылан, аиадықь ԥсыӡак иршаны, ахы ырҟәараҟәантәны сгәабжьынацәа инахаршәны, ахьшь надгәаланы иааныскылт.
– Ари аиадықь мыжда уарманшәалом, наҟ иамх, иабацап зугәахәуа, – иҽраԥсшәаӡаны даацәажәеит Ҭлабӷан.
– Сацәшәоит макьана, акрыздыруоу…
– Сара сгәы иаанаган, уара ишуҭаху. – Ашьҭахь дааиԥхьхәыцаан, инациҵеит, – арҭ рыжәла рлеишәа цәгьоуп, ахаларагьы рзыманшәалашәа иҟоуп. Уааԥеиԥш, нас зны… – Нас иажәа даҽаџьара иниаигеит, – уаб иԥсоуп сара ԥсыс исхоу… Ҳаи, абааԥс шәибондаз! Аллаҳ уҭаала дшәыхәароуп…
– Ари иуцу дызусҭада, мшәан, дысзымдыртеи? – сиазҵааит сара.
– Саҳәшьа хәаша лԥа иами, абри аӡәк иоуп илҭынхаӡазгьы.
Ҭлабӷан ицыз иахь дынхьаԥшын, – уаала, хылтыҿ, – иҳәан, илабашьа иикыз надаада ибӷа инаҵдашәа, инапқәа нхишьын, ацара иҽыназикит. Аҷкәын ицыз иблақәа ҭырхаха сыхьшь дахәаԥшуан.
– Зегь акака рымоуп, сара сыда, – ацәажәара дналагеит уи аҷкәын, – иузыскуеит ҳәа соумҳәази, – ишьапқәа надаада иргыланы са сахь дааԥшит.
– Ахьшьи ачеи еишьҭоуҵо уаныҟалалк, зегь иреиӷьу ахьшь сара иузысыԥшаауеит, – нас ихы сара инсықәикын, – жәаха шәыҩны саныҟаз, уан, аккараҿы мҿык ҳзышьҭоуп, иаагатәуп, ауардын сҭахуп лҳәан, иануҭаху унеир, иусҭап, уи шәхызбаауада, – иҳәеит.
– Имазеины иҳамоу ахәыҷ азы ауардын уахь аҭагалара иаԥсам, мҿыԥҟара саншьа даарцоуп, усҟан изгап.
– Ишышәҭаху, сара шәара шәзын сразуп, уи анцәа ибоит, – иҳәан, иҿынеихеит, ахәыҷгьы дхысхысуа дынишьҭалеит.
Ахәы иныхшәаанӡа уи уажәы-уажәы арахь дхьаԥшуан… Сара исгәалашәоит, зны, ашкол аҿынтә сшаауаз, ҷкәынцәақәак схьынҳало иалаган, иара дҷырпаӷьӡа днарҿаԥалан, са снаҳәны сааԥшаанӡа иахьцаз, иахьааз сымбаӡеит. Убри ашьҭахьгьы, ашкол аҿгьы ҳаиқәшәақәахьан, сидыруазар акәхарын.
Сара чашәара ҳәа уаҳа хара сымцеит, убра сааҭагьежьын, даҽа хԥаҟа скит, нас сласны аҩныҟа сааит. Ашҭа санынҭала, ахьшь снапы инықәԥраан, икаууа аҭыԥ аҿы инеины инықәтәеит. Ачақәа искыз сан иналысҭеит. Руакы ашԥы ааҭыхны ҳәызбала ирыӷӷаны иахьықәтәаз инасҭан, ашьапхыцқәа рыла еимлагәа иаанкыланы иамцкласуа афара иналагеит. Аҿаҵа дуқәа анаҿашәалак акыраамҭа илбаанадон…
Хымш ахьшь сызҭымгаӡеит, арахь ачақәа ааны иҟан… Аамҭа сымамызт, абнаҿы амҿы ԥаҳҟон. Саншьагьы ҽнак
аҟара аколнхараҿы иҽрымхны даан, аҩны дҳацхраауан, аха егьа умҳәан, аиҳарак уи зқәыӷәӷәоз сгәыла Џьанҳәаҭи сареи ҳакәын. Уи митәык изыфеидамызт, аха дҳацхраауан, акызаҵәык изхымгоз, ифатә иаагхар иуӡомызт. Акрура хәыҷык иааҳцәыхьшәахар, иахьа «хәырп-шырп» ыҟаӡами ҳәа иусура лкажьны аҳәҳәара далагон. Нас ҳара ҳнеины, игәшәымшәа ҳәауа, ҩаԥхьа аусура дналаҳаргон.
Уажә абнаҿы ҳахьыҟаз, шә-ҟьантаз дук ыҵҟааны илкаҳажьын, амахәқәа еихала, иахьауаз еигәышәла иааҿахаҳаҵәҵәеит, нас ахәархь аанкылан, наҟ-ааҟ ҳнадгылан иркьаҿ-ркьаҿны агәыцә аԥҟара ҳналагеит, џьарак иԥаҳҟацыԥхьаӡа: «Краҳамфаӡои, уара, иахьа, Арсана, амла ҳакит», ҳәа дыҳәҳәон.
Абааԥс, ари аахаҳҵәап сҳәо, шьыбжьышьҭахьынӡа саргьы акгьы сымфеит, иаргьы акгьы иҿасымҵеит. Уи иҟазшьа здыруан сара, изхара анифалак, дҭәы-дыԥха, ихы-иҿы амзеиԥш игьамгьамуа днеины абнара дынцәыҵашьшьуан, нас уҳәҳәаны ухысуазаргьы, дузырҿыхараны уҟаӡамызт. Ихаҳаҵәҵәаз ақыдқәа ҳаршьшьеит, нас акакала, иҭыганы амҩа агәҭахьшәа еиқәҵа-еиқәҵа инышьҭаҳҵеит.
Џьанҳәаҭ иблақәа маҷк ирыгын азы, днапыршьшьуа акәын аҟәырӷьатәқәа шышьҭихуаз, имацара данзаҵамлалак, сара сицхраан даҵасҵон. Дангәамҵлак: «Аа, Арсана, сушьит иахьа, сыфа ыҟам, сыжә ыҟам!» – аҽԥныҳәа саиргон сара.
– Абар, уажәшьҭа акы-ҩба роуп инхаз, уажәыҵәҟьа ҳалгоит, абааԥсы, – игәы зырҟәандаша ажәақәа рҿынасырхон, – нан уаткакгьы узҭалыргылеит, абна анцәахәы унаиқәныҳәаны, хпыҿк аҟарагьы ужәып.
Абарҭ ажәақәа дырчыхәчыхәуа инаиҿаҵәон.
– Анцәа унимхааит, уара алаф уҳәоит, сара скараха, уаҳа сылам… – уажәраанӡа иаӷьуа исыдгылаз дҟәымшәышәӡа, иажәақәа хааӡа иҿышәшәон.
Амра лхышәҭхьан, амҿы ырмазеины ҳанаалгоз. Амахә рхықәцәақәа хыҵәҵәа ҵаҟа инеилаҳԥсан, сшәыра иҭаз амгьал, аџьымшьы, ашә уҳәа ааҭыганы уа инышьҭасҵеит. Ауатка зҭаз абаҭлыка ахҩа аахыхны ахпыҿ рҭәны, Џьанҳәаҭ инеисыркит.
– Уа, Анцәа, улԥха ҳаҭ, иаҳхылаԥшхәу ҳрыцҳашьа, – иҳәан, даҵашьшь ижәны сара иаасиркит. Нас днапыршьшьуа мгьал ҽыҭк аашьҭихын, џьымшьыкгьы ахәҵәы аанкыланы дҩахеит, – уара абри аума фатәыс уан иаҳзаалҭииз, иахьак узхыҽхәо?
– Џьанҳәаҭ, убаашәт, угәы цаӡеитеи. Абар, ашәгьы! – имбазаарызт, ҽыҭк аамхны уа инаисыркит. Иҿы аганахь ирхашәа акәын уи акрыфара дшаҿыз, игәы митәык иалаҟаӡамызт, ихәы ҟәнишьазар акәхап… Саргьы снаиқәныҳәашәа, акаҟара ааныскылеит. Мгьал ҽыҭкгьы ашә надкыланы сҿы инҭасҵеит, – ари, ус баша ԥсымышьҭыгак аҳасабала. Аҩны ҳнеир, нан, ани арбаӷь ду лсыршьуеит.
– Ных, абаак!..
– Изакәызеи, Џьанҳәаҭ, ихоумҵаӡои?
– Цхыраара сузаацыԥхьаӡа уи арбаӷь аӡбахә уҳәоит, аха макьана акгьы сымбацт…
– Ишԥаҟам, уара, жәаха ҳара ҳҿы уаныҟаз, ани аанда иқәгыланы ҿызҭуаз арбаӷьӡамзи, сеидру?..
– Ее, убаашәт, арбаӷьқәа нҵәеит сҳәа џьушьоу!
– Егьарааны исҳәахьазаргьы, уаха…
– Иаабап нас, – џьымшьык шеибгаз иҿы инҭеиҵан, мгьал ҽыҭкгьы уа инашьҭеиҵеит.
Акрыфан ҳаалгон еиԥш, сашьа Алдамыр ибжьы геит, аха иаашьақәа злаҟаз ала, акгьы имоузар акәхап, аасгәахәт. Ауардын мҩала акәымкәа, ладахьалашәоуп ибжьы шҳаҳаз. Ус ҳаԥшызар, ихьынаашәа игылаз ашә-ҵла ашьапы даақәгылт, дыхрааӡраауа.
– Уахь уабаҟаз, уара?
– Агәаҩа сҭанагалан, цәгьала сҭыҵит, шәабаҟоу, уара, – инапы илахь инадкыланы, дыҩҳаҵаԥшит.
– Ауардын умоуӡеи?
– Ауардын иказарма иҵагылан, аха ацәқәа руак ыҟам, иаха аахыс сашьҭоуп, избом ҳәа сеиҳәеит.
– Ыы, зегьы мазеины еиқәшәшәа иусҭоит ҳәа сеимҳәази.
– Ицә азхацлакык ыҟамзаап акәымзар, ус ҟазҵо уаҩӡам, – иҳәеит Џьанҳәаҭ.
– Сыздыруам, арахь ҳахьибо ҳхаҵкы камыршәуа, аԥсшәа иҳәоит. Ара шәааԥшишь, сара сцап…
– Уахатәиала ҳабамаҭәоу, шәаҟәыҵ, ҽазны иҳамгари, – иажәақәа еишьклаԥсо даацәажәеит Џьанҳәаҭ.
– Уарднык аҟара ҭаагаргьы акыр иаԥсами, слаҿаххыпи, иҟоугьы еилысымкаари, – сҳәан, инықәыршәны Ҭлабӷанраа рҟны сцеит сашьеи Џьанҳәаҭи абнаҿы иааизныжьны.
Агәарбжьара сныбжьысны сахьыҩхшәаз, иара даасԥылт. Аконторахь дцозар акәхарын. Уи сшибаз еиԥшҵәҟьа, сара ак цәырызгаанӡа, иара даацәажәеит:
– Игәарымлаша, сыцәқәа руакы иаха аахыс иҟам, Аӡ-ҿаҩаҟа ицоу, аҷкәынцәа ашьҭасҵоит, ирзыԥшаауазар аабап.
– Уардынк иадамхаргьы, уаха иаазгап ҳәа сгәы иҭан, мыҿхьышьаҵәык ҳгәарԥ иқәыршәым.
Ҭлабӷан анцәа диҳәозшәа инапқәа неивиган, – иабаҟагәышьоу?… – иҳәеит.
– Егьаурым нас, уаҵәы ашьыжь изгап.
Ус исҳәазгьы ааицәымӷхазшәа збеит. Гәрамгарҭас исымкырц азакәхап, нас дааччашәа иун:
– Аиеи, аха… Иҟоу уасҳәап, абыржәыҵәҟьа инықәыршәны Қарбеи иахь уца (уи иашьеиҵыб иакәын), аӡлагара аҿынтә дышҩеиуаз збеит, ицәқәа ҵаҳәаны игылоуп. Ҭлабӷан сааишьҭит уҳәар, иуиҭоит.
Сара ари ииҳәаз зынӡагьы исгәамԥхаӡеит, аха иҟасҵоз… Инықәыршәны Қарбеи иҿы сцеит. Уа сахьнеиз иԥҳәыс лакәын аҩны иҟаз, абас-абас ҳәа сзызнеиз анласҳәа, ари дынҭыҵын дмааиц, аха ига, Дадаҳ (лабхәында еиҳабы ус дишьҭан) иҳәазар, иухызбаауада, – лҳәеит лара. Даҽа ԥыҭрак ашьҭахь, уи инацылҵеит, – аӡлагарахьтә уажәоуп данааиз, иааԥсаны иҟоуп, аха… – лажәа уаҳа инамыгӡакәа даасҿаԥшит.
– Уаха амца инақәаҳҵаҵәҟьо мҿы хьышьаҵәык ҳамам, насгьы митәык ихарам, – сҳәеит, снапырҟәыҷы-шьапырҟәыҷуа, исылымҭар ҳәа сшәаны, – игәы иалсхыргьы…
– Ак шԥеиҳәари, сеидру.
Ацәқәа ажәырԥ-жәырԥҳәа аҳаскьын иамхо агәараанда иахьаваз иааԥхьасцан, араш аҵаҟа игылаз ауардын инаҵасҳәеит, асаԥыџь ааҵхын уахь инақәҵаны, шаха кьаҿк ахқәа ырҟәараҟәантәны ртәыҩақәа инархаршәны агәҭа ааныскылан, дәышь-аашь ҳәа раԥхьа сгыланы сҿынасхеит. Агәашә сынҭыҵуаны даасԥылт аԥшәма даӷьуа-дыԥсуа.
– Изакәызеи, уара, узҿу? Умҵаа-умԥшаа!.. Рыӷрақәа ҭаҳаны ишыҟоу умбаӡои, арахь исыҭ, – иҳәан, ашырҳәа иаасымихит ашаха снапы иакыз, акәырмахьц ала ацәқәа руак азқәа инықәиршшаан, ашырҳәа ауардын аақәыргьежьны, ҩаԥхьа агәарԥ ахь инҭеигалт. Сара сшанханы иара сихәаԥшуа сгылан.
– Ацәқәа шааԥсаз бзымдырӡоз! – аӷьеҩ аалхиргеит аҩаршьҭраҿы игылаз уи иԥҳәыс.
– Иҟалазеи, џьбеит, мҿык аазгоит иҳәан, зныкыр ҳашҭа дҭалахьазу!..
– Сара сыҟамкәа, аӡә акы ишәымҭан ҳәа шәасҳәахьеит, аха уаҩ иҳәара шәаҳауам мамзаргьы. Уажәшьҭа Дыдрыԥшь-ныхаҿ шәганы шәысмырқәуазар, ишԥаҟасҵои…
– Ҭлабӷан иакәын сақәзыргәыӷыз, шәара еибышәҳәахьаз џьысшьон, – саацәажәеит схы ҟажо.
– Иара ицә-уардын уиҭар иауаз, убысҟак дуцәнымхозар…
– Иҟалазеи, мшәан, аколхоз иахыԥхьаӡалам шьоук реиԥш шәҳазныҟәартә.
– Иааԥсоуп, иахьатәиала ҿашәа рымам, ахкаарахь изгап ҳәа сгәы ишҭаз, уара уаакылсит.
– Ананӡа… Ухаҭа ианумам абасоуп.
– Ишәымамзаауаз, уара, аӡәыр дышәԥырхагазма? – иҳәеит Қарбеи, ацәқәа ҵыртланы иаужьуа.
– Уи азынгьы аӡәы дҳаргәамҵуамызт, аха иахьа усшәа ҳҟалеит акәымзар, – сҳәеит сыԥсахы еибакуа, – ус иахьынӡашәаӡо збап, – саацәажәеит аҵыхәтәаны.
– Дсыдызцалеи, уҳәарауазеи… Уаҳ, уаҳ! – иҳәеит, амаҵурҭа аԥхьа ахысмыҟә иқәыз аҳаҟьа ашыҩ-шыҩҳәа изырбзоз ацә хыцлакы даҵаҟьо. Нас сара ихы насықәкны, – ани угәыла ахы цәкәатамџьшәа иҟоу имухыр иауаз?
– Уи ицәқәа аҩны иҟазар, ара саауазма?
– «Аҩны иҟазар…» – дааччан, инациҵеит, – ажәытә рынхарҭаҿы ахкаара иҭаҵаны имоу ацәқәа сара истәума, иара иакәымкәа?
– Уи сара исыздыруам.
– Иуздыруам… Шьоук рыцәқәа хәыцк рылшәар ҳәа ишәаны иԥхьакны ирымоуп, сара стәқәа…
– Ак ҳҳәар, ҳҿы ԥыжәжәоит акәымзар, узхыбаауа арҭ ацәқәа аколхозаа иртәӡами?
– Нас аколхозаа иртәуп ҳәа иаҳшьуама, – «уаҳ, уаҳ» ҳәа ицәқәа наиаԥицеит.
– Уԥсы иарҭааит дук мырҵыкәа, – наишькласҳәеит саргьы, сыбжьы илымҳаҿынӡа имнаӡоу, мамзаргьы ҽмырҳа ҟаиҵоу сыздыруам, аха уаҳа сара сахь дхьамԥшӡакәа, алада дылҭаҩры дцеит. Саргьы сгәы аҵӷа ԥҵәаны исыӷраҳазшәа, смидагәидаха саахынҳәит. Ацә уардынқәа дара ирхатәушәа иахьрызныҟәоз акәын, еиҳаракгьы сгәы ԥызжәоз. Аибашьра аан афермаҿ урҭ рныҟәгара, рхылаԥшра ануадаҩха, иша-шаны аколнхацәа инарырҭан, уажәыгьы ус иааиуеит. Мырзаҟан иеиԥш, зегь дара ирымпыҵаҳәҳәа иркызар, цәгьа ирымбо иҟалеит, – абас схәыцуан алмҩанык сара. Амҿы мазеины иахьҳамаз сазааигәахо саналага, Џьанҳәаҭ ибжьы слымҳа инҭасит:
– Ыы, шәаргьы саргьы ҳаибамбааит… Сара сҵыркьакьаны шәымаҵ аура саҿуп, арахь уара усылахәмаруеит.
– Иҟалазеи, ишәыхьзеи, ахәы санаахшәа аахыс шәыбжьы саҳауеитеи?!
– Симырцәеит, уара, симырцәаҵәҟьеит, схы нықәсҵан, сылацәа нҭаауаны еиԥш, сԥынҵа чыхә-чыхәын, аҵықь-ҵықьҳәа сеимсо сааԥшит.
– Амш зугозеи, уара? – снаиҵаҟьеит сашьа.
– Ҳахәмарыргьы ҟамлаӡои, сеидру.
– Узахәмаршагьы аӡә дуԥшааит, ус уара умсааит.
– Иабаҟоу ауардын?
– Иааиуеит исышьҭаланы…
– Иуцәажәашьои, уара, иуимҭаӡеи?
– Ҽазны аказы срыднагалаанӡа, иахьтәоу иҩамгылааит.
– Исҳәаз хауҵомызт…
– Ишԥаҟаҳҵои, нас, нангьы дтәаны уажәы ҳара даҳзыԥшызар акәхап. Мҿы хьышьаҵәык ҳгәарԥ иқәыршәым, ҩарҵәқәак ма иаагапишь.
– Ҟаҳ, абас ауп уара… – сара саҵашәҵозар акәхап, иҳәарашәа днаҳахәаԥшит Џьанҳәаҭ. Сашьа дԥышәырччо дахьгылаз даалафит:
– Ажә анаара ианаҿала, аҽада ишамчыз ала…
– …Уԥсы сҳәарын, – дааҟәындҟәындит Џьанҳәаҭ.
Сара еилыхны иҟаз махәқәак ааидыскылан, ӡарҵәила инҿасҳәан, Џьанҳәаҭ днаҵасҵеит. Иахьа иааҟасҵаз зегьы сцәыбжьырхуеит игәахәу, уаҳа ажәакгьы ахымҳәааӡакәа ҳаԥхьаҟа иҿынеихеит, ҳаргьы дасу иаҳзышьҭыхуаз ҳаидарақәа ҳҩарыҵалан уи ҳнаишьҭалеит. Алаԥшҿаԥшы шаҿаз аккара ҳныҵыҵын, амҩа ҳнангылеит. Ааилашәшәхьан ҳаҩны аҵаҟа ҳаныҩкылс, амҩақәа реихагаларҭаҿы ауардын ахәда дықәтәан дааҳԥылеит ани аҷкәын, Ҭлабӷан иаҳәшьаԥа, ашьҭахьҟа акалаҭқәа ақәгылан ҭаҭынла иҭәны. Сыцә иаха игәарымлеит егьит ҳәа дызҿқәаз закәыз, мшәан. Сара исҭахуп иҳәар, ӡәыр дишьуазма аиаша иҳәар ҳәа сгәы сынҭацәажәеит, сеидара саҵақь сахьнеиуаз.
Абри аамҭаз Џьанҳәаҭ днышьацәхныслан апҟаца аашьҭиргеит.
– Ҟаҳ, шәаргьы саргьы ҳаибамбааит, инапқәа ицырхырааны аарлаҳәа дҩагылеит. Ҳицхрааны игәшәамшәа ҳәауа, аидара дҩаҵаҳҵеит. Ус имарданы ҳҩаҿалеит. Икьыбжытӡа ажәҩан икыдыз амза ашьхақәа инарываӡхьан, ҳара агәарԥ ҳаннықәлоз.
– Аидара шәаҵаԥстеи, шәбаашәит, – даацәажәеит амаҵурҭа аԥхьа игылан иаҳзыԥшуаз сан… Ҳаидарақәа агәара-сараҳәа, ҳаҩнаԥхьашәа инкаҳажьит, сармарахьала сыжәҩахыр бызбызуа исыхьуан, схылԥа ҵаӷашәа исхаз аасҿысшьын, сызҵаз сеидара-мҿы снықәтәеит.
– Ҳанҵәеит, уара… Анцәа, шьарда зымчу… – даашшит Џьанҳәаҭ.
– Уардын уаҳа адунеи ишәзалымхӡеи…
– Аӡә сыцәқәа ылахеит иҳәеит, даҽаӡәы иааԥсеит иҳәеит, иҟауҵои…
– Ыы, ааӡаб еиқәаҵәа анцәа ирықәиҵааит. Уаҳа аӡәы изы ргәы шԥамбылуеи… Амца ааиҿашәки, абааԥсы, уаххьа аасырмазеип, – лҳәан, наҟ амаҵурҭахь дныҩналеит.
Аҭҳарцәҳәа сааҿыхан, сиарҭа снықәтәеит. Ашарккара иаҿын. Сашьа Алдамыр сыбжьы наиқәсыргеит, аха уи дқьырҵҵуашәа ииарҭа дылан, ацәа дзалҵуамызт.
Чакра ҳақәлоит ҳәа ҳакаҭақәа, ҳфонарқәа цәыкьа еиқәыршәаны аҩны аҵаҟа ихәыҵаҳҵахьан, аха ианаамҭаз ҳзымгылеит, сара ажәжәаҳәа сҽеиласҳәеит, иаха чакра ҳахьзықәымлаз сгәы иалан… Сашьа уаҳа акгьы иамҳәаӡакәа сшәыра сыхәда инхысшьын, сыхьшь аашьҭыхны агәашә сынҭыҵит. Амҩаҿы сахьылкылшәаз, икаҭа ихаҩҩала дхыгә-хыгәуа, ифонар ыркәлаауа даасԥылеит ҳгәыла Џьгәыгәра.
– Уа ура уқәуп, – сҳәеит сара санааивала.
– Еицҳақәуп, – аҭак ҟаиҵеит уи дааҭгылашәа.
– Кыр аамашь иаха?
– Кьоушәоуқәак… Дара урҭгьы ашамҭазоуп рҽанкарыԥса.
Уи ача бзианы ианаауазгьы, кьоушәоуқәак ҳәа акәын ишиҳәауаз, душьыргьы, иикыз рхыԥхьаӡара иҳәаӡомызт, иҵасым ҳәа азыԥхьаӡаны. Иблақәа рыкшашәа сыхьшь днахәаԥшын, даацәажәеит:
– Ҟоҳ, рацәа хьшь бзиоуп, убоу, – ихы ларҟәны агәышҵагьы дныҵаԥшит.
«Улаԥш уџьам иануп», – аасгәахәт сара.
– Изыжәлоузеи, уара, ари? – инашьҭарххны днасазҵааит иара.
– Чам-гьезыл…
– Ажәла бзиақәа иреиуазаапеи!
Ԥыҭраамҭак уа ҳаицәажәо ҳаидгылан, нас аԥсшәақәа неибыҳәаны ҳнеидыҵит. Сара ҳаҵаҟаҵәҟьа ахҵысҭа сынхыҵын, аӡыхь ахьхаҳтоз амжәаҵла снаҵсын, аҭәарҭа снылагылеит. Алада сымцакәа аҳәаа иаваршәны, дырҩегьых слабала ачықьрақәа снарылсуа сҿынасхеит, макьана чакра ҳәа аӡәгьы дықәымлацызт. Алада амхахьы шьоук рыбжьы саҳауан. Чашәацәахарын, уажә ашьыжь шаанӡа уаҳа уахь иҭалодаз. Ахьшь снапсыргәыҵа иахьаныз иҵырҵыруа уаман иҟанаҵоз. Ана-ара ачарҵысқәа илԥраауазгьы ирзыҭрысуан. Аҳәаа акьыԥшь аҿы аҳаскьын еилачыра слаба хықәцәала
снылс-аалсын, сышнеиуаз, саԥхьаҟа ахәацра зҭиааны иҟаз ажра абыр-бырҳәа, ашьапқәа калкало амџьаӷьа ҩалԥрааит. Ахьшьгьы снапаҿы иааҳәаҭҳәаҭит. Ԥшьаала иноусыжьын, кьу аҳәан, ашыԥ аахнаргеит, иатәамбашәоуп ишакыз, уи азы митәык аџьа ахы ианарбозма. Аиадықь ишамышьҭуаз анаба, иааҳәны ганха идәықәлеит, аха хара иаузцахуаз. Ихыԥсаа-ҿыԥсаа игылаз атама ашьапаҿы инатәеит…
Аҩбатәи аан, ашашәа ааилахәан, ача изахьымӡазт, иазымккәа ицеит. Ихаларгьы ихалааит, сҳәан, аиадықь наҟ иамхны сшәыра инҭаҵаны, ҩаԥхьа счашәо сҿынасхеит. Сара сахьҭаз аҭәарҭеи алада иҟаз амхи аҳәаа рыбжьан, џьара-џьара амӷ ахаԥаны уаҩ дзылымсуа иҟан. Аҵыхәахь ҵлақәакгьы ылагылан. Уажәыҵәҟьа сыкәшамыкәша ҭынчран, зыбжьы гауазгьы адгьыл илыҵаҵәры ицазшәа рышьҭыбжь саҳаӡомызт. Схахьы акыр инахараны ача ҩаҵԥраан исхууааны аҿыланахеит. Саргьы саамкамышьҭӡакәан сыхьшь ишсымчыз аҩада ҵәҩанҵәыҟа исыршәит. Хыхьынтә аҽеикәаԥсаны илҭалан, иааҵырҵырын, атахҳәа инамҵасын, икаууа иаман аҿыланахеит, иахьакыҵәҟьаз џьеи итәарын. Саргьы аҟазшьақәа здыруан азы сылаԥш ахмыжькәа сашьҭахх сҿыласхеит. Иага хара ицаргьы, аҳәаа иахыҵрым ҳәа сгәы иаанагон, аха уаҳа имаанҿаскәа, алада аҿаныланаха, абааԥс, илеит, сҳәан, саԥхьа тышашәа иҭаҳараны иҟаз снахууаан, ажәырҭра еимгәҳәо, аҳәаа снадгылт. Изулакгьы ахҵысҭа сыныхҵит. Амхы санаалагыла, ҟәырҿ-мырҿҳәа шьҭыбжьқәак саҳаит.
– Еи, уарбану, уара, ара ахьшь илеиз ахьтәаз убазар? – сӡырҩуа сааҭгылеит, аха уажәазы ҵәҵәабжьыкгьы саҳауамызт, аӡәгьы ишьҭыбжь ыҟамызт, – еи, шәиу! – сҳәахт дырҩегьых.
– Арсана уоума? – акыр ихароуп сҳәаратәы аӡәы ибжьы аасаҳаит.
– Уарбану, уара, ара ахьшь илеиз убазар? – сгәы адық-дықҳәа еисуа ауп сышҵаазгьы.
– Қарбеи соуп, – аарлаҳәоуп ибжьы ҭахәаҽшәа ишсаҳаз.
– Ара ахьшь илеиз умбаӡеи, уара?
– Абна аҳәаа ианаахшәа сылаԥш нақәшәеит, аха… – дааҭгылеит азныказы, – хара ицарымызт, џьушьҭ.
– Ахы ахьархаз ҳәа акгьы умбаӡеи?
– Абрахь алада ицазшәоуп ишызбаз. Ус аҳәаа уаваланы улеи. Ани амжәаҵла иахымсит ҳәоуп ишыздыруа.
Сҿынасхоны, сахьирԥшыз акәымкәа, абрахь сышьҭахьҟа, џьықәреи шьапқәак ԥыҵәҵәеит сҳәаратәы, шьҭыбжьқәак аасҳаит.
– Уара, абнахь аҩада аӡәыр дыҟоума?
– Уи Ҭлабӷан иоуп, ара арахә рзы махәқәак каҳҿан, изышьҭхуаз иманы дцеит, иаанхаз сара изгап ҳәоуп.
«Хкаарачан амахә каиҿо, егьиуа иазиуазеи?» – аасгәахәт, аха нас сгәы аасырҭынчит. Урҭ сара сыхьшь аха рымоума, ижәбама ҳәа сахьразҵаазгьы ааԥхасшьеит. Аҳәаа саваланы аҵла ҳәа зыӡбахә иҳәаз аҿынӡагьы слеит, уи акәша-мыкәшагьы сеимдеит, аха кыр аузбахуаз. Сааҭгылан ҳамҭакы сааӡырҩит. Арҵуқәеи аҵарақәеи рыбжьада шьҭыбжьы саҳаӡомызт.
– Уа, Қарбеи! – сҳәахт дырҩегь.
– Аау! – аҭак ҟаиҵеит иара. – Убрирахь џьара иҟоуп, иабацоз, уа цқьа уԥшааи!
Ахьшь ахьаахшәаз аҳәаа инаркны хәыц-хәыц сахьеимымдаз ҳәа крыҟоума, аха уаҵәы иубар иаахә! Ус сышнеиуаз, митәык ихарамкәа, хьшьык аџьықәреи шьапқәа иаарыбжьызбааит, ҵыск хәыларԥԥуа иақәтәаны афара иаҿын. – Иароуп! – сҳәеит сгәырӷьаҵәа, сҵиҟәҵиҟәуагьы уахь сҿынасхеит. Сыԥба акызар акәхап, ажыжәҳәа амхырҭа иҩалҟьеит.
Уи ибжьаз иреиуамызт, бна хьшьын. Ача хәы ласҿаҟьаны, Пашыр иҳаԥы шыҟаз илҭакәкәа ицеит.
– Ыы, аџьыкҵәаҵәа уазшахааит, – саауаруарит сара.
– Иумбаӡеи, уара? – Қарбеи уажәы схахьы акәын ибжьы ахьгоз.
– Иабаҵахәашеи, сукәыхшоуп…
Сыци-сышәи еихамгыло, сгәы ҭыԥсааны акәын сара сышгылаз.
Избараны иҟахума уажәшьҭа.
– Уи уажәы аԥсы ӡаны џьара ихәыҵатәоуп, ҳамҭакы уааԥшны, ицәырымҵыр иабацои…
«Сиргаӡома, дызҿу закәызеи?» – аасгәахәт, аха уаҳа акгьы иасымҳәаӡеит, ҩаԥхьа сышьҭра сықәланы аԥшаара сналагеит, аха иабаҟоу! Аӡахәа зқәыз мжәа-ҵлак снаҵагылан, махәык слаханы иаасыртрын, жьымжәақәак ааҿысхын, жьыргәыцқәак сҿы инҭасҟаҟеит, аха, амла сшакуазгьы, убригьы лбаауамызт. Акраамҭа сӡырҩуа уа амхы салатәан, сангьы, «уаа, Арсана!» ҳәа ахьҿылҭуаз, лыбжьы саҳауан, аха сара аҭак ҟасҵомызт.
Амра цаҳәцаҳәуа жәҩан агәахьы ахалара иаҿын, ауаа уаха-сахаҳәа амхқәа ирҭан, дасу русқәа ирҿын, сара ашьыжь исԥылаз имышьҭа сықәшәоу, ма смаҷҟәику, аҩныҟа ацара сақәиҭымкәа амхырҭа саалахеит. Ашьҭахь сгәы анԥҵәаӡа, смидагәидаха аҩныҟа сҿыҩасхеит, сгәи сылаӷрыӡи еилаҵәо. Ус амҩан даасықәшәеит Мақса.
– Иҟалеи уара, ухьшь уцәымӡзааит…
Исыхьыз шсыхьыз аниасҳәа, игәы иаалырсны даацәажәеит:
– Ҳаи, абааԥс… Уахь алада аӡәыр дҭазма?!
– Ҭлабӷани Қарбеии…
– Иҟарҵозиз урҭ уа?
– Аҵла карҿон аџьмақәа рзы.
– Ааит, урҭ џьара ак рчақьзар ҟалап!
– Ус ишԥа, џьушьҭ, урҭ рхы иақәнадыргомызт.
– Ус иҟазар бзиоуп, аха…
Аҩны сахьҩеиз сан ари ажәабжь анлаҳа, даара гәалсыс иҟалҵеит.
– Ҳара ҳгәырӷьараҳа уаҳа анцәа имыргәырӷьааит. Напык иаашьҭнахызар ашыӡ иакааит…
Сара сылаӷырӡқәа хаҟәҟәала, сшәыра сыхәда иаахыхны инадсыркит, счашәага лабагьы ыршәны абарҵа иныҵасыршәит.
Сгәалаҟарақәа лгәамԥхазар акәхап, сыгәшәа ҳәауа ҿаалҭит:
– Ухаҵкы ицааит… Хьаас иҟоумҵан, уара уеибгазар, ахьшьгьы уоуп.
– Уи аҩыза уажәшьҭа сара исоураны сыҟаӡам, ибдыруама?
– Анҭ зыӡбахә уҳәазгьы ашьагашьа ҳәа акгьы рымбаӡеи?
– Акыр здыруоу? Абна уԥшаа, абра уԥшаа ҳәа ак сарҳәақәан, аха… – сгәы иҭазгьы сҿы исзарҳәомызт.
– Урҭ ҳа ҳзын ицәгьаӡам, ирбазар, ишԥаурымҭоз. Хараӡа ицеит ауп, уаҳа акгьы, – нақәылҵеит сан.
– Ма ихаландаз, еиҳа еиӷьымзи, – сылаӷырӡқәа ҩаԥхьа сӡамҩа илахьыжжын иаасрыцқьеит.
– Убаашәт, уаб ҳилаӡеит, уи акәым…
Ашьҭахь схәы аалырмазеин, аишәа снахатәеит, аха сҟырҟы икылсуамызт. Ҩбаҟа ҿаҵа сҿы инҭаршәны, сашьа даашьҭыхны, сеиҭацахт, акыр збо џьшьа!
Сыхьшь ача иахьагәыдысҵаз аҭыԥ аҿы сҩеины, ашьҭа ихыршәланы сҿынасхеит, сашьагьы дсышьҭаԥало дсышьҭан. Ҳшыԥшаауаз ҳкарахеит, сылахь аԥхӡы иқәтәаз снапала инԥхьасҳәеит, сыбла амца хыланы иҟан. Ҳнеины ани амжәа аҵаҟа ҳныҵатәеит. Алада амхы аҵыхәахь хьышь ҵәҵәабжьык саҳазшәа сааҟалан:
– Ара угылази, абрахь алада сынҭаԥшышт, – сҳәан, сашьа дааныжьны, аџьықәреи шьапқәа снарывс-аарывсуа амхы аҵыхәахь сцеит. Акраамҭа сыхраа-ӡраауа уа сыԥшаауан, аха аҵәҵәабжьы ҳәа акгьы смаҳаит. Ашьҭахь, ҩадахьала сыкәшаны сашьа дахьыҟаз сааит. Амра ахәқәа инарывҵалахьан, ашәшьыра кашьшьы зехьынџьара аҳра ауан.
– Ахабар ҳәа умбаӡеи?
– Гәырӡ-шашәаӡ иӡит, абас иаразнакала иныҵахәаша иабацоз, сукәахшоуп. Уаала, ҳцагәышьап, – инаидсҵеит сашьа.
Арашәыгақәа рашәаҳәабжь зны-зынла ҵәҵәабжьушәа слымҳа иҭаҩуан. Сааҭгыланы уажәы-уажә ашырҳәа схы ҩышьҭысхуан:
– Ҵәҵәабжь уаҳама, уара? – снаиазҵаауан сымҩалаҩ.
– Мамоу, – иааркьаҿны аҭак ҟаиҵон.
Хымш инеиԥынкыланы уи аҭыԥ сахылаԥшуан. Шьыжьы, хәылбыҽха, аха ансоулоз, сеимымдац џьшьа ҿыц еимыздон акәша-мыкәша зегьы, слымҳа кыдҵаны сӡырҩуан амхы салатәаны. Схы сымагәхьааха аҩны санааилак, – нан, аџьма зцәыӡыз амшгьы ицәыӡит ҳәа, баша аамҭа ақәурӡуеит. Уи
уажәшьҭа иубом, уаҟәыҵгәышьа, – дсабжьон сан, – ҿашәа рмоуааит уаҳа уи зԥыхьашәаз. Ҵыск азын сахьышәиуа акалашәа иҟоуп, аха…
Ҽнак, сааԥсаха аҩны сахьааиз, ашәшьыраҿы схы нықәсҵан сылацәа нҭааит… Атыр-тырҳәа амҵәыжәҩақәа ҟьауа, ҳашҭа ахаҿыҵәҟьа хьшьык аахалт, агәышҵа сара сахь иаарҳәны ихагьежьуан. Сара иаразанак сшәыра ача ԥсы ааҭыганы иасырбахуеит, нас ирууаӡа иршәны зымҩа инкасыршәхт, аха иара иааҳәынгьы иахәаԥшуам. Амҵәыжәҩақәа анаҟьалак, ахьхьаҳәа аҵәҵәабжьы гоит, ус сшыԥшуаз, даҽа хьшьқәакгьы навызбааит, зны аҵәыртҳәа ихало, еимҵкласуа оман иҟарҵоз дара.
«Уанаџьалбеит, арахь улбаар иауазеи, сызургәаҟуазеи, сахьрыцҳаха умбаӡои?» – схы раҳаны, сыблақәа ҭырхаха ҵәҩанҵәыҟа ихаз сыхьшь сазыԥшаун. Зны сылаԥш иҵшәома сҳәауа мрагылара шыҟаз ицеит, нас егьырҭ ахьшьқәа иаарылҵын, арахь сара сахь икаууа аҿаанахеит. Зынӡа иааигәаны иаасхалт, агәаҵа еилыблаауа сныҵаԥшит. Аа, аҭыԥ аҿы иқәтәоит шысҳәоз, акы иаршәазшәа иаразнак инасхыԥрааит, аҵәҵәабжьы насыхҟьаны… Аҭҳарцәҳәа сааԥшын, снықәтәеит. Снаԥшызар, Мақса ихьшь ахьыр-хьырҳәа имахәҿа иқәыртәо, ашҭа аҵыхәа дынҭысит.
Октиабр мза анҵәамҭазы акәын. Сышәҟәҭра сазқәынҵаны ашкол аҿынтә саауан. Сааццакы-ццакуа Елықь ихәы схыҵны сҿаасхеит. Алада архахь амхқәа ҭаргалахьан, арахә акәкәы иҭыхо иҭан. Мақсараа рыҵаҟа шьоукы аԥҳә еиқәырҵон, уардынқәакгьы аҿҿаҳәа рышьҭыбжь гон.
Аҩны сымнаӡацкәа, ҿыжжы амшха уардынк аасԥылт. Аӡә аԥхьа дгыланы дааиуан. Ацәқәа ртәыҩақәа ирхаршәыз ашаха агәҭа ахьеизеиҟараз икны, ҷкәынакгьы уа хыхь ауардын дантәалан, – уаҳ-уаҳ! – ҳәа уажәы-уажә ацәқәа дрыҵаҟьон, иҭахны акәымкәа, ус, цасҳәа.
– О-оҳо! – иҳәан, иааникылт, са саниба, – Кәашә, заҟа сааҭ ҟалари, уара?
Уи дыздырит иаразнак, Зиа иакәын, ани аҷкәын иаб иашьа. Знык, ҩынтә раҟарагьы Ҭлабӷанраа рҿы дызбахьан иара. Ацәқәа рыхәда иқәтәазгьы Ҭлабӷан иаҳәшьаԥа иоуп.
Сууаӡа сгылан сыԥшуан. Ашьҭахь, сҿы аилгара ацәуадаҩны саацәажәеит:
– Ахԥатәи аурок анаҩс, сыҽрымхны саауеит. Ԥшьба рзын жәохә минуҭ агын усҟан. Амҩа сықәижьҭеигьы сааҭбжак аҟара ҵуазар акәхап.
Амра дҩаҵаԥшын:
– Хәба рыбжа ҟалап угәахәуоу? – дсазҵааит.
– Хәба рыбжа ҟамлацзаргьы, маҷк ауп иагу.
Хәаԥшырҭас искит аҷкәын инапы иқәтәаз ахьшь, амҵәыжәҩақәа хьышьшьы, иҟәиҭӡа, ацаҳәцаҳәра, алахҿыхра наҟ хара иааныжьны ишыҟаз убон. Сгәы нкыдҳаит, сгәыкы-ҵәыкуа сшанханы сазыԥшуан иара…
– Ачашәара аамҭа миаси, уажәшьҭа изиҭаху сыздыруам, наҟ иоужь сҳәан иуам, – дцәажәон ахаҵа.
Абыржә сахьихәаԥшуаз, иаасгәалашәеит уи ахьшь сыманы раԥхьаӡа аҩны санааи адырҩаҽныҵәҟьа, Гәдоу ацҳа уахьаақәсуа уи игәашә аԥхьаҿыҵәҟьа акапанга аҟәардә иқәыргыланы ажәжьы еиҿыҟьҟьа ишиҭиуаз. Ахьшь ахәы ҳәа сара имысхит уи хышәҟа грамм…
– Кәац ҽыҭк уареи сареи иҳабжьамӡо ҳаҟоума, – иҳәан, аԥарагьы имгеит, изласгәалашәо ала.
Аҩны сымнаӡацкәа, Мақса даасықәшәан дсазҵааит иаауго закәызеи ҳәа.
– Ахьшь ахәы, – сҳәеит сара.
Иубжьаанӡа ажьы агьама анаурба, ача иааҳәны иазхьаԥшраны иҟаӡам. Аҵәырт ҳәа ихалт ауп…
– Ишԥа, уара? – сыжәҩақәа сырҩахашәа снеиҿаԥшит.
– Акәтаӷь аҿаҵала, акәтаӷь… – иԥышәгьы ачча аақәххит уи.
– Уи ауми исымаӡам, измысхуада?
– Аҩны ункыдгылар, сан иулҭоит.
Уи ишсеиҳәаз еиԥш, дара рҿы сцаны акәтаӷь рымхны иаазгеит. Ианызжә ашьҭахь, иаацәсырҳәын, ахьшь смахәҿа инықәыртәаны, иахьԥхьакырҭаз џьара сныкҿаҟәыҟәын, ақьышә инықәскит, аха иафомызт, акыр ианеиԥхьхәыцаа ашьҭахь, атахҳәа инасын, иаамнаршәаз ҽыҭ хәыҷык аганахь иаршәит, дырҩегьых ус ҟанаҵеит. Иҭыфаауа агәаҿы ианнеи, инаԥшы-ааԥшын, аҳапаҳәа афара иалагеит.
Иҟанаҵо збоит ҳәа акәтаӷь наҟ саннахалак, ашьаԥхыцқәа дәықәнаҵон иара. Акәтаӷь нҵәо ианалага, ақьышә снапсыргәыҵа иахьысуан, иҭырпҵааны ианакуазгьы убарын. Азхара анафа ачыҟә ааҭҭәааит, акәтаӷь агәы аԥшшәахәы алсызшәа, агәышҵагьы еиҳа иҩежьхама сҳәо салагеит.
Уи акәтаӷь агәы аԥшшәахәы акәу џьысшьоит, уажәы наҟ-ааҟ аҿырҟьарсҭақәа иҩежьӡа ирыҵгаз арӷаз ссақәа рыԥшшәахәы сахьахәаԥшуаз.
Сара исҳәо сҿашәомызт, сқьышә хәылԥшшақәа хыҟаҟаауа сҭууа сахьгылаз… «Ааӡаб еиқәаҵәа анцәа ирықәиҵааит», – сгәы сынҭацәажәеит, ирҩашьарц азы акәхап, ашьапҭаӡқәа иԥсахит, агәышҵагьы иҷышәит, аха иара ҩашьо иҟахызма, абла ҭаара зегьы акоуп ԥхарак хызбаалон.
– Иабашәыднагалеи, уара, ари?
– Ианшьа ииҭеит, – ԥыҭрак дааҭгылан, нас инациҵеит, – уажәшьҭа изиҭахузеи, ачақәа аниас…
Аҽыԥҳәа амца ҩасыхҟьеит, сагьааилашәеит, снеины змахәҿа иқәтәаз иааимхны ирҳәҳәа ихы ианысҟьап аасгәахәт. Иаргьы сазгәааны сыҟамзи. Аха сҽааныскылеит.
– Чам-гьезыл, – сҳәахт, сара, изхысҳәааз ҳәа сзымдырӡо, – ари агәаҵа еилыблаауа иҟан, ицәышәшәӡа, иақәшәазеи?
– Имаӡарахны иднагалазар, здыруада, имаӡарахны? Абзиараз, – иҳәан, ишаха иикыз дахо, дыкәлаауа иҿылеихеит.
Сара сылақәа ҭраа, сыхьшь сахәаԥшуан, архәара инавалаанӡа…
Лиза Зосҳан-иԥҳа лыҩны гәырӷьаран. Илыдныҳәаларазы иааиз азал ҩнырцәажәаауа, аџьџьаҳәа еилан. Шьоук ашахмат иасуан, шьоукы – апианино азырҳәоз аӡӷаб илыкәшаны игылан, даҽа шьоукых абарҵаҟны еидтәаланы еицәажәон.
Арҵаҩ ԥҳәызба Мариа гәыԥҩык ахәыҷқәа лыцны дааҩналеит. Урҭ, Лиза Зосҳан-иԥҳа иаалыдныҳәалеит, ашәҭшьыҵәрақәа иркыз налдыркит.
– Ишәыдысныҳәалоит шәира амш, Лиза Зосҳан-иԥҳа, – лҳәан, дыххаччо, уи лнапы аалымылхит Мариа.
– Иҭабуп, нан, – лҳәеит Лиза Зосҳан-иԥҳа, ашәҭқәа илырҭаз аанкыло.
Ахәыҷқәа гәыԥҩык астол инадгылан, апатефон арҳәара иалагеит.
– Уа, мшыбзиақәа, – иҳәан, ичаз хылԥа ихыхны дхырхәо, ашә даалагылт Асҭамыр.
– Бзиала уаабеит, – иҩеихаҵгылт итәаз зегьы.
– Лиза Зосҳан-иԥҳа, ишәыдысныҳәалоит иахьатәи шәгәырӷьара амш, – Асҭамыр агазеҭ илаҳәаны иикыз ашәҟәы ҳамҭас иналиркит. Лиза ашәҟәы днахәаԥшит: «Абольшевик имҩа». Лхы-лҿы нықәлашааит, дгылан илҳәара лҿамшәо. Нас ашәҟәы шылгәыдкылаз ашьшьыҳәа адиван днықәтәеит. Иааҭынчрахеит. Ахәыҷқәа Лиза Зосҳан-иԥҳа иаалыдибаҳәалан, илывыӷӷаа иаагылт. Лиза лмоҭа Мыта, абарҵаҿы ихәмаргақәа нкаԥсаны дааин, ианду дналыдтәалт.
– Нанду сара дыстәупеи! – Мыта инап хәыҷқәа ианду илыкәыршаны, ихы лгәы инадиҵеит.
Лиза Зосҳан-иԥҳа ахәыцра дҭанагалан дтәан.
– Бзырхәыцуазеи Лиза Зосҳан-иԥҳа? – аӡәы ибжьы лгәы инықәыҩт. Ашәҟәы адаҟьақәа аартуа лҿыналхеит лара. Лылаԥш нақәшәеит Орџьоникиӡе данқәыԥшызтәи ипатреҭ ахьаныз. Уи дазгәыкуа, акыраамҭа дахәаԥшуан.
– Абар, ҳ-Серго ипатреҭ! Абри ашәҟәы, ареволиуционер ду Серго Орџьоникиӡе иԥсҭазаареи иусуреи ртәы ауп иаҳәауа.
– Дызусҭада уи? – дҵааит ӡӷаб хәыҷык, лнапы лыцламҳәа иаҵыргәаны дахьтәаз.
– Иахьатәи ҳаԥсҭазаара бзиахә азы иқәԥоз ауаҩы, 50 шықәа уажәы аԥхьа, абра Гәдоуҭа дыҟан, фершалс аус иуан… Сара рҵаҩыс саныҟаз, шаҟантәы ахәыҷқәа ахәшәтәразы изназгахьаз! Ахәшәтәырҭаҿы ауп уии сареи раԥхьаӡа ҳахьеибадырыз. Абар Серго ипатреҭ, шәахәаԥши!..
– Ҳакласс аҭӡамц аҿы иҭыхны икыдуп абри иеиԥшу апатреҭ! – дгәырӷьаҵәа ахәыҷқәа днарылаԥшит апионер ҷкәын Адгәыр.
– Усҟан Серго ажәлар дырдыруан, ареволиуциа еиҿызкаауаз уаҩын. Аҩны иҟаз аԥшәмагьы, урҭ маӡалатәи русура далахәын.
– Шабаҭу? – дҵааит Мариа.
– Ааи… Сергои иареи ҷыдала бзиа еибабон. Серго ҳаҩны тәарҭас, гыларҭас иман. Заҟантә ҳаҩны иакәшан еимырдахьаз, аха ҳарҭ иаразнакала даҳҵәахуан…
Серго бзиа ибон анхацәа, урҭ рыԥсҭазаара дазҿлымҳан. Ҳраион аҿы қыҭас изымдыруаз ыҟамызт, лассы-лассы анхацәа рахь дцалон, урҭ драцәажәон, даргьы рыԥсы дырзалхуамызт. Анхаҩцәа рацәаҩны иҳаҿцаауан. Урҭ аауан Серго изы. Аԥхьарцарҳәаҩы Жана Ачбагьы иӡбахә иаҳахьан. Серго, сыԥшәмеи иареи дҳаҳәахьан, Жана алашәи иареи еиқәҳаршәарц; иҭахын уи ихьӡыртәрақәа дырзыӡырҩырц.
Азал аҿы итәаз хәыҷи-дуи рлымҳа кыдҵан иӡырҩуан. Ажәабжьҳәаҩ, лышәҟәы лшьамхы иқәкны, лажәа анагӡара даҿын:
– Ҽнак шьыжьымҭан, абазар ахь сцеит. Исҭахқәаз аахәаны, агәашә сҭыҵны сҿаасхеит. Сшааиуаз, еикәшаны игылаз гәыԥҩык ауаа снарылаԥшит, иҟоу збап ҳәа сҿынасхеит уахь.
Убасҟан ԥхьарца бжьык слымҳа иааҭасит. Иҵегьы ааигәа саннеи, Жана сылаԥш наиқәшәеит. Уи аанда иаважьыз ахаҳә ду дықәтәаны аԥхьарца аирҳәон. Илахь акҷырақәа рнубаалон. Хҭырԥа цәаԥшьк ижәҩахыр иқәыршәын, икәымжәы акалҭ асаара ишьҭасуан, икаба цқьакәакәараӡа, ихәда иааҵагыло, аҳәынҵәрақәа еибаркын.
Ҷкәына хәыҷык ихы-иҿы аацәышны, ишьапы хырҟьаҟьа инаҩсшәа дтәан. Уи аҭаҳмада дымҩаԥызгоз иакәзаарын.
Жана сиҳәеит аҩныҟа дсыцааларц. Уи мап сцәимкит, аха краамҭа дсызрымхуамызт. Дахьнеилакгьы иааисны дыркуан аԥхьарца ҳзарҳәа ҳәа. Уи аҽынгьы дымҩасны дышцоз дырбазаарын, доурышьҭуамызт, идеизалан иашәақәа ирзыӡырҩуан.
Жана инапы аҷкәын иааникылан, ҳаицны ҳҿынаҳхеит.
Аҩны ҳанааи, Серго дыҟаӡамызт. Абаҳча анаӡараҿы сыԥшәмеи иареи шьоукы ирацәажәо игылан. Серго ҳгәеиҭеит. Дзацәажәоз наскьаган, ҳашҟа иҿааихеит. Уи данааҳадгыла, аҩыџьагьы еибасырдырт.
Минуҭқәак рышьҭахь Сергои сысасцәеи абарҵаҿы еидтәаланы еицәажәон. Уи инақәырццакны, Жана иԥхьарца ахьхьа ааҿыҵгеит…
– Афырхаҵа, – иҳәеит Серго, ашәа дыззыӡырҩыз игәы иаахәаны.
– Иҟоузеи Жана, ани Салыбеи ахамаԥагьа ихьӡуртәыз уажәгьы иԥсы ҭоума, мшәан?.. Рацәа ацәҟьа дауркит, – иҳәеит сыԥшәма.
– Мап, Шабаҭ, уи уажәшьҭа аӡәы дшымԥсуа дыԥсыр сҭахуп, – иҳәеит Жана дааԥышәырччан.
Серго ари даараӡа игәы иаахәеит.
– Жана, ихьӡыртәла зхы зԥызаны адәы иқәу ауаа, тәым џьабаала ичо, – ацәажәара даҿын Серго, – ирызкы уашәақәа аԥхӡы казҭәо ужәлар, ашәа азҳәа анхаҩыжәлар ззықәԥо уаҵәтәи амш…
Жана дхәыцуа дтәан, нас иԥхьарца ишьамхы инықәикын, архиара дналагеит. Дхәыҭхәыҭуа ихала ак иҳәон, ԥыҭрак ашьҭахь аккаҳәа аԥхьарца абжьы аагеит. Иаргьы инацирӷызит абас:
Адунеи зызбахҭоу Жана Ачба
Лашара хәыҷык абеибари.
Зхылԥа зқьашаноу Жана Ачба
Гәаҟ ашәамзар ишәеиҳәари.
Жана иԥхьарца абжьы даараӡа иҵарын, ииҳәоз еилган. Серго илымҳа кыдҵан, Жана ииҳәоз ажәақәа дырзыӡырҩуан, игәы иаахәон.
– Жана игәеиҭо, зыблақәа еибганы изызгәамҭогьы ыҟоуп, ари жәлар рыгәҭыха еиҭаҳәаҩуп, – иҳәеит аҵыхәтәаны Серго.
– Уԥсынҵры духааит, дад, – иҳәан, Жана иикыз аԥхьарца зымҩа инықәиҵеит.
Пату ақәҵаны, аҭӡамц аҿы Серго икнаҳаны имаз иразынтә ҟама Жана ииҭеит. Жана акраамҭа еиԥхьишьшьаауан аҟама, уи ҳамҭа дус иԥхьаӡаны идикылт. Нас дгәырӷьаҵәа, еилыбзаауа иҟаз аҟама неиҟәниҵеит.
Серго, Жана ицыз аҷкәын акыраамҭа диацәажәон, уи хьаас иҟаиҵеит аҷкәын ишьапы хырҟьаҟьа, дхылаԥшыданы дахьыҟаз. Изласгәалашәо ала, урҭ анындәықәлашаз, Серго аҷкәын ус иеиҳәеит:
– Уажәы уара дымҩаԥугоит алашә, аха иахьатәи аамҭа иарлашәуа рымҩаԥгара уқәшәозар, хьымӡӷы умган, урҭ раԥхьаҟатәи рынасыԥ азы ақәԥара уазҿлымҳаз…
Ԥыҭрак ашьҭахь, аҷкәын Жана инапы данкны, амҩа данылан дцон. Серго акраамҭа дырзыԥшуа дгылан…
Акыр шықәса бжьысит, ишьақәгылеит Асовет мчра. Серго Москва дыҟан, аус иуан абарҭ зегьы ҳзы.
– Жана иԥеиԥшхазеи нас уи ашьҭахь?
– Жана ҳаамҭа дахьымӡеит, дыԥсгәышьеит, – лҳәан, Лиза Зосҳан-иԥҳа лаԥхьа итәаз ахәыҷқәа днарылаԥшит.
– Аҷкәын? – дҵааит ахәыҷқәа руаӡәы.
Асҭамыр аччара ааиҿықәххит, аха иҽааникылт.
– Аҷкәын изҳаит, – лҳәеит Лиза Зосҳан-иԥҳа, – уи далан Нестор Лакоба еиҿикааз «Кьараз». Фырхаҵала деибашьуан
ҳ-Аԥсны ахақәиҭра аргаразы, шәара аҿар шәыԥсҭазаара аршәҭкакаҷразы. Ибзиан дахьеибашьуаз азы, усҟан иаҭәаршьеит Азнамиа Ҟаԥшь аорден.
Ахәыҷқәа зегьы Асҭамыр игәы икыдыз аорден инахәаԥшит.
– Уажәгьы дыҟоуп уи, аус иуеит ара Гәдауҭа.
– Даҳшәырдырыр иауеи, Лиза Зосҳан-иԥҳа, – рҳәан, ахәыҷқәа рыбжьқәа неиларԥсеит.
– Уи дыжәдыруеит, абар, Асҭамыр, – лнапы налырххеит Асҭамыр иахь.
Ахәыҷқәа шанханы, ирҳәара рҿамшәо, Асҭамыр изыԥшуан.
Астол идырхиаз аԥшәмацәеи асасцәеи акәшаны иахатәан.
Ԥыҭрак ашьҭахь, Лиза Зосҳан-иԥҳа лира амш лыдныҳәало, аҵәцақәа шьҭырхуан…
Счамадан хәыҷы аасгәыдырҟәыҟәлан, аҽыҩҳәа атамбур ахьынтә асаара сынкаԥеит. Ақәаура ишаҿыц иаҿын. Сыплашь ахәда сҩахан ашыр-шырҳәа сҿынасхеит. Ацәыкәбарқәа сҿыкәкәаны иҵааӡа, иԥхаӡа сԥышә инеины иқәтәон. Аилашәшәра иаҿын. Алашарақәа еибарлацәҟәысуа рҽаҳаракуа ахәқәа рахь ихалон.
Амҩаду аҿы сахьынкылшәаз таксик ааныскылан, сцеит асасааирҭа «Ашәаԥшь» ахь. Уаҟа сахьнеиз аҭыԥ ыҟам ҳәа сарҳәеит. Ателефон сасит егьырҭ издыруаз асасааирҭақәа рахьгьы, аха мапын зехьынџьарантә исаҳауаз. Сеиҭаиҳәеит сиашьапкуа администратор еиҳабы, иҟалозар, ҭыԥк сзышәԥшаа, уаха ус адәы сықәшәмырхан ҳәа.
– Иабаузаҳԥшаауеи, иузаҳамцәуазар, – иҳәеит иара, аҭаҭын лҩа иҿарчы дахьтәаз.
– Абри асасааирҭа дуӡӡаҿ уаха сахьаанҿасра ҭыԥк шәымамзар, нас…
– Аҩыза, аҳәаанхыҵтәи асасцәа ҳҭоуп, уара уаԥхьа иааихьазгьы ауадақәа ҭадмырцәыр ада ԥсыхәа ҳмоуит, ҿыц рыдкылара акәым.
– Мшәан, нас сара амҩаҿы сыԥхьарыма уаха?
– Уара избо уаҩ иҳәара уаҳауам ҳәа сыҟоуп, – ахышәгьы аӷьеҩҳәа инкыдиҵеит.
Иҟасҵахуаз, схьагәгәа саахынҳәит. Ԥсхәыц схәыцуа азхаз сгылан.
– Ҳм… аҭыԥ шәмоузар акәхап, – слымҳа инҭасит аӡә ибжьы.
Схы ҩышьҭысхын снеизыԥшит, уаҩы бырг ҳаракык иакәын иара, измаӷрак кәлаауа ихьынҳалан, иҵыӡәӡәаа иҟаз илакыҵа аҵаҟа иҭаҩаҿаӡа шәахсҭак анын.
– Ус анцәа исықәиҵахьеит, ақалақьқәа рҿы сахьнеиуа, сара сзыҳәа асасааирҭақәа рышәқәа ыҵарҟаца иакуеит.
– Ҳм… ишԥа џьушьҭ.
– Ааи, ааи… ус ауп.
– Ҳаиҳабы иҟны унеирауазеи.
– Уи шьҭа дҟаларыма?
– Уажәы абра дхалт…
– Акгьы алҵуам, баша схы зыласырҟәрызеи.
– Уиазҵаа усгьы, ииҳәо уаҳап.
Уаҳа иажәа ааҩбамтәӡакәа сыхәнеит асасааирҭа аиҳабы иахь.
Сышьи-сышьи еиқәҵо икабинет сныҩналеит, уи, илашаӡа, иҭбааҭыцәӡа, уарҳал мацарала ихҟьаны иҟан. Ԥштәхкыла ишәыз аҭӡамцқәа патреҭла иҩычан.
– Саҭамзааит, – сҳәеит дызхатәаз астол саннадгыла.
Иара ихы ақьаадқәа ирцәыҵаҵаны дтәоуп, сыбжьы иаҳаӡом.
– Шәеилахамзар…
– Сузыӡырҩуеит, – иаԥхьаҟа илганы иҟаз ицламҳәа быӷбыӷуа даасыҵаԥшит.
– Уаха абра саанҿасыр сҭахын, иҟалозар…
– Аҭыԥқәа сара сакәӡам изшо, ана ҵаҟа итәоуп уи иазку ауаа, – сажәа ааҿаԥиҵәеит.
– Уаагьы сыҟан, аха…
– Иҳамам ҳәа уарҳәеит, ус акәу?
– Шәара ԥсыхәак шәзыҟаҵозар, ҭабуп ҳәа шәасҳәон.
– Аҳәаанхыҵтәи асасцәа ҳамамзар, изыдыруадаз сызуцхраар.
– Уахызаҵәык ауп сара ашьҭаларҭа анысҭаху.
– Уахызаҵәык, уахызаҵәык… Иааиуа зегьы усоуп, нас џьаллагьы иуздәылгом.
– Сара шәызжьома, мшәан, уаҵәы ашьыжь «Аҵыс ҭыҩра» ҳәа изышьҭоу аԥсшьарҭаҟны сыҟазароуп. Уаха уахь уаҳа акгьы цом, сзықәтәаз адәыӷба агханы иааит, ишԥаҟасҵарыз.
– Ԥсшьара уцоит нас?
– Усшәоуп, аха маҷкгьы аус зымур ҟалашам.
– Аус?.. Иарбан, уара аԥсшьарҭаҿы усс иууа? Ее, сара сузжьом, егьа ҟауҵаргьы.
– Сара сышәҟәыҩҩуп, – сҳәеит саацәыԥхашьашәа, алитература бзиа избо аӡә иакәзар хшыҩзышьҭрак шԥасимҭари аасгәахәны.
– Сышәҟәыҩҩуп уҳәоу? Ҳа.. ҳа… ҳа… ҳа! – иҽеиҵҳәааны дааччеит иара, ушәҟәыҩҩызар, аиаша иазықәԥо аӡә уакәымкәа уҟам. Утәеишь, утәеишь, – инапы рхахо аҟәардә ахь инаирххеит.
Слатәоны деиҭасазҵааит:
– Ушәҟәыҩҩуп, нас?
– Ааи, сышәҟәыҩҩуп, – сҳәеит, ихымҩаԥгашьақәа омашәа ибауа.
– Ҳм… Ишԥасҳәари, абри шәҟәык анҭужьлак, анапықәԥса шаҟа мааҭ урҭозеи?!.
– Ишәҵаашьозеи?!.
– Аԥара рацәаны иугәыдымҳалакәа уҟам, – дыччарц иҽыназикын, аха сара сеилашәаны сыштәаз аниба, иҽааникылт. Убри аамҭазы ателефон аҵәҵәабжьы геит.
– Алло, – атрубка дынҭацәажәеит иара, – изҳәо уарбану?..
Сшыԥшуаз, ахьаԥарч еиԥш ихәымӷӡа зҽырчны итәаз дҟәатаӡа, даԥсышәа мацараха дааҟалеит. Абас иҳәон иара:
– Исаҳаит, ҳаҭыр зқәу Кадыр Михаилич, ҳм… ибзиоуп, Кадыр Михаилич, ҳаԥшуп, – атрубка агәараҳәа инықәыжьны, сара сахь даацәажәеит, – умбои сҩыза, суцхраарц сҭахын, аха иауам. Хыхьынтә иасит, аҭыԥ нкыланы иумазароуп рҳәеит.
Асаҳаҭк ала имаӡаныҟәгаҩ даалыԥхьан, илыдиҵеит ахԥатәи аетаж адежурна-ԥҳәыс, ауада № 134 лырхиарц, насгьы ахышәқәа аартны ԥшак наҩналырсырц. Сара уа сахьынӡатәаз, ателефон дасын дааигеит аресторан адиректоргьы. Ихы ажә иарбзазшәа, иԥхьаҳәаны, иӡамҩақәа еимарҩызааны, ссиршәақәа деибыҭан иара.
Аԥсшәақәа анеибырҳәа, аԥшәма абарҭ ажәақәа рҿынаирхеит: – Аду даауеит, «сасык» диҭазаап рхәы бзианы иҟаҵатәуп, ани аӡыс иқәҿаҳәаны иумоугьы ахәда инаҵумшьыр амур ҟалап, кәытқәакгьы аашәырмазеи…
– Ҳм… бзиоуп Алықьса Петра-иԥа! Ажьҵаа аҭаххарыма? – инапқәа рҟәыҷуа дыниазҵааит иара. – Иҟаз убрыгьы. Ани жәаха иаажәуаз аҩы шәымоу?
– Мап, Алықьса Петра-иԥа!
– Ҟоҳ… – илахь ааимаирццеит, – уи ада ҽа рыжәтәк шимжәуа умдыруеи, аӡәы дышьҭны иааиургароуп.
– Саша инапы ианысҵар, уажәыҵәҟьа икылырҟьа иааигоит.
– Ихахәқәа шылихуа умдыруеи, афатә шәацклаԥшны идшәырҟаҵа.
– Уа са саархылаԥшып. Астол абаҳархиари?
– Ҳм… ана маӡаныҟәгаҩ иуалҳәоит.
Адиректор адҵа аниоу, иҽнимырхакәа дцеит.
– Нас сара стәы башоуп, ус акәу?
– Ишԥаҟаҳҵари?.. – даацәажәеит, акьа еиԥш ижәҩахырқәа еикәаԥсо.
Уаҳа акгьы шалымҵуаз анызба, бзиала, сҳәан ашә нкыдыжьланы, наҟ сындәылҵит.
Ҵаҟа сахьлалбааз даасԥылеит анапхҵәа.
– Ииҳәазеи, кыр уаузар?
– Мамоу…
– Даҽа сааҭк ашьҭахь сзыԥсахуа дааиуеит, нас сара аҩныҟа узгоит, уаанӡа ара аԥшаҳәаҿы уаалеи-ҩеи», – иҳәеит иара, аҭыԥ ахьсмоуз игәы ишалсыз мҩашьо.
– Даараӡа иҭабуп. Шәыхьӡ сашәҳәар ҟамлари?
– Грецко, Григори Захар-иԥа. Ҳм… уара?
– Азиз.
– Уаҭырқәоума?
– Мамоу, саԥсуоуп, ҳара ҳҿгьы иуԥылоит аԥсылман хьыӡқәа.
– Даара ишьахәуп.
Счамадан аашьҭысхит сцарц.
– Уи ара иҟаз, иуманы ақалақь узалалари.
Азныказы иаасцәымӷхеит ииҳәаз, аха нас сақәшаҳаҭхеит.
… Амҩа ҳахьаангылаз, ихәхәаӡа еиқәаҵәҳаҳараӡа машьынак аанҿасит, – аду имашьына… – слымҳа дынҭахәыҭхәыҭит сызцыз аԥшәма.
Дааҭыҵит ԥҳәыск лышәагаа мыцхәымкәа, ҷкәына заифк длыцны. Наҟ-ааҟ еилаҳәарақәак иҩыҵракны икын. Ашыр-шырҳәа инаҳавсит. Џьоукгьы ашә аԥхьа инарԥылан ирхыкәшо, ирызӡатәуа ирыманы асасааирҭа иныҩналт…
Ақәа хкәахьан. Ажәҩан снаҵаԥшит, ицәырҟьа-цәырасуа еҵәақәакгьы сылаԥш нарықәшәеит.
– Ҳшеицәажәаз ауп, уҽагумырхан.
– Изаманоуп, Григори Захар-иԥа!
Уи дсыдҵны данца, сара акыраамҭа схәыцуа уа сгылан. Нас амҩа саныланы аԥшаҳәахьы сҿынасхеит. Аха хьаак сгәы иҭагьежьуа иҭан. Сахӡыӡаауан счамадан, сымаҭәа хәыҷқәеи снапҩымҭақәеи зҭаз.
Иаасгәалашәеит шықәсык зны исыхьыз хҭыск. Аинститут саналгаз ашықәсан акәын, сыԥсы сшьап сҳәан, ақыҭахь сан лышҟа сцеит. Август мза аҭәымҭазы, хлаԥшҩык ихатәы машьынала ақалақь аҿынтә агәылара дааит. Сигарц сиҳәеит уи. Иаргьы, анцәа илԥха зауша, мап имкит, дақәшаҳаҭхеит исҳәаз. Ахәылԥаз сымаҭәа-сҩыҭәа сҽааиҵаҳәан, амашьына снақәтәан, амҩа ҳнықәлеит. Араионтә центр аҟны ҳанлеи (ҳқыҭеи иареи 80 верс рыбжьоуп), амашьына ааникылан, ашофергьы
даашьҭыхны акы ҳнацҳап ҳәа акрыфарҭа ҳныҩналт. Сааҭк аҟара ҳаидхалт убраҟа, ҵәыцақәакгьы неидаажәылт. Ҳҩагыланы амашьынаҿы ҳааизар, ҳаилаҳәарақәа убар иаахә, иҟаӡамызт, иара убас счамадангьы. Аинститут сызлалгаз ала ақәыршаҳаҭга шәҟәы, снапҩырақәа уҳәа кыр сымазар зегьы убра иҭан. Адырра ҟаҳҵеит амилициа рахь, ақалақь ахы-аҵыхәа еимаадеит, аха иукуада?.. Ҩ-мчыбжьҟа ҵхьан ҳәа сыҟоуп, аинстиутут исыцалгаз сҩыза ҷкәынак исзааицҳаит, мышцәгьак азы уқьаадқәа еиԥхьытта Ӡышла иаман амшынахь ицон ҳәа. Счамадан ирыхәарыз акгьы ҭамызшәа анырба, аӡы иаларыжьзар акәхап урҭ.
…Уажәгьы, аԥшаҳәа сахьаваз, сгәы хыҭхыҭуан, счамадан сцәыӡыр ҳәа сшәаны. Аха дуаҩы қьиоушәа збеит, иакәым шԥаҟаиҵари сгәахәуан.
Акраамҭа аԥшаҳәаҿы слеи-ҩеиуан. Ссааҭ снахәаԥшны, еибаҳҳәаз аамҭа жәабаҟа минуҭ ахылахьан. Ауаа рыжәпара ааныжьны асасааирҭахь схы рханы сцоит. Снаԥшызар, Григори Захар-иԥа счамадан хәыҷы ыркәлаауа икны даауеит.
Иакәым акы сзиуп ҳәа сгәы иахьаанагазгьы аахьымӡӷысшьеит.
– Иугәаԥхама ҳаԥшаҳәа? – дсазҵааит данаасыдгыла.
– Ицәгьам, – сҳәеит сара сааԥхашьаны.
Нас ҳҩыџьагьы ҳаицәажәо агәадыҳәа ҳаицны иара иҿы ҳанкылсит.
Ашҭа ҳахьынҭалаз агәашә аԥхьаҵәҟьа нышьк аарҳәны ишьҭан. Аԥсыӡкра бзиа избо аӡәы иакәымкәа дыҟам аасгәахәт сара.
Ус абарҵа ҳныҵагылт. Хыхь алашара ҩнаҷҷон, игон уаҟьан-чаҟьан быжьқәакгьы. Ицаԥхақәа ырхьархьаруа асаԥаҭ аамихын, ҵаҟатәи ауадақәа руакы ҳныҩналт. Алашара наиркын, аброуп сахьҭабзазагәышьо, – иҳәеит иара.
Сыплашь аасшәыхны инкнасҳан, ҟәардәк сааханы снықәтәеит.
Ауада митәыкгьы идумызт, ахышә аҵаҟа еихатәы каруаҭк гылан, ицқьаӡа еилырган, хыхь шәҭыхкыла еилаз ԥхынхызак
ықәыршәын. Столк, дулаԥк, ҩ-ҟәардәк – абарҭ ракәӡан ҩнымаҭәас убраҟа иҩнаӡазгьы.
Сыԥшәма иҽааԥсахны инапы ӡык нахьыршаны адулаԥ дынҭалан, еизыхәхәашәа иҟаз часаки ҳәашша ҽыҭки ааҭиган, саан гьежьык ианҵаны астол инықәиргылт.
– Акрыфарҭа ашә адыркхьеит, иуҿасҵозеи, мазеигьы сымам, – днапырҟәыҷы-шьапырҟәыҷуа даацәажәеит аԥшәма.
– Адәыӷба санҭыҵшаз аресторан аҿы акы снацҳаит, амла сакӡом, – сҳәеит сара.
– Иахьа зны амҩаҿы ак уфеит ҳәа… Уаагылишь, ара арҵәгьы сымоуп ҳәа сыҟоуп, – дыргьлак ааиган, уигьы астол инықәиргылт, иҟаԥшь-ҟаԥшьӡа иааҭигеит анаша рҵәи апамидор рҵәи, ачанах инаниҵеит.
– О, ари даара ишьахәуп, – сҳәеит сара.
Нас ипатагәаӡа ихҵәаз инапы ача инақәирӷәӷәан, егьи инапала аҳәызба аашьҭихын, сара сшихьынҳалаз ача иххит, аҳәашшагьы саны уа инавеиҵеит.
– Арыжәтә мцахәыцәа сымагәышьам, саҭоумҵан, Азиз.
Сара иаасгәалашәеит аҩны сандәықәлоз, амҩахь унахәап ҳәа сан счамадан иҭалыргылаз баҭлыкак аазна ауатка.
Уи аазган ҳаԥхьа инықәсыргылт. Аԥшәмагьы ҟәардәк даахан астол азыкь днадтәалеит.
– Ари ԥсуа уаткоуп, Григори Захар-иԥа!
– «Чача» ҳәа изышьҭоу акәхап.
– Ааи, усшәақәоуп ишыҟоу.
Ҳааидныҳәаланы, аҵәца хампыҿқәа рыла акака аанаҳкылеит. Григори Захар-иԥа часак иԥышә инадгәалан днафҩын, ҽыҭк аамхны иҿы инҭеиҵеит. Саргьы нашарҵәык сҿы инҭасҟаҟеит…
Акаруаҭ аханы аҭӡамц аҿы ҩ-патреҭк сылаԥш нарықәшәеит. Уахьынтә иԥшуан ҩыџьа афырхацәа, урҭ амшынуаа рымаҭәала еилаҳәоуп. Ргәабыцыҟьқәа ҩылганы, рхылԥа аҵӷақәа наҟ-ааҟ ирықәԥсаны, рыхәдақәа рыжәҩахыр иқәчаԥа иԥшуеит ԥхьаҟа…
– Григори Захар-иԥа, анҭ уара иуеиԥшуп, уҷкәынцәа ракәзар ҟалап, – ҭынч сыниазҵааит иара.
– Ани аханы икыду сара соуп, егьи – сыҷкәын!
– Ишԥа, шәара шәакәну уи? – исҳәара сзымдыруа сааҭгылт.
– Ааи, сара соуп, дад, санарԥысыз иҭысхыз акоуп иара. Усҟан сара Балтика амшынуаа рҿы аррамаҵура ныҟәызгон. 17 шықәса рзы Аӡынтә Хан иажәлоз среиуан, – даақәыԥсычҳан, инациҵеит, – уажәы сажәит, аха усгьы сеилаҳам. Еҳ, аҷкәынра! Еиӷьу иҟоузеи уи!
– Нас ари шәнапы… – сгәы иҭаз иаахҵәаны аҳәара сҭахымхазт, сааҭгылеит.
Иара исыхьыз ибазар акәхап, уаҳа смырҳәаӡакәа ацәажәара дналагеит.
– Уи уажәы аибашьра иаҳхысыз аҿоуп иахьсцәыӡыз. Асовет мчра анышьақәгыла ашьҭахь аусура салагеит Ленинград, Киров ихьӡ зху азауад аҿы џыррҭәаҩыс, Николаи ихаан Путиловтәи ҳәа иашьҭан, иудыруеит уара. Сҭаацәаран, анцәа ишиҳәара сыҟан… Аибашьра ианалага, еиҳаракгьы ҳақалақь ашәарҭа ианҭагыла, иаланхоз лак инасра аӡәы даанымхакәа, зегь абџьар шьҭырхит. Саргьы срылан аополченцәа – Ленинград ахьчаразы гәышԥыла игылаз. Анемец фашистцәа амацәаз еиԥш ҳхыкәшара иаҿын. Ҳара ашхәақәа ҳанҭадыртәан ишаҳххысаауаз, Невала, Ориенинбаум ҳаӡхыҵит, уи Ленинград аҵаҟаҵәҟьа ауп иахьыҟоу… Ибнараны ҳкылсын, адәышкәаӷьаз ҳнықәылт.
Уа итәан ҳара ҳархәҭақәа, афронт зынӡа иааигәаӡан… Хаха-хымш убра аибашьра ҳалагылан, акырцх еиԥш акәын ахы шкаԥсоз. Сара убра сырхәит иӷәӷәаны, схыжәҩабжь ахы лалаҟацеит, смышьхәылҵ абомба ԥҽыха иԥыххааса еиланаҵеит. Ажәакала, схы сзымдыруа Ленинград ахәшәтәырҭақәа руак аҿы сыргеит. Снапы уаҳа ишысмыхәоз рбазар акәхап, ихырҵәеит. Напыда дызхәарҭоузеи ауаҩы? – иҵаулаӡаны даақәыԥсычҳахт иара, – сшьапы сықәдыргылт аҳақьымцәа. Сааит аҩны, аха уаӷоу дызлаԥшра, уа ихаххала абаҩқәа ракәын иубоз, абылфҩы ахҟьон, алҩаҵә ахылзза ицон. Ашьҭахь излеилыскааз ала сыԥҳәыси сыԥҳаи убра иҭахеит…
Аҭаҳмада илагәыӷрақәа аацәаакит, иԥышәқәа аақәац-қәацеит. Акыл-кылҳәа аҵәца хампыҿ наирҭәын, ажәакгьы мҳәаӡакәа инаиҿаирпҟеит, ихьаақәа зегьы уи ала ихиҽыр иҭахызшәа.
– Григори Захар-иԥа, шәыҷкәын? Уи ихабарузеи?
– Сыҷкәынзаҵә ма анцәа дсаҭәеишьандаз. Уи 1945 шықәса апрель анҵәамҭазы Берлин азааигәара дҭахеит. Зегьы ансымҵәа, уа схы сзықәымкит, сааит абри акурорт қалақь ахь. Сымаха-шьаха еибгазар, суауаӡа асасааирҭа ашә сылагылап ҳәа угәы иаанагозу, дад. Шаҟаџьара сеикәҵәашахьоузеи…
– Угәы каумыжьын, Григори Захар-иԥа, ауаҩы дызқәымшәо акгьы ыҟазаарым, – саацәажәеит сара, игәалаҟазаара шьҭысхырц.
– Сгәы касыжьит ҳәа, иаазгозеи уи ала… Сҭоурыхқәа цәырзган, акгьы уҿасымҵеит ҳәа сыҟоуп, иумҵоу ахәыҷы уамеигӡан.
– Акрысымфои, Григори Захар-иԥа.
Даҽа акакагьы аанаҳкылт. Ҳхахьы амузыка бжьы гон, аччабжьқәа абаҳча иҵҩуан.
– Анҭ зусҭцәада, мшәан?
– Ԥсшьацәоуп. Апрель инаркны аԥхын ииасаанӡа абас ауп, шьоукы аауеит, шьоукы цоит.
– Григори Захар-иԥа, ҵаара ԥхашьарам, ари аҩны аԥшәмас иамоу шәара шәоума?
– Сара?.. Ҳа…ҳа…ҳа… – иҳәан дааччеит.
– Ари еиԥш иҟоу аҩны сара исымахзар… – нас иҽааиԥсахын инациҵеит, – ари зтәу дхазуп, амала уажәы ара дыҟам умҳәозар. Аԥсшьацәа раамҭа анааилак, иԥҳәыси ихәыҷқәеи аашьҭыхны ақыҭахь дцоит, арахь дузырбода. Амала џьоукы аныҩнаҵатәу, аԥара анрымхтәу даақәлалоит.
– Нас ари ахатәы ԥсшьароуп, изласауҳәо ала.
– Ҳм… – дхьаҳәхьачо дааҭгылеит иара.
– Уара ушԥаҩноу ара?
– Қьырала ауп. Уи иҭабуп ҳәа иасҳәоит, избан акәзар аԥхын еиҳаракгьы аԥсшьаҩцәа анырацәоу, иузҭода ауада.
– Аха, сеидру, уара?..
– Иуҳәарц иуҭаху еилыскаауеит, аха схы сахашшауам, дад, Азиз, – иҳәан сыжәҩахыр днас-насит, иблақәа аразра рхыҳәҳәыла, аҽыгә-ҽыгәҳәа дыччон.
«Закәытә гәамчхароузеи имоу, ажәланҵәеит!» – сгәы сҭацәажәон сара сахьтәаз.
…Акрыфан ҳҩагылт, ҳбаҭлыкагьы ааҭаҳарцәит.
Аԥшәма дындәылҵын, аштә қәиарҭак ааигеит: абри сгәылацәа-ԥсшьацәа исыдрааит, – иҳәеит.
Ԥыҭрак ашьҭахь, ҳҽааилыхны ҳашьҭалеит. Хыхь урурҳәа еилазгьы рыбжьы еихсыӷьхьан. Сыԥшәма дҭахәхәа дыцәан, ахыр-хырҳәа игон ихәда абжьы. Сара акраамҭа сҳәаҵәыҳәаҵәуа аиарҭа сагәылан, сылацәа еиқәыԥсан, аха сзыцәомызт…
Адырҩаҽны ашьыжь сызҭаз аԥшәма аԥсшәа иаҳәаны, амҩа сықәлеит. Амашьына сагхар ҳәа сшәаны, ашыр-шырҳәа сыццакны сцон.
Адгьыл ануҳәа, акыр сархәыцит. Адгьыл иахырҟьаны адунеи аҿы иҟалақәахьоузеи?! Ҿаҵак адгьыл еимакны аишьцәа хәцәы-хәцәы еибакны еибарԥсхьеит, аҭаацәарақәа ықәибаххьеит, ақыҭеи ақыҭеи хыла-гәыла еиланаҵахьеит, аҳәынҭқаррақәа еиҿанажьхьеит. Абарҭқәа шаҟантәы ажәлар ашьаарҵәыра иаладыргылахьоузеи!
Саныхәҷыз, саб иҳәо саҳахьан, егьаҩ заҩзххьоу дгьыл ҿаҵак азыҳәан угәыла игәы нумырхан ҳәа.
Абри уара ианцәыруга, аҳаҷаҳәа иаасгәалашәеит, – акыр шықәса уажә аԥхьа (ԥхыӡк еиԥш исгәалашәоит) ҳгәыла ԥҳәыс Раҳмеи Ҟардани аимак ирымаз.
Уи ус иҟалеит:
Ҟардан ашә ааимԥааны данаадәылҵ, амра икаххаа иҩагылаз, ахәқәа инрықәԥхахьан. Аԥсабара лахҿыхӡа иҟан. Агәаҩарақәеи аҳәирақәеи амра зымбаӡацыз аӡаӡа ҟәашӡа ирҭаҭәан. Нас амаҵурҭаҿы днеин, иеигәышә аашьҭихын, – абра шьыбжьаанӡа сзымаар ҟалап, аҭыӡҭыԥ иҳарҭаз ахь
снықәлашт, – иҳәан дындәылҵит. Аӡаӡа ԥхьаҳәо, ишьҭа алпыҟҟа, агәаҩа ихәхәаӡа ианҵаны, аанда дынхыҵын, аӡахәаҭра дналагылт. Нас иааирҳәын, амҩахәасҭала иҿыҩеихеит.
«Икеикеиуа исрыцқьап, агәара акәсыршап, ашәыр еиҭасҳап, маҷк ихаҳәроуп, аха снапаҟны иаазгап. Ларгьы рыцҳа гәыла ааигәа длымаӡам, насгьы ԥҳәысеибак лоуп, лыҷкәынцәа џьара-џьара иҟоуп, даасыдыԥшылап», – абас дышхәыцуаз Раҳмараа дынрыҵысын, иҭыӡҭыԥ ҳәа идырбаз ахыгәҳәа днадгылт. Дааҭгылан днықәԥшит. Ҟардан иблаҿы лаԥшҵашәаран иаацәырҵит иԥшӡакәакәараӡа ҩны лаҟә хәыҷык: – «Аа, убригьы абра акәхап иахьаҭыԥу», – иҳәан, шьаҿак ааҟаиҵан дааҭгылт.
Ииаҵәҟаҟараӡа, аҳаскьын ықәшьшьы днахәаԥшызшәа игәы иабеит иаԥхьаҟа араҟа иҟаиҵараны иҟаз игәарԥ. Абан, еиварыԥх масар ҿыцла ихкаау ашҭа, ихәыҷқәа ыҩуа иахьықәу, ладахьшәа ихыгьежьааӡа аҵлақәа игылоу иҵыс-ҵысуа ашәшьыра шьҭарҵауеит. Армарахь абаҳча еихашьшьы, арыӷьарахь ауҭра… Нас игәы ааҭгәырӷьаан, ажәжәаҳәа аусура дналагеит.
Араҟа аҭыӡҭыԥ азыҳәан анцәа ишаҵәҟьазшәа акәын ишыҟаз. Иҳаракыран, аԥхын кәыркәа шоура аан еснагь аԥша ахәхәаҳәа иқәсуан. Аӡы акәзар, алҭаҳара аҿыҵәҟьа ахәараҳәа иҵыҵны иааиуан, амала, еиҵыхмызт, иҟаҵамызт умҳәозар. Хәдаҟа абнатә ҳәаа иамоу агәҭаҿыҵәҟьа жәытәнатә аахыс игылоуп аҽырӷаӷаны хьаца дук, амҩаду ала имҩасуа уҳ гәышьа ҳәа иназҵатәало.
Ҟардан иеигәышә ақьышә ныҵарԥо, ахаҳәқәа иааҵиршәоз ыршәны амжәаҵла игылаз ашьапахьы идәықәиҵон. Зны-зынлагьы даазықәшәоз амыӷ еилаԥаҭақәеи ачықь хәыҷқәеи дынрыҵасны иаахиҵәалон.
Амра акыр иҩхалахьан, уи уажәы гәаҩагь хәгьы еизеиԥшны ирықәԥхон, аӡаӡа бахьан. Ҟардан икьаҿ алтыр хәыҷы игылаз инахарԥаны, иԥхӡы ԥхьаҳәо аҷах-аҷеҩҳәа аусура даҿын.
– Ҳаит, уара аԥхамшьа, атәитәых, ԥҳәыск лхәыҷқәеи лареи илылшарызеи ҳәа аума уааины сааҵра уааҵсуа узыҵоу? –
лҳәан, ахҵысҭа даахыҵит ллабашьа хәыҷ илкыз ырмақаруа. Раҳма касы еицарсак ала лхы ҵакны, ллакыҵа ааҵшәытааны, лыблақәа ҭыҵны ицон. Лҿырҟьара ллымҳақәа ирхшьушәа акәын ишыҟаз. Лыҵкы дҭаԥало, иара иахь лҿыналхеит, аха нас дшәаху здырхуада, адыхҳәа даагылт, лызнапык ала лӡара нҭарс икны. Фыт-фытҳәа илышьҭаланы иааиуаз аԥина хәыҷы џыхӡа иаангылан, ашра иаҿын ишәаны. Ҟардан иԥхӡы ныԥхьеиҳәан, аԥҳәыс дынлыхәаԥшит: «Дабаҟоу рҳәааит, илылалазеи», – ааигәахәын, дырҩегьых акәкәыҳәа аусура деиҭаналагеит.
– Чамбаз Ҭамшьыгә дуӡӡа иашҭа игәаӷьны узлаҭалаӡазеи? «Аанда ахьылаҟәу ауаҩы дхыҵуеит» ҳәа, ак уазҳәо уаҩы дшыҟам убоит.
– Изакәызеи, мшәан, ибҳәо, Раҳма? – аҿывҳәа иеигәышә мҩанҵо, даацәажәеит Ҟардан.
– Исҳәо удыруазар аҟара уҽузымдырааит!.. Уара, ара шәааи, агәаҵәажәпақәа, шәҿаҵа шәҿы иҭыхны иахьырфо шәымбауеи! – лҳәан лыҷкәынцәа рахь лыбжьы налыргеит.
Ҟардан ари ҽеи шалымҵуаз идырит, аха абас аԥҳәыс каамеҭ лҽырхырзаманны дангыла, иус дадхьымӡӷкылашәа даҿын, ихы шьҭацаланы.
– Арҵәааҳәа иахьа абра сумырҳәҳәан, Ҟардан…
– Мшәан, жәаха асҭаршын дбыԥхьаны ибеимҳәеи, ари адгьыл ҭыӡҭыԥс ишсырҭаз, насгьы ари аколнхара иатәуп ҳәа сыҟоуп.
– Аа, даргьы уаргьы аҿақ-сақҳәа шәыхқәа неинышәҟьааит! – лҳәан ллаба аҿыгә-ҿыгәҳәа лаԥхьа ҩынтәҟа инышьҭалыкшеит. Еиҳагьы ддыраапкит арҭ ажәақәа илаҳақәаз.
– Раҳма, – иҳәеит иаарԥшқашәа, – нас сара амҩа сантәаларыма бгәаныла?
– Узҿыҵыз уашьцәа иурҭааит адгьыл, сыблақәа абри рбоны, исзычҳауам. Чамбазаа рыдгьыл мышгагам.
– Адгьыл ажәлар ирзеиԥшуп уажәы…
– Ари адгьыл сара истәуп, ауаа ирзеиԥшу дгьыл сымам, уаҩы иҳәатәы уаҳауазар.
– Иҟалазеи, ишәылалазеи? – иҳәеит иаарыдгылаз лыҷкәынцәа руаӡәы.
Аиҳабы Хьрыԥс ихьӡын. Уи Аҟәа аҵара дҭан, акомҿарра далан, инаԥш-ааԥшра дуун, ҷкәына ҭынчын, аиҵбы – Ҷыӷа иарҳәо ада, уаҳа акы ыҟоуп ҳәа дыҟамызт.
– Шәзыԥшузеи, шәыҿқәа раҳаны, шәаб разҟыда ибаҳчара ауаа ыҵхо иахьыҵоу шәымбои! – лҳәеит уи, лыҷкәынцәа рахь лхы нарханы.
– Сан, ибҳәо закәи, мшәан… – уамашәа ибо даацәажәеит Хьрыԥс.
– Аҽада алымҳа ԥырҟон, изакәызеи ҳәа иҵаауан ҳәа, ишԥыкәу, изакәызеи ҳәа ушҵаауа, аилымгажә. Ари уара уаҵәы уҩны уҩнцаны, иара днеины дыҩнатәоит, удыруоу, – иҵааршәыраха лажәақәа илхылҟьоз ирыхҟьазшәа, ԥша хьшәашәак нықәсит ахәы, аҵлақәа рхықәцәақәа нхытыр-аахытырит. Ҟардан иеигәышә нкаиршәын, икьаҿ ааишәҵаны, ихиҵәаз ачықь-мықьқәа игәыдыҳәҳәала реизгара далагеит.
– Ҟардан, ушеибгоу ашҭа уҭыҵны уца акәымзар, иахьа абра ҽеи ҳалибахуам, – иҳәеит ганха дыԥшуашәа Ҷыӷа.
– Ҩыџьа аҷкәынцәа… Арҭ, – лнапы нарықәкны, – анхара-анҵыра иалыхәдаахеит ҳәа уаҳама?
– Оо, шәбаашәит, шәара шәыдгьыл ауаҩы игом, шәара шәымхы уаҩы дҭамлеит, ҭыӡҭыԥк сҭахуп ҳәа ҳколнхаҩыжәлар санрыҳәа, абри алхны исырҭеит.
– Уи атәы сара исыздыруам, исаҳаргьы сҭахым, уҭыҵны уца уажәыҵәҟьа.
– Убас ҟоуҵар еиҳа еиӷьуп, Ҟардан, – иан инлыциҳәеит Ҷыӷагьы.
– Адгьыл бахымбаан, нан, уи шәара шәеиԥш иагьаҩ аҩнаххьеит… – иҳәеит еиҭа Хьрыԥс.
– Агәаҵәажәпа, уан уара узыҳәа дрыцҳахааит! – лҳәан ллаба наиқәлырххеит, – уаҵәы шәыхраандысуа амҩа шәанылап, анцәа исиҭар.
Ҷыӷа, адыд исызшәа, ихаҟнытә ишьапаҟынӡа дааилыбзааит, нас ахьышәҭҳәа днаҵҟьеит, ԥшьбаҟа-хәбаҟа шьаҿа аныҟаиҵа, Ҟардан дынидыххылан, иикыз ачақы ихагәҭанӡа иҩаган аҿанылаирха, – егьи атахҳәа, инапы днамҵас иаанкыла, иҟәаҟәа днықәырҩрны деизҟьа дылкаижьын, днеихатәеит.
– Уашьа дахьишьуа умбои, узыԥшузеи, абар аигәышә, – лҳәан Хьрыԥс иахь иналырххеит.
– Бысԥырҵ наҟ! – иҳәан, иан лыжәҩа дынҭарс дааникылан дынлыгәҭасит уи, дагьаабӷаӷеит лара.
– Арахь дсырбеи! – иҳәан, иашьа ихәдацәа нҭарс иаанкылан дҩышьҭижәааит, – шәиас арахь ацәарӡга-қәа, амҩасцәа иҟалазеи ҳәа игыланы иаҳзыԥшуеит, – иҳәан, иани иашьеи ырқәаџқәаџуа иманы аҩныҟа иҿынеихеит. Ҟардангьы арҭ рыдгьыл ишахыбаауа, сҭалар, ацҭәы садыргап, – иҳәан иааԥсара игәы азыбылуа, иеигәышә иҩыҵракны аҩныҟа иҿынеихеит.
Абри ҟалеижьҭеи абар уажәшьҭа кыр шықәса цахьеит. Акыр аҽеиҭанакит ҳқыҭа аԥсабара. Адгьыл хәыҷы еимаркуазгьы шәҭыкакаҷуеит иахьа. Аха Раҳма лыԥсаҭа бзиахааит рыцҳа, ҵыԥхцәа хәыҷык лқьаф ҟаҵаны, каканқәак лбаазгауеит ҳәа ацалаҟьа дахьҩықәлаз, длалҟьан, иара уиакәхеит. Дызхыбаауаз адгьыл анаҩсҵәҟьоуп лнышәынҭра ахьыҟоу, уи агәы ашьац ықәлахьеит. Алтә џьарсахьа анышәынҭра аханы иарсу, ашьапы аҵаҟәҿны икаҳаит.
Арахә иреицәоу аҭыԥ иазынхоит ҳәа, Ҷыӷа иоуп уажәы агәарԥ иазынханы иҟоу.
Ҟардан? Уи шәизымҵаан, иашьцәа ахьынхоз рнаҩсшәа адгьыл ирҭан, ахьыҵәҵәеиԥш аҩны замана ҭаиргылеит.
Иҩны-игәара, ибаҳча-ишәыр инарыхәаԥшлакгьы, рыԥсы шахьынҳалоу инадҵуеит.
Ҷыӷа дахьхәны дыҟазаап, сыбзамыҟәра сахҟьеит, Ҟардан дысгәылазар, шәыркгьы аасзеихаимҳалози, – иҳәалоит еснагьгьы.
Уи адагьы, жәаха уахык Ҷыӷа иԥҳәыс иаалықәшәан дычмазаҩхеит. Деинҟьа-еиныруа, ихы зқәикуа изымдыруа, аашаанӡа ачымазаҩ длыдтәалан иара.
– Ааи, гәыладлаԥса уаҩы ҳимбаӡакәа ҳаԥсуазаап, – иҳәеит иԥсы данақәԥш.
«Ауа иаҵкыс, агәыла бзиа», – рҳәоит ҳажәлар…
Жәаха зны аҩныҟа сыҟан. Чамбазаа рынхарҭа санавсуаз, сынҭаԥшит, анкьа зны еимаркуаз адгьыл. Уи уажәы еиҳа иԥшӡахеит. Аҳаскьын иаҵәҟаҟараӡа, иҩеиуа аԥша ахьналасуа, иқашәқашәоит. Наҟтәирахьшәа аԥыжә-ԥыжәҳәа арахә ҳәуа иқәын. Сыблақәа ҭраа кыр сҭаԥшуан уи ашҭа.
Иаасгәалашәеит анкьа зны саб ииҳәаз ажәақәа, егьаҩы заҩызххьоу дгьыл ҿаҵак азыҳәан, угәыла игәы нумырхан ҳәа. Уи сара иахьагьы акыр сазхәыцуеит.
Адгьыл еснагь иҟан, иҟоуп, егьыҟалоит… Аха дабаҟоу Чамбазаа рыдгьыл иахыбаауаз?
Сандуи сан лаҳәшьеи аҩныҟа ҳцоит ҳәа аҽеиҵаҳәара ианналага, ҳара ахәыҷқәа зегьы ҳрыццароуп ҳәа ҳаақәгылеит. Уи акәым, сашьеиҳабы Кәытка, аарла иацы урҭ иааргазгьы, ҳара иаҳҳәо ҳәауа: «Сара сыжәга», – ҳәа дгылан. Излаҟала сыздыруам, уи аҽны ацара сара исықәшәеит. Знык сааигәырӷьеит ари, аха ҳцоит ҳәа ҳандәықәлаҵәҟьа, иаасцәымӷхеит. Сынлыхәаԥшит сан, сгәы ааԥшааит. Саб аҩны дыҟаӡамызт…
– Нан, ара сшьамхаҿы уааи, – лҳәеит санду акабинка дахьҭатәаз. Саҳәшьцәа, сашьа, ҳгәыла хәыҷқәа рызегь еивырԥхаа иахьгылаз, сгәы былбылуа снарзыԥшит. Амашьына ҳаманы идәықәлеит…
Сандураа рҿы ҳахьнеиз, иаразнак агәарԥ азна ахәыҷқәа еизеит, аха сара рааигәара сымнеит урҭ, инасыгәа-аасыгәан, сыҽсмырҵысуазшәа анырба, иаасҟәаҵын, хазы ахәмарра иалагеит, аӡәи-аӡәи еихыԥо, са сахьгьы иаахьаԥшуан знызынла. Сара сцәыҵԥшны срыхәаԥшуа сгылан ус.
– Маска, нан, унеины урыцхәмарла, унаскьаны узгылоузеи! – лыбжьы аасықәлыргеит убри аамҭазы санду! Ахәыҷқәагьы ари дшәырхәмарла ҳәа инарыдылҵеит. Санду лҳәара
иазыԥшызшәа, ахәыҷқәа ааин саарыгәҭылак срыманы рҿынархеит.
– Ахьа шәымоу шәара? Ара ахьа иҟаӡоу удыруоу? – даацәажәеит аҷкәын, ижыцәшәа арҭ ирылаз.
– Ҳара Ԥашыр иҳаԥы ҳамоуп, – наҭаскит сара. Иагьаасгәалашәеит лассы-лассы ахәыҷқәа ҳахьеизалоз ҳҵыхәан аҳаԥы иҟоу, изларҳәо ала, верск аҟара аура амоуп уи. Изныкымкәа абри аҳаԥы ҳҭалахьан, аҵанӡа ҳлаӡарц ҳгәы иҭакны, аха уи ҳалымшацызт. Убас иагьа иҟазаргьы, сара уажәы исыӡбеит абри аӡбахә цқьа иаацәырганы инарасҳәарцы…
Убри аамҭазы абна даалҵит ҷкәына еилажәжәа-еилаԥԥак, мӡышәак шиакәыз мҩашьо. Дџыџӡа амҩа агәҭа даагылт. Илақәа ырцамцамуа сара дсыхәаԥшуашәа анызба, сызлацо сзымдыруа саабалыбаҭеит.
– Улақәа акгьы рымбаӡои? – даасықәцәҟьеит иара, апҟацагьы аасҿиргеит. Ауеимадаҳәа инеимаҭәаны аҵәыуара сналагеит. Аҩны сымҵәыуар ҟаларын, аха ара сгәы ԥшааит уамак ала. Сзыхирҟьозеи шьҭа, уи бзиоуп!
Арҭ сызцызгьы, уажәшьҭа исҩызцәоуп ҳәа ишысыԥхьаӡоз, абар, рыцныҟәра сҭахымкәа сааҟалеит. Аҷкәын исҿасыз дныҵашәкәа, дызлацазгьы сымбеит. Аҩныҟа сгьежьуеит ҳәа салаган, аха ахәыҷқәа ирымуит, санду драцәҳар ҳәа ишәазар акәхап. Аҷкәын жыцә, Мыта захьӡыз, сыгәшәы ҳәауа, аҩныҟа уаала ҳәа дсыҳәо далагеит. Саргьы снақәшаҳаҭхан, егьырҭ ахәыҷқәагьы – ҳазегь ҳаиманы ҳҿынаҳхеит. Мытараа ргәарԥ ҳаныҩҭала, амҿырҟәара дылагылан ҷкәынак, ахьархь кны.
– Уара уабаҟаз иахьак, амҿы ҳаххраны ҳшыҟаз ухашҭма? – ибжьы ааиргеит иара Мыта иахь. Мыта днеин, ашацаҳәа ажәак мҳәакәа ахьархь ааицикит. Ҳара иҳадырҵеит амҿы ихырҵәоз имҵасыртә еиԥш ҳақәыӷәӷәаны иаҳкларц.
– Оҳо, ари шәихәаԥши, амҿы иҽанақәижь, ишымҵысыз жәбо? – аҟырҟырҳәа дааччеит Мыта ахьархь ицызкыз иашьа. Сара даара иԥхасшьеит ари, зегь реиҳа сара схьанҭаха сышԥаҟалеи? Еимлагәа аҟәырӷьатә искызгьы маҷк инаусышьҭит: «Аҳа, нас, абас акәзар ишышәҭаху!» – иара ахақәиҭра анаиу, ахьархь иаццо, анахь-арахь иҳәазо иалагеит.
Ахәылбыҽха сҽы-лаба сақәтәаны, сҟамч-кәырмахьц аԥҵаҵа арбо, агәара санааҭала, санду ажәқәа рхьара даҿын. Сышиашаз хаха лара лахь сҿынасхеит.
– Аа, умааин арахь! – акәукәуҳәа дыҳәҳәеит санду, сшаагәалҭаз еиԥшҵәҟьа, аха уи акгьы иамыхәеит, ажә аҟәақҳәа аныга илагәҭасын, ихыршәҭны илкажьны са сахь аҿаанахеит.
– Ушьҭахьҟа уҩ! – дыҳәҳәеит санду, иаалԥыхьашәаз лабак аашьҭыхны лҿаалхеит сара сахь. Саргьы слаҭрысит, сшьапқәа сыҵарҽ, аха сыла ак абом. Абар, абар исзааигәахеит зынӡа…
Ус, сыҩуа сышнеиуаз, ахыгәҳәа агәара снадҳалт. Абар, исысшт ажәгьы уажәшьҭа! Ашырҳәа сааҳәын, сыблақәа сылахь икыдҵаны сназыԥшит…
«Уфф» аҳәан, убри аамҭазы ажә ахы ааҟьан саԥхьаҵәҟьа иџыџӡа иааҭгылеит. Минуҭқәак аблақәа баҟәӡа исыхәаԥшуан, нас ахы ааҟьан, адырҩегь ԥшьаала инахынҳәит.
Абар ассир! Уф гәышьа ҳәа сыԥсы ааивызгеит саргьы. Санду лыҳәҳәабжь заҳаз агәылацәа агәара дырҭәуан. Нанду сҩышьҭылхын сылкуп, илызхаҵом сеибганы сынхеит ҳәа. Аха абри ашьҭахь сара афырхаҵа сыхьӡын… Ани аҷкәын исеисызгьы заҟа уаҳа дыскьымсрыз, уи акәым сҩызарагьы дашьҭалан, сара изымуит акәымзар. Мызкы аҟара бжьысит убри ашьҭахь.
Саншьа исзааихәеит апалта ҿыц, аимаа ҟаԥшьқәа, ашәақь аҵӷа аҵданы. Еҳ, знык идырбаны сыҟанда абарҭ зегьы аҩны! Сашьа Кәытка дышԥаҵашьыцрыз ашәақь!
Иара ашәҟәы даԥхьоит, ашкол ахь дынҟәоит, сара?.. Аха саргьы уажәшьҭа ашкол ахь аныҟәара салагоит, абар ҩымызҟа роуп инхаз, изларҳәо ала ашкол ҭаларанӡа. Кәытка аҭӡамц аҩны аҿы чақыла шаҟа ҩыра аниҵахьоузеи! Сан диацәҳахьеит ус зыҟоуҵозеи ҳәа. Ее, аҩышьа здыруанда! Саб уамак ала бзиа ибоит «Амшәи ақди» ҳәа Кәытка ишәҟәы иану. Дад, уаԥхьеишь ҳәа дикуеит есуаха. Саргьы уажәшьҭа издыруеит уи ажәабжь, аха изхәарҭоузеи, аԥхьашьа сыздырӡом.
Спалта иацәынхаз ацахақәа сахьиауаз сцәарҭа иаҵаҵаны исҵәахит, саҳәшьцәа иалахәмарлап ирзызыгар ҳәа. Урҭ сара
исеиҵбацәоуп, агәылара хәмарра ҳанцо, аӡәы дыркьысыр суӡом, сырхылаԥшуеит. Нанду сҽырҭынчны ԥшьаала стәар луӡом, улахь зеиқәузеи, аҩны гәхьааугома ҳәа сылкуеит.
– Аҩныҟа шԥагәхьаазго, сара схәыҷума? – сҳәоит саргьы, исҭаххар аҽа шықәсыкгьы саангылоит, аха санду уи халҵом ҳәа сыҟоуп.
Ҽнак, агәарԥ аҿы игылоу амжәа аӡахәа ашьапы сахьынҳаланы сшыгьалоз, ажәҩан еиҵҳәа сылаԥш назцеит, сгәы аахьухьуит, иаасгәалашәеит зны ҳара ҳаҩны анаҩсан шәшьырра зуа аӡахәа ашьапы сахьынҳаланы абас ажәҩан саназыԥшлоз. Бзиа избалон сара ажәҩан ахь аԥшра! Адгьыл аҿы уианы ажәҩан уаназԥшуа, ублахаҵ гьежьуа, аҵлақәа иубахьоу ракәымкәа, аҽакәырша ианыҟало… саазхьит ҳаҩны-ҳгәара.
… Абрахь санаауаз аламҭалаз ҳареи ҳгәылацәа хәыҷқәеи ишакәымз ҳаибаргәааит. Рбарҵаҿы аџьанџьыхәа еиварыԥхаа азнаҵәҟьа хшьын, иаҳҿашәҵа, ҳҳәан, ирымуит. Нас Кәытка даагәаан, алаба ыршәны иҩага аџьынџьыхәақәа ахьыкнаҳаз иҩарылеиҵеит… Аҽны хәлаанӡа ҳара ҳамхы ахҵысҭа арстәи ҳақәтәаны, дара наҟтәирахь иқәтәаны, (амҩаду ҳабжьоуп), анышәгәалқәа шеигәыдаҳҵоз ааилахәлеит. Еҳ, дышԥаҳацәҳаи саб ари анеиликаа! Сара акгьы сеимҳәеит, аха Кәытка… Уинахыс шаҟа ус џьара акы ҟаҳамҵарыз!
Аҵыхәтәан саазқәылаз агәалашәарақәа сыкны сырго салагеит, исгәаласыршәақәо зынӡа ирацәоуп…
Ахәылбыҽха акиутқәа «киу-киу» ҳәа аиқәҿыҭра ианалагалакгьы, аҟыԥҳәа иаасгәалашәоит аҩнгьы ҳанырзыӡырҩлоз. Убасҟан ауп ианҳаиҳәозгьы саб иашьа, убарҭ акиутқәа аԥҳәысеиба цәы ԥшаара илышьҭыз лыҷкәынцәа шракәыз. Урҭ ацә аабаанӡа аҩныҟа ҳгьежьуам ҳәа, аҿаҭахьа ирықәырҵаз наҳагӡоит ҳәа еибырҳәоз абна ишылаз ауп ишкиутхаз: «Киу, цәы убоу?!» «Киу, мамоу!» – аа, абар урҭ еиқәҿыҭуа еибырҳәоз. Рыцҳа, сгәы ишԥалоу, рыгәнаҳа рзымгааит урҭ рыцә аарыхԥааны изгаз…
Уажәшьҭа схәыцрақәеи сгәалашәарақәеи шеибакәу зегьы аҩныҟоуп сахьыҟоу. Нанду сылбар сҭахӡам азы, лахьхьи,
алаҳа аҵаҟа ашьац кашьшьы иахьыҟоу сцаны стәалоит, уаҩы дысԥырхагамхарц. Ех, знызаҵәык аҩны снеиндаз!
Хәылбыҽхала ҳанааилатәалакгьы, сгәы ихьухьууа иааҵалоит изҿузеишь уажәы нанраа ҳәа. Иҟалап, уажәшьҭа акрыфан еилгахьазар, (нан заанаҵ акрылуеит). Уажәы ачхәар кыдхны, ишаны ириҭоит баба. Нас «Амшәи ақди» аԥхьара иалагоит… дыччоит саб…
– Уааины утәа, нан, акруфап, – схы лшьышьуеит нанду, лнапы сыкәыршаны сылгәыдлыҳәҳәалоит, аиҵарҟәаҟәа аџьам азнаҵәҟьа ааганы исылҭоит. Изласфои сара уи аҟара?
– Иумфар, аҭырқәа Маҳмад унаганы уисҭоит уаҵәы! – абас сыршәарахьы диасуеит лара. Аччарагьы аасызцәырҵуеит. Мамоу, нанду, ус сара сбызжьом, ус иаажьо саҳәшьцәа хәыҷқәа роуп, избан акәзар урҭ хәыҷқәоуп. Сара?.. Ани ашкол сҭамлацт ҳәа…
Хәылбыҽхак скарауараха хәмарра сыҟан сааит. Агәарԥ сҭаԥшуа амардуан саҿатәан. Убри аамҭазы ҽыуаҩык агәашә даадгылт.
– Нанду! – сыбжьы насырган сыҩны агәашә ахь сҿынасхеит зны, аха нас саагьежьын, амардуан снаҿаххит.
– Иҟалеи, иҟалеи? – иааҩнибаҳәеит аҩны нандураа. Иҽы аӷәра ианкны агәара дааҭалахьан убри аамҭазы саб. Рызегьы неин инидибаҳәалеит, сара ус амардуан аҿы сгылан сырзыԥшуан.
– Уааины дгәыдумкылои уаб, – лҳәеит нанду, сара аҟыԥҳәа снеиҭаԥан, аҩны сныҩнаххит, смагәқәа аасышьасҵеит, спалта… Исхамшҭит сшәақьгьы, сцаӷьцаӷьуа сҽеилаҳәаны саадәылҵны, амардуан снаҿагылахт. Рызегьы аҟырҟырҳәа иааибарччеит. Изырччои, мшәан?.. Ихы лаирҟәит саб.
Ашьыжьымҭан санааԥшыҵәҟьа, «баба» сҳәан саб ихәда скәалкәало снахьынаҳалеит. Нандураа зегьы гылахьан, адәахьыҟа иқәын.
– Смышәҳәар, ҳагәхьааугон акәу, баба дукәыхшанда! – уажә-уажә сылақәа неимда-ааимда игәӡуан саб. Аҩныҟа сцар шысҭаху иаартны иасҳәаргьы, нанадураа ргәы иамыхәар ҳәа сшәоит, сызлахәо ала исҵәахыр сҭахуп аха…
– Маска макьана ара дыҟазаауеит, уи аҩны гәхьааигом, лҳәеит нанаду, – уаанымгылои? – дынсазҵааит.
– Саангылап нас, – наҭаскуеит сара. Рызегь ччоит.
Саб иҽы икәадыруа анызба, саргьы маӡала аҽеидкылара салагеит.
– Иҟауҵои, сцаӡом умҳәази, мшәан? – сҽазыҟаҵарақәа гәалҭон нанду. Сымаҭәақәа ааидкыланы аҽахьы снеиуеит…
– Саауеит, саауеит, – схьаҳәны рызҿыҭра саҿын ҳааскьаанӡа. Сара амыргәырӷьара схы иҭоуп, абар аҩныҟа сцоит, абар саргьы аҽы сақәтәоуп! Сзыцәшәои, саб инапы сыкәыршаны сикуп, ҳцоит агәыдыҳәа, зны ҳҭалоит лада, зны ҳхалоит ҩада, аҽазных ҳаруеит аӡы.
Ҟәырқь-ҟәырқьҳәа аҽы аԥышә ӡааршьшьы иажәуеит аӡы. Абар, ҳгәарбжьара! Абар, ҳаԥслышқәагьы, ишшәырӡа иахьгылоу! Сгәы ҭыԥаны ицоит… Убри аамҭазы хьшьык каууа иааҳхалеит, ахы нарҳәы-аарҳәуа, алақәа ӡыӷәӡа, ак аԥшаауазар ҟалап, ӡызар изышьҭоу? Шьыри, абри еиԥш сԥыруанда! – сгәы иааснаҭеит сара.
Абыржәы акәадыр сҩаныԥаны, скаууа сшәыршәыруа сыҩхалахыр ажәҩан ахь, иара убри ахьшь еиԥш схы нарҳәы-аарҳәуа адгьыл сықәԥшуа. Зегь сырхууаа сышнеиуа, ҳаԥсаҵла ақәцә акьаткьатра снықәтәарын! Сыбжьы рызсыргарын аҩны. Ианаадәылҵлакгьы ирбозеи? Р-Маска дықәтәоуп аԥслыш ақәцә, ихы нарҳәы-аарҳәуа. Нас аԥслыш снықәԥрааны сылҭаларын ҵаҟа. Сԥыр-ԥыруа сышнеиуа, сџыхӡа снагыларын аҩнаԥхьа!
«Иҟауҵои, баба, укаҳауеит!» – убри аамҭазы акәадыр сахыҩрны скаҳарц акгьы сыгымкәа, дсымҵасын сааникылеит саб, сҩышьҭыхны игәы снадирӷәӷәалоит. Иара ус агәашә ҳаадгылеит, баба инапы нкылданы агәашә азарза аалиршәоит, аҽы ахаҳәқәа ирыхҟьашо агәара иҩҭалоит.
– Маска даауеит! Маска даауеит! – аддыҳәа иҳԥылоит Кәытка, саҳәшьцәа, абан сангьы дахьгылоу! Саб аҽы слалбааиган ҵаҟа слаиргылеит. Сара ажәжәаҳәа ашәыра сылҭалан иааҭызгеит аҳамҭақәа ирзаазгаз, иара уаҵәҟьа рызегьы еизшаны ирысҭарц салагеит, аха уи смаӡеит.
Сан сышьҭыхны сыгәӡуа аҩнынӡа слыманы днеиуеит. Аҩны азнаҵәҟьа сасцәақәак ыҟоуп, сеимырҟьо сыркуп урҭ, уажәы схәыҷу џьушьап! Урҭ санааурышьҭ, аҟыԥҳәа адәахьыҟа сындәылҵит, зегь раԥхьаӡагьы сыҩны снеин, аӡахәа снахьынҳаланы саагьалеит. Схы ҩышьҭысхын, ажәҩангьы снаҵаԥшит, аха угәы азхьыртә еиԥш излаҟаз уажәтәи ала акгьы сымбеит. Исыхьзеи нас, нахьхьи нандурааҿы..1
– Укаҳауеит, ус ҟаумҵан! – Кәытка дааины сшьапқәа дрымҵасны икуеит. Сара сааччаны аҟаԥҳәа сылкаԥоит. Акыраамҭа сизыԥшуа сгылан сара.
– Кәытка, – сҳәеит сара аҵыхәтәан, – усҭ абри ашәақь! – сааижьҭеигьы сыхәда ихшьыз сшәақь аасҟәныхны Кәытка инаисыркит. Кәытка дгәырӷьаҵәа иаасымихын, ихәда инхишьын, дыҩуа иҿынеихеит.
«Абас салӡааӡаны инисҭома?» – сааиԥхьхәыцааит сара зны.
– Кәытка, амала ианысҭаху исраала, – инаишьҭасҳәеит сара…
Ԥыҭрак ашьҭахь ҳцеит ҳара ҳаибарыҩуа Ԥашыр иҳаԥахьы.
Ахьхьаҳәа ахаҳәқәа ирылхәраа иааиуаз аӡыхь ахықәаҿ ҳтәан, аҳаԥы иахылҿиаахьоу ажәабжь ссирқәа ҳрызхәыцуа…
Мҽышак аҽны ҳақалақь аҟны ахәаахәҭратә напхгараҿы аҭакԥхықәра змоу Мыдгәа ҳәа уаҩ дук иаб дыржуан. Ашҭа иамкыз ауаа аулицаҿы еилақь игылан.
Аԥсы даадәылыргоны ауп Кәаш-иԥа Ҟалбақьан данааиз, уи иблақәа ҭыҵны ицон, дҳашҳашуан, ипҟыш-пҟышӡа аԥхӡы илахь иақәтәаз, ичаврахәа ду ала ирбауа, аџьар даарылагылт. Иԥсыз изааигәаз акәыба рыманы агәашә ианааҭыҵ, џьоукы иаарымырдеит. Агәакьацәа Мыдгәа дрыгәҭылакны иааиуаз, Ҟалбақьан ианивала, дрыцны иҿынеихеит. Илахь еиқәҵаӡаны, ихы ырнааны, уажәы-уажә дара рахь дхьаԥшуан, еиҳаракгьы Мыдгәа иҽиирбар акәын уи ииҭахыз. Зшьапы дақәԥалози, дызгәыдҳалози ихаԥыцқәа хырџьаџьа дынреихырхәо, дыцраԥцраԥуа днеиуан.
Ҟалбақьан иааишьеи, насгьы уажәы абас еиԥш ицашьеи збаз уи ақалақь аҿы алафҳәаразы еицырдыруа, зуаҩыбжара иахысхьоу Кәыҷыр ҳәа аӡәы уа дынихьӡан, илымҳа дынҭахәыҭхәыҭит:
– Уара уажәраанӡа уабаҟаз? Иахьак Мыдгәа абра агәашә дылагыланы иааиз, ицаз дрыхәаԥшуан, ашәҟәгьы ианиҵон…
– Ассир уҳәоит, – Ҟалбақьан илахь аԥхӡы иахьшыз ааирбахт, – лшьапқәа анцәа иԥиҵәҵәааит, ари лоуми изхароу, макьана, макьана шылҳәоз сагылмырхеи. Ҳм… Ашәҟәы ианиҵон уҳәоу?
– Аиеи, – иҽырҭынчны аҭак ныҟаиҵеит Кәыҷыр.
– Ҳм, уи зызҳәахарызеишь угәаныла?
– Ибзианы дызџьабаз амаҵура бзиақәа риҭоит ҳәа иалацәажәоит.
– Ных, анцәиныс! Ҳм…Сылшьит, уара, сылшьит, разҟыс сара исымоу аҳа, разҟы анцәа илумҭан уи сыԥҳәыс. Кәыҷыр, уххь згеит, усыцхраа, сеиҭаҳәа…
– Умшәан макьана, зегьы ыӡым, – длацәҟәысуа ацәажәара дналагеит Кәыҷыр, акәыба згогьы иаарымда, урышьҭаланы уцала, џьара илаԥш ушԥаҵамшәари.
Ҟалбақьан аԥсы иҭахцәа дынрылалан, наҟ-ааҟ иԥхьаҳәаны Мыдгәа диваԥало иҿынеихеит. Нас илахь еимарџыхәны, сара сзымԥсзеи иҳәарашәа, уаҟа днеиҿаԥшит. Наҟтәирахь ала днаивагылт, ааҟтәирахь ала дааивагылт, аха егьи дышцац дцон. Ҟалбақьан ишьапы еилаԥсо дышнеиуаз, Мыдгәа дынишьклаҳаит. Уи даахьаԥшын, – иҟаиҵозеи, иҩны дыҩнҵәеит? – иҳәан дынихәаԥшит.
– Ҳм… сара сыԥсра убарауаз! – иҳәан днаидашшылт Ҟалбақьан, игәгьы адыжә аакыдиргеит.
Нас ихылԥа ааихихын, уа иаразнак дынидҟьан, ашырҳәа акәыба ахы иаҵагылаз аӡәы дынигәҭасын, иарӷьанапала иааникылан, ԥшьшьаала ижәҩахыр инықәиҵеит.
– Иҟаиҵо закәызеи аԥсцәеирымга! – ааигәахәт егьи, уаҳа ииҳәоз, нас иҽамариашаны акәыба назгоз дрывагыланы иҿынеихеит.
Ҟалбақьан, сыжәбомашь иҳәарызшәа, ишьҭанеиуаз агәакьацәа дынрылаԥшыхт.
Авенокқәа кны ԥхьа игыланы инеиуаз иааҵәин, амҩаду ианыршәланы рҿынархеит. Амузыка абжьы иалыҩны иуаҳауан иқьыпшәыпуа игауаз аҳәса рҵәыуабжьқәа.
Ҟалбақьан акәыба аӷьырак ааиқәыӷәӷәан, дааиҵақьит. Аха дызԥсахырц иааиуаз уаҩы ииҭомызт дызхьанԥашаны иикыз акәыба азхык.
Ицоит аԥсыжра апроцессиа амҩа ианыланы, ицоит… Акәыбагьы жәҩахырк ахьтә жәҩахырк ахь ииасуеит, аха Ҟалбақьан дшаҵагылац даҵагылоуп, ишьаҿақәа аарла еихигоит, уажәы-уажә наҟ-ааҟ ираҭазкуа дырҳәазаны дыргоит. Иара џьара иоуишьҭып, исаса раҳаӡаны ауп ишылбааидо уи аҳауа. Аҵыхәтәаны игәы аӡаӡ еиԥш иналанаҵеит. Ибла акакаҷ аахаддылан, даагазҽазит. Акәыба ааҳәны ихы иҭаԥошәа игәы иабон, нас длеизҟәыҿны ҿыцха дынкаҳаит, акәыба ахы илхьынаазгьы арԥыск днамҵасын иааникылт. Кәыҷыри нас уи дыздыруаз аӡәык-ҩыџьак «ҟоҳ-чоҳ», рҳәан ижәҩа данкны дҩышьҭырхын, иҵагыланы днымҩахырган, аҵла аҵаҟа днаганы днадыртәеит.
– Уу, рыцҳа, ихьзеишь, – ҳәа ганха инихәаԥшны ицон иҟалои-инылои ирызҿлымҳақәоу џьоукы-џьоукыхгьы иааҭгыланы рыхқәа ааркәитмитны рымҩа инықәлон… Ҟалбақьан дықьуан-дӷызуан, уа ихагылаз руаӡә арбааӡа ҟаҵаны ихы иақәиҵон, игәы иақәиҵон.
– Сгәыхь мыжды сызцәырҟьазаап, умбои, – иҳәан шьақар ҟәалҳак иаҟараз акы иҿы инҭеиҵеит. Гәыхь хәшәызар акәхарын уи. Дыхәцәырххо иналбааидеит, иблақәа рыҵкарқәа ҭыҟаԥшьааӡа илахь инықәлеит, иҭыҵны ицома уҳәарын, алаӷырӡгьы аархаҟәҟәылеит.
– Уҽушьуазма, уанаџьалбахт, уԥсы ааиҭамкӡакәа уаҵаланы уаауанеи, – дааҽхарцәажәеит Кәыҷыр, нас инациҵахт, – машьынак узаанаҳкыларын!
– Мап, мап, ари уажәы исыхгоит, агәхьаа шәхы залашәҵозеи, – аҵла ибӷа надиҵан даақәыԥсычҳаит, – ауаҩы, – ацәажәара даҿын иара, – амҵ даҩызоуп, дбыруа адәы дықәуп, иԥсы ахьҭшәо издырӡом. Шәца, шәца, – инрыдиҵеит ихагылақәаз, – маҷк сыԥсы ааиҭаскыр, саргьы сшәыхьӡоит.
Урҭ ҷкәынак дааизныжьны, аԥсыжцәа рҵыхәтәа ааидызкылоз икалышь-малышьуа инрышьҭалт.
Ҟалбақьан уажәшьҭа сыԥсы сылалеит анааигәахә, аҷкәын дицырхырааны дҩагылт, аха ишьаҿа ааихимгацкәа, – аа, аа! – иҳәан, игәы инапы адкыланы аҵла иҽнадикылеит.
«Аԥшәма аԥсыжырҭаҿы симбар, зынӡа ашәҟәы санихӡеит», – даахәыцит иара. Нас дҳашҳашуа, иблақәа ҭырхаха аҵыхәтәан инеиуаз аԥсыжцәа дынрышьҭаԥшит. Урҭ архәара иааваҵәины, адәыӷба атоннель ианҭало еиԥш, ацара иаҿын.
Ахәылбыҽха агәара санааҭала, иаразнак издырит сан аҩны дшыҟамыз. Иаасцәымӷхеит. Саныхәыҷызгьы ус акәын, сан џьара данцалакгьы, аахәлаанӡа ҳаҩны аԥхьа ахаҳә ду ишьҭоу сықәтәаны амҩа сшазыԥшуаз, ааилахәлон…
Аҩны ашә аасыртын, сымаҭәақәа ааԥсахны амаҵурҭахь сҿынасхеит. Амаҵурҭа иаҿаку асоура аԥхынра амца ахьеиқәаҳҵо сахьыныҩналаз, аџьықәреи чуанк азна жәны икнаҳан. Амца аҿыцәаара иаҿын. Сан ааигәа дыҟазар акәхап, – аасыӡбеит сара, – аказармаҿы дыҟазар? Аха иабаҟоу, иахьа амҽыша аҭаҭын ҿылымхтеи.
Џьықәреи лапҟьак ааҭызган, аџьыкҵәаҵәа нақәҵа исыманы ашәшьырахь сҿынасхеит. Шьыжьымҭан сзыԥхьоз сышәҟәқәа ахьықәыз атәарҭаҿы снеин, сҽааиҵыхны снықәиеит, сџьықәреи саацҳауа. Исзымдыруаз ажәақәа знысҵоз сџьыбашәҟә аацәырганы, ажәар аҿы аԥшаара сналагеит.
Убри аамҭазы саҳәшьаԥа хәыҷы дбажәгәаламуа дааин, ихы аасыдиҵеит. Сара саагәырӷьан, сышәҟәы наҟ инықәҵаны дҩышьҭысхын, сгәы днықәсыртәеит.
– Уабаҟаз уара? – снаиазҵааит.
– Анахь сыкан.
– Нанду дабаҟоу?
– Анахь дыкоуп, – илаԥш ахьирхаз ҳгәылацәа рыҩнқәа снарзыԥшын, – ма Сафарбеираа рҿы, ма Ҭакәынараа рҿы дыҟазар акәхап, – аасыӡбеит.
– Бзиа субо, Мез? – иацәажәара сналагахт сара.
– Узбоит, – наҭеикит ахәыҷы.
Сара аҟырҟырҳәа сааччеит, исгәаԥхеит ари иҭак ҟаҵашьа.
– Нанду бзиа дубо? – сыниазҵааит сара еиҭа.
– Ааи, – иааԥҵәаны аҭак сиҭеит Мез.
«Ишԥаҟоу абри аԥсҭазаара, – ахәыцра сналагеит сара, – абри ахәыҷы саншьцәа ҳәа аангылара даҳзааит. Ассир! Мамзаргьы идыруазаап ҳара ҳазусҭцәоу, дахьыҟоу! Ных, макьана иидыруа акгьы ыҟам ҳәа сыҟоуп».
– Сафалбеи ачала иуеит, умчаџьои? – схәыцрақәа ааилеигеит убри аамҭазы Мез.
– Сафарбеи, ҳгәыла? Иарбан чароу ииуа? – саахәыцит сара. Сасцәақәак иҭазар акәхап, иабхәараа дрыԥхьозар? Акыр сҽидысшәалеит ахәыҷы, аха уи еилырганы акгьы изсамҳәеит.
– Нанду аимаа таатақәа сзаалхәеитеи… – ацәажәара акахьы иниаганы, ҳаҭырла ихы аалигеит Мез хәыҷы, сызиазҵааз рҭак аҟаҵара дамыхәошәа аниба. Сара аҭакс днеимда-ааимда даагәӡны дноусышьҭит, – уца, ухәмарла уҩызцәа рахь, – ҳәа.
Сара сжәар аақәысхын, ажәақәа рыԥшаара сналагеит… Аха хәылԥазыла амрашыра аныхҽуа аԥша ҟәанда ашәаԥыџьаԥ анарлахҿыхуа, еҳ, ашәҟәыԥхьара акәӡам усҟан… угәаҵаҿы имир залшом ахәыцра ссирқәа, агәыӷра қәыԥшқәа…
«Мап, ҳгәара анҭаԥшра гәазырҳагоуп, – сыӡбон сара, ашәыр еилачы иааҳакәыршаны игылаз сахьырзыԥшуаз, – абри зегьы зыбзоуроу, знапы иҵызхуа сан лоуп. Аџьабаа лбоит сан, дыԥҳәысзаҵәуп», – амцхә даарыцҳасшьеит сара абыржәы. Сара сакәзар уажәшьҭа ԥшьышықәса сынрықәлеит аҩны сыҟамижьҭеи, саҳәшьагьы дыргеит, уажәшьҭа сасык даҳзиҩызоуп…
Жәаха ҽнак патреҭк сышәҟәқәа иргәыланы илбеит сан (исымҵәахуаз саргьы цқьа, аха шьҭа…). Ажәакгьы салымҳәеит, лылақәа ҭраа дсыхәаԥшуа далагеит… Илцәымӷхшәа збеит… Мап, ишԥалцәымӷхоз, аха иудыруазеи еидылхәыцлоз аԥазаҵә иан. Саб рыцҳа илымкаа лҭаца дахьылбо акәзаргьы дзырхәыцыз. Шаҟараантә саб иҳәахьаз зырҳәо: «Абарҭ знык иуаҩханы збонда», ҳәа…
Агәылацәа еснагь ирҳәалоит: «Дида, Ханиа илықәнаго ҭаца данылмоу, дыгәнаҳауп, аԥҳәыс гәыԥсшьа замана», – ҳәа. Аиашаҵәҟьа, аџьаԥҳәыс, ҩба злам, агәыраз, мап, дрыцҳаҵәҟьоуп уи, аҭаца бзиа дылмоур. Ауаҩы даныҽырбо играқәа иҵәахуеит рҳәоит, нҵәарак сыхьра сыҟоуп, аха ус ишԥаҟалои? Ҳәарада, ус иҟалом, лара дсымдыруеи цқьа. Абар лара дааит схаҿы абыржәы, ҳааидызбалеит ҳахҩыкгьы: сан, сара, лара! Зынӡа ҳаинаалоит! Ех… аха иабаҟоу: «Уареи сареи ҳаиҩызцәоуп, уаҳа изакәызеи, ишԥоугәаӷь уи еиԥш ацәажәара?» – абас аасалҳәахыр! Мамоу, мшәан, сара ԥынҵала аӡы зжәуам, аҩызцәагьы сымамкәа сыҟам аха… иҟалалакгьы знык илаҳәан сыҟанда! – сгәы ааҭрысит сара, ашырҳәа сҩықәтәеит: ак сцәыӡшашәа, ак сахьымӡашашәа сгәы иааснаҭеит. Ных, ас ахәыцра сҽасҭар, егьа сыӡбып… Амра аҭашәара иаҿуп, ажәқәагьы хьам, издыруада Сафарбеираа рҿы дыҟаҵәҟьамзар сан? – сҩагылан сҿынасхеит ҳгәылацәа рахь… Аҩны сазааигәахо саналага, сгәы иаақәыҩит анапеинҟьабжьы, – ҟаҳ, ара акыҟаҵәҟьазаап ҳәа ахҵысҭа снахыԥан, агәара сынҭалеит. Изакәхаришь?
Ауадаҟны ауаа ыҟан. Ашә сахьнылагылаз, иара уа саанхеит, наҟ рылалашьа ԥсыхәа сзамҭеит. Абар ҳгәыла Осман дықрамҽо дахьықәу. Иааџьасшьеит сара: укәаша ҳәа дыркызаргьы, даалеи-ҩеины дықәымҵуа. Абар сангьы нахьхьи аҳәса дахьрылагылоу, лнапы лқьышә иадкыланы, лкасы еиқәаҵәа ныҵырҟьаны илхаҵаны. Инасҭха-аасҭханы сҿынасхеит сан лахь, иҟоу еилыскаап, гәырӷьароуп, аха иарбан гәырӷьароу ҳәа ааӡбаны. Убри аамҭазы сылаԥш налықәшәеит Сафарбеи иԥҳәыс Физа аҭӡамц икҿагылоу акаруаҭ даниаланы агитара азырҳәоз:
– Изакәызеи, мшәан?! – иааџьасшьахт сара. Сан лҿы снаӡарц акгьы сыгымкәа акаруаҭ дҩаныԥан, саԥхьа даагылеит Физа, – аԥааимбар, злыԥха ҳауша, иҭахуп уаргьы саргьы ҳаицыкәашарц, – абас налҳәан шьараҭын ахапа аацәырганы инарылҭан, дшәыршәыруа даақәлеит. Абар ассир! Сара зынӡа сгачамкхеит, иҟасҵара сзымдыруа, – улыцкәаша, нан, илҳәа умаҳауеи, аԥааимбар игәы нурхар ҟалома! – даацәажәеит Ҭакәына.
– Аԥааимбар игәы нсырхар саргьы исҭахым, аха иабаҟоу акәашашьа сыздырӡом! – дара ртәы сыҽнақәыршәаны саацәажәеит саргьы, шьҭа ишԥоууеи нас?
– Уан лхылымсеит, иуҳәозеи, узымкәашозар, аԥааимбар иудиҵозма акәашара?
– Авба уцымзааит, авба уцымзааит! – аӷзаа ааилдыргеит аҳәса.
– Укәаша, нан, укәаша, – дааӷызы-ӷызит сангьы. Изакәи, мшәан? Ма сара сеилагеит, ма дара!
– Унан, ари изымдыруазар акәхап, аԥааимбар сызкәырбану даҭоумҵан, дхәыҷуп, дгаӡоуп, – лҳәан аматанеира далагеит Ҭакәына. Нас сара сахь даахьаҳәын:
– Физа аԥааимбар дылҭоуп умбои, нан. Иахьа ҳгәырӷьалароуп, аԥааимбар.
Абҷы, ацәырԥшӡа уаҩы ианихьлакгьы «абзиа» ҳәа иашьҭан, ахьӡ рҳәаӡомызт, насгьы икәашон. Ари саҳахьан сара, аха «аԥааимбар даҳҭоуп» анырҳәо, иарбан чмазароу зыӡбахә рымоу? Уи сыздыруам, аиаша.
Арахь Физа дааин дсымҵахырхәо акәашара даҿуп, – укәаша, нан, укәаша, – дсыгәҭасуеит сан.
– Исцәагозеи нас, скәашап! – изгәаӷьит саргьы аҵыхәтәаны. Сааԥсеит, скарахеит, аха арахь Физа дықәҵуамеи, даҿуп акәашара… Аԥҳәыс лаԥхьа узлақәҵрызеи!
– Сан, Физа илыхьи, цқьа исаҳәи, мшәан? – сеиҭаҵаахуеит сара сан лахь, ачабра сыҿшьуа сгәы снапы адкыланы ергьҳәа сахьгылоу.
– Физа дҵааҩхеит, нан, аԥааимбар илабжьеигеит…
– Адунеи акаамеҭ ҟалараны иҟоуп, иҟашәҵа акәырбанқәа, инышәх аҳәа, аҟыз, акәата, – ашәҟәы даԥхьошәа лылаԥш
џьарак икыдырҟацаланы, ацәажәара дналагеит убри аамҭазы Физа.
«Шьшьы», еиқәыӡырҩуа игылан аҳәса. «Ари лхы еиқәшәам», – акуҳәа инсылсуеит сара, сыгәгьы даарыцҳанашьеит. Аԥааимбар дылбааит?! – абар ассир, Физа лчымазара аҵкыс еицәоу.
– Ари дычмазаҩуп, Гәдоуҭаҟа дгатәуп, – сгәы иазымычҳауа саацәажәеит сара.
– Шьшьы! – ауу ааилдыргеит зегьы. «Авба ицымзааит, срыцҳауп, дхәыҷуп, – снапы кны дахо ашә ахь лҿыналхеит сангьы. Сыџьшьара ҵыхәаԥҵәара амамызт. – Иабацеи аҿар, ақыҭа иахагылоу, хырҩаа зазыруазеи абри? – сгәы еибафо снеиуан сара аҩныҟа. Даара ҳаиҿыхеит сани сареи аҩны ҳанааигьы. Ажәа еимаҳкит, сцамҭаз сан лгәы цәысҟьар сҭахымызт, аха ишԥазурыз, дрыцҳасшьеит баша дахьжьахаз азы.
– Уаб даауеит лҳәеит, умгәырӷьало, – дысҿын сан, Физа дышҵааҩхаз агәра слыргон.
– Саб даауеит, ааи, ашәҟәы иалаҳҵаз аҭак агәра бымго?
– Аҭак иҳауа агәра згонда, аиныхра ҟасымҵози.
– Аиныхра? Шаҟа шықәса ҵуеи уи аахыс?.. – абас иаацәырганы саб итәы сахьалацәажәаз сгәы ныҭӡыӡааит. Сажәа уа иааҿахысҵәеит. Мап, сгәы ахәра сызԥыртлом, сзалакьысуам.
Адырҩаҽны шьыжьымҭан шаанӡа сгылеит сара. Сан ажәжәаҳәа аҩнус даҿын. Ажәқәа лхьахьан, амцахь диасын, афатә ҟаҵара далагахьан. Сара аанда иацы арахә иахьԥыржәаз искуеит ҳәа сеигәышә аашьҭыхны амхы сынҭалеит, «уа рарира» амотивала сшәышәуан, ҳгәыла Кәырсантел иеиԥш.
Аҩны саннеи, сан абысҭа анҵаразы ачуан амаҵурҭахь иҩналгалон. Макьана изылузеи абысҭа? Аха ҭаҭынҿыхра дцозар акәхап. Ачанахқәа ааҭыганы астол инықәсыргылеит, саан гәаҩак алагьы ӡык налымҵасыргылеит, амҳаԥ зӡаалшьылашаз.
Сан акыргьы сналҿаԥшит, абас аныҟасҵалоз дысхыхәмарны исалҳәалоз џьара акы цәырылгозар ҳәа… (ус ауаҩы игәы иҭыхо иалацәажәар бзиа ианибо ыҟоуп), аха лара аҽа хәыцрак
дҭаршәны даман. Мез хәыҷы чанахк, реиҳа абысҭа зныз кны, дааханы инапы акәыршаны дтәахьан.
– Шәара акрышәфала, сара уажәыҵәҟьа сааиуеит, – лҳәан сан дындәылҵит адәахьы, ҳхәы анааҳалҭа. Саргьы иамасымкит. Уажәы сҽыззыскыз ахәыҷы джьашәа ԥыҭк сзиҿаҵар ҳәа акәын. «Ари уара, ари сара…»
Убри аамҭазы иаагеит имамыршәаганы аҟызқәа, акәатақәа рыбжьы. Изакәызеи, мшәан, ишоулышьҭра лхашҭма сан?
– Сан, уа, сан! – сыбжьы насыргеит, аха аҭак ҳәа акгьы смаҳаит. Аҟыԥҳәа сҩагылан, акәытҵарахь сҿынасхеит.
– Бызҿузеи, мшәан, ирзыбуазеи урҭ еилаԥах иҿабҳәо? – сналазҵааит сан, ашәишәиқәа, аҟызқәа ҭыганы ршьапқәа ҿаҳәо рышьҭаҵара дахьаҿыз.
«Физа илҳәаз налыгӡоит», – сан аҭак ҟалҵаанӡа, сгәы иааснаҭеит сара. Ҳоҳ, асҵәҟьа зыҟаларым, иҟаҵатәузеи? – сықәгьежьуа саанхеит сара. – Исцәагои ҳәа ари ас иаҳзааныжьуам, – схала сцәажәо агәара сынҭууааит, аусҳәарҭахь схы рханы…
– Беслан, уа уаагыли зны, ак уасҳәоит, – сыбжьы наиқәсыргеит ҳхантәаҩы, зҽы амгәырхақәа рыӷәӷәо аусҳәарҭа аԥхьа игылаз, уа снаӡаанӡа џьара дсыцәцар ҳәа сшәаны.
– Иахьа Сафарбеи даакыдгыланы исеиҳәеит уи атәы. Физа иахьа ақалақь ахь дгатәуп, – насаҭеикит иара, иҟақәаз сгәы иснамырҳәо иасҳәоит ҳәа саналага.
– Уи акәым, арҭ, зҽахызхырц иақәызкыз, аҳәа, ҟыз, акәата…
– Умшәан, урҭ зегьы рҭыԥ иқәаҳҵоит.
Ԥыҭк сааҭынчхеит саргьы. Ԥшьаала ҳаицәажәо аусҳәарҭа агәара ҳанҭыҵит…
Саб ицәа схырбаауазар акәхап, акәымзар сара макьана сзыԥсоузеи. Ақыҭаҿы унеишь-уааишь ззырҳәо, саргьы срылыркуеит.
Мап, хымԥада, саԥсахароуп саб ихьӡ… Абар шықәсык ауп, нас сырзаап саргьы сагрономха. Ҳколнхара даара ибеиоуп узҳәом, аха ицәгьаҵәҟьангьы иҟам. Шаҟа исҭахузеи ҳколнхара зегьы еицырдыруа иҟазар, уи миллионерхар. «Ҳара усура ҳагӡам, аха аҭаҭын ҳӡырнагом. Еҳ, чаинда!» – абас рҳәалоит
аколнхацәа. Ус акәхарушь? Мап, ус акәым. Сара сақәшаҳаҭым ари… Шықәсык, ирацәами ари аамҭа, ианбанҵәои?! Аха уи акәым уажәы. Аԥааимбар иус шынҵәаз атәы ауп исҳәарц исҭаху.
…Физа ахәшәтәырҭахь дыргеит иаразнак. Аҟызқәагьы акәатақәагьы рыԥсы еиқәхеит. Ишԥалҳәеи Бгьениа иахьа аизараҿы: «Сара ҵара сымам, аҽакым, аха дунеихаан ихасҵом абарҭ агызмал бызшәақәа ирҳәо…»
Саргьы иаасгәалашәалап (ауаагьы ахыччалап) сқьыԥаха акәашара санаҿыз. Мез уи игәалашәарушь абарҭқәа ирхаану, аӡә иеиԥш? Аха мап, уи – сара схаан аԥааимбар дылбааны сыздыруам, – иҳәашт. Сара ԥшьышықәса ансхыҵуазтәиқәа акгьы сгәалашәаӡом…
Абас аҩны абарҵаҿ стәаны сазхәыцуан абри ахҭыс. Мез агәараҿы дҳәымпылуа аласба хәыҷи иареи ахәмарра иаҿын… «Аҽа шықәсқәак рышьҭахь иарбан хәыҷқәоу абра агәараҿы ихәмарша?» – сгәы иааснаҭеит сара. Хәыҷы-хәыҷлагьы сиасуа салагеит аҽа хәыцрак ахь. Уи ахәыцра, амзаҿа хахаӡа жәҩан аҿы ианыҩагыло еиԥш, сгәаҵаҿ зҭыԥ ылызхыз, иара убри амзаҿа аӡы ианӡааршәлоу ишыԥаҭԥаҭуа еиԥш, сгәы зырԥаҭԥаҭуа акоуп: сан, сара, нас лара…
Дызусҭада адунеи зымԥсахуа?!
Банчы ақыҭаҿы дыԥсит ҳаҭыр зқәырҵоз Даҭа Ҳарданиа ҳәа ҭаҳмадак. Абар уи дыкҿеижьҭеи мчыбжьынаҟьак ҵуеит. Мчыбжьынаҟьак иџьабо идтәалоуп иуа-иҭынха, мчыбжьы наҟьак ршьапы иқәгылоуп агәылацәа.
Абысҟак дызкҿаҵатәузеи аԥсы, уи дгылап ҳәа изԥшума? Аџьабаа зыддырбозеи ауаа? – ицәажәоит араҟа инеиуа-иааиуа.
Даҭа иԥҳәыс Ҭебра лхьаақәа лхашҭын, афатәи ажәтәи дрышьҭоуп; џьоукы аҩахьы илышьҭит, џьоукы агаҟа – чаагара, даҽа џьоукых – ашьаԥа аҟаҵара иаҿуп.
– Еи, абри иԥсы анҭаз абасҟак иқәдырӡыр, дымԥсыргьы ҟаларын, – ихәыҭхәыҭуеит рхы неидкыланы урҭ.
Ҵабыргны, Даҭа акгьы имыхьыр ҟаларын, иҭаацәа хырҩаа изырмур. Уи аԥхьа ахырш-гәыршы ихьын, днышьҭалеит. Аҵла анкаҳалак, аиха зкугьы изкымгьы зегьы ажәлоит еиԥш, ачымазара ихьыз агәаҵәкра изаԥнашьит.
Даҭа агәаҟра даҿын. Ҭебреи игаӡҳәыӡшәа иҟоу иԥҳа еиҳаби ҟәыдырцк иаԥхьа инықәдыргылон, уи иара ианифози ианимфози еиҟаран.
«Иаабац хырш-гәыршык ихьит, далгап», – рҳәон иҭаацәа, ачымазаҩгьы «ҟыҳ» зҳәоз аӡәы иакәмызт…
Хәылбыҽхак чаик ршны иаԥхьа инықәдыргылеит, аха уигьы дааҳәны дахәамԥшит.
– Баба, ачаи ыжә, акрыф, ус иҟалома? Умч кәадахар алшоит, – иԥҳаиҵбы Зимфа абас лаб игәшәымшә ҳәо, акриҿасҵоит ҳәа даҿын.
– Ачаи ба?
– Аиеи, абар унаҿыхәа.
– Мамоу, дад, – аарла иҿы еибакуа даацәажәеит, – башоуп, баша, уажәшьҭа иааган абра схы иқәышәҭәа, – уажәраанӡа анап игрыжьыз гәынгауа даақәыԥсачҳаит, нас аҭӡамц ахь иҿы наирхеит.
Зимфа лаб иҟазшьақәа лгәамԥхазт, Аҟәа аинститут иҭаз лашьа Хьрыԥс иахь аҭел ҟалҵан, ааилашәшәымҭаз уигьы дкылхха дааит, дгәыҭҟьаԥсыҭҟьаха.
– Иҟалазеи, ишәыхьзеи? – иҳәеит Хьрыԥс, ашә данаахыҵ. Иҭаацәа данаарылаԥш, рҟазшьақәа игәамԥхазт, шыбзиарамызгьы ицәа иналашәеит.
– Уаб дычмазаҩхеит умбои, нан, – лҳәеит Ҭебра, лыҷкәын иахь дынхьаԥшны, дагьаақәыԥсычҳаит.
– Баба, – ачымазаҩ иахь иҿынеихеит Хьрыԥс, – иухьзеи? – ихгьы ааникылт.
Аб иблақәа ҭырхаха иҷкәын дынихәаԥшит, усыцхраа, сахьыԥсуа умбои иҳәарызшәа.
– Аҳақьым дзаашәымгазеи? Шәгыланы шәихәаԥшуеит, уажәраанӡа адырра сышәымҭоз?
– Хырш-гәыршык ихьзар, ҟәыдцак днахәар, ихгап ҳгәахәын, – ацәажәара дналагеит Ҭебра, – зегьы ҳара ҳҟны икылсуеит… Хәаџьакгьы дааган, аха, – аарла иналыҿҟьеит аҵыхәтәантәи лажәақәа, лыҷкәын ииҳәарызеишь ҳәагьы днеизыԥшит.
– Ахәаџьа, ахәаџьа… ари дшықәу шәымбаӡои?
Ҟыт рыхәлымшәо игылан урҭ.
Хьрыԥс ашә ааимиԥаан дындәылҟьеит. Игәыла ҷкәын Миха даашьҭихын, дцаны аҳақьым дааигеит.
Аҳақьым ачымазаҩ дихәаԥшит, ахәшә ииҭеит, агәыр илаиҵеит.
– Уажәраанӡа шәабаҟаз, амцашоура даблит, уаха изхымгар ҟалап, – иҳәеит уи, Хьрыԥс данынаскьеигоз.
Ашырԥазы аҳәҳәабжь налаҩит Ҳарданиаа рҳабла.
– Ҳаи, рыцҳа, Даҭа дыԥсгәышьазаап! – рҳәан, агәылацәагьы ажәжәаҳәа рҽеилаҳәаны, еихьшәшәа-еиԥшәшәа рҿынархеит.
Ҭебра аиныхра ҟасымҵар ҽшьроуп исықәу ҳәа дықәгылт. Лҭынхацәа абжаҩыки Хьрыԥси уи иақәшаҳаҭмызт.
– Сан, саб сгәы далырсны ишахәҭоу дымҩаԥызгару, мамзаргьы аҩи ачеи срышьҭалару? – иан длазҵаауан иара.
– Уаб дхәыдазма, нан, арк ирыԥсаз иакәын. Аԥсыжраҿ иааиуа ҵәыцак имыркыкәа дышԥаҳшьҭуеи, ԥхашьарами, нан, с-Хьрыԥс, ажәлар ҳрылухуама?
– Ииашоуп, ииашоуп, Ҭебра ибҳәо! – иаалыцдырӷзит зымгәада хәыцырҭа змамыз Шьмафи Бадраҟи.
– Уара, саб сара саҟара шәара дышәҭахума? – инарҿаирхьит Хьрыԥс.
«Дгәаҟуа данышьҭаз, арахь уаҩы шәимбаӡеит», – ааигәахәын, асаара днышьҭаԥшит, игәы ԥшаауа.
– Мшәан, абри џьоук аԥсыжра шәаҟәыҵ ҳәа рҳәоит, нас иаҳцәыԥсгәышьо, имжӡакәа ус ҳрыдтәалазаауама! – аҵәы налаҵан даацәажәеит Бадраҟ.
– Аҽхырцәажәара шәшаҟәыҵра, шәдин аныс, – изымчҳакәа дааҵҟьеит Хьрыԥс, – ишәазҳәада абри еиԥш иҟоу ажәабжь?
– Иҳаҳаит, баба, ҳлымҳақәа џьгәоу џьушьома, – иҳәеит Шьмафгьы.
– Аԥсыжра шәаҟәыҵ ҳәа уаҩытәыҩса имҳәацт, – даҿын Хьрыԥс, – иҳәарангьы дыҟам, амала аԥсыжрақәа раан шәымгәацәақәа шәазқәынҵаны акрыфареи аҵәызҳәа аҩыжәрақәеи шәырҟәаҵ, иԥшӡам, игәгам ҳәоуп ирҳәаз.
– Аа, усоума, мшәан? – иааҽхырҵааит дара.
– Ее, уи ахәаша, иразҟы иалаз ҳәа уаҳа шәыламлааит, – Ҭебра лкасы аҿацә аалҿылшьын, лылаӷырӡқәа аалрыцқьеит. Нас дқьыпшәыпуа лажәа инацылҵеит, – иааиуа чаӷьак рҿамҵакәа, рҿы аӡы ҭыкәкәа ишԥаҳашьҭуеи, ауаа иҟарымҵац ҳзыҟаҵом, нан.
– Ауаа аиныхра иаҟәыҵтеи, мшәан, бара ҿыц иаԥшьыбгома? – илабашьа нарсны даацәажәеит Ҭебра ланшьа ду Қасаса.
– Ыы, ауаа аиныхра иаҟәыҵзар, изыҟарҵазеи нас, жәаха Махьалаа рҿы афара-ажәра, ишԥаҟаз Хабжькәыт рыцҳа даныржуаз.
– Урҭ аӡәык-ҩыџьак роуп, егьырҭ? Егьырҭ аҟәымҵӡеи? – иан лажәақәа днарԥыххылан, даацәажәеит Хьрыԥс.
– Убарҭ аӡәык-ҩыџьак роуп ажәларгьы еилазго, баба, – деибакны иажәақәа рҿынаирхеит Қасаса, – џьара иҟарҵошәа, џьара иҟарымҵошәа. Иаҟәыҵуазар, зегьы еицаҟәыҵааит. Ҳара зны икаҳажьшәа ҳаҟан, аха ҳахьынаԥшы-ааԥшуаз аиныхра ҟарҵошәа анааба, ҳаиҭалагеит. Шәааи, ҳаҟәыҵып иахьарнахыс, аӡәы аиныхра иҽаԥшьиго аабозар, даҟәаҳхып, иӷәӷәоуп ажәлар рымч.
– Сара сҿоуп уажәы азакәанқәа ахьышьақәшәыргыло, ус шәара шәымсааит! Сара аӡәы итәы сҭахӡам, ари ахәаша ирҳаз амал иара изхаратәы дыҟоуп.
– Нас инхо атрышә шәасны шәықәҵып, ыы? Инхо акрыфара рҭахуп тәа! – иҳәеит Қасаса.
– Ҳаргьы ҳҿы зырҟьаз џьара ак ҭеиҵап, аӡәы игижьуамызт, иҟалеи нас иара изыҳәа?
– Данычмазаҩыз шәызҿызи? Усҟан шәихәар, дымԥсыргьы ҟаларын. Уажәы зегь башоуп, – даацәажәеит Хьрыԥс, иан илҳәаз игәамԥхакәа. Нас иажәа инациҵеит:
– Аиныхрагьы аԥсхәрагьы аԥсы ихәом, абзагьы дыхнарҵәоит, иԥсыз ихьӡала џьара ӡыхьк ҟауҵар, ма аӡә дахьныҵатәо ҵлакы еиҭауҳар, исабаԥуп, еиӷьу ыҟам иҳәагәышьон саб, аха…
– Уигьы улшап, нан, схы ақды инықәҵаны иаахышәҵәозаргьы, изуам, сымацара сыҽсшәмыршьын! – лҳәан Ҭебра аԥсы дахькҿаз акәасқьахь лҿыналхеит.
Аԥсыжра аҽны акәын. Изаҳазгьы измаҳазгьы, игәакьоугьы, игәакьамгьы еицырхашьшьы аԥсыжрахь ицон; шьоукы шьапыла, даҽа шьоукы – машьынала.
Пила ажьира ашә ихы нкылиҳәан, днаԥшы-ааԥшит. Аҳәынаԥ аҵыхәа еиԥш ихәхәаӡа, рыхқәа кьацә-кьацәӡа иԥаҵақәа наҟ-ааҟ иӡамҩа иадтәалан. Азхык аҵыхәа аанкыланы инацәа иакәыршаны иааирҳәит.
– Еҳ, ҵәыцак аҩы ԥхеи-ԥхеиуа изыԥсоузеи иахьа! – амҩаду ауразоуроу илаԥш нахигеит.
Нахьхьи нырцә иаҿаланы иааиуаз ауаа днарзыԥшит.
– Ҳы, изусҭахарыдашь анҭ ауаа? – ааигәахәт иара, нас даахынҳәын, – аӷа уаха, – имарҵеи инаидиҵеит. Иҟаԥшьӡа аԥырӷқәа ирҽҳәакыз аҽага ааҽҳәихын, аԥсынгьыри инықәиҵан, ажьаҳәала акаҩ-акаҩҳәа днасит, абасеиԥшгьы ашәа ҳәо:
Аӷа уаха, улаха аӷьеҩҳәа,
Ҳа иҳарҭәап аџыр.
Акеҩ, акеҩ, акеҩҳәа,
Ҳасп аихаӡа шыр.
Пила аҽага дзысуаз, иаԥхьа игылаз аведра инҭишьит, аӡы ахәхәаҳәа иааилашит, ахылҩаԥсылҩагьы неиҿачит. Нас даҽак ныҽҳәеиҵан иԥыраҳәала инапқәа рыцқьо ахышә дынкылԥшыхт. Ԥаса нахьхьи анаӡараҿы иибаз, иааигәаны иааиуан, џьоукгьы ҳәсақәак рыцны инаивсхьан.
– Арҭ абацоишь? – ааиӡбеит гәаныла иара. Ҽцәақәакгьы иаԥхьа иаакылшәеит. Урҭ аҟырҟырҳәа иччон, раԥхьа игылаз иԥаҵақәа хыршаны хылԥарч дук ихаргыланы, лафк реиҳәон, инапы ҟьауа. Уи иҽы аҟамчы нахиҟьан, иаакәашеит.
– Чарак ахь ицозаап, – даахәыцит иара.
– Уаа, салам умазааит, ҳжьи Пила, – аԥсшәа иарҳәеит ианааивала.
– Бзиара зԥылаша шәакәхааит, шәымҩахыҵ арахь.
– Ҟоҳ, изымҳәарызгьы дубарын, – ҿааиҭит аҽцәа руаӡәы.
– Уара шәабацои, бзиароу?
– Ҳабацои уҳәама? – даацәажәеит раԥхьа игылаз, – аиолкахь, – аҭак наииҭеит иҽышькыл днангыло дааҳәны.
Иҩызцәа ааибарччеит.
– Аиолка! Закәытә иолкоузеи? Уара аиолка анбаҟарҵои? – днаиазҵааит имарҵеи.
– Акәыркәа шоураз аиолка убахьоу… Аиолка ашықәс ҿыц азоуп ианыҟарҵо, уржьеит, – иҳәеит егьи.
Шәииу-шәиу! – иҳәан омашәа ибо, иус дналагеит. Аха ауаа ахьцо еилимкаар изымычҳаит, дырҩегьых ашә ихы нкылиҳәеит, иаԥхьа иааиуаз ауааи иареи аԥсшәа анеибырҳәа, дразҵааит:
– Ҵаара ԥхашьарам, шәабацои?
– Даҭа хәаша иахьа дрымжгәышьои, уахьоуп ҳхы ахьхоу, уаҳа ҳабоушьҭуеи! – аҭак наирҭеит дара.
– Даҭа дарбану, мшәан?
– Даҭа Ҳарданиа.
– Аа, аа, – иҳәеит Пила, иӡбахә идырӡошәа…
– Даҭа рыцҳа иахьакәзаап анышә данарҭауа, саргьы ашәаџьҳәаҩ дсымами, исхашҭхьан, умбои, афасааит, иҳәахт иара, ихы аамариашаӡаны.
Уи акәхеит. Пила иҽааиԥсахын, ашә нкыдыжьланы данаадәылҵ, ашә иаалагылон аколнхацәа Хыгәи Шьпагәи, рҽагақәа еидыҳәҳәала икны.
– Удәылҵ, удәылҵ, – иҩызагьы даадәылиган, ашә аркра дналагеит.
– Мшәан, уабацои, Пила! Ҳарҭ ҳҽагақәа унрыхәаԥшып ҳәа акәымзи.
– Уажәы аха сымам, уаҵәы иаажәга.
– Ус ҳус еиҵахоит аколнхаҩы изы мышкы зыԥсоу умдыруеи, – игәы нханы даацәажәеит Шьпагә.
– Урҭқәа зегьы еилыскаауеит шәхаҵкы, аха сара аԥсыжрахь сцароуп.
– Иарбан ԥсыжроу, иԥсыда?
– Ҳм… – дааҿахеит иара. Ииҳәара издыруамызт. Аха, нас инапы имаҟа инаваҵан, ҭынч даацәажәеит: сҭаца лаб ибзыцәашьа дыԥсит.
– Иаа? – уамашәа ибаны, рылахь рнапы адкыланы, инаихәаԥшит.
– Ааи, ааи, ишәаҳазоуп, – иҳәан дынрыдҟьан, ашырҳәа иҿынеихеит, уахь ицо ауаа срыцәхымҟьандаз ҳәа дласны.
Хыгәи Шьпагәи хьагәгәа иаагьежьит.
Аԥсраҿы инеиуаз агәакьацәа аԥсы ргәы далырсны иҵәыуан. Џьоукгьы быҩҩыҳәа иҟаауа аԥсы ихагылан, арахь урыхәаԥшыр лаӷырӡ кәаракгьы аарыҿшәомызт. Даҽа џьоукых – иууаӡа, рхылԥақәа рхыхны иааихагылон, нас ԥыф-чыфҳәа аччара иамхакуа ишиашаз ашьаԥахь ицон.
Ҳәсақәакгьы, уажәраанӡа зыҽшьуа акәыба иадтәалаз, алаф еибыҳәо, рхырҿқәа амца ықәланы ашьаԥа иааҵыҵит.
– Нын, диида хаас, бара ани Ҷымса лаб шәихәаԥши, – даацәажәеит ԥҳәыс шәпа-жәпак, лкасы лқьышә иадкыланы лыччара нкыло.
Иаразнакы аҳәсақәа деибадырбеит зкәымжәаԥшь бӷьаауа, ашлиапа зхаҵаны инарывсыз аҭаҳмада, аҟыр-ҟырҳәа иааибарччеит, нас раԥхьа игылаз аԥҳәыс лҽеиԥштәӡаны мыткәмашәа акы аацәырылгеит, егьырҭгьы еихьшәшәа-еиԥышәшәа инақәдырӷызын рҩызцәа аџьабараҿы итәаз инарылалт.
Пила амҩан крыфарҭак аҿы дынкыдгылан, ҵәыца хпыҿк азна ауатка ижәызаарын, дыԥхаҵаӡаны даанагон.
Агәара дахьынҭалаз ихаз ихҭарԥа ааихыхны инкаижьын, аҟьаԥҳәа ихы даасуа, «аа-ҳи-ҳи» иҳәан, аԥсы дахькҿаз ахь иҿынеихеит. Аӡәгьы ибӷаӡара данкны дишьклаԥало днаишьҭалт.
Пила аԥсы иаԥхьа ишьамхы арсны, ибжьы ихарззала аҵәыуара даҿын.
– Гәакьак иакәгәышьазаап , аха дызусҭадашь? – иҵаауан аганахьшәа игылаз аҳәсақәа.
Пила дықәымҵӡеит. Аҵәыуацәа ықәызхуаз иӡара данкны мчыла диргылаанӡа. Нас диманы днарылҵит, аха Пила аҵәыуара дшаҿыц даҿуп, даҟәыҵуам.
– Сыздышшылода? – дӷызы-ӷызуашәа дыниазҵааит дықәызхыз аҷкәын. Адашшылацәа рҿгьы диманы днеит.
– Дызусҭада, мшәан, абасҟак зҽызшьуа? – дхәыцуан Хьрыԥс.
– Оо, ианаџьалбеит, иԥацәеи иԥҳацәеи ицәынхеит, уара уакәым, изакәызеи дызҿу агәымха? – рҳәон уи иҟаиҵақәоз згәамԥхоз џьоукгьы.
Амра ашьхақәа инарывалан, аҽаҵәаххьан, аха макьана алаԥш-ҿаԥшы аман.
…Пила аԥшьынтә раан идыртәоз дрылан, аха урҭ ирласны игылазаарын, имгәацәажә измырҭәу здырхуада, ахәынтә раан ашьаԥахь инеиуаз дрыцны деиҭанеихт. Уи акыр иқьафгьы ҟаиҵахьан. Ашьаԥа акәакь ахь данынаԥш, илаԥш дааҵашәеит «аиолкахь» ҳцоит ҳәа иазҳәаз. Уи ачанах ианыргыланы аҵәцақәа икын. Ихылԥарч хбыкьын, дҟаԥшьын, илақәа ҭыҵны ицон дахьцәажәоз. Урҭ ауаа рывҵны ицон, ҿыц иаауан, дара уа итәан.
– Уара! – ибжьы наиргеит Пила. Аха уи ак иаҳауа дыҟамызт, иаха имамызт. Иаҵәцақәа аки-аки неихаргыланы иватәаз иахь инеиҭиит.
– Аа, «аиолка» заманаҿыҵәҟьа ҳаазаап уареи сареи, – даахәыҭхәыҭит Пила.
Ԥшь-ҵәыцак атолбошь изааиҭиз ижәит. Игәы инықәҵәрааит, иҿихырцгьы аҷык ааигхеит.
Пила иԥынҵа ауны, ирхәаны, иблақәа паӷьӡа илахь икыдҵаны, иџьымшьқәа хахаӡа, ихы цәықәԥсса, иижәыз иҿықәланы уамашәақәа деибаркын.
– Уаа, иԥсыз иԥсаҭа бзиахааит, иареи сареи акыр ҳаицныҟәахьан, уаҩ бзиак иакәын, – часак иҵәца инӡаашьны, иганахьшәа инықәиҵан днаҵашьшь ижәит, аҩгьы неиҿыкәкәеит.
– Ижәжәы, уара, ижәжәы, – иаӷаҿаӷаны иҩызцәа идтәалаз дынрылаԥшит, аҟылԥҳәа даҽа ҩаҵәцак нашьҭеиҵеит. Ихгьы наиқәҳаит. Нас, дыҟрым-ҿрымуа, ашәашәагьы акы аацәыригеит.
– Ишәымҳәои, уара? – днаԥшы-ааԥшит, аха иааигәара уаҩ дтәаӡамызт. Иаԥхьа аҩы зҭаны аҵәца иқәгылаз хәбахеит. Инапы ндәықәиҵан, аха иақәымшәеит, еиҭандәықәиҵан, иақәымшәеит. Нас ииулакгьы иааникылт. Аҵәца маҷк инхбыкьын, аҩы инапы инақәиҭәеит. Аҵәыуабжьқәа иаҳауаз иашәазу, имыткәмазу изеилырго ҳәа дыҟамызт.
– Ари агәараҭаҿы агәырӷьара иҟоу нагӡара ақәзааит, аԥҳәыс даазгаз иԥҳәыси иареи еигымхааит, – деицәкьысуа ацәажәара даҿын иара.
Амаҵ зуаз ари ииҳәақәоз уамашәа ибаны инеизыԥшит: «Иҟаиҵозеи, ихы итәыми?» – ааргәахәт дара. Нас дынхьынаан, атәара днахыҩрит, ԥышәхагьы аҳәынҵәа днылашьшьит. Абри аамҭазы шьоукы даашьҭырхит, аха узхәаԥшуада, ила-иҿы ахьҭоу убома!
– Ҟоҳ, уара ари Ласаҷынаа ржьи иоуп, ара дабаҟаз, иԥсаҭа цәгьахааит! – даацәажәеит руаӡәк.
– Ух, умшақә схы саасааит, иуҵәыуахуада, уара уоупеи аҵәыуатә! – лҳәеит урҭ инарывсыз аԥшәма ԥҳәыскгьы.
– Асакасанҵа, асакасанҵа! – рҳәан, деимакеиҿакы дрыман ашьҭахьала рҿынархеит. Убри аамҭазгьы аԥсгьы икәыба иаҵаланы агәашә дынҭыргеит… Ауаа еибак-еибашьҭуа агәарԥ инҭыҵны ицеит, агәылацәа аӡәык-ҩыџьак инхазгьы аҩы рҽадырган, ршьапы изықәгыломызт. Акәыба иаҵагылазгьы, аҵкьыс еицәан, урҭ уажәы-уажә изазон.
Ҭебра лыԥҳацәа ҟуҵәыуашәа иааиуан, ҳәсақәакгьы урҭ ирышьҭан.
Акәыба иаҵагылаз аӡәы дынцәыҵаххит.
– Ух, шәаргьы саргьы анышә ҳамандаз! – иҳәан, Хьрыԥс дынкылсын, азхык аарымихын, дҩахан иааигәыдкыланы иҿынеихеит. Дааԥсеит, аԥхӡы иҿыҩрны ицон, аха иаҭазкуаз ҳәа аӡәгьы иааигәара дҟамлеит.
Ус, ишнеиуаз, иқьуа-иӷызуа иааиуаз уардынк аарԥылеит. Ауардынхьчагьы ирдыруаз аӡә иакәмызт, аха акәыба аԥсыжырҭа аҟынӡа иаҳзугандаз ҳәа ианиҳәа, мап рцәимкит.
Акәыба ауардын инақәиргылан, рҿынархеит.
Ауардын амузыкеиԥш аҿыжжыҳәа абжьы гон, анаарақәа ирҿысны иахьцоз.
– Аԥшәма уҟоума, аԥшәма? – игеит аҿыҭбжьы.
– Ҿызҭуа уарбану? – иҳәан, амардуан дналбааит Самԥал.
– Сара соуп, сара.
– Ҟоҳ, Шьҭырбеи уоума? Бзиала уаабеит! Арахь умааиуеи?
– Бзиара убааит! – днаиеихырхәеит Шьҭырбеигьы, иуапа иҽагәылхуа.
– Арахь уааи!
– Мап, Самԥал, ак уасҳәарц сҭахын, амаҷаз ауаҩы дсырԥхашьарц сыхәҭамызт, уара судыруеит, Самԥал, – Шьҭырбеи днахыкәша-аахыкәшо, иажәа ахы ааԥиртлеит, – аҩны даараӡа ҳазхәыцит, инеимҵаҳк-ааимҵаҳкит, аха уара уда иҳазҭарыз ҳәа аӡәы дҳамбеит.
– Исылшо акы акәзар, мап шәцәыскуам.
– Ҳара ҳауара-ҳгәыцхәра салаланы исҳәом, уара иудыруеит ҳабацәа шеибабоз, пату шеиқәырҵоз…
– Уи зуҳәозеи, Шьҭырбеи, – иҳәан, Самԥал даахәыцит: «Ҳауара-ҳгәыцхәра анигәалашәа уажәоуп, ииҭахузеи мшәан», – ҳәа игәы иаанаго.
– Самԥал, уан зхаԥыц шәкылакны шәзааӡази уаб инарцә бзиахааит, Беса иԥси аахәаны суҳәоит исхумбаарц, – ҿааиҭит Шьҭырбеи ихылԥарч, ақә ҩызӡа ихагылаз, аганахь инхиршәҭын, нас инациҵеит, – исҳәаргьы сыԥхашьоит, исымҳәаргьы амуа иҟоуп.
– Ҳаи, абааԥсы, дабасыдхалеи, арахьгьы дааиуам, дыззааизгьы иҳәом, – гәаныла даауарчарит Самԥал.
– Аҭаҭын сархеи, иумазар!
– Ари акәызма уара иахьак унакәша-аакәшо исоуҳәарц иуҭахыз! – Самԥал уамашәа ибо Шьҭырбеи днеизыԥшит.
– Мамоу, џьушьҭ.
Самԥал иџьыба аҭаҭын ааҭиган инииҭеит, нас рхы еидкыланы еицәажәо ааҵрахь рҿынархеит. Шьҭырбеи иоуп арахь ҳнаскьап ҳәа Самԥал диваԥало аԥхьа зҿыназхаз. Акыр еидхьымӡӷкыланы еицәажәон урҭ.
Ԥыҭрак ашьҭахь Самԥал ибжьы ааҭигеит:
– Уара ухы утәыми, ҳанхацәа рԥара иахыхны, ишԥаусҭауеи, ԥшь-нызқь мааҭ! Иззымхаз ҳԥарақәа ҳаҭ ҳәа иаасысны сыркыр, ирасҳәозеи?
– Мшәан, уаҵәашьҭахь ауха иааганы иусҭауеит.
– Ак уасҳәашан: абарҭ аҭыԥҳацәа ицо зегьы уара имҩаԥумгар ҟамло, ишԥаҟалеи?
– Уара, уи сара исҭаху џьушьома, иааны исыҳәоит ишьамхышгыланы, сан ҭыԥ лырҭом, быҷкәын ҳаԥҳа дымҩаԥигароуп ҳәа. Нас ишԥаҟасҵо сара? Қамсаса иԥҳа, – хаҵаҩызас уара уансыцымца, хьымӡӷ згоит, лҳәеит, ишԥалзызуеи? Ҳабдуцәа рабацәа ахәԥҳара рыбжьазаарын, нан, излалҳәо ала.
– Урҭ аиуарақәа ишәыбжьоу сара исыздыруам аха, сара аколнхацәа рԥара иахыхны акгьы сызуҭаӡом.
– Унапы сануп, сыԥсы шҭоу анышә саумҭан, ашифонер иныскылаз шьыжьымҭан исымгар, исцәырҭиуеит.
– Уара, ашифонер ԥшь-нызқь мааҭ иркуама? – изымбатәбараха даацәажәеит Самԥал.
– Уи ҩ-тумбочкак ацуп, нас атремо рҳәама даҽакгьы ыҟазаап.
– Ачара анбыкәу?
– Уаҵәашьҭахь аухоуп, аха сара уаҵәы исышьҭыроуп. Сумырԥхашьан, ҳаигәылара аахәан суҳәоит, Самԥал…
– Ачара санықәҵуа аухаҵәҟьа иааганы иусҭауеит, ашәахьа заҵәык ичҳа, амҽыша усгьы аус жәуӡом.
– Уара излауҳәо ала, ашәахьа аусурахь сымнеир акәхеит, – дхәыцуа дааҭгылт: аҵырбел еиԥш дсыдхалт, изызурызеи ҳәа, нас ус нациҵеит, – шьыжьымҭанҵәҟьа аконтораҿы унеи, иусҭап, амала ашәахьа ауха иааганы иансумҭа…
– Мшәан, Самԥал, ҳчарақәа уажә иубама? Сара сахьнеиуа сшыхынҳәо удыруеит… Саргьы џьара акы схашәалоит акәымзар, сырҿынҵәааны соурыццахуа асҟак имҩаԥызго аҳәсахәыҷқәа.
– Уи занааҭ цәгьам, – дааҵәылихын, инациҵеит, – аха есымша акәапеи аӡы аанагом ҳәа рҳәалоит.
Шьҭырбеи абарҭ ажәақәа ааицәымӷхеит, иԥсгьы иҟырҟы иныҵачит, аха ииҳәахуаз… Ԥыҭрак реицәажәара ашьҭахь ишеибаҳҳәаз ауп рҳәан, инеидыҵит.
– Ааит, Мышька, – иҳәан, дҩеихан, дынҽыжәлеит Шьҭырбеи. Иҿаԥшылараҿы уи ак игуп узҳәомызт, ижәҩахыр иҭарԥаз иуапа ду аҿацәқәа асаара ишьҭасуама уҳәаратәы иҟан. Иҽы дахьақәтәаз, ихылԥарч ду ақә ырнааны, уабаихәоз…
Шьҭырбеи 29 шықәса дырҭагылан, даныхәыҷыз аҵара иҵаразы иани иаби изырымуз акгьы ыҟам, аха иара џьара иҽимырманшәалеит. Игәшәымшә ҳәо, акриҿаҵа-акриржә ашкол ахь дандәықәырҵалак, ишәҟәҭра нкажьны архахь дцон, ашкол иоурыжьаанӡа, уа дцәыҵасуа дықәын, иҩызцәа хынҳәны ианаауаз, иаргьы ашәҟәҭра аашьҭхны, дара дрыцны иҿааихон. Класск аҿы ҩышықәса данахахоз ыҟан, нас ианимыхәаӡа, ашколгьы дааҭырцеит, – ари уаҩы иҳәатәы заҳауа аӡә иакәым, ишиҭаху дыҟазааит, – рҳәан, иҭахцәагьы рнапы ааиҵырхит. Иаб цәгьам-бзиам иҷкәын дилабжьалон, ианаҭахызгьы дааиршәалон, аха иан: «Аҷкәын игәы цәуҟьома, аӡәы заҵәык иҳамоугьы ибашьа уақәшәом», – ҳәа иниҿалырхьуан лхаҵа. Ус изҳауан Шьҭырбеи. Аколнхарахь уааи ҳәа аниарҳәа:
– Уи иалоу еикәырҽы ироуазар акәхап, – иҳәан, аҭаҭын склад аҿы ҟарулс аусура дналаган, иара иахьа уажәраанӡагьы уа дыҟоуп. Ҩаха-ҩымш аус иур, ҩаха-ҩымш ихы дақәиҭуп, ажәакала, иус иҽахаршәаланы «изанааҭ» ҿыцгьы агәы нирхомызт.
Шьҭырбеи иҟамчԥҵаҵа ҩынтәҟа иҽы инагәыҵеиҵан, даалеи-ҩеит. Аҵыхәтәаны агәарԥ цәӷәыхаа амаҵурҭа ашә днадыххылт:
– Нан, сара сцап шьҭа, – иҳәан ибжьы ааиргеит, иҟамчы еиҩырҿаны аҽы инақәирххан.
– Мҩамш уқәлааит, нан, схәыҷы: – амҳаԥ ҳәызбала иӷьӷьо абарҵа дааҵагылт Хымсада, – уҟәышыз, нан! Аӡӷаб дахьдәылжәго ухы гәаҭ, иуамхамжәааит, шәымҩа хароуп, – дилабжьон лара, – аԥара иурҭо џьара иуамхамфааит, жәаха уҩызцәа уман уаныҟаз ашьтәа змаҳхыз итәы шиҭаху удыруазааит. Иноуго хәышәҟа-фышәҟа узацырҵап усгьы. Уабгьы дшеилахоу убоит, лассы ухынҳәы!
– Сара исырҭо бара бус алам, – иҽырзажәны даацәажәеит Шьҭырбеи. Нас апҟаҩҳәа иҽы аҟамчы нахиҟьан, агәашә дынҭҟьеит.
Шьҭырбеи хаҵаҩызас дзыццоз аҭаца Ҷыма дызлыргоз лҭаацәа иқәықәмашәықәмаха ашҭа иҭан. Еиҳаракгьы Ҷыма лан Сончка дырзеиқәкуамызт, лыԥҳа акәасқьа дрыман ианлалбаа, – сыԥҳа дшырго сыла иасырбарым, – лҳәан, амаҵурҭаҿы длеин амца дныҽҳәатәеит, лԥыраҳәа аалҿшьуа. Аха лгәы ааҟажаны дҩагылан, ашә днылаԥшит.
– Изакәи, мшәан, Сончка, быԥҳа лынасыԥ беигәырӷьароуп, бышԥаҵәыуои? – рҳәеит иаалыдгылаз агәылаҳәсақәагьы.
– Изуазеи сҵәыуаратәы, насыԥ бзиа анцәа илиҭааит! – аҭак ныҟалҵеит. Аҭацаагацәа агәашә иадгылан. Урҭ иргоз аҭаца ауада дныҩнырган, агәашә ахь рҿынархеит, аха агәашә аҿгьы иҳашьҭуам ҳәа иаҿын аԥшәмацәа.
– Аԥшәмацәа, шәыххь згеит, аҵхгьы акыр инеигәахьеит, ҳамҩагьы маҷк ихароуп, уажәшьҭа ҳамҩа ҳақәшәҵа, – иҳәеит аҭацаагацәа реиҳабы Маҳҭы, иҽы аӷәра аҿарххо.
– Ҳамҩа ҳақәшәҵа, ҳамҩа, – ауу ааилдыргеит уи ивагылақәазгьы.
– Шәмыццакын, шәмыццакын, ус иаармарианы аԥҳәызба замана дшәоургьы цәгьа ижәбом, – иҳәеит Шьҭырбеи.
– Бабараа, ҳасацәа шәхаҵкы, ҳарҭ шәнаҳкылом, шәымҩа ԥшӡахааит, – Қасаса илабашьа ныҵарсны ацәажәара дналагеит, кыр даахәыц-хәыцын, ус нациҵеит, баба, сыԥҳа, хаир ақәзааит бымҩа, баби бани бмырԥхашьан, бахьнанаго
аҩнаҭа бмырԥхашьан. Шәымҩа бзиазааит, дадраа! – Қамсаса изымычҳазт илаӷырӡқәа аахыҳәҳәылт, аха уи уаҩы иимырбеит.
– Уара ас иаразнакала шәахьааз ауп ҳҳәошәа, ҳаӡӷаб драҳҭома? Қамсаса уххь згеит, ҳарҭгьы ԥынҵала аӡы аажәуам, – деибакны даацәажәеит агәыла Қәача, – ҳаԥшәмацәа штәоу, ҳасасцәа шԥадәықәҳҵауеи, макьана иааԥшааит ҳасасцәа, рыххь згеит…
Анс рҳәа, арс рҳәа, аҭацаагацәа макьана агәарԥ иқәрыжьыр рҭахымызт. Аҳәсахәыҷқәеи, арԥарцәеи аҭаца дрыгәҭылакны агәашә ахь иааскьон, ҳашԥоурмышьҭри ҳәа.
Асасцәа аԥаҭхь зыжәлакгьы мчыла ирыцәдәылҵуан.
Раԥхьатәи арбаӷьҿыҭбыжьқәа ангоз аамҭазы, аҭацаагацәа агәырқьҳәа «радеда» ҳәо агәарбжьара бжьырҭәааны рҿынархеит.
Ахаҵаҩыза иҽы аҭаца инлыварԥала-аалыварԥало днеиуан. Зны-зынлагьы аҭаца дзықәтәаз аҽы иаарԥшқашәа иҟамчы нахиҟьон…
Ақәа кыдҵәаны илеиуан. Ачара зуаз Ҳабашь иҩнаҭаҿы иааиз ауаа млаго, шьҭа аҭацаагацәа шԥамаари ҳәа ихырҟәысуа еилатәан. Аҭацаагацәа ишырзыԥшыз, иззымчҳакәа ицәазгьы, рыхқәа ларха-ҩарха, амаҵурҭаҿы ишьҭан, даҽа шьоукых еидшыланы амаца иасуан.
Аказармаҿы абысҭақәа ируз ачуанқәа ирҭаҩахьан. Ҷкәынцәақәак, кәац ҽыҭқәак надкылан чанахла атәан ахьыржәуаз даарыдгылт Ҳабашь.
– Арҭ мааӡаргьы, ҳасасцәа амла иаҳаргома, абысҭақәа шәхәала, – иҳәан, аказарма дныҵыҵуан еиԥш, «радеда» бжьы геит алада, ахшьырахь.
– Иаауеит, иаауеит! – рҳәан, сасгьы аԥшәымагьы еинҟьа-еиныруа амӡырха нықәдырҭәааит.
– Ҳаҳәсахәыҷқәа шәабаҟоу, шәырԥылеишь! – лыбжьы аалыргеит зхы-зҿы шьалла еихаҿаҳәаз, злабашьа ныҵарсуа агәашәахь инеиуаз Цица.
Ус, аҭацаагацәа агәашә инадгылт аддыҳәа. Аҭаца илыцыз аҳәсахәыҷқәа еилабааӡа еилысны иҟан, рхаԥыцқәа еихагыломызт. Ҿыц аҭаца иаалыкәшаз аҳәсахәыҷқәеи наҟтәи илыцызи лыжәҩа наҟ-ааҟ инаҵагылан, дрыманы рҿынархеит акәасқьахь. Анхәа Хьҵыс хыхь дықәгылан саан дук кны, араӡны ԥарақәеи аконфеҭи ахьрылалԥсоз, хыла-гәыла еиланаҵон, шьоукы мҵасны ажәҩан ишалаз иркуан, шьоукгьы нышьҭас-аашьҭасуан.
Ҩыџьа аҷкәынцәа аҟамақәа еиҿакшо ашә аԥхьа игылаз аҭаца дныбжьаргылан, ауада иныҩналт. Шьҭырбеи иуапа аҿацә амардуан аҿаԥҟарақәа ирықәырҳәазо, урҭ дрышьҭагыланы ахәнара даҿын.
Ԥыҭрак ашьҭахь асасцәеи аԥшәмацәеи рнапқәа ӡәӡәаны, еибарԥшуа ашьаԥахь илеиуан.
… Адырҩаҽны ашьыбжьышьҭахь акәын. Асасцәа рыбжеиҳараҩык ықәҵхьан, ахаҵаҩызеи ԥыҭҩык агәыла-ҷкәынцәеи еидшыланы, уаҳа нарыламкәа ижәны астол иҩахыҵын, рымахцәқәа еибаркны ашәа ҳәо ашьаԥа иныҵҵит.
Агәашә аԥхьаҵәҟьа игылаз астол хәыҷы иқәын аԥаҭхь дуқәа ҩба, убас – афатә-ажәтә. Аԥшәыма ҷкәынак аирыӡ ала аҩы инаҳауан. Аԥшәмацәа араҟа агәашә илагылан, асасцәа, ахаҵаҩыза дназлоу, аԥсшәа анрарҳәалак ашьҭахь, аԥаҭхь ала аҩы ымжәкәа ирмышьҭырц.
Шьҭырбеи, аҵкыртҳәа дынкажьцәо, дыбӷаӷо, ихы-иҿы амцаԥшь ықәланы, агәашә ашьаҟа иҽадырӷәӷәаланы дахьгылаз, ихы ҭууа дшыҟазгьы, илымҳа кыдҵаны аҭацаҩызцәа аԥсшәа разҳәоз ибжьы дазыӡырҩуан, зны-зынла иблахаҵ аагьежьлон, аԥаҭхь иаҵашьшьы изжәуаз данынарыхәаԥшлак.
Шьҭырбеи иааигази, насгьы уи ирҭараны иҟоуи, данаарызхәыцлак, игәы нҭгәырӷьаауан.
Аиаша ауми, Шьҭырбеи аҭаца илыциҵаз зегьы уамашәа ирбон, «ахаҵаҩыза дшааз, ахаҵаҩыза иааигаз» ҳәа убриакәӡан аҳәсақәа ажәабжьыс ирҿакыз.
– Шьҭырбеи, ҳҭаца хәыҷы пату лықәҵаны дымҩаԥызгаз, иахьарнахыс абри аҩнаҭа далахәны дрыԥхьаӡоит аԥшәмацәа, – дцәажәон аԥсшәа разҳәоз Хынтрыгә, – излақәнагоу ала аԥсшәа иарҳәарц рҭахуп, рыххь згеит, аԥшәмацәа. Ҳҭаца хәыҷы уи илыциҵаз ацынхәрас ҳәа акәым, аха аҩнынӡа даланеип, амҩан ӡык алеижәып ҳәа ҟәрышьқәак иаҭәаршьауеит, – иҳәан иаԥхьа игылаз Шьҭырбеи иџьыба инҭеиҵеит еикәарҽы ақьаад илаҳәаны иикыз аԥарақәа.
Шьҭырбеи азныказы игәы нҭыԥсааит, аха инапала еимлагәа ианааникыла, хәыҷык иҟәазшәа ибеит. Иааҭганы днахәаԥшыргьы цәгьа имбазт, аха идгылаз дырцәыԥхашьан, иҽааникылт. Нас аԥаҭхь ала аҩы идырцалеит ижәырц, аха имуит. Аҵәца азна аҩы ааганы инеидыркит.
– Абри агәараҭа иахьа агәырӷьара иамоу наӡаӡазааит! Сара саҳәшьа хәыҷы, зхы саҭәашьаны абри агәараҭаҿы саазгаз, ишәыхәҭоу лдырратәы анцәа иҟаиҵааит. Ҳаигымхааит наҟ-ааҟ! – иҳәан днаҵашьшьы ижәны, иаҵәца иаԥхьа ишьҭаз ахаҳә иланиҟьан, иԥыххаа инықәиҵеит.
– Ари даҳхыччома, иҟаиҵозеи? – рҳәан, иааҵҟьеит, иааигәа ибӷаӷо игылаз ҷкәынцәақәак.
– Абааԥсы, шәҽаанышәкыл, дсасуп, – рҳәан еиҳабацәақәак рҽынаҿарыжьын, иааиқәыркит. Шьҭырбеи акы иаҳауа дыҟамызт.
Ԥыҭрак ашьҭахь аԥсшәа зарҳәаз асасцәа рыҽқәа ирықәтәаны агәашә инҭыҵит. Шьҭырбеи заҵәык агәараҿы иаанхаз, иҽы агәаӷ имазшәа, апҟацаҳәа иҟамчы нахҟьаны, амардуан днаҿалт, нас апыҟҟа-пыҟҟаҳәа амардуан дынхалан, азалаҿ игылаз аҳәсақәа еилырхаа, аҭаца дахькҿагылаз ауада ашә днылаххит.
Иҽы алымҳақәа неивга-ҩеивго, аҭаца дабаразы инеизшәа, алақәа ҭраа илыхәаԥшуан. Уаҟа итәаз аӡӷабцәагьы шәан акәакь рыҽнарҭеит.
– Хьымкәараса саабыкәыхшоуп, аԥсшәа басҳәарц сааит, бгәы иалымсааит, – иҳәан иҽы аӷәра наҿархханы, иҟамчы нахиҟьахт… даныхынҳәуаз амардуан длаҿҟьан, иҽи иареи еиманы аҳәынҵәа иҩылаҳаит. Ак шиԥеиԥшыз ҩашьомызт, – рҳәан ауаа неин дҩышьҭырхит ила ахьҭоу умбо, даадрыцқьашәа ҟарҵан дынҽыжәырҵеит.
– Абзиараз, абзиараз ҳаиниалааит, – иҳәан, агәашә дынҭҟьеит. Шьҭырбеи ахьшәашәара анис, аҩы иижәыз маҷк инихыԥсааит, уи дахьцоз ихьқәаз дрызхәыцуан. Днаԥшы-ааԥшын, иааигәа-сигәа уаҩ дыҟамшәа аниба: «Исырҭаз шаҟа ыҟоу гәасҭап», – иҳәан иԥарақәа ааҭиган, инацәақәа иԥышә инықәшьны, аԥхьаӡара дналагеит. Шьҭырбеи игәы еибакуа иԥарақәа дырзыԥшуан. Ҩынтә, хынтә иԥхьаӡеит, имаҷызшәа аниба, иџьыба дынҭаԥшыхит, аха умԥсуандаз… – Хышә мааҭ, сышԥаршьи, уара, аҽнышьыбжьон? – ихы дазҵаауан, – Самԥал иакәзар, уи уаха аԥара сзааигоит ҳәа илақәа ҭраа дыԥшуп. Мшәан, ишԥасылахәмари? – абас дхәыцуан иара.
– Ус шәсышьҭуазар, саб сиԥам, – иҳәан дгьежьны агәарԥ дызҭыҵыз ахь иҿыҩеихеит. Шьҭырбеи агәарԥ данынҭала, акы ихашҭзаап, – рҳәан, ауу ааилдыргеит дгәазҭаз зегьы.
– Цица, быххь згеит, ара бааскьеишь, – иҳәан, Шьҭырбеи дынҽыжәҵит.
Иҟоу уи илеиҳәарц ӡбаны, џьара ԥсыхәак шԥасзыҟалымҵари игәахәуан ауп уи дзааиԥхьаз. Цица иара иқыҭа еиуаз аӡәы лакәын, убри аҟнытә убысҟакгьы дылцәыԥхашьацәомызт илеиҳәарц ииҭахыз азы.
– Иуҭахузеи, нан, Шьҭырбеи сызкәырбану? – лҳәан иҟәаҟәа шьышьуа даацәажәеит лара.
– Аҽнышьыбжьон сыхәда ҳәызбала иԥырҟеит, бсыцхраароуп, аҩныҟа хынҳәышьа ҳәа сыманы сыҟам.
– Иҟалазеи, иухьзеи, џьбеит? – Цица уамашәа ибаны дыниазҵааит. Лара маҷк лцәа иаламшәакәангьы дыҟам ари дызхынҳәыз, аха ҟазшьас иаҳҭозеи аалгәахәт уи.
– Цица, саабыкәыхшоуп, иҟоу бымбои, ахәадҵәҟьа сыҵалт. Ԥшь-нызқь мааҭ рыхҭнысҵеит аҭаца илыцысҵаз амца иалаблыша амаҭәа, нас дара аԥарақәагьы сара истәыхындаз… Ҳколнхацәа рԥара акәын… Ҳкассир ишԥаиасҳәои, насгьы сара?..
Цица илаҳаз аалцәымӷхеит. Аԥшәмацәа, арҭ еиқыҭантәиқәоуп, џьара акы еибырҳәозаап рҳәан, рааигәара уаҩы дымнеит. Нас лара аԥшәмацәа даарыԥхьан, иралҳәеит аусқәа зеиԥшраз. Урҭ уи уамашәа ирбеит, иџьаршьеит.
– Баба, «ашифонер» рҳәама, ани ахаҵаҩыза иааигаз, уи макьана иааҳхәап ҳәа ҳгәы иҭаӡамызт. Аха уи даҵаланы ианҳзааига, ҭабуп ҳәа иаҳҳәоит, ахә еилкааны аԥарақәа наганы ишәҭ, – иҳәеит Ҳабашь, илабашьала ишьапы рыцқьауа.
– Ҳаит, анцәа диныҳәааит, иаҳзиузеи… Ҳҭаца хәыҷы акы лгәы иалсып, амарџьа, наҟ иԥарақәа ишәҭ, – иҳәеит Хынтрыгәгьы.
Шьҭырбеи арҭ ирҳәақәаз зегьы иаҳауан, уи анышә дыҵазар моу имамызт. Игылаз аӡәык-ҩыџьак рыда зегьы ацәыҵаччара иаҿын.
Шьҭырбеи арҭқәа ихы изақәкуа дыҟаӡамызт, аха иахьатәиала ажәак изҳәо дыҟамызт, исарҳәалакгьы сԥарақәа сырҭандаз ҳәа дхәыцуа дгылан.
Амаҳә Руфбеигьы нахьхьи амҩа лымҩахыҵ ихы аҭырасра илыҳәҳәо, ирықәшәазеишь ҳәа абарҭ дырзыԥшуан.
Аҭаца хәыҷы иҟалаз ларҳәан, абас еиԥш зсыхьзеи ҳәа игәынганы, лылаӷырӡқәа хаддыло луада дыҩнан.
– Нан, ҽааны имнеиша сара, ахьаа уадыргеит ҳәа сыҟоуп, ҳаиқәымшәақәашәа ҳҟалеит, ҳаҭоумҵан, – лҳәеит Руфбеи иан Ҵиса, Цица дааин, Шьҭырбеи иџьыба аԥарақәа анҭалҵоз аамҭазы.
Нас ҷкәынцәақәак алаф илхуа дынҽыжәырҵеит. Дынрылаԥш-аарылаԥшын, шәлымҳа саркьада ижәбараҳа, сыжәбарым иҳәошәа, иҽы дласын, аҳәынҵәа ҩыҭҟьаны иҿылеихеит.
– Шьҭырбеи, о, Шьҭырбеи! – абардраҿы ихы нхәыҵырҳәҳәо ҿааиҭит Руфбеи, аха зықәҿуҭуаз акы иаҳауа дыҟаӡамызт.
«Аринахыс уаҳа анцәа хаҵа шәимышьҭыхааит, хаҵаҩызас шьҭа сара сшәыццаанӡа!» – иҳәан, апҟаҩ-апҟаҩҳәа иҟамчы иҽы инахиҟьан, дкаууа аԥша еимгәыцҟьаа адәы днықәылт Шьҭырбеи.
Ҳаџьараҭ аинститут ахьынтә дхынҳәит дгәамҵ-хамҵуа, – акрысҿаҵа, – иҳәан, иԥҳәыс лахь, инапы ӡәӡәаны астол
днахатәеит. Уи ачанах ахҩаны, ампахьшьы илаҳәаны иҵәахны илымаз, ихәы аацәырылган, астол инықәлыргылеит. Иара длатәан, аха акгьы ымфаӡакәа дҩагылт. Днеины адиван днықәиеит аҭуан даҵаԥшуа, нас аҭаҭын аацәырган, аттаҳәа ахара далагеит. Алҩа ихатәалаз иналибааит иахьа аинститут аҿы ихигаз амш: алекциақәа, акафедраҿы аизара, астудентцәа апрактикахь рдәықәҵара уҳәа, убас иҵегьгьы. Аха, еиҳаракгьы, ихы-игәы зырмаҷуаз Џьондеи иареи реицәҳароуп. Уи шыҟалақәаз акакала игәалаиршәон уажәы.
– Слеир ҟаларушь, алектор ухаҵкы? – иҳәан, ашә ихы аакылирҳәҳәеит Џьонда. Уи арҭ ажәақәа тәамбашақә ауп ишиҳәаз.
Ҳаџьараҭ алекциа аԥхьара дааҟәыҵын, зхахәы еилабыҭә иаԥхьа игылаз астудент днеизыԥшит.
– Уара, абри слекциа уагымхакәа знызаҵәык уаар, атәыла бгар ҳәа ушәома?
– Шьыжьымҭанла агылара маҷк исцәуадаҩуп, насгьы…
Ԥыф-чыф рҳәан, астудентцәа ааилалт.
– Уара излоуҳәо ала, астудентцәа шьыбжьышьҭахьтәи аԥхьарахь ииаагар акәхеит. Унеины уҭыԥ аҿы утәа, нас адеканат аҿы ҳаицәажәап.
– Қьар узалгозар, уахьгьы ҳцап.
– Удәылцқьа наҟ!
– Узырҟаауазеи? Сара уи еиҳагьы еиӷьасшьоит, ԥшак аасыхьсырсып, мерси, – иҳәан ашә кыдыжьланы дындәылҵит.
Ҩышықәса раахыс иареи сареи абас цәи-мҵи реиԥш ҳаихоит. – Утәа! уҳәар, дгылоит, угыл! уҳәар, – дтәоит, ажәакала, дсылахәмаруеит, – дхәыцуан иара.
Ҳаџьараҭ иаԥхьа иаацәырҵит уажәы аҩбатәи акурс аҿы итәоу астудентцәа анҭалозтәи амшқәа. Усҟан Ҳаџьараҭ иҭаацәа ԥсшьара ҳәа ақыҭахь идәықәиҵан, имацара иакәын аҩны иҟаз. Аинситут иҭаларц иааз, уахгьы-ҽынгьы рҭахцәа ишә илагылан, урҭ иҽрықәимыршәаразы ашацкыраз дгыланы дцон, цхыбжьонынӡа аҩныҟа дхынҳәӡомызт, аха убас шыҟаиҵозгьы, зҽинзыриауаз рацәан, аиҳаракгьы иааигәашәа иидыруаз Андрушка ҳәа ӡахҩык ҭыԥк ииҭомызт.
Иахьа шьыжьӡа сгылт, уаҩы симбакәан сцар ҟалап ҳәа данындәылҵлак, имардуан Андрушка даҿатәан, уаха данааиуагьы иара убас. Уи еиҳаракгьы дзааԥсоз Џьонда изы акәын. Ҳаџьараҭи иареи анааиқәшәалакгьы, сҭаца лашьазаҵә иоуп, абааԥсы, сумшьын, ԥсыхәак сзыҟоуҵароуп, ҳәа аҵырбел еиԥш дилаԥсны дикуан, егьигь иҟаиҵахуаз, ԥсыхәак изаауп ҳәа игәшәа ҳәаны аарлаҳәа иҽимпыҵкәкәааны дцалон. Ҩынтәҟагьы еиҳа ишьцылақәаз инырианы аресторан ахь дымҩахигахьан, аха Ҳаџьараҭ уи акы иазҳәоуп ҳәа дахәаԥшуамызт, Андрушка ииҭахыз шидыруазгьы.
Ҳаџьараҭ аҳаҷаҳәа иааигәалашәеит Џьонда иҩыза Тарас иеиҳәахьаз, насгьы аҭоурых анрыдыркылоз аҽны Андрушкеи иареи ашә иадӷырло ишадыглаз.
Андрушка аԥенџьыр ахьтә ихәнацәык еиҵыхны уажәы-уажә Ҳаџьараҭ иирбон. Уи иаанагоз иауимдырхуаз.
Аҩсҭаацәа реиԥш уажәгьы ибла иааҵашәеит Андрушка ихәнацәак.
– Хә-нацәак – хәба! – дхәыцуан иара. Ԥшьбеи хәбеи рыбжьара иҟан ахәшьара иқәнагоз, сара исҭеит хәба. Уи Андрушкеи Тараси рзакәым сызицхрааз, аибашьраҿы иҭахаз иаб сизхәыцит, акәтаӷьцәа дылхны дзааӡаз иан лаҳаҭыр збеит. Уи лџьабаақәа саргьы акыр сыдуп… Ус акәзар, уала-ҭахыла акәзаап аԥышәара шсыдскылаз? Сара аҽадажә, схыԥхыԥуа зегьы срышьҭоуп, аха рыԥсы аныргалак, иааҳәны схы иқәтәоит, аиха иаҿухуа еихашәа иубоит ҳәа, сара ахәшьара хәба исҭаз ауп аинститут дҭазҵаз. Уажәы сара усгьы сҭалон иҳәозар акәхап. Уи ухы иқәукып, аха дсеисыргьы цәгьа имбо дыҟоупеи. Ҳм… аисра зеиԥшроу исырбарын сара, иабаҟоу акәымзар! Аҩбатәи акурс аҿы ахәшьара исҭаз ҟәыншьаны шаҟа иҽхыршәааны дсацәажәазеи?
– Аҭоурых уара уҿы акәым, апрофессор иҿыҵәҟьа хәба ҳәа исҭиип, иҳәеит. Изакәызеи, иҟоузеи абра? Иагәылаҵәахузеи уи? Сара сҿы алеишәа ҷыда зимоузеи? – абас азҵаарақәа аттаҳәа иаԥхьа ицәырҵуан, аха рҭак изыҟаҵомызт.
Иара Андрушка ҳәа иҟоугьы ма симацәажәеитеи. Аха уигьы, ԥыхьа иаԥсышәа мацараха исԥылоз, уажәы аарлаҳәа ихы снықәԥшуеит ауп.
Џьара хәымгарак сзиуазар?.. Аха ус сҳәеит ҳәа иареи сареи ҳаицныҟәахьеит, иҩны стәахьеит, сгылахьеит… – абырқьҳәа иҭаҭын днаҿыхан, игәаҵаҿынӡа инеигаз алҩа ахәы зҭиаан иҟаз иԥынҵа илҭиршәшәеит, аха игәрасгьы иугозеи?
Азаара изаазшәа, ашырҳәа дҩаҵҟьан, икостиум ижәҩахыр инҭарԥаны дындәылҟьеит.
Агәашә дынҭыҵын, иармарахьала ииаҵәҟаҟараӡа лашара хәыҷык заԥхьа иадыршәланы иааиуаз атакси ааникылан, дақәтәаны иҿынеихеит.
Андрушка ҿақ-ҿақҳәа иуадаҿы дтәаны машьынала аӡахра даҿын, Ҳаџьараҭ даннеи. Иӡахтә наҟ инықәиҵан, ибласаркьа амхуа, асас днаихәаԥшит, иааишьагьы маҷк иааигәамԥхеит. Аха иҽаарԥсышәаны днеиԥылеит:
– Ҟоҳ, Ҳаџьараҭ уоума? Бзиала уаабеит.
– Бзиа суба,цәгьа суба, сааит.
– Утәеишь, утәеишь, – иҳәан, илеибартәеит.
Андрушка иԥҳәыс џьара фырџьанқәак аацәырылгарц налыдиҵан, аха асас мап аник, ларгьы уаҳа даамқәацеит.
– Иҟоу уасҳәап, – ацәажәара дналагеит Ҳаџьараҭ, – абри ҵыԥхцәа аинститут иҭаҳҵаз аҷкәын иҵыхәала снауацәажәар сҭахын.
Андрушка ихы инаркны ишьапаҟынӡа дааилыԥсааит.
– Ҳм… аинститут сҭахцәа ӡәыр ҭасҵахьеит, узҿу руа дарбану?
– Џьонда, ани уҭаца лашьа.
– Џьонда? Ҳм… аиеи, – иԥышә цәышқәа инапқәа нықәишьит, – дзымбеижьҭеи кыр ҵуеит, умбои…
– Уара иуздыруам, уи ҩышықәса раахыс сгәы ҭжәаны афара дшаҿу.
– Иқәшәазеи, ианаџьалбахт, – нас даахәыцын, – сара исхарами, сара дхылаԥшрадастәын, ҳм… иҟаиҵазеи, анцәа дзықәшәиз?
– Иҟаиҵозеи, дсылахәмаруеит, слекциаҿы данаауеи данымаауеи еиҟароуп, данааиуагьы дҿарҳасуа апарта дықәжьуп, ак иоуҳәаргьы, изуп ҳәа игәы иҭаӡам.
– Ҳаи, анцәа диқәшәиааит!
– Уи аказы иҟаиҵоит акәымзар, ас ԥсышьа убахьоума!
– Изыҟаиҵагәышьозеи?
– Убри акырынтә сазхәыцхьеит, аха…
– Нас изакәызеишь?
– Иакәым џьара акы сзумузааит!..
– Ус ахьԥоуҳәои, Ҳаџьараҭ!..
– Ара ҳара ҳауп, ҳабжьы уаҩы иаҳауам, уара убри џьара акыр имухма?, – Андрушка иԥштәы ааиԥсахын, ииҳәара иҿамшәо даанхеит. Ԥыҭрак ашьҭахь даацәажәеит:
– Иуҳәо закәызеи, сара убри еиԥш схы ишԥадыскылои, насгьы сашьеиҳабы иԥҳәыс лашьа…
– Аинститут аҿы ма иара дыҟамзароуп, ма – сара, еилукаама?
– Ҳм… еилыскаауеит, иҵалазеи, анцәа дзықәшәиз?
– Уи уара иудыруазар акәхап, – ииҳәаз Андрушка иааицәымӷхеит.
– Аџьабаа ухы изаурбозеи, Ҳаџьараҭ, уи сара дызбап, сиацәажәап.
– Мап, хымԥада ҳаиқәшәароуп.
– Мшәан…
– Уаҵәы жәаба рзы сузыԥшуп, уанымнеигьы, даҽакала сныҟәоит, – иҳәан дындәылҵит.
Ҳаџьараҭ шаанӡа дҩагылан ақалақь иналҵны инхоз Тарас дааигеит, Џьондагьы диԥхьан, рыхҩыкгьы Ҳаџьараҭ иҭыԥ аҿы итәаны еидшыланы ишеицәажәоз ауп Андрушкагьы дшаарыхҭыгәлаз.
– Бзиа шәҳәеит, – аԥсшәа нареиҳәеит Андрушка, Тарас даниба нахыс, дныҵыкка дцеит. Араҟа реиқәшәара ҽеи ишазҳәамызгьы ицәа иналашәеит. Аҟәардә наирҭан уа днадыртәеит…
Ҳаџьараҭ иҽырҭынчны Џьонда диазҵааит:
– Тарас иоуп, нас аԥара умызхыз?
– Ааи.
– Сароу? Уҿы иҭашәалакгьы умҳәан, уххь згеит…
– Андрушкагьы уа дгыламзи ианусҭоз!
– Ари ииҳәо иашоума, Андрушка?
– Мшәан, сара…
– Ыы? – уи иблақәа днархыԥшылеит Ҳаџьараҭ.
– Имсԥсахзаргьы жәуамеи, – иблақәа ҭцаны даацәажәеит Тарас.
– Ус улашарахааит… Аиснтитут сҭалар сҭахын, ҩышықәса Қарҭ аԥышәарақәа сҭиуан, аха иамуит, нас ԥарада уаанахәом, рҳәан…
– Изҳәо?
– Абарҭ, – инацәа нарықәикит Андрушкеи Тараси.
– Ԥыхьа зны аинститутқәа рҿы аԥара ргоит ҳәа саҳахьан, аха уажәы ус иҟам сгәанала, – иҽыргызмалны даацәажәеит Андрушка.
– Иаҳҳәап, Тарас аԥара иуҭеит, ари аинститут аҿы аус иуӡом. Сара адырцәа сымоуп, аԥара рԥышә инықәсшьыр, аинститут уҭалоит ҳәа сеиҳәеит.
Ҳаџьараҭ Тарас иахь днаԥшын, дыхшәааны ҿааиҭит:
– Усылахәаахәҭуан акәу?
– Сԥарақәа ырхынҳәны арахь исыҭ акәымзар, ԥеиԥш цәгьа усҭоит, – Џьонда Тарас лаԥшыцәгьала днаихәаԥшит.
– Сара соума узҿу Џьонда?
– Аиеи, уара ухаҭаҵәҟьа.
– Ари абжа зысҭаз акгьы зиоумҳәозеи?
– Уи дарбану? – дыццакны днаиазҵааит Ҳаџьараҭ.
– Аа, – инацәа Андрушка инаиқәикит.
Ҳаџьараҭи Џьондеи ираҳаз иаргачамкын, инеизыԥшит, дара рхы рықәыжьны итәан, ажәак рыхәлымшәо.
– Сыхаара, сыуа, – иԥышә днықәҵан даацәажәеит Џьонда.
– Еилкаауп, хышықәса рышьҭахь шәыҩуа ари шәызишьҭаз. Шәара амӡанрақәа шәзы акәӡам, Џьонда аинститут данҭалоз схы аџьабаа засырбаз, усҟан сзызхәыцқәаз рацәоуп.
– Ҳаџьараҭ Леуарсан-иԥа, саҭашәымҵан зегь рзы, исзеилымкаауаз рацәан, сыҷкәынрагьы маҷк исыхьӡазар акәхап, – иҳәеит даақәыԥсычҳан Џьонда, – аус ахы-аҵыхәа анеиликаа.
Убри аамҭазы аккаҳәа аҵәҵәабжьы геит.
Ҳаџьараҭ ԥыҭк аидара иҟәаҟәа илықәыҩрны икаижьыз аҟара игәы ааӡан, ипапка аашьҭыхны дындәылҵит.
Амца еиқәыз наҟ-ааҟ иҽҳәатәан Кәатат иԥҳәыси иареи. Алҩа амаҵурҭа иҩнагьежьуаз Хьына лыла ихылан, лылаӷырӡқәа лҿыкәкәа илеиуан. Хьына лхы шьалла еихаҿаҳәан ӡынгьы-ԥхынгьы. Уи ԥҳәыс шәпа-жәпак, еснагь аӷырӷыр зыӷрымӡаауаз аӡә лакәын. Адәахьы амш цәгьан, аҭӡамцқәа цәаак-цәаакӡа иҟан ақәа ахькыдсылоз.
Кәатат амца данҩаҵха, аҿҿаҳәа ацԥхьқәа ҩхәыҵҟьеит.
– Елырныха ухагәҭа еиҟәнажәааит, ҳалақәа ҭухуама! – Хьына ллакыҵа ҭарлашьца лхаҵа лнапы иқәырхха днаиқәцәҟьеит, фу-фуҳәа акәицқәа иналықәԥсаз лықәыршәшәо. – Угыл! Угыл! Узтәоузеи? Аӡәыр иааганы уҿы иҭаижьып ҳәа уҟоума, унашәа-аашәа, ԥсыхәак ҟаҵа, – лҳәан, лхаҵа днаихәаԥшит.
– Ыы... ԥсышьацәгьа боуааит, ҭаха ҳабҭар иауазеи, ҳазлабыжьзеи, бабаҟоу рҳәааит.
– Уара ахҭҟьа, аҷкәын насыԥда дықәурхар уҭахума?.. – рԥа Хьрыԥс ашә иаалагылаз, иани иаби злацәажәоз аниаҳа, ааҵра днавалт иеигәышә аашьҭхны.
– Бара, ҳаҷкәын ԥҳәыс дааигар, сара исцәымӷу џьыбшьома? – иҽырқьианы иажәа дналагеит Кәатат, – иабаҟоу, акгьы ҳкым, афасааит, насгьы ажә иаам, аҿа иаам, хәыҷык ҳнагәагәар, ак ҟаҳамҵарызеи.
– Ҳ-Хьрыԥс изҳәаны итәоу лҭаацәа илыҵырхзаарын, макьана дхәыҷуп, хаҵа иҳашьҭуа уаҩ дҳамам ҳәа рҳәо саҳаит, – дцәажәон Хьына, – насгьы мап лдыркырц иаҿызаап. Ақьаӷьариа иаалыцҳаит ԥсыхәа зламоу ала дыбжьганы дыргааит ҳәа. Иҟаҳҵари, ахьымӡӷ ҳәагьы акыҟоуп…
Кәатат даақәыԥсычҳан, инлаҭеикит: уи ачара ҳәа бызҿу ҳабӷа иқәымӡарашәа избоит…
Кәататраа рыҩнаҭа даара акыр аџьабаа збахьоу ҩнаҭоуп. Кәатат, ҳәарас иаҭахузеи, бзиа ибон иҷкәын инасыԥ аҵыхәала гәырӷьабжьык игәара иааҭыҩр. Кәатат иҩнраҿы анак-аак рацәан, Хьына лымацара лымч ақәхомызт, убри аҟнытә уи иаалывагыло, агәара аазырлашо аӡә дрымазар цәгьа ирбомызт. Аха уажәыҵәҟьа ргәырҽанӡамкәан ачара аура рцәуадаҩын.
Аху-хуҳәа адәахьы алашбыжьқәа геит.
– Бындәылҵишь, бара, алақәа иркда?
Хьына дҩагылоны, ашә иаалагылт ргәыла Антипеи Кәатат иашьа иԥа Ҳамси. Антипа ихы ларҟәны ашә даахыҵит, уи уаҩ аукы, иԥынҵа ырхәаны, ихы-иҿы ааидкыҷыланы, иблақәа ааԥсарак рхума уҳәо дыҟан.
– Ҳамс, уара уабаҟаз, нан дакәахшахааит, – лҳәан, Ҳамс данынатәа, иҟәаҟәа алшьшьит Хьына. Акраамҭа инеиҿаԥшы-ааиҿаԥшуа итәан урҭ. Ԥыҭрак ашьҭахь, Хьына даацәажәеит:
– Нан, Антипа шәышԥаҟоу аҩны хәыҷи-дуи.?
– Ҳаҟоуп, ҳазбыргозеи, Хьына.
Ҳамс ибааӡаз ихылԥа амца иахарԥхо арбара даҿын, еилысны иҟаз Антипагьы иҽырџаџаны игәышԥы амца иаҭаны дтәан.
– Шәҳарбааӡеит. Ҳарҭ еснагь ак ҳарххалароуп, умбои, Антипа, – ҿааиҭит Кәатат. Аӡә ишәышәбжьы аагеит ааҵрахь. Уи Кәарсантел шиакәыз зегьы ирдырит. (Кәарсантел агәылара даннеиуа, агәарԥ данааҭалалак, ашәышәра далагон). Минуҭк ашьҭахь Кәарсантелгьы абра дрылатәан.
– Ари иҿы аӡы ҭеиҭәазшәа дтәоуп… Нан, шәзааҳаԥхьаз ахәынганқәа жәдыруазар акәхап, абри ачара ҳгәы иҭоу ҿҳәарак наҳҭар ҳҭахын, убри азын ҳнеицәажәақәап ҳәа шәааҳаԥхьеит.
– Уи гәырӷьара усуп, анцәа шәахьигӡааит, – илабашьала амца хәыҵшьшьаауа, гәырӷьарак ихы-иҿы неимдауа ишнықәлаз ааныруа, даацәажәеит Кәарсантел.
– Аиеи, ҳахьӡозар, убасшәақәа ҳгәы иҭан, аха… – Кәатат иԥҳәыс дналҿаԥшит иажәа дааҟәыҵны. Аха Хьына ллакҭа ырцәгьаны ианилырба, ижакьақәа ааибӷит. Итәазгьы ари гәарҭан, инеихәаԥшы-ааихәаԥшит.
– Уи узацәшәозеи, Кәатат, аус мшуп рҳәоит, ҳаи, шәдинаныс, чарак шааҳҿашәҵара, – иԥаҵа ҵәырԥсақәа дынрыха-аарыхо даацәажәеит Кәарсантел. Иҿаӡы иаазгьы налбааидан, иҭаҭынжәга хәхәаӡа иикыз ахәшԥырӷы инхәыҵишьит, нас апақ-апақҳәа даҿыхо, итәаз днарылаԥш-аарылаԥшит.
– Дадраа, шәыххь згеит, – ԥыҭрак ихәыцра ашьҭахь ацәажәара дналагеит Кәатат, – ҳгәыла-ҳазла, ҳауацәа-ҳгәыцхәцәа шәнапы ҳануп, иԥҳәыс дынлыхәаԥшын, изаԥшьаагаз аус ҳара ҳзыҳәан имчымхоуп, аха ишԥаҟаҳҵари, ҳақәшәеит, узықәшәаз ухы анурнаалароуп.
– Ақабада жәымҭа ҟрыгә, уҿы иамҳәо сынҭаԥшааит… Нан, уи ииҳәо издырӡом, амцашоура имоуп, ҳчара хәыҷы цқьа шәназхәыцны ҿҳәарак нашәҭар цәгьамызт, – даҿаапкны даацәажәеит Хьына.
– Ак ҳҳәар, ҳҿы шԥаԥыбжәоишь, – иҳәан, ихы ааирмақарит Кәатат.
– Шәгәы иҭашәкыз бзиоуп, ԥшӡала шәахьӡааит, ҳарҭ агәылацәа иҳалшо аҿы акы ҳхы ҳаигӡараны ҳаҟам…
– Антипа, агәыла иикуа-иишьҭуа имазар ауп, аԥсгаха ҳарҭар џьара ак ҟаҳамҵози, ҳажь ҳҭаарын, ҳџьықәреи ҭаагаларын, ҳааҭышәынтәаларын, нас аӡә иакәым, ҩыџьагьы рчара ааурын, – даахәмаршәа иажәа ааҿахиҵәеит Ҳамс.
– Абри ауми сарагьы сызҿу, дад, ари уаҩ иҳәара лаҳауам акәымзар, – иҳәеит Кәатат.
– Ҳауа-ҳгәыцхәы рацәоуп, ҳара џьара иагҳмыжьӡац. Ҳцәарҭақәа, ҳхызақәа, ҳахчқәа шаҟа ылаҵаны иҳамоузеи! Ари ибзыцәашьа Кыҷын иԥа иԥҳәыс данааигоз ацә замана ашаха нахаршәны изаагеит, аԥшәма хышә мааҭ аки ҩбеи ҳәа иааԥхьаӡаны, астол инықәиԥсеит. С-Хьрыԥси с-Кәатикеи ракәзар – убас, – Хьына лнацәақәа харҟәало ацәажәара даҿын. – Ҷӷьыцраа рчараан акәзар, абырфын хыза здаҟаӡам назгеит, Кәынтышәраа, Хабыгәраа, шаҟаҩ ыҟада?.. Урҭ зегьы рҿы иаҳзылоу инацҵангьы иаҳзааргоит.
– Ееҳ, шәанаџьалбеит, – иҳәан, даақәыԥсычҳаит Антипа.
– Забхәараа ирықәгәыӷны зԥаҵа зсаз иеиԥш, ауаа ҳрықәгәыӷны ачара шԥаҟаҳҵари, ҳҩы ыҟам, ҳӡы ыҟам, –
изымбатәбараха дцәажәон Ҳамс, – арҭ урызхәыцыр, ухы еилагап…
– Аҩы Машьа илымоуп шаҟа уҭаху, ашьтәагьы Ачкаҵа аҳаблаҿы аӡәы имоуп рҳәеит. Шәнеины шәрацәажәаны иаарымышәхыр, ачара ашьҭахь аԥара нараҳҭап, – лҳәеит Хьына.
– Шьтәак ҳазхауам, бара афы зҿасша…
– Уара уакәымзи изҳәоз ныхтәык аферма аҿы ирымоуп ҳәа, нас ҳамаҳә сызкәырбанугьы ԥшь-шьапык зҵоу шԥааимгари.
– Афермаҿы ныхтәык ыҟаҵәҟьоуп, урҭ рацәажәара аҭахуп, амала аӡара шәырҭашам, – иажәа ааҿахиҵәеит Антипа.
– Ааи, ааи, ҳрацәажәап, ҳацәажәап – иҳәеит Кәарсантелгьы, деиџьыԥӡа амца иҿаԥхо дахьтәаз.
– Аҿҳәара иашәҭогьы шәналацәажәар цәгьамызт, – инациҵеит уи.
– Ари иашьцәа ага иҟоу ирыԥхьаны иаагатәуп, џьара акы ахәда аахҵәаны, ҳааидибагалан, аҿҳәара ԥаҳҵәароуп, – лҳәеит Хьына.
– Ус анакәха, Дараҭиеи Шьакәни аагатәуп, – нациҵеит Кәатат, – Ҳамс уахь дцоит усгьы, Дараҭиа иеиҳәап, Шьакәын иҿы Кәатика днабжьысп. Насгьы иахьынӡаҳҳәо ҳналацәажәар цәгьамызт, – иҳәан, дынрылаԥшит иара.
– Инаҳхьшу аӡәы дышԥанҳажьуеи!
– Ус ачара ҳцәеиҵыҵцәоит, Хьына. Еиҳа еиӷьуп ҳгәылацәа зда ҳхәарҭами иаҳзааигәаӡоу ҳауацәеи ҳрыԥхьаны, имырҳауҳауцәакәа иҟаҳҵар.
– Ухы утәыми, Ҳамс? – аҷкәын диқәҵәҟьеит Хьына.
– Хымш-ԥшьымш ауаа рус иахьацәҳарӡуа, уи базхәыцӡом…
– Еи, уаҩ иҳәара ҳаҳауандаз… – дҳәаҵәыҳәаҵәуа даацәажәеит Кәатат.
– Шәара избо шәхы шәтәым, – лҳәан, дааҵҟьеит Хьына.
– Нас ауа-иуа кьынтыжә-маҟа ҳәа, зегьы брыԥхьа, – иҳәеит, Ҳамс иааизымычҳазт.
– Шаҟа ауаа рацәахо аҟара, убасҟак ахаршәгьы рацәаны иаҳзаанагоит, абри зышәзеилымкаауеи?
– Абарҭ аҿар игылаз, – Хьына дналҿаԥшын Кәарсантел ацәажәара дналагеит, – ҳарҭ ақьабз ҳәа акыр ҳамазар, зегьы аҳәынҵәа иларыжьырц иаҿуп.
– Кәарсантел, аҳәынҵәа алажьра акәым, илаҳажьыз ылаагоит ҳәа иаҿуп сгәахәуеит, – дцәыҵаԥшшәа даацәажәеит Антипа.
Ԥыҭк даахәыцын Кәарсантел абарҭ ажәақәа рҿынаирхеит:
– Уара, ачара ҟазҵо ауа-агәыцхәы џьара ак изааргозар ҳәа ауп, акәымзар…
– Аиеи, нан, усоуп, – днақәшаҳаҭхеит Хьына.
– Сыбзиагьы сыцәгьагьы ак шәыласҵом, – иҳәан, деилашны дҩаҵҟьеит Ҳамс. Ацәажәара даҿын уи: – Ана шаҟа сзылоу, ара шаҟа сзылоу, ани иааигауа, ари иааигауа, абас иԥхашьарами? Ҳара ҳҿы ачара – хәаахәҭрахеит. Ауаа ҳрықәгәыӷны ачара ааур акәхеит. Аӡәы иаҳахьоума абри аҩыза, иабаҳаланагалеи, иабаҟаз абри? Аиныхра ҳәа акы ҳалоуп, уи ҳахнарҵәеит. Ачара акәын, иаабахьоу зегьы иреицәаха иааҳазгылт.
– Ажәытә ҳабацәа ирымамызт абри, – днаиқәшаҳаҭхеит Антипагьы, – уара иуҳәан еиԥш, ҳчара хәаахәҭрахеит.
– Шәхы шәтәыми, уара? – иҭынчӡа итәаз Кәарсантел игәы иналакьакьеит абарҭ ажәақәа. Ҳарҭ ишԥаауеи, счараҿы иааиуа иара иҿы сышнеиз еиԥш дааир сҭахуп.
– Нас ишԥа? – уи диқәшаҳаҭхеит Хьынагьы.
– Абзиара шәзыҟалааит! – ихылԥа аашьҭыхны, ашә нкыдыжьланы дындәылҵит Ҳамс, ҟыт аӡәы ихәлымшәеит.
– Бара, акы аацәыргеишь, фырџьанк-фырџьанк ааныркылап ҳасасцәа.
Сааҭк ашьҭахь Кәататраа ирҭаз акрыфа-акрыжә, ишаҳҳәаз еиԥш, уаха ҳаиқәшәоит, рҳәан, инеиԥырҵит. Кәарсантел иеигәышә иҩыҵрашьшьы ауатка иижәыз ихы-иҿы иқәланы, аҵкыртҳәа дкажьцәо, Антипа дишьҭаланы ахҵысҭа дынхыҵит, абаҳча иҵгаз амҩахәасҭа инангылеит рҩыџьагьы. Антипа шьаҿак аныҟаиҵоз, Кәарсантел ҩба-хԥа шьаҿа ҟаиҵон, дқәасқәасуа дишьҭан дихьымӡо, уи имаҟҿаҳәара аҟынӡа акәын дахьынӡаизҩеиуаз.
Адырҩаҽны акәын. Шьыжьымҭанын, Кәатат иаха иижәыз илсзаарын (ачара аҿҳәара ԥырҵәон), дхәар-чаруа дҩагылан иҽеилеиҳәеит.
– Кәатика, ажәқәа ҭцеишь, нан, – лҳәан Хьына ахш ацар налҭан, инкналҳаит. Кәатат иаха ирцәынхаз ауатка афырџьан азна ааҟаиҵан, инихәлаирпҟеит. Илабашьа аашьҭхны дындәылҵит. Днеин ацалаҟьа днықәгылан, ица дынҭаԥшит. Уантәи аказармахь иҿынеихеит. Уа дахьнеиз, ауалырқәа рыхқәа ларха-ҩарха икажьыз илабашьала данрыс, акеиҩ-акеиҩ аарыхгеит, ҳҭацәӡа ҳаҟоуп, акгьы ҳазухәом рҳәошәа. Нас дмида-гәидаха агәашә ахь иҿылеихеит, уаагьы арахә дынрылаԥш-аарылаԥшит, аха игәы ҟазҵашаз ҳәа акгьы имбеит.
– Ак ҟамҵакәа арахь ухнымҳәын! – инаишьҭалҳәеит Хьына лхаҵа, агәашә данынҭыҵуаз, Кәатат инапы ҟьо, ихала дцәажәо, изнапык ала илабашьа ааиҵарсуа амҩа днангылт.
Амш даараӡа ибзиан. Џьара-џьара аџьықәреиқәа аӡа аарылухратәы иҟан, даҽаџьарах аԥасақәа ҟалахьан. Амра иҩыҵхахаз ашьхақәа инрықәыҷҷеит. Аколнхацәа русқәа рахь иццакуан.
– Ееи, арҭ сырбар, иагьа сышькларҳәацәап, – ааигәахәт Кәатат, амҩа даныланы дахьнеиуаз. Нас ахҵысҭа дынхыԥан, баҳчала иҿынеихеит аӡәы сибарым ҳәа. Аха цас иуашәа ара дааиҿаҳаит рбригадир Мақса.
«Ҳаи, амца иацәшәаны аӡыршы иҭаԥалаз ҳәа, уабаасԥыҳалеи», – ааигәахәт Кәатат.
– Кәатат, аҷкәынцәа аҩны иҟоушь? Уара уабацои? – дҵааит абригадир.
– Сара Машьа лҿынӡа сҩеишт, уажә саагьежьуеит.
– Иҟалазеи?
– Иҟала умбои, Мақса, ачара ҳәа акы ҳгәы иҭашәа ҳаҟоуп. Машьа ҩык лымсхышт.
– Кәатат, ачара бзиоуп, аха уигьы аамҭак амазар ауп… – шәҭаҭын шәалгар ауп, шәҭаҭын. Аҷкәын сара изҿысҭуеит, уаргьы уаныгьежьлак уҳазнеироуп.
– Иҟаҳҵарызеи…
– Кәатат, уаҩы данҭацәхо амҽыша ыҟоуп, ҳаргьы ҳашәмыцхраарызеи. Абар иахьа ҩыџьа ауаа ҳацәшәырӡит. Хьрыԥси Иасони мҿыԥҟара идәықәшәҵеит. Ус иҽеим, – иҳәан иҿынеихеит Мақса.
Кәатат дышиашаз Машьа лҿы днеит. Агәашә аҿы ибжьы иргеит, даадәылҵит лара.
– Арахь умааиуеи, Кәатат?
Алақәа акәасқьа аҵаҟа иҵатәаз аху-суҳәа иныҵҟьеит, Кәатат иааисны дыркит.
– Шәиас наҟ! – Машьа данынарыҵаҟьа, алақәа ҟрым-ҿрымуа, рҵыхәақәа рымгәацәақәа ирыҵарҽыла зымҩа рҿынархеит.
– Уааи арахь.
– Сыццакуеит, быххь згеит. Ак басҳәар сҭахын, – агәара иҽхырҳәҳәа аԥсшәагьы налеиҳәеит, – Машьа, акыр ҳнахәыц-аахәыцын, аха бара быда хәарҭа ҳмоуит, иаҳхыбымбаан иҟалозар.
– Изакәызеишь, џьбеит, исылшо акы акәзар, мап шԥашәцәыскуеи!
Кәатат папирос кәалаԥк иџьыба иааҭиган, Машьа лышҟа инаирххеит, рҩыџьагьы папироск-папироск аахырхит, алҩагьы ҩархыббит. Кәатат иԥаҵақәа ҩежьӡа алҩа иашәхьаз инапы налишьын, илабашьа наиҵаргәо, ацәажәара дналагеит:
– Ишыбдыруеиԥш, чарак ҳгәы иҭоуп…
– Уи даараӡа ибзиоуп, шәалагәырӷьааит.
– Инҳахьшьу аӡә дынҳажьуам. Машьа, быххь згеит, ҩ-хәыҷык ҳбырԥсахроуп, даҽа ҩажәеи хәбаҟа ведра ҳмоур ԥсыхәа ҳамам. Аԥарақәа ачара адырҩаҽныҵәҟьа иааганы ибаҳҭоит.
– Кәатат, ишыжәдыруеиԥш, ара ҩнык салаган, абар уажәшьҭа иалгоит, акгьы рыгым. Ҩынҩажәаҟа ведра ауасҭацәа ирызкны ихәыҵаршәны, иҵәахны исымоуп. Ауасҭацәа ираҳҭараны иҟоу аӷьырак аколнхара аҟнытә иҳаун, ирысҭахьеит. Инхаз абри сыҩ хәыҷы ала исшәап ҳәа ауп. Насгьы даҽа маҭәахәқәак аҩны азы иааҳхәараны ҳаҟоуп, – акраамҭа рҩыџьагь ҿырҭуамызт. Аха лара инацылҵеит, – аԥара лассы исҭаххоит.
– Машьа, уи зегьы сара еилыскаауеит, ачара адырҩаҽны сара схаҭаҵәҟьа абра ибзаазгоит.
– Ҩажәи хәба ведра аҩы ҳабжьамӡо ҳаҟоума, сшәықәгәыӷуеит сыжәжьарым ҳәа. Абар жәаха шьоукы иргон, аԥара
анапаҿы исырымҭакәа ведракгьы рысымҭеит, аха ҳара ҳаигәылцәоуп… Агәылеи агәылеи еицхыраауазар ауп. Амала, иуҳәаз аҿҳәара иахшәмырԥан, скәалкәало акы сашьҭоуп, срыцҳауп саргьы.
– Ус ахьԥабҳәо, Машьа, асааҭ иақәыршәаны ибысҭоит.
Кәатат дааҭгыланы акы дназхәыцит.
– Ҵаара ԥхашьарам, аведра шаҟа ишәкуазеи?
– Уи ишаҳҭиц ауп, акы агым, акы ацым.
– Азамана, абзиаразы! – иҳәан илабашьа неиҵшьуа иҿынеихеит.
Кәатат Ачкаҵа данҭала, ус доурыжьуазма, дзышьҭаз ашьтәагьы рхианы, уаҳа наиламкәа иқьаф ҟаҵаны, дкаҳа-бӷало ахәылԥаз аҩныҟа дааит.
Ачара агәараҳәа еилашуан. Арасаҭра алҩа ыҵшьшьы иҩеиуан. Џьара ар рычуанқәа абысҭа рҭоуны, алҩаҵә рхылзза икнаҳан, ҽаџьарах арԥарцәа рмахәарқәа ҵыркәакәа ҿыц ируз абысҭа амысҭхәагақәа рыла еилдырхуан. Арасаҭра аҵыхәаншәа ақәабқәа икнаҳаз ахәаҭаҳәа акәацқәа рҭажәуан. Амаҵурҭаҿы аҳәсақәа ачашәқәа дырмазеихьаз арссара иаҿын, шьоукы акәытқәа еиҿырхуан. Ԥшьҩыкҟа аӡӷабцәа шаҵәы-шаҵәуа ашьаԥаҿы аишәақәа ақьаад рықәыршәны иахысуан. Ажәакала чарак аҿы ишаабахьоу еиԥш, агәылацәа-аԥшәмацәа ықәгьежьааны амаҵ аура иаҿын.
Асасцәа иааихьаз аанда иавҵаҵа ишьҭаз ақьырсҭақәа рҿы итәаны ацәажәара иаҿын. Даҽа шьоукых амжәа аҵаҟа еидшыланы анард иасуан. Ҿыц иааиуа «еикәаҳәы-еикәаԥсы», ахчы иаҵоу дубарын, ацәарҭа иаҵоу дубап, ахыза, амаҭәа-аҩыҭәа, иаарымго иҟоузеи!
Нахьхьи алаҳа аҵаҟа шьоукы ауу рымшха еилоуп. Иҟалазеишь уа? Шәааи, уахь ҳнеипи, иҟоу аабап.
Аа…ара ахаршә ашәара иалагазаап, ҳанрылаԥшпи. Сишь, дызусҭада, мшәан, ани? Издыруа аӡә иоуп, Шьҭырбеи! Аракәын дахьаанамгацыз. Уи сара сеиԥш дыжәдыруандаз. Ҳабзыԥан ԥҳәызбак хаҵа дымцар шәара ижәдыр, инаҵыслакгьы иара дрыцуп.
Шьҭырбеи ибз иԥышә иаақәшьуа фырџьанқәак иижәыз ихиҿы иқәлан, дҟаԥшьуаркалеиуа, аҵәы дахоушәа дахьтәоу, днаҳәы-ааҳәуеит. Ахаршә зшәо, изымшәо еилырго, ауаа рыжәпара дналаԥшлоит. Ачықьмаџьа хәыҷы иаԥхьа аҿы аартны иқәгылоуп, аԥара аажәгала, сыԥшуп аҳәошәа. Иарӷьарахь ахахьы итәоуп аҭаҳмадацәа Алхаси Шьмафи. Хҭарԥарқьақьа дук ихы инакәырша, илабашьа ду иҵаргәа, дҭынчӡа урҭ дырҿатәоуп Антон. Шьҭырбеи иармарахь дтәоуп лхахә ахпапын еиԥш иааҟаԥшьны, акан лҿаҳәҳәы, лыбла гәыкқәа ааҭбааны ԥҳәызбак, тетрадкгьы лаԥхьа иқәуп. Уи уажәы-уажә карандашьла акы аанылҵалоит, ахаршә зшәо рсиа ҟалҵозаап.
– Бабараа, ахаршә зымшәац шәааишь, ҳаншәмырхан, ҵәыцак-ҵәыцак аанышәкылап, ус ауми ахаҵаҩыза хәыҷы? – иҳәан, иԥаҵа цәышқәа ҿарҵәиуа, даацәажәеит араҟа иаарылагылаз Кәарсантел. Шьҭырбеи аҭак ацынхәрас ихы наирнаан, ихаԥыцқәа аахырџьаџьаны, дыччашәа ааҟаиҵеит, илақәагьы аакәеицеит.
– Шәааӡырҩишь, Халаҟьа ажәақәак иҳәар иҭахуп, – ауаа ырӡырҩуа астол ахь днаскьон Кәарсантел.
– Фырџьанк ишәыркишь, фырџьанк! – ауу ааилдыргеит зегьы. Хымпыҿк азна ауатка неидыркит аишәа еицарса акьыԥшь аҿыҵәҟьа иадгылаз Халаҟьа. Уи уамашәа ибеит абри, адунеи ахаан абыржәы ауатка злаирҭаз аҵәцала ауатка имжәыцызт, аха арҭ рҿы ас иаԥызаап иҳәан, иҽааникылт.
– Шәыххь згеит, – иҟырҟы ҭрыцқьаауа ацәажәара дналагеит иара, – Ҷыҷка саалыкәыхшоуп, лаҳәшьаԥацәа рчара деигәырӷьаны иахьа ашҭа дҭалеит, акәты иалшо акәтаӷь ҳәа, излалылшоз ала.
– Ааи, сара иԥсыша, – лҳәан, даакәеитмеитит Ҷыҷка дахьгылаз. (Уи лҩызцәа илыцыз лываӷӷа илыдгылан).
– Аду лылша, ахәыҷы лылша, лара лтәқәа роуп, еигымхааит, аԥсшәа абас ала ишәалҳәоит, – Халаҟьа азныказы иажәа ааҿахиҵәан, аха нас инациҵеит, – лара лыхьӡала иааины иҟоуп иарак. Лыԥҳа Терезиа иаалгеит ахәыҷымыҷ бзианы, насгьы столк зырхиаша ачыс. Абар, шәахәаԥш, – иҳәан инацәкьыс ала идирбеит аҳәсахәыҷқәа ачамаданқәа иааихдырҳаз.
– Шәеигымхааит, дадраа, шәеигымхааит, – иааицырҳәеит астол иахатәаз аҭаҳмадацәа. Кәатат аганахьшәа џьара дгыланы абарҭқәа зегьы дырзыԥшуан игәы хыҭхыҭуа, иаанаго дрызкылԥшуа.
– Лыԥҳа, Еҵәышҭа ирымоу, хчы бзиак аалгеит, ҩыџьа-хҩы рхы еицылаӡартә, – аҟырҟырҳәа иааччеит итәаз зегьы.
Кәатат иԥаҵа аҟаҿыҳәа дацҳауа, даауаруарит:
– Ыы… ахчқәа шәрылакны амца шәыцрарҵааит, хчыла суалқәа сымшәоҭгьы.
– Лԥа ҩынҩажәижәаба мааҭ ишәоит, абар иаргьы дахьыҟоу, – иҳәан, Халаҟьа аҷкәын днадирбеит. Аԥҳәызба асиа аттаҳәа ранҵара даҿын ахаршә зшәақәоз рыхьӡи рыжәлеи.
– Анцәа иџьшьоуп, – иҳәан ахаҵаҩыза деиқәыгызмалха, инацәкьарақәа ибз инықәишьын, аԥарақәа ааԥхьаӡаны ачықьмаџьа инҭеиҵеит. Халаҟьа иаҵәца иикыз неихәлаирпҟан, ахыжәлага иаарымихын, иҿы инҭаиршәит.
– Уара иҳауҳәозеи уажәшьҭа? – рҳәан иааисны дааныркылт. Даҽак неидыркит, уи иаанагоз ауимдырхуаз. Иџьыба иԥарақәа ахьҭеиҵаз дынҭаԥшын, иубар иаахә, ибла амца хылеит, дыблит, аха иикыз! Иџьыбақәа зегь ааимидеит, аха уаҵәы иубап: «Ҳаҟамкәан ишааит, ҳчарақәагьы ҳаргьы, хәаахәҭра ҳаазшәа», – ааигәахәт Халаҟьа. Уи аҩны дандәылҵуаз, иеиқәа ҿыц анишьеиҵоз, иԥарақәа акаруаҭ иахьнықәиҵаз, ихашҭзаап. Абар ассир, хҿыхшьас имоузеи уажәшьҭа?
– Дадраа, шәахҵкы, ԥшь-шьапык зҵоу Кәатат итәны аҩны иҟоуп, ианиҭаху днеир, иааигап! – иҳәан, Халаҟьа днаҵашьшь ижәит.
«Ус уиаҟара иҿашәааит!» – ааигәахәт Кәатат, зылақәа ҭраа алаҳашьапы иадгылаз.
– Кадыр, астол ахь уааскьеишь, аԥсышәак ааҳауҳәар цәгьа иаабом, – даацәажәеит аҩы зхызҿы иқәлахьаз Алхас.
– Сара уи «асписка» рымҵаҵаны иахьтәоу ҳәатә сымам, – инапы нымҩанҵо гоу-гоу аҭак нариҭеит Кадыр астол иахатәаз. Урҭ маҷкгьы иаарцәымӷхеит, – ари аҩыза ҳара иҳамамызт, даҿын Кадыр, – аӡәы ихәдацәа данкны ахаршә идыршәо,
ҳабацәа рхаан исымбацызт, иахьа иахькылырԥшаа сыздырам абри ихьымӡӷушьартә иҟоу аус.
– Ииашоуп, ииашоуп, – рҳәан, инаиқәшаҳаҭхеит аӡәык-ҩыџьак ари заҳақәаз. Аха уи згәамԥхақәазгьы ҟалеит.
– Аԥшәма абзиара имазааит, ичара сеигәырӷьоит, акрысфар, акрызжәыр, сыхәмарыр, сыччар сҭахуп. Уаҵәи-ҽеи ҳҭаца дысдырбозар, аҿыхтыԥса ҳасабла акыр сылшар ибзиоуп, исылымшаргьы, схы гәыбӷан асҭом, – иҳәан, Кадыр илаба ааиҵшьуа Антипеи иареи еицәажәо ашьаԥа шыҟаз рҿынархеит.
– Уажәшьҭа атәара иалагоит, ахаршә зымшәац арахь астол ахь шәааскьа, шәыххь згеит, – Кәарсантел азхазҵәҟьа дгыланы аҳәҳәара даҿын.
– Уара, арҭ ахаршә ҳамшәакәа краҳҿарымҵаҵәҟьар ҟалап, уаалеишь, – иҳәан, Гыџь иџьыба еимдауа дынидгылт Гыд.
– Уара, акапеи кылҵәа, аԥсразы ихәшәызаргьы сџьыба иҭам, афы асааит, – иҳәеит Гыд, иааицәымӷханы.
– Ани иқәгыланы иҟаауа иҿы еихеикрангьы дыҟаӡам, усгьы иаҳуалуп, абра жәабаҟа мааҭ исымоу ааҩшаны инраҳҭап, – иҳәан Гыџь, жәа-мааҭк еимгәакҷы иџьыба иааҭигаз еиԥхьашьшьаауа днахәаԥшит. Нас рҩыџьагьы уахь рҿынархеит. Убас еихьшәшәа-еиԥшәшәа астол ахь инеиуан ауаа, аҵыхәтәантәи «раҳалал» рырҭауашәа.
Аамҭа акыр инеихьан.
Асасцәа дыртәахьан. Амҳараҿы аҿар еизаны, аҭаца хәыҷы дрыгәҭылакны ашәа рҳәон, икәашон, адашьма ыҵхны иргоит уҳәарын, уахьырзыӡырҩуаз.
Ачараҿы иҟаз ауаа еимпхьан. Аеҵәақәа ажәҩан иаҵабахьан. Мрагыларахь ашәаԥшь абз ҩыҵнахуан. Ашьаԥаҿы атәара злаҟаҵаз ақыдхпыҿқәеи аӷәқәеи харабӷьара еилажьуп. Агәыла ҳәсахәыҷқәа абарҵа ашьап ҭыԥқәа анышә иқәырчаԥаз ақәыӷьӷьаара иаҿын.
– Ыы… Ацәарҭақәеи ахызақәеи шәрылакны шәызбалааит! – Кәатат дуарчаруа аԥара шәкы-шәкы еиқәыз (харшәс
иаанагаз акәын) еилырхуа, имԥхьаӡац џьшьа аԥхьаӡара даҿын, – ҳуалқәеи ҳареи ҳаизибархаратә иҟалоит, бымҳәози, аа, уажәшьҭа излабшәо збап, – иҳәан, ԥара еиқәырҽқәак иԥҳәыс инлымҵеижьит. Хьына ахара лара илыду гәынкылауа, ҟыт лыхәлымшәо дтәан.
– Ф-нызқь мааҭ, рацәа ахыкәалаа ҳгәыҵадыршәит, ҳуалқәа ишԥарзаауеи уажәшьҭа? Ахаҵаҩыза итәгьы ара иалоума? – дынлазҵааит иԥҳәыс.
– Ааи, иаргьы уаргьы шәеибамбеит!
– Ҩ-нызқь ааигеит, иааигаз хәышә мааҭ анузацымҵагьы ԥсроуп. Шәии-шәиу! – иҳәан, дырҩегьых аԥарақәа ԥхьаӡо, инацәақәа дрысуа днатәеит.
«Абар, ма уаҵәы, ма уаҵәашьҭахь ашҭа иааҭалашт ауалҳәацәа, ирасҳәозеи урҭ сара?» – абас дхәыцуан Кәатат.
– Ҳзықәбыршәазеи, бажәымҭа аӡахәа ахарҵааит, – иҳәеит иара, еидара дуӡӡак иҟәаҟәа иқәырҵазшәа, деиҵаӷәӷәа дахьгылаз.
Маи, шәҭылеи бираҟлеи ицәқәырԥо, ауаа рышә ихгылан.
Ақалақь совет ахантәаҩы Андреи Ҭамагә-иԥа, атрибунахь анеиразы анаԥхьага билеҭ изаарҭиз дахәаԥшуа дыштәаз ауп Гьаргь Харабуа ашә дшынхыҵыз.
Аԥсшәақәа анеибырҳәа, Андреи Ҭамагә-иԥа уи атәаха имаҭакәа абас иеиҳәеит:
– Ауадақәа рҵыхәала акәзар узааиз, ара дыҟоуп ауаа нхарҭала реиқәыршәара аҟәша аиҳабы, уи иахь уца!
– Мамоу, сара сзышьҭоу даҽа усуп, напынҵак сымоуп…
– Нас иахьада уаҳа аамҭа умоуӡози, аныҳәаҽха, ҳаилахоуп умбои! – анаԥхьага билеҭ иикыз ижәла ахьаныз днахәаԥшын инапала иааиԥхьеишьшьааит.
– Ҵабыргны, уеиласырхазар ҟалап, саҭамзааит, Андреи Ҭамагә-иԥа.
– Иааркьаҿны исаҳәеи иуҭаху.
– Сара аҩбатәи ашкол аҟны аус зуеит, – дналагеит иара, – уи ахьгылоу удыруазар акәхап…
– Ааи, издыруеит, нас иауазеи?
– Аԥхьаҵәҟьа амҩа инагоу аҽыуардынқәаҵәҟьа занымсуа аҳәынҵәа ахысны, уамашәақәа иҟалеит. Ақәа анлеиуа, аӡы газго инҭатәоит, ахәыҷқәа ашкол ахь ианаауа, ианцо аӡәаӡәала ҳрыҵаланы ауп ишырааго…
Андреи Тамагә-иԥа уи дшизыԥшуаз, иблақәа нҭакәин, ацәа неихаҳазшәа дынҭанагалт: «Сбилеҭ ааҭыганы идсырбап аҟаԥшьқәа ахьгылоу. Сыздыруа ракәзар, убрыгьы заҭахузеи. Рҽеидыԥсаланы рнапқәа рылахь инадкыланы аԥсшәа сарҳәап. Уаҳа џьара скыдымхалакәа, сышиашоу атрибунахь сҿынасхап. Абар иаргьы! Амардуан саҿаланы сҩеиуеит, – уа мшыбзиақәа, ҽаанбзиала шәнеиааит! – ҳәа схылԥа схыхны, схырхәо аԥсшәа расҳәап уа иаасԥыло аҩызцәа. Убри алагьы ирымдырырцы залшарым сара урҭ гәыкԥсыкала сшырзыҟоу. Аха иаҳҳәап, раԥхьа снеит. Усҟан аныҳәа рыдныҳәало бзиала шәаабеит ҳәа сырԥылар акәхоит, ақалақь хыс иамоу сара соуп, саԥшәымоуп, уи азыҳәа аӡәгьы гәыбӷан сиҭарым. Ус сҳәеит ҳәа, сара исеиҳабыроугьы ыҟами, ргәы иалсыр? Зегьы атрибуна аԥхьаҟа еихашт, саргьы срыҵамхароуп урҭ. Мамзар шьҭахьҟа сынхар алшоит. Зны-зынлагьы иахьаҭахымгьы аԥсуа ламысқәа срышьҭахуп. Атрибуна сыҽхырҳәҳәаны ԥхьаҟа сыԥшуеит. Ҳара ҳтәқәа аниасуа, саргьы снапы ҩышьҭыхны сеихаччауа срықәныҳәап. Амала, рыцҳарак ҟалар алшоит ара. Сарӷьарахь игылоу смашьхәылҵ иԥышә инҭакшахыр, маҵурала, исышьашәалоу аӡә иакәзар, ухы иаақәкып, аха деиҳазар, ишԥазуеи? Иамуӡар – сарма напыла! Ауаа гәаран ҟаҵаны амҩа бжьырҭәаа ииасны ицоит, сара хыхьынтәи срыхәаԥшуеит урҭ…»
Иԥышә аччара аақәххын, ҩаԥхьа анаԥхьага билеҭ илаԥш назирхеит.
Убри аамҭазы Гьаргь иажәа ахыркәшара даҿын:
– …Сынтәа хышықәсоуп убри азҵаара абра иқәҳаргылоижьҭеи, аха макьана лҵшәа ҳәа акгьы аабом. Ҳашколхәыҷқәа рҭаацәарақәагьы, ашәҟәы аларҵахьеит, ҳарҭ арҵаҩцәагьы ҳшәыҳәоит, иҟалозар ԥсыхәак ҳзыжәу.
Ҭамагә-иԥа уи ииҳәаз иаҳаны еиликаазшәа, аҽраԥшра ҟаҵауа ҽамаршьыгала дыниазҵааит, арзаҳал умоума ҳәа.
– Арзаҳалқәагьы иакымкәа, ҩбамкәа амҩаҟаҵара аҟәшаҟны ишьҭаҳҵахьеит, аха акгьы алымҵит умҳәозр.
– Уажә ҳаԥшаауа урҭ архивқәа ҳазрылаларым. Ушшыԥхьыӡ ҩны ана амаӡаныҟәгаҩ лҟны иааныжь, ари аныҳәа ниасыр, ҳахәаԥшып, ҳалацәажәап ишахәҭоу ала аҭыԥ иқәаҳҵап, – иҳәеит иара аҵыхәтәаны.
Гьаргь уи иеиҳәаз зегь ҟаҵаны аҩныҟа днықәланы дцеит.
Амшқәеи аҵхқәеи кыр бжьысит убри аахыс. Акаҭран зқәырҭәоу, иҭбааҭыцәӡа, ишшәырӡа ишьҭоу амҩаду даныланы днеиуеит Гьаргь. Наҟ-ааҟ еиҭаҳау аҷандарҵлақәа еибархәыҭхәыҭуеит. Уажәы-уажә аҿыв-сывҳәа ивҟьаны ицоит амашьына ласқәа. Абар днагәыдыԥшылоит ашколгьы, уи иаду атротуар ахәыҷқәа ибжьдырҭәааит, рышьҭыбжь шыкьуа, ашьха ӡыхь еиԥш, ахьхьаҳәа амҩаду ианыҩны амшын аԥшаҳәаҿынӡа инаӡоит.
Гьаргь дааҭгылан, игәы ҭԥраауа амҩаду ауразоуроу данԥшылоит.
Илшара хәыҷгьы абра иахьалоу дазгәдуны, ихы шьҭыхны ашыршырҳәа иҿынеихоны, дынхьынаан аҟьаца аашьҭиргеит. Ихәыцрақәа данаарылҵ, ибеит изшьапык аӡҭаҟәаҿара ишҭажьыз. Ахәац еиԥш ибызбызуа хьаакгьы иеихҭа игәаҵа иныҵалеит.
Есымшеиԥш иахьагьы Маси Бегәеи ахашфарҭаҿы еиқәшәеит. Акәакьҭахьшәа игылаз астол иахатәан рҩыџьагьы. Баҭлыкак акониак раԥхьа иқәгылан, акакагьы
ааныркылахьан. Мас иҭаҭын дзыхоз аццышәҭра инҭаџьгәаны ифырџьан аақәихын: «Ҳкультуразы», – иҳәан акуҳәа илҭиркәкәеит. Иҩызагьы ажәа бзиақәа ахҳәааны икит уи аныҳәаҿа…
– Жәаха апиеса иқәҳаргылаз дырҽхәоит, уара угәы иаанагозеи, Бегәа?
– Ҳм… – ихы ааибӷит, – иахьӡзеи, мшәан, уи?
– «Кәатлеи Иарбаӷь»…
– Аа… Уи апиесаҿы уара ухәмаруама, мшәан?
– Уара уажәыгьы иумбаӡаци?
– Ҳм… ҳаилахоуп, ҳаилаха. Даараӡа ҳаилахоуп.
– Егьа ҳаилахазаргьы…
– Иуҳәарц иуҭаху еилыскаауеит, – нас иҽааԥсахны, – ҳахьӡап, иабаҳацәцап зугәахәуа, ара ҳаҟоуп.
– Хар умаӡам, џьым, уара уеиԥш зегьы неиуандаз! – иаахьеиршшан, Мас иҩыза дыниазҵааит:
– Ҿыц акыр уҩуама уажәы?
– Акы сҷышәқәошәа саҿуп…
– Удин аныс, жәеинраалак ушаԥхьара.
– Ароу?
– Иамоузеи, нас, – иԥсы аҩҭкаара аанкылауа суҳәоит.
– Уара ус иуҭахызар, ибзиоуп, ишԥыкәу мшәан? Аиеи:
Амра гылан икаԥхоит,
Ашьха дуқәа ирхаԥхоит.
Ԥҳәызбак днеиуеит аӡахьы,
Аҵар ҷырҷыруеит уи лхахьы…
– Саӷол!.. – аҟьаԥ-аҟьаԥҳәа инапы ааиниҟьашәа иуит, – аха ануоуа зны иахҩылааны исуҭандаз!
– Уара уи уҭахызар сышәҟәы иануп.
– Ушәҟәы арбан?
– Ҵыԥх сышәҟәы иҭыҵыз, иузымдыруеи «Апатҟәырқәа?»
Мас илахь еиқәҵаны даацәажәеит:
– Аиаша ҳҳәап, иаԥшшәахәугьы сыздыруам, ҳм…Унапы наҵаҩны исуҭаргьы ҟамлози!
– Уи сара исыгхеит, ҽазназы сгәы иҭазаап…
– Ашәҟәыҩҩцәеи артистцәеи шаҟа еизааигәоу аҟара убысҟак ҳкультура иазеиӷьуп, – ацәажәара даҿын Мас, – амҵҵәҟьа зҳабжьымԥраауа, ҳажәҩахыр еибыҭаны уи амаҵ азаауроуп.
– Аиеи, ҳажәҩахыр еибыҭан… – инацирӷзит Бегәагьы.
– Убри азы?!
– Хаир ақәзааит ҳаиҩызара!
Аҷах-сахҳәа рфырџьанқәагьы неидкшалт.
Аҽхәаԥхьыӡ азыҳәан ҳҿы ӡәӡәаны ҳтәоуп уажә ҳаазқәылаз. Зынӡа ҳазрыцҳахеит, ӡыгмацәазк азнаҵәҟьагьы уауам, аԥсразы ихәшәызар. Иԥыршәахьеит, ирдыруеит аҽхәаԥхьыӡ ауаҩы иԥшшәахәы шаԥсахуа, иблақәа аччара рхыҳәҳәыла, илакҭа цқьаӡа дшыҟало. Арҽхәара – ауаҩы ишьа-ида еиқәнартәоит, игәы аԥсы анаршьоит.
Еиҭныԥсахлара аҳасаблагьы уаҩы иаур алшоит аҽхәаԥхьыӡ, иаҳҳәап: «Сара сурҽхәар – уара усырҽхәап». Аха рыцҳарас иҟалаз, сгәы ахьыразцәоу акәу сыздыруам, аҽхәаԥхьыӡ аҳәиҵәҳәа исҟьаӡоит, сҳалалцәоуп.
Арџьара?.. Уи шәазымҵаан, ҳгәы нхыззо иҭәуп, ацәҳара-ашҳара, зегьы мап рыцәкра, аҽԥныҳәақәа зуа уҭаху, шаҟа уҭаху. Ашьҭаҵарҭақәеи аказармақәеи ҭәуп, даҽа шәышықәсагьы уаҳа ҳҭахым. Ӡәыр шәеилаҳауазар, уи атауар хәыда-ԥсада ишәауеит, шәыԥсы ахьынӡаҭоу акәым, шәаныԥслак ашьҭахьгьы, шәыҷкәынцәагьы ирызхаша. Зны-зынла иуԥылалоит насыԥдақәак, хаа бызшәак аазҿымшәаӡо, ҳаԥсҭазаараҿы, шәытарамзар акгьы зымбаӡо. Ус иҟоу, машәыршақә акәзаргьы, џьара ҽеик рҳәап ҳәа умшәаӡан, иҟәандашьшьыраӡа ҩбаҟа жәа аӡәы ихҳәаатәызар, ҳаӷеиҭа адамра иҭалошәа ргәы иабоит: урҭ усҟан ицәышҳабихоит, рлакыҵақәа ҵшәаауеит, рыблақәа паӷь-паӷьӡа рхагәҭа иқәлоит, рлымҳақәа хьыдышьшьуеит,
рыхәда адашқәа еибарххоит, имадаӷьмадашәоит, аха ажәа бзиак изыхәҭоу аӡәы ианихырҳәааша иԥсыроуп. Мап, ируам, ихазырҭәаалаша ахьы руҭаргьы.
Уажә ааигәа ахәшәтәырҭаҿы днаргеит убри ачымазара злаҽны иҟаз директорк.
Аҳақьымцәа еизан дгәарҭеит иара, аха чмазарас ихьуаз ҳәа рзеилымкааит, ирзымԥшааит иахьихьуаз. Ихы илҭаԥшын – акгьы ҭаӡамызт, иҭацәын. Имгәа илҭаԥшын – ҳампалын иҭаз. Аха аҵыхәтәаны, аџьабаа дуӡӡа адбаланы ирԥшааит ичымазара мзызс иамаз, – надаада ихәда икылызза икылагылаз аҽхәаԥхьыӡ. Уи абас аҳәон: «Аҩыза Маҳаид, иахьа аус бзианы иууит».
Рнацәа наихәлаҵаны абарҭ ажәақәа анааихәлырх, ачымазаҩ «ух гәышьа» ҳәа даақәтәеит. Ашьҭахь дыбзиахан, дук мырҵыкәа аҩныҟагьы дцеит. Уи иҭыԥ аҿы днаганы днышьҭарҵеит Маҳаид, ани аҽхәаԥхьыӡ зыхәҭаны изаҭәамшьахаз.
Ауаатәыҩса аҽхәаԥхьыӡ шаҟа иазгәышьуа, даара ибзианы иаҳәоит ҳәа сгәы иаанагоит уажә ааигәа сгәылаки сареи иҳахьыз хҭыск. Шьыбжьонк амҩа санны сышнеиуаз, аӡы ихықәгылоу аԥслыш еиԥш, илахь еиқәны иқьышә кылшьшьы, имаҭәа-иҩыҭәа дахьынеибаркыз ашәы еиқәара ихьыхәхәа, ҳаӷеиҭа аӡә дыԥсны ихәда дахажьушәа даасыхьӡеит иара. Аԥсшәақәа ааибаҳҳәан, ҳаицәажәо ҳҿынаҳхеит. Илахьеиқәра злаихысцарызеи? – схы сазҵаауан сара. Акыр аамҭагьы уи сазхәыцуан, нас инеидызӡбалеит исҳәаша.
– Уԥсыԥ алагаҩагара шаҟа иманшәалоузеи, угәашьамх ӷәӷәоуп, – сҳәан, ижәҩа ааныскылт. Дшызбоз, иаразнак ала иҽааиԥсахит иара: иҽааириашеит, ихаҿы ааихаччеит, илахь ҭбааҭыцә акҷырақәа ианыз жәпакы налабеит, насгьы ибжьы ҩҭиган, даацәажәеит:
– Ааи, дад, сгәаҵәа цқьагәышьоуп макьана.
Абарҭқәа рышьҭахь хшыҩзцарак сзааит: ишәырҽхәала иаԥсоу ауаа, ишәырҽхәала гәыкала! Амала, шәгәы иаанамгааит, амарџьа, сажәабжьқәа рзыҳәа џьара ҽхәаԥхьаӡык шәҿыскәкәаарц сашьҭоушәа.
Мап, даараӡа иҭабуп, уи сара исҭахӡам.
Аҽхәаԥхьыӡ азыҳәан схамаҵурахьы сиасижьҭеи, абар уажәшьҭа жәашықәса ҵуазар ҟалап.
Амра ҩхашлахьан, Мамаҭла илацәа цәаԥшьқәа ҭырчаа, дцәыха-жьыхауа даныҩагылоз. Адәқьан аҿынӡа снаӡаны боржомк снахәаны сыԥсындаз ҳәа ажәжәаҳәа аҽеилаҳәара даҿын.
– Уара, уанаџьалбахт, маҷк уаасыцхраар, сеилахоуп умбои… арахь ахәыҷқәа еибарҟыжуа сыркит, – лҳәеит, ашә иаалагылаз иԥҳәыс.
– Балагахт… ауаа, аҳәақәа реиԥш иӷәыруа шьҭа сыдәқьан иадеизалахьеит, исааҭ днахәаԥшын, – ҟоҳ, сагхеит ҳәа сыҟоуп, – икьаҿ азжәҩак инапы ҭарԥо амардуан дналбаан, иҿынеихеит. Агәашә инҭыҵымҭаз рырбаӷь аԥшь ду иара иахь ахы рханы ҿнаҭит.
– Ыы, уҿы ашьа ҭашәааит, ашьа, – днақәцәҟьеит уи.
– Кры-кы-кы-ку, – изцасуазшәа абжьы аагахт арбаӷь, нас ауҭрахь инҭаԥрит.
– Иубо уара ухы иақәшәааит!.. – дыцәҳашҳауа агәарбжьара дныбжьалт.
Мамаҭла адәқьан аҿы данааи, иҵабыргны ауаа ӡәырҩы еизахьан. Ицаԥхақәа ырхьархьаруа ашә ааиртын, уахь дныҩналт, даргьы ишьҭеибаҳәа рҿынархеит.
– Зны шәаанҿасыр иауазеи, афы зысыша, – боржом ԥаҭлыкак аахитын аҟәырқь-ҟәырқьҳәа ижәны, ух гәышьа ҳәа данаагыла, ауаа рҽыртланы адахҭа иаакәшахьан.
– Аԥсгахаҵәҟьа урҭом, – дааҟрым-ҿрымит Мамаҭла.
Дасу ирҭахыз аархәон, џьоукы иргәаԥхоз ахьыҟамыз акәу, уаҳа анцәа арахь ҳаҩнаумыжьлан рҳәошәа, инкыдԥшыла-аакыдԥшыланы ицон. Аахәаҩцәа иаразнакала иааиԥхьбеит. Мамаҭла дҿырҳасуа, имгәацәашәпа хыхь адахҭа иқәҵаны, аԥхьаӡага иҵыргәа дышгылаз, школхәыҷқәак газеҭк еимырҟьо икны иааҩналеит.
– Ари убо, иҳәан, – руаӡәк агазеҭ уахь инаииҭеит.
– Изакәызеи, уара, ари?
– Уаԥхьеи, иубап.
– Ҳм… сара иаласхузеи?
– Удәқьан ара иануп.
– Ишԥа?..
– Ирҽхәаны, – аҭак ааҟаиҵеит аганахьшәа иԥшуа игылаз аҷкәын.
Мамаҭла агазеҭ днахәаԥшит, – иабыкәу иахьану?
– Абар, – инацәа ақәкны инаиирбеит руаӡәы.
Анбанқәа акакала еицҵауа аԥхьара дналагеит иара: «Ицәгьам Н ақыҭаҿтәи амагазин. Уи аиҳабы Мамаҭла ауаа ирыгу-ирыбзоу дашьҭоуп, инеиуа-иааиуа дрызҿлымҳауп… Аха Мамаҭла игқәоу маҷӡам…» – гхак змам дубахьоу, – даацәажәеит иара, нас аԥхьара деиҭаналагахт, – «уи ашәҟәқәа бзиа ибаӡом, – ишԥардыри, уара, ашәҟәыԥхьара маҷк ишысцәымӷҵәҟьоу. Аха ус сҳәеит ҳәагьы, аха сымам, сынагаага рацәоуп. Мамаҭла аԥхьара деиҭаналагахт, – «Амагазин аҟны хәаахәҭра иааиуа рацәоуп, аха иара аӡәгьы ашәҟәы идигалаӡом, избан акәзар, урҭ ирну издырӡом, ихаҭа иаартны дыргәыламԥшӡацт…»
– Изҩыда, уара? – аҵаҟа днахәаԥшын иаанихит: «Кәыц Ажыцба». – Ааит, дабатәи Кәыцу, ақәыц ҵәҩан дахарҵааит, – дныҩныҟааит Мамаҭла. Нас даахәыцын, – анцәа иныс, жәаха ихахәы еиқәырчаҟәа, ипатреҭҭыхга ихәда ихшьшәа иааиз шиакәу. Ашәҟәқәа шԥаргои, егьиуеи ҳәа дыҽхырҵаауа ара дыҩнагылан. Еҳ… – даақәыԥсычҳаит иара, – убри акәзаарын сырбаӷьгьы иабоз.
– Оҳо-ҳо, Мамаҭла, оҳ-ҳо, Мамаҭла… – иааиладырӷзит ахәыҷқәа.
– Ҳаит, шәара ала гызмалқәа, – иҳәан, днарыжәлеит. Дара еижәхысла ашә инхибаҳәа ицеит…
Ҽнак зны уаҩы ҳаракык иԥаҵақәа џарџаруа қьаадқәак иҩыҵыршьны адәқьан дааҩналеит. Мамаҭла ицхәаахәҭуаз иҩыза Хьыкәаҷа аԥсшәа анлеиҳәа ашьҭахь дынлазҵааит, ари амагазин еиҳабыда ҳәа.
– Уара изуҭахузеи? – аҭак ааҟалҵеит усҟак хшыҩзышьҭра имҭакәа.
– Аҟәантәи сааит, дысҭахуп уи уск аҵыхәала.
– Аҟәантәи ба? Уажәыҵәҟьа, – афырҳәа ашьҭаҵарҭа дныҩнаххын, диԥхьан даалгеит.
– Уаа бзиала уаабеит! – дхырхәо ауп аԥсшәа карҵәаӡаны ишиҳәаз Мамаҭла.
– Аҟәантә сааит. Шьаликәа, ҳаибадыруаз, – инапы уахь аҿынаирхеит асас.
Нас иҽырҭынчны ацәажәара дналагеит:
– Уажәы ааигәа агазеҭ шәанын, ижәдыруеит, убри аҵабыргреи амцреи аилкааразы саарышьҭит.
– Ҳм… ибзиоуп уххь згааит, ибзиоуп, уааи арахь… – Мамаҭла исас диманы аҩныҵҟа дныҩналт.
Шьаликәа хыхь ашәҟәқәа ахьықәыз днарылаԥшит, аха урҭ еилырганы хазы иқәын. Мамаҭла агазеҭ дананыла ашьҭахь, џьоукы ашьҭаланы иааргьы иудыруеи иҳәан, имаз ахәыҷы неилырга-аилыргашәа иҟаиҵеит. Шьаликәа ашәҟәқәа ахьықәыз акакала иалхны ацәақәа дрыхәаԥшуан, ԥыҭкгьы дыргәылаԥшит.
– Арҭ ирықәшәазеи, рыԥштәы рхыббы, рыхьӡқәаҵәҟьа аныҵырц егьрыгым?
– Ҳм… акрыздыруоу…
– Хшыҩзышьҭра рымам, – иааҿахиҵәеит иара.
– Уаҩы иҭахым, игом, ишԥаҟаҳҵари?..
– Иахьцәыҵажьыз анцәа идырп, ааигәоуп арҭ анцәыруга, – акы ахьаахитыз, иҟаԥшь-ҟаԥшьӡа амҳәыр еиԥш иаархаз илаԥш нақәшәеит, – ари закәызеи? – дааҩнаҟааит Шьаликәа.Мамаҭла ихы ааибӷын:
– Ақәа ахьрысыз акәу?..
– Ақәа? Ақәа аҩы алаҭәаны илеиуа иалагама шәара шәҿы?
– Шәыгак ақәҭәазар?
– Ҿумҭын... – нас иаарԥсыҽны, – ааигәа ашәҟәқәа иҭыҵыз зшәымамзеи?
– Аҟәа сымцацт, иаазгоит уххь згеит, иаазгоит.
– Ҳаихьымӡа-еиԥымӡошәа ҳҟалеит, аагара уамак аҭахымызт, аха, – уи инацлырӷзит Хьыкәаҷагьы.
– Иаагатәуп ирласны.
Мамаҭла Хьыкәаҷа днаскьаԥхьаны ллымҳа дынҭахәыҭхәыҭт, ларгьы ашәымҭак лхалаҭ аалшәыхны дцеит. Шьаликәа ашьҭаҵарҭа дныҩнаԥшит. Уи Мамаҭла иааицәымӷхеит, аха иикыз. Акәакьҭаҿы днарыхәаԥшит еилаххаа ауатка зҭаны аԥаҭлыкақәа еилагылаз, – аа, маӡала акуатка шәҭиуазаап.
– Уи, абас аӡә данааилак иҳаржәларц азоуп изҳамоу, уххь згеит.
– Уи аамдыркәа… Асапын, аџьыка ауаа ирҭаху акгьы шәымаӡам.
– Урҭгьы ҳаман, аха иацы инҵәеит, иахьа исзааргараны иҟоуп.
– Убригьы ҩба… – дааҭгылан, даахәыцшәа ааҟаиҵеит Шьаликәа, нас длатәан иибаз-иаҳаз зегь шәҟәыла ишьҭихит, агазеҭ ианыз зегь ҵабыргуп ҳәа иҟаиҵеит, даналга ашьҭахь, – абра унапы анҵа, – иҳәан, иқьаад иаԥхьа инықәиҵеит, акаламгьы наииркит. Мамаҭла даакәанызанеит.– Ҳзырццакуазеи, ҳахьымӡари уигьы.
– Аха сымам, уласы, – илакҭа ырцәгьаны днаихәаԥшит.
– Ибзиоуп, уара ишуҭаху, – инапы шықыџьқыџьуаз ихьӡи ижәлеи анбанқәа рианы инаниҵеит.
Ақьаад еикәарҽы Шьаликәа иџьыба инҭеиҵан дынкыдԥшыла-аакыдԥшылт.
– Ҭаҭынк умазар, саурхондаз?
– Аҭаҭын ба, уажәыҵәҟьа, – инаҩсшәа ааҵәа игылаз инапы нҭишьын, пачкак ааҭганы инаииҭеит. Шьаликәа уи аахыртны цырак аахихын, инаиргьежьит, аха Мамаҭла иауигахуаз. Дааччашәа ааҟаиҵан, – пачкак ҳабжьамӡо ҳаҟоума, уахь иумаз, – иҳәеит зынӡа ирԥшқаӡаны.
– Иҭабуп, – иҳәан, иџьыба инҭеиҵеит, нас еиманы адәқьан иааҵалахт. Шьаликәа иаԥхьа акәалаԥқәа ирҭаҵаны иқәыз ахьтәы сааҭқәа илаԥш нарықәшәеит.
– Санхәыԥҳа аҩны дысҭан жәаха, хьтәы сааҭк сара исымҭаны илымазар цәгьа исымбазт. Аҟәа амагазинқәа зегьы
сырзеит, аха џьара иаусоухуаз, абас уахьымгәыӷӡо ауп иуҭаху ахьуҿаҳауа.
Мамаҭла, ари ииҳәаз зызкыз еилкааны, даҵамхаӡакәа абарҭ ажәақәа рҿынархеит, – аиеи, урҭ уажәы иҳамагәышьоуп, иуҭахызар…
Шьаликәа иџьыба дынҭаԥшшәа ҟаиҵан, – уажәы ԥарала сеиқәшәам умбои, аф зысша, – даахәыцын, – аҽазны саабжьысп.
– Мшәан, сара угәра зымго сыҟоума!
– Уажә иаҭахым, – ишьапқәа еихго, ихы шьҭыхны ашә ахь иҿынеихеит Шьаликәа. Убри аамҭазы Мамаҭла анапхаҵа сааҭ акәалаԥ ишҭаз ақьаад инылеиҳәан Шьаликәа днаишьҭалеит, данынаихьӡа, иџьыба ацәхьажә ааҭгеит, уи иаразнак идырит иҟалаз закәыз, аха иҽаԥшниҵеит. Ҿымҭӡакәа еихәлаӡырҩуа ашҭа инҭыҵит…
Ԥыҭрак ашьҭахь урҭ аҩыџьа иара Мамаҭла иҩны астол иахатәаны аҩыжәра иаҿын. Хьыкәаҷи аԥшәма – ԥҳәыси уа ирхагьежьуа ирхагылан.
Шьыжьык зны Мамаҭла аусурахь данцоз иқәҿызҭыз арбаӷь аԥшь дугьы уажәы аика ҟаԥшьӡа иӡны уа раԥхьа иқәын. «Ҟеҳ, иуқәнагаҵәҟьаз ухьит, абри шузыԥшыз збон сара», – дхәыцуан Мамаҭла, илақәа жьаржьалеиуа дахьтәаз иқьаф шыҟаиҵахьазгьы ҩашьомызт.
… Асас данынсакьаргоз, амра амшын инӡаалон. Амашьына ааины агәашә аԥхьа игылан. Мамаҭла Шьаликәа днаскьаԥхьаны диҿагәыбзыӷуа диҿаԥырԥыруа диацәажәон:
– Шьаликәа, уххь згааит, ани аус хәыҷы азыҳәан хьаҳәа-ԥаҳәа сырҭо сҟоумҵан, саргьы суаҩуп, наҟ-наҟ иҵегь ҳаиқәшәап. Ари амашьына усгьы Аҟәанӡа уагоит.
«Ааит, аллаҳ диқәшәиааит, ари уаҩы гьангьашк иоуп убоу», – ихала даахәыцит Шьаликәа, нас дааҟрымҿрымшәа даацәажәеит:
– Уи ҳнапаҿы ауп иахьыҟоу, иабаҳацәцап зугәахәуеи, Мамаҭла.
– Аиеи, аха… – уаҳа ииҳәара изымдыруа дааҭгылт Мамаҭла.
Шьаликәа иџьыба дынҭалан, иқьаад аацәыриган, ҿааиҭит:
– Ари умбои?
– Избоит, сааукәыхшеит, избоит.
– Иануҵалак ачҳауеит, иуҭахызар, иара зынӡаскгьы иԥызжәап.
– Анцәа иумҳәан, уара ухы узырхьша сара иусырҟаҵом, амала…
– Еи, Мамаҭла, – иқьаад ааиҵыртланы, – абра ианысҵаз умдыруеи?
– Ҳм… изымдыркәа.
– Арахь ашьҭахь иаарҳәны иара ԥзыргауа даҽакы надсырҷаблар?..
– Ааи, сааукәыхшандаз! Мшәан уара… – инапқәа рџаџо даагәыдикылт.
Шьаликәа аԥшәмацәа аԥсшәа нараҳәаны, амашьына дынҭалеит, идәықәлаанӡагьы Мамаҭла ихы иҿажьны диацәажәон:
– Унапы сануп, уара уоуп сзықәгәыӷуа.
– Сара исҳәаз ҳәоуп…
Амашьына алҩа нашьҭыббын иаахәарчарны аҿынанахеит. Архәара инаваҵәиаанӡагьы уа дгылан дазыԥшуан, нас аҩныҟа даагьежьит Мамаҭла:
– Сырбаӷь рыцҳа ансықәҿнаҭ, ҳаӷеиҭа уамак иазҳәаз џьысшьон. Ус сҳәеит ҳәа, зыкәты шьны зсыӡбал ашьклазҭәаз сиҩызахар? Аха изызуз маҷума?..
Амшын аҽхықәкылан игылан акинотеатр «Амбара» аҭӡамцқәа еилыӷрааӡа, аӡԥсы аҿыкәкәо. Ҽынла сақь-цәымҟәыҿк ныларҵон, ахәылбыҽха иаалырхуан, акино дырбара ианалагоз.
«Уара, шәанаџьалбеит, ауаа шаҵатәоу ирықәҳар, ахьымӡӷҵәҟьа аагоит, аҿыц шәызмыргылозаргьы, инеихыргәа-еиҿыргәашәа иааҟашәҵар», – рҳәон уи ҭынхадаха иахьыҟаз
збауаз шьоукы. Зынгьы хыхь аҵкарахьшәа аҭуан амыҩрны икаҳахьан, аха бзиашәа уи аӡәгьы ԥырхага инамҭеит, амала ашьыхга, ашәыга уҳәа иҩнаҳаз акраамҭа адәылгара иаҿын.
Анс уҳәа, ас уҳәа уи акинотеатр аремонт нап аиркит уи адиректор Лад Хакәыцә-иԥа Гьаргьадаа. Ақалақь Совет аргылара аҟәша ацхыраара ҟанаҵоит. Аха изыхәоз урҭгьы, ахаҳәҵәаҳәқәа ианынарыха-аарыха, аимышәшәара иалагеит. Иԥсахтәқәаз рацәахеит, анаатә ахьадсылоз ашьҭахьтәи аган зынӡа иамхны ҿыц иҟаҵатәын.
Абжара аҟара ианнеи ирымаз аргыларатә маҭәахәқәа рцәынҵәан, «Межколхозстроиаа» рыцхраарада ԥсыхәа ҟамлеит. Лад инықәыршәны уи аиҳабы Ҭафықь иҿы дцеит.
«Абааԥсы, аремонт аанкылахоит, хәышәҟа цыра ақьырмыти, хԥаҟа тонна ацементи сҭахуп», – ҳәа ишьамхы арсны диҳәеит.
– Ибзиоуп, иабахәа, ҳкинотеатр заҵәы, ирԥхашьагаха, аԥшаҳәаҿы игылоуп, амашьына аашьҭы иусҭап, – иҳәеит.
Ирзоужьыз ақьырмыти ацементи аарган, аремонтҟаҵара ҩаԥхьа нап адыркит. «Анцәа иџьшьоуп, уажәшьҭа иаа_шьақәырцалт», – шырҳәауаз иаагылахт, иҟалаз уи ауп, ахыб кылқәыршәаатәын, бӷьыцқәак атернит аҭахын, убригьы адиректор Ҭафықь дизцан диҳәауа-дичауа имхны иааигеит. Уи ухы иқәукрын, акьыргьы имхтәхеит. Уи ӡҩаны инахьырҳәа-аахьырҳәан, иҿрашҳаӡа иааӡаарҵеит.
Алаба еилаԥса ауаҩы дашьуеит, анапы еилаԥса ауаҩы дааӡоит ҳәа шырҳәо еиԥш абасала, инеицхыраан, акинотеатр «Амбара» аремонт ҟаҵаны иалгеит. Ашҭагьы аџьџьаҳәа уаала иааҭәит. Дук хара имгакәа, убри ашьҭахь иааит акиносахьа «Апатын 402». Ақалақь аҿтәи ахәаԥшыҩцәа инарыцлеит ақыҭауаагьы.
Асеансқәа ҩбаны, ихԥаны ишырышьҭуазгьы ирызхомызт, еицырхәхәа акасса ахышә иадгылаз рҵыхәа агәашә аҿынӡа инаӡон. Ари акино хазына аӡбахә ауаа ирылаҩит. Ллымҳа аҿынӡа инаӡеит Ҭафықь иԥшәмаԥҳәысгьы. Уи лхаҵа дааисны дылкит кино ссирк ааны иҟоуп, иҳарба ҳәа. Иаргьы мап ауикхуаз, иџьабаа зду акинотеатр аҿы дзымцаран иҟазыз,
«Апатын 402» иашьашәалоу акиносахьақәа лассы-лассы иаурзаахуа?..
Ԥсшьара мшык азы ахәыҷқәа аашьҭыхны еиманы ицеит. Аха акәша-мыкәша узнеиуа иҟамызт… абилеҭ азы рыхқәа ԥибаҽуан.
Ҭафықь иҭаацәеи иареи азхаз иааҭгылеит, аԥхьатәи асеанс иалган, ахәаԥшыҩцәа дәылеибаҳәа рҿаархеит.
Анаҩстәи асенас ахь инеираны иҟаз, акасса иадҵны иҩны ашә ахь ицон. Уаҟагьы ауаа еидҵәаҵәала игылан.
Араҟа ԥсыхәа амамзар ҟалап, сҩыза Лад Хакәыцә-иԥа дызбапи, билеҭқәак шԥасимҭари, иҳәан иҭаацәа дынрыдҵын, ауаа днарылсны иҿынеихеит.
Адиректор ишә данынхыҵҵәҟьа:
– Уа, бзиала уаабеит, Ҭафықь ушԥаҟоу, уанаџьалбахт, усымбеижьҭеи… – аԥсшәа карҵәаны днеиԥылеит иара.
– Бзиа суба, цәгьа суба, сааит. Сҭаацәеи сареи акино аабап ҳгәахәын, абилеҭ уаҩы имоуазаап, џьара ԥсыхәак узыҟаҵозар?..
– Абааԥс, ҽак азын акәзар, иахьуҭаху сыҟоуп, абилеҭ азы усмыҳәан, – иҳәан, дӷьаҵәыӷьаҵәуа исас днеиҿаԥшит.
– Абилеҭ азын ауп мамзар, уаҳа уаҩы узиҭахузеи, акьыр, ацемент уҳәа усгьы уара иудгалам, – иҳәеит игәы нханы Ҭафықь.
Мыскьын Қәҭарба шьыжь шаанӡа дҩагылан, иҽеилаҳәаны, иеимаақәа наишьхарԥаны дындәылҵит. Ааҵра дахьнавалаз аҭалассер ззырҳәаҵәҟьо ибеит. Акәытҵара аҵа ҵшәааны иҟан, акәшамыкәша ахәы катата… Инықәкны исаз ихы, ԥсҳәысҭра мацараха, ахырҵәыжәга еиԥш иԥаҵақәа хахаӡа, ихы нырҟәы-нырҟәо днеин ацаҵа дныҵаԥшит, иалшәшәан хыхьтә илеиуаз акәытхәы ижәҩахырқәа инарықәԥсеит. Ԥшьаала ашә ааритын, уахь дынҭаԥшит, акәытқәа арыцҳара ду ишақәшәаз удырратәы, иҟәыҟә-ҟәыҟәӡа акәынҭхәқәа рахь икҿатәан.
Арцынак амҵәыжәҩақәа хахаӡа, ахы наҭааҭо аҩызцәа иаарылҵын, ахышә инылагылан иаанаԥшы-ааԥшит: «Уабаҟаз, ҳандырҵәон», – аҳәарашәа иааҟәлеи-ҟәлеины ицәыҵахх-цәыҵаххуа иналбааит. Егьырҭгьы ашьҭаҳәҳәа инашьҭалеит.
– Акы, ҩба, хԥа, ԥшьба… – иԥхьаӡон Мыскьын икәытқәа азхаз дгыланы, – анышә уамандаз, аха убаҟоу акәымзар…
Агәыблаа зҩыҵрак иаарыдгылаз аԥшәмаԥҳәыс, лнапала аԥшрыц ҩҭыганы иԥсаҟьаны аԥсаатә инарылалԥсеит. Уажәы-уажә рыхқәа ҵаарҟәыло ишьҭыҟәшәаны афара иналагеит дара. Аха шьоукы-шьоук рылацәақәа еиқәыԥсоушәа, зымҩа игыланы иԥшуан, ргәы иагомызт…
– Ирылаԥшзеи арҭ, акрыфарагьы ргәы ахымло? – даауаруарит аԥшәмаԥҳәыс лгәыблаа илкыз ҭарцәуа…
– Иаха бгак рылагьежьзар акәхап, хцәҳәы ыҟаӡам, хәдацәҳәы ыҟаӡам…
– Уу, ҿашәа аимуааит, алашәага ирызшахааит, аҵааршә илашәны, иҵыхәкәагәӡа анцәа исирбааит… – шәиԥхьыӡс илдыруаз зегьы ашьҭалҳәон, иаха аҵх аҽалакны ирҭааз агыгшәыг ҟадыџь…
Мчыбжьык аамҵыцкәа, ааилашәшәымҭаз имҳәа-мырза, иаакылсын, ирҟыжуа даҽа кәтык аманы ицеит. Мыскьын усҟан ахәы днықәгылан, дхысит, дыҳәҳәеит, дҟааит, аха иааг, илҭахәаша ицахьан. Ашьҭа дынхылан излааз, излацаз гәеиҭеит, икылсуеит ҳәа игәы иахьаанагоз, амыӷ, абӷьы ақәыжьны ашьацҳәа наиргылан, мхырашәара дцеит. Уаҟа дахьнеиз арашәара даҿын аӡнырцәынтә иааны иҿаԥхьа анхара ҟазҵаз, илахәыла Лаӷәыт-иԥа Баӷыр…
Ахәылбыҽха рырашәатә иалганы ихынҳәны ианаауаз, амхы акалҭаҿыҵәҟьа, игәылеи иареи наҟ-ааҟ еиҩызшоз аӡиас рҽынҭарыԥсан, рыҽрыхь акраамҭа ахықәаҿы итәаны рыԥсы ршьон. Мыскьын иҩыза аԥсшәа иаҳәаны аҩныҟа дышцоз ашьацҳәақәа ахьҳаз ахь днаԥшит, дӡырҩит, аха џьара акы аҿоуп иҳәартә имбеит. Адырҩаҽны ауп уи анаҿашәаз. Данылахаххы, иҷашәшәықәӡа длаҿаԥшит, иагьааӷызыӷызит азныказ, зныкыршәа ауаҩы дшымцәажәара иаацәажәеит иара:
– Сыԥсит, сыӡит, сшьы!.. Исхарам кыр сақәшәама?..
Мыскьын азныказы иеигәышә нақәирххеит, аха изымгәаӷьит уи ашьра…
– Иуҭаху сызу, унапаҿы сыҟоуп, аха… – абз ақьышә инықәнашьын, аҽрыцҳатәны алацәа неиқәнаԥсеит…
Аԥшәма, ихьыз здырхуада, игәы аахьаԥссан, ирхха иикыз иеигәышә лоуишьҭит.
– Ех, абаак, кәтык афеит ҳәа ишԥасшьуеи адәы иқәзааит… Нас саргьы аҽԥныҳәа садыргап нҭыҵ-ааҭыҵ: дыхжәоуп, гәымбылџьбароуп, рыцҳашьара илаӡам ҳәа…
Ашьацҳәа наҟ-ааҟ аиҿашәарҭақәа дларықәгылан, ацқәа неихырԥхьаны, абгахәыҷы ааҿихит.
– Закәызеи, Мыскьын, ушьацҳәа абга аҿашәеит акәу? Удырҩатә еиӷьхааит… – даацәажәеит иааидгылаз илахәыла Баӷыр.
– Иаҿашәеит, аха иҟауҵои?.. Уцагәышьа, амала аҽазны ухабар анызба, уара узы акгьы ыҟам, – ашәымҭаказы иноуижьит.
Ихьаԥшкәаԥшуа, иҵиҟәҵиҟәуа аҿынанахеит…
– Ааҳ-ҳа-ҳа-ҳа!.. – ҳәа икьатеиах ԥҵәо дааччан, Баӷыр убас бла гызмалқәак игәыла инеиҿеирԥшит, ахаан идимбалацыз. Иззакәу издыруам, аха уажәы импыҵыҵны ицаз абгацәа нихикааит.
– Ҟыҳ, аԥсцәеирымга!.. – иҳәеит Мыскьын деиџьыԥӡа дахьгылаз. Еиманы ҩаԥхьа ҽагакра ицеит рҩыџьагьы. Амра анҩаҵхахоз, амхырашәара иалагаз такә иааскьахьан еиԥш аан, мҩасҩык дааҭгылан аԥсшәа нареиҳәеит.
– Машьшьалаҳ, мхы ҟаимаҭуп, арашәара шәахьӡар…
– Ҳашԥахьымӡари, џьушьҭ… – аҭак ҟаиҵеит аԥшәма.
– Ҩыза бзиакгьы дудгылоупеи!
– Ыы, сатәоумбеи? – иҳәеит егьи иҽагаҿы ҟьаҟьа ду иҽанҵо.
– Иауазеи, уатәазымбакәа… – иҽы даасын иҿынеихеит. Ԥыҭрак данынаскьа, дааҳәын, даацәажәеит:
– Қәак леир, шәызҭоу амхы иқәҳәазаны абрахь аӡахьы иҭаҳар ҟалоит.
«Ииҳәауа закәызеи, анцәа дишәиааит!» – днахәыцт Мыскьын.
Убри ашьҭахь, дук хара имгакәа, зыԥсы ҿиххьаз абга даҽа кәтажәк аманы ицеит, иагьазымхеит. Ус акакала иазцон Мыскьын иԥшәмаԥҳәыс лкәытқәа, зныкымкәа ҩынтәымкәа дахаҩеит, ҩыџьараҟагьы ашьацҳәа иргылт, ани агызмал, аԥышәа амамзи, иаҿашәо иҟазма, иааҵра ишыҟоу, аҵыхәа ниҿаҟьа ицон…
Ҽнак зны фархьк аазгоит ҳәа иԥҳәыс дахьынҭыҵыз лызшьапык ашьацҳәа иаҿашәан, ишакәымз иахәит, ахәырбӷьыц ақәҵо акраамҭагьы ахәшәтәра иаҿын уи лшьапы.
Аҵла иалыҩрыз амаҭ ицҳаит ҳәа, уахык зны ирахә ахьҭакыз абора ашә ааԥҽны қәыџьмак нҭалан, ишақәыҳәҳәоз ишақәҟаауаз ӷаацк рцәафеит.
Маџьарк џьара иԥшааны дназышәарыцеит. Дыххымшақә дышнеиуаз, имаҵуар-лақәа ицыз иныҵдырҟьан, ишаарцоз, деихсырц иҽыназикуаны еиԥш аан, агыгшәыг алақәа ҭӷынҷааӡа инаихәаԥшит, дшәоу, дмаҷҟәику, уара идыр, иабџьар амц аҳәеит, ихымҭа блаҟьеит… Аҽазныхгьы арахә ишрылагьежьуаз дахҭыгәлан, ишәақь ақәкны ишикыз, иааҭгылан ани аԥхьан еиԥш, аӷаџаҳәа иаацәажәеит:
– Ыы, уара адугаӡ, адугаӡ… акәу џьшьа, гаӡарак ҟаумҵааит, сара ԥсабарала ишоу аӡә соуп, зшьамхы инанамго, зшьапы зыҵӡаахьоу роуп акәымзар, аҭамамқәа срылакьысуама?..
– Ыы, сырахә-сышәахә, анаа…
– Урҭгьы ирылам џьушьо, ма аԥсыҽқәа, аԥсадақәа…
– Уи, уара уус иалоузеи, ыы?.. Сара сҿы рҟьам ҳәа уаҳама, сеидру?..
– Уареи сареи иаҳзымхо иҟоузеи, нас убри ҳнахибарҟьан ҳнибарҵәарыма, иара усгьы ҳаԥсҭазаара ашәарҭа иҭагылоупеи есымша…
«Садызцалазеи, уҳәарауазеи саргьы?.. – игәы аахьаԥссеит Мыскьын, – сыла уаԥырцқьа наҟ!» – иабџьар длахан, дмида-гәидаха ацәгьара иаухьаз анажьны аҩныҟа даахынҳәит убысҟангьы Мыскьын.
Ус аамҭақәа ықәыҩр ицон, иҽаҩра ҭеигалт, Баӷыргьы ихәҭа наииҭеит, икәытқәа аҟит рылаланы иаақәнахызшәа иаимпыҵанҵәеит, ирахә рахьтәгьы жәгыдыки цәтәрақәлаки
роуп изынхаз. Ҽнак зны иԥҳәыси иареи аԥш ҷыҷны ифо, ажәақәа неимда-ааимдо аҩны иштәаз, иаадыды-мацәысын, ақәоура иалагеит. Аҩарқәа хыҵит, лак иажәра аӡы зҭамыз акәара хаҳәи-мҿыхәи еизыҳәҳәа иаманы аҿыланахеит.
– Аа, Анцәа!.. – рҳәеит хаҵеи-ԥҳәыси рцәа иҭаӡыӡо…
Ашәымҭаказы аӡы иазҳаит, амхқәа инарыҵаҵәеит, рыҩны иаҵалаанӡа рҽырҭынч итәан. Аӡы ихыҵыз ачуан иамҵасит, абҟәыл иамҵасит, аха иааг… Имадаӷьмадашәо рчысмаҭәеи дареи шеилаз ршьапы инықәҟьеит.
– Уу, уу! – ааҭлырҟьеит иԥҳәыс, амахә-чымахә дырхьынԥашо дахьнеиуаз.
– Аԥсуаа шәыҟазар, абааԥсы!.. – дыҳәҳәеит лхаҵагьы иԥсы данақәыԥшӡа.
– Аиеи, аиеи, уахьыласкьо аԥсуаа хар рымамкәа инхоит, уа уамырхуеит, – иҳәеит нырцә игыланы иԥшуаз Баӷыр.
– Абаак, слеиаанӡа исыхьша сыхьуеит…
– Акымзарак ухьуам, умшәан, аҳаҳаи!.. – игәы ирӷәӷәон уи илахәыла.
Бнатә рбаӷьк, аикақәа хәамзамуа, аҳаскьын ԥшқарахқәа рхықәцәақәа акәкәыҳәа инарымхо, абна ацәхыԥ иаваланы ишнеиуаз, аҵыҭәа зқәиааны иҟаз хаҳәык инықәԥалеит, иааҭгылан, инаԥшы-ааԥшит, иагьааҟәырҟәырит, изакәу здырхуада, гәалак амоуп уҳәаратәы иҟан иара… Нас уахьынтәи иналбаан, қыдбажәк инамҵагылан, ацқәа наларԥаны хапихәашқәак налнаҟәшәааит… Ақьаф анкыднаҵа, азхара аныҟала, амҵәыжәҩақәа наҟьа-ааҟьан, ԥагьашақә ауп уҳәаратәы абжьы ааргеит:
– Кры-кы-кы-ку!..
Убри аамҭазы, иахьынтәаанагаз уара идыр, бга хәҵыш дук ачықьра иаалҵын, иназыҭрысит.
Иҩт ишзахәоз арбаӷь, абар уажәы-уашьҭан иахьӡоит уҳәоны еиԥш аан, амҵәыжәҩа еилыӷраақәа ашырҳәа иааҟьан,
иҩышьҭԥрааит. Ашәымҭаказы абга уи инацрасит, азныказы иааҿабаҭбаҭын, аха иаулакгьы иаампыҵҟьаны ишзахәоз ԥхьаҟа иеихеит. Абга ауаагылахуаз, ахәыжә аҿатата, аҿыҵа аӡы аауа аҿаҵахәы иашьҭан, ус ишнеиуаз гәарабжьарак иныбжьанагалеит, иахьӡарц акгьы агымкәа, арбаӷь аандакы инықәххит, иакырц еиҵас иԥеит дырҩегьых, аха иамуит, егьи ишзахәоз наҟ агәарԥ аҽҭанажьит. Ааигәа иҟаза алақәа ирцәшәоу, мамзаргьы ҽак ахьу, имидагәидаха иаахынҳәит.
Абнатә рбаӷь ахәыжә алыппы, аҵыхәа кьаҿӷәаӷәаӡа, аика акәзар, ашьа ахьшы, ацалаҟьа иқәгылаз аҩнатә рбаӷь инаҵагылеит.
– Уаашьа сгәаԥхом, ишсоуҳәара, цәгьара ҟалама?
– Цәгьара ҟалама ҳәа ушԥаҵаауа, мым сышьҭаланы иаауан, иумбаӡеи? Усыхәа, акы иеиԥшымкәа суҳәоит, – аҳәеит аԥсы агәы икылахауа абнатә рбаӷь.
Аҩнатә рбаӷь зҵыхәа зышьҭарҽыланы ицоз абга инақәмақарын, арыцҳацәа зхьыкәкәа аԥхьа игылаз абнатә рбаӷь аарыцҳашьан, акәытҵарахь инанаԥхьеит. Уи убыс ҭыԥ ԥшӡак аҿы инхон, аиаҵәара иагәылашьшьы, иамеилаҳарыз дзусҭадаз…
Сас изыҳәа згәы ҭыӷьӷьаа иҟаз, уаҳа ишԥаруаз, арыцҳара иацәцаз нымҩахнага, аҭыԥ-аҭышә азалнахит. Акәкәыҳәа иҳәуа аҩнатә ԥсаатәқәа ирылан. Шьыжьы, хәылбыҽха рхәы анрымҵарыԥсалак, уажәраанӡа урҭ рган зҽавакуа инеиуаз, ашырҳәа инарылаԥаланы, ахы шьҭацало арыцқәа шьҭнаҟәшәон. Знык ачыҟәа анҭәлак, ихәапжапуа иҿыҟаԥшьаа амӡырха инықәлон. Ԥыҭрак анҵы иӷьеит аикақәа, еилҟаа иҟаз аҵыхәагьы еинылеит… Зны-зынла иахҭашәоз уара идыр, ирылагьежьуан аԥсаатәқәа, чычарҭахәыс иакит рарбаӷь заҵәы… Уи имшәа-имырҳа иаахыкәласуа иапҟон, аика ианкны иарҳәазон, аҽҭҳәаны иахьажәлоз акәу, изыхҟьазаалак агәы амнаҟьеит, имчыданы, ихымхәаны иҟанаҵеит. Рхәы анырзыршалак, ааигәара инанашьҭуамызт… Ҽнак зны илаԥханаҵан, лажәхырԥа азуны ашҭа инҭнацеит, иҟанаҵагәышьоз убри нахысгьы, ихрааӡраауа агәарбжьара иныбжьалеит.
Атәым рбаӷь акәытҵараҿы акәытқәа ирылагьежьит, иԥхарсны иҿҟьаса ирышьҭан. Ихәыдраазуа ашҭа иқәыз, иҟәынд-шәындуа рышьҭыбжь умаҳауа, цәгьала иаақәхеит.
Аҩнатә рбаӷь рыцҳа абацахуаз, ихраандысуа, инкыдԥшыла-аакыдԥшыло ацәыҵарақәа ирцәыҵан, аҳаскьын агәы анԥнаҵәалак, амхқәа рҿы аџьықәреи рыцқәа инарымҵкласуан. Уахынла аҵла рымахәқәа рҿы иԥхьон, ихырсасуа иаашаанӡа уа иқәтәан, ианаашалак иналԥрааны ақәаҵа иныҵалон. Иара ахьиз иахьааӡаз аҩн гәакьаҿы атәым рбаӷь ахын, ишаҭахыз аҽырԥагьа ашҭа иқәын. Ҽнак зны иҽырбо, аикақәа ахаргыланы ашҭа инҭыҵын, абаҳча иҵаланы ишнеиуаз, амҩан иааԥылеит, ани ирыцҳахәха, инкыдгәгәала амҩа ианыз арбаӷь.
– Сзыхурҟьазеи, уара, стәы-сымаа сақәиҭымкәа сзыҟауҵазеи? – иаашшит иара.
– Утәы-умаа ҳәа акгьы умамызт уара ацалаҟьа рбаӷьшәа иҟоу, уи ҳара иаҳтәын, ани зны-зынла убжьымӡанра иургалозгьы ҳара ҳабжьы иацырҟьоуп, абри уажәгьы иузымдыруазар, ухы ҳәҳәага иухагылоу башаӡа иухагылоуп, акгьы ҭам, иҭыԥшшоуп.
– Сгәылак иааисуа дрыпҟон, сызхшәырҟьозеи аниҳәа, ужакьа еицаҟьоуп ҳәа иарҳәан еиԥш, иҟалазеи абааԥсы акы сақәиҭӡамкәа, истәышьҭроу ҳәа ак сымаӡамкәа?..
– Утәы ҳәа акгьы ыҟам, ицеит, иԥрит, уҵыҵ абри ақәаҵарагьы, мамзар, уԥсы иҭакьышәугьы наҟ иааҭсыхуеит…
– Ҳаи, намыс анцәа иуимҭааитеи, уалгаӡаны ушԥаҟоу…
– Анамыс уара иумаз, сара – ари амал, иуаҳама?
– Сҳақ шԥоухьымӡари, мышкымзар мышкы зны…
– Хәдыш-иԥа, баӷьырԥаԥа… ика хәамзам, хәдырџьаџьа… Кыр-кы-кы-ку!.. Уҵыҵ наҟ сыла!.. – амҵәыжәҩақәа ааргәаԥгәаԥын, ашьапхыцқәагьы нышьҭнашьит.
Ажәа сымакра уаҟәымҵыр, снуҿаԥаланы ублақәа ааҭысхуеит ҳәа акәын уи иаанагоз.
Аԥшәмара иалхәдаахаз арбаӷь ахы ақәыжьны, ԥсхәыц ихәыцуа наҟ инаԥырҵит. Егьи ишадырлац еиԥш аикақәа ргыланы, аҟаԥсцә гьалгьало аҳаскьын ԥшқарахқәа инарымҵкласуа аҽеиамартаӷа абаҳчара иныҵалт. Ҵаҟа акәарахьгьы иналбаан, анцәа иҳәауашәа ахы зны ажәҩан ахь ирхо, нас иларҟәуо ӡык инахәан, ҩаԥхьа абаҳчарахь иҩхалеит. Аҽнынтәарак афара-ажәра ишаҿыз ахьыхәлазгьы амбеит. Имида-гәидаха аҩны ианааи, акәытҵара ашә адыркхьан, инамха-аамхеит аха иауазаартыхуаз.
– Еи-чеи! – аҳәеит, аха егьырҭгьы, ҽмырҳа, ҽырдагәа ҟарҵазар акәхап, ахышә аӡәгьы иааимыртит. Ихәап-жапуа, имақаруа илалбаан, ашҭа инықәԥш-аақәԥшит, аха уаагьы иҽеиз акагьы амаҳаит… Агәы анԥҵәаӡа, иааԥса-икараха иҟамзи, ашҭа аварахьшәа игылаз алаҳа аҵаҟа ахҵысҭа инахатәеит. Алацәа нҭаауаны еиԥш аан, ахахьы иалкьны инашьҭыз амахә аҿынтә «хәыр-чыр» ҳәа шьҭыбжьык алымҳа иааҭасит.
– Уарбану, уара, уа сханы иҟәырҟәыруа, амахә иалатәоу?..
– Сара соуп, сузымдырӡеи, ашҭа иҭуцаз, аԥшәмара иахубааз, ҟәын-ҟәыли, ҟәырр, Ҟәыли-иԥа даӷаҷиа Даџьриҳа иԥаԥса…
– Шьахәуп, аха уахь ухазгалозеи, уҿараха нҵәеит, – аҳәеит иаагәыбзыӷ-хәмаршәа иара.
– Сабацарыз нас уаҳа? Ҭыԥ ансмоуӡа, абрахь схалеит…
– Унҵәымааитеи, уаҳа ҭыԥ умоуӡозиз?..
– Иабасоуаз…
– Уара мыжда, уааигәа ҭыԥ ҟамлаӡари? Аҵәҩан сабахатәари, насгьы араҟа игәаӷьуацәоуп аԥхьара… – уахь ихәнарцгьы аҽыназнакит.
– Акәу џьшьа, арахь укыдымлан, мамзар, иарамшк уаҩызастәуеит, махәи-ҵәаҳәи акы увызгом.
– Изумҳәауазеи, уҳаракны уахьықәтәоу… Рыцҳашьарак улаӡамкәа, ҳагьеижәлантәупеи, ҳаицәтәымума?..
– Уи азоуми, нас, бзиа узсызныҟәаз… Аҵыхәабаба уазшахааит уаҳа акакәым… – амҵәыжәҩақәа аарбаҭбаҭын, амахәқәагьы ааҵысҵысит хыхь иахьықәтәаз.
– Бзиоуп, амарџьа, бзиоуп… Уҽеиқәк, – аҳәеит ҵаҟатәи арбаӷь, хыхьтәи ишамуаз анаба.
Аҵх ықәҳа ицон, иара азшьапык агәыҵак, икьаҩӡа аҵәҩанқәа рыбжьара ибжьатәан, «уу-су» ҳәа алада абгақәа ианааиларԥсалак, аҭҳарцәҳәа иааԥшуан.
– Оора! – аҳәахуан аҩада иҩаԥшны.
Егьи ицәыха-жьыхауашәа, ахы ырнааны алада илаԥшуан, иԥсыр акәын анақәҿнаҭышаз…
Ашара иныҵалоны еиԥш аан ауп, ани иҟалаз «арыцҳарагьы» шыҟалаз. Абга аҵлақәа аҽрываӡо ишааиуаз арбаӷь ҟадыџь зықәтәаз аанда иладыххылеит. Аԥсаатә шәаны амҵәыжәҩақәа анааиҵнах, абла ҭиаҵәаақәа аҵх иналашьқьарын, аҿаԥ ааҿыҵгеит.
Еимлагәа икны иагьааҭрысит.
– Абааԥсы, уаҩы шәыҟами, шәсыцхраа!.. – иҳәҳәеит иара.
Хыхь иқәтәаз ацәа иалнахит аӷьалпалбжьы игаз.
– Шәсыцхраа! – еиҭах абжьы ҭаҟҟы иаагеит арыцҳара иақәшәаз, – оора!..
– Оора, уҳәоу, аӡы шцо уцеит!.. – шәиԥхьыӡкгьы нашьҭанаҳәеит иара.
Ишшарыз ианша, махәык ахьтә махәык инықәԥало илалбааит ибнакырц аҷык аазыгхаз аҩнатә рбаӷь. Еихаеигәо ахҵысҭа ихыҵны ашҭа ианаақәгыла: «Кыр-кы-кы-ку!» – ҳәа ааҿнаҭит игәыкны. Ари иаанагоз аҩныҟа схынҳәит ҳәа акәын.
Убри аамҭазы, акәытҵара ашә аатын, аҳәҳәыҳәа адәы иаақәлеит зыԥсы иақәиҭны иҟаз акәытқәагьы. Арбаӷьи дареи неилаҵәеит.
Ақәа аур аҭахушәа, иаҭахымшәа ихәаиҵәиуан амш. Уарла-шәарла аԥсҭҳәа ҽыҭҳа еишьылқәа иаарылҟьоз амра аҟаҿыҳәа ицҳауан. Игииуа амҩа ианыз арахә ацәыҵарақәа ирзыҩуан рҵыхәақәа раҳаны. Ихы нкажь-аакажьуа дышнеиуаз дааҭгылт уи. Иарӷьарахь амҩа ацәхыԥ аҿы акыц цәҩажәқәа зқәыз, анбан «г» еиԥшны игылаз аҩны лаҟә днагәыдыԥшылт. Абарҵа ашьаҟақәа руакы, икылгәыгә-мылгәыгәшәа мыркац ҵәымӷла иадырҟацалаз аҭанақьы ԥшьыркца абри аҩыза аҩыра аанихт: «Араионтә қыҭатә хархәаратә гәыԥ». Иҿӷьырны иҿаз агәашә дынҭысын, ашҭа
дынҭалт, ҽык хырсысуа аҵла гьежь иамҵагылан. Уи днавсын хыхь дынхалеит, аха иауизаартыхуаз, иҵырҟаца иаркын. «Макьана имааицзаап», – даахәыцит иара. Даахынҳәны: «Ақәышь угааит, ақәышь, уабагылои уззаӡа?» – аҽы наиршәан аҵлашьап иадҟаҵалаз атәарҭаҿы днеин ибӷа кыдҵаны днатәеит. Аанда ашәҭқәа аваӷӷа еиҭаҳан, иҟаԥшьыуаркалеиуан агәилқәа, ашьац қашәшәон, амала икәша-мыкәша аҽуац иаганы иҟан, ашәҭ фҩыхааи аҵәыҵәфҩи еилаӡҩаны иԥынҵа ишҭасуазгьы, ихаҿы араҳаҭра анырԥшуа, игәы харшаланы дтәан уи ашәшьыраҿы. «Нымха-хымҵәа, ҟьамсар ҭхалараа!..» – иааигәалашәеит анкьаӡа зны игәыла Ҷап аԥхьарца ианҵаны ииҳәалоз ашәа: «Аӡәы иаҽԥнысҳәахуазеи иара, са схаҭагьы ус ами сшыҟоу, суада аҭӡамц кыдыҩрны, акранқәа аӡы ркылсуа, зынӡа иҿаасҭахеит. Сыԥшәмаԥҳәысгьы ҭыԥ сылҭом, шаҟантәи исаҽԥнылҳәахьоузеи убри. Иаҳҳәап, сара иманшәаланы исзыҟазҵо аӡәгьы дысԥыхьашәом, иаасыԥхьалак зегьы раб ихә иаҳәауеит. Аха арҭ? Арҭгьы сара сеиԥш имчымхазар акәхап».
Ихәыцра ааиԥнарҟьеит абгахәыҷы еиԥш, аҳәынҵәа агәыҵатата ашҭа иааҭалаз «Москвич» абжьы. Ашьҭақәа еилыӷраа ашьац татара инанҵаны инаҩсшәа иаанҿасит. Убрахьынтә иааҭыҵыз ауаҩы ишҟа иҿынеихеит иара, аусҳәарҭа дныҩналаанӡа сызиацәажәозар ҳәа. Ипартфел чаҟәаӡа иҩыҵразза амардуан ишьапы наҿаиргылауаны, дҳашԥышуа днаихьӡеит.
– Шьыжьыбзиа Ушьангь Тагә-иԥа! – дхырхәаны аԥсшәа наиеиҳәеит иара.
– Аа, Хасхачих уоума?..
Урҭ анстудентцәаз уи егьараангьы дубаргьы Хасхачих ҳәа философк ишәҟәы иманы ддәықәын, изларҳәауала, иара убри алоуп афилософиазы аԥышәарагьы шиҭииз, ашәҟәы автор астудентцәа хьыӡшьараны инаихырҵан иахьа уажәраанӡагьы ус иааиххалт.
Уи илаф акгьы ахимҳәааит, ишигәамԥхазгьы инирԥшуамызт, аҭак ацымхәрас дааччашәа иуит. Ахантәаҩы илацәақәа еимаҷабуа, ибла агәқәа ҟаԥшьӡа днеиҿаԥшит, – усзаазгазеи, бзиароу?
– Абраҟа ак шәоуқәеит ҳәа саҳан, – иҳәеит днапырҟәыҷы-шьапырҟәыҷуа иара.
– Уааи арахь… – еицәажәо акабинет иныҩналт. Ахантәаҩы ипартфел зымҩа астол аҿы инықәҵаны, аԥенџьыр хышәқәа днарыха-аарыхеит. Еихҳәа-еиҵҳәа рыгагақәа аҭӡамц инадначаԥалт уахьынтә алашара иаакылԥхаз. Аиҳабы днеины иҽырҟасаӡаны иҭыԥ аҿы днатәеит.
– Шамаха аӡәгьы агәырҩа даласҵар сҭахгәышьаӡам, аха… – ацәажәара дналагеит иааиз, аҟәардә днаханы днатәауа.
– Иуҭахузеи уиазгьы?
– Ҳм… Акаҭқәа, ашәҟәқәа зҭасҵо уажәыгьы иаусымаху.
– Ак уасҳәашан, абасҟатәи ашәҟәқәа иааухәо урыԥхьаҵәҟьоу, удин аныс, мамзаргьы…
Егьи ииҳәара иҿамшәо даакәанызанеит.
Иҿымҭра ааицәымӷхан:
– Сыхәмаруеит, сыхәмар, – иҳәан иҭахӡамкәа ихаҿы цәышьхәагьы ааирччеит иара.
– Иаанагеит ҳәа саҳан…
– Изакәызеи, уара, иаанагаз?
– Ҳм… Акаҭқәа.
– Акаҭқәа? – даахәыцт ахантәаҩы, – краснодарынтәиқәа ыҟоуп, иуҭахызар.
– Изакәызаалак сышәҟәқәа аасҟәызкуа акы сымандаз.
Ахантәаҩы ауад бӷьы аԥшшәахәы змаз ичабра, ипҟыш-пҟышӡа аԥхӡы зынпыҟҟылаз ихәдаџьал инахьиҳәан, ирҽны икьаҿ ахәда инаваиџьгәеит. Истол аҵаҟа ихәыҵагылаз аборжом баҭлыка аахәыҵган:
– Аӡы ужәыр уҭахызар?
– Мамоу, ҭабуп. Аӡба сакӡом.
Аԥаҭлыка ахы неиҿакны аҟәырқь-ҟәырқьҳәа днаҵашьшь ижәит иара. Иԥаҵа цәхаԥшь џар-џарқәа инапы нарылишьын, иааирҽеишәа иун, ҭынч даацәажәеит:
– Знык ианугәаӷьых ибзиоу, иԥшӡоу угар еиҳа еиӷьми. Польшатәи, чехословакиатәи… иалухуазеи руа?..
– Руа? – алаԥшра азин ахьиоуз уамашәа ибауа днеиҿаԥшит.
– Польшатәи еиҳа еиӷьуп ҳәа рҳәауа саҳахьеит ҵаны.
– Польшатәи?
– Аиеи.
– Азамана. Аха ачехцәа иҟарҵогьы цәгьаӡам, иуаҭәаушьо сеидру? – Иқьышә дҭасызшәа наҟ ихы днахеит ари аҩыза ажәабжь заҳаз асас.
– Уи шԥасаҭәасымшьои, аха егьи сара излаздыруа ала еиҳа иԥшӡоуп, иманшәалоуп…
– Егьи ҳәа узҿу арбану?
– Польшатәи.
– Ыы, ачехцәа ртәы уҭахӡами? Инаганы еиқәҷаб уҩны ҿыц иҩнаургылар, уԥшәмаԥҳәысгьы шаҟа лгәы иаахәарыз.
– Ҳм… Сара макьана сҭаацәарагәышьаӡам…
– Нас, изуҭахузеи, уара, уи?
– Ҳм…Сеидру, анаа… – ииҳәара иҿамшәо дааҭгылт.
– Иарбан нас руа иалухуа?
– Исымандаз нас иара убри ачехцәа ртәгьы. Урҭ рнаплыхгьы цәгьам ҳәа рҳәауа саҳахьеит.
Ахантәаҩы аборжом иаанхаз ыжәны аԥаҭлыка ԥшьаала наҟ инхәыҵаиргылт.
– Иҳаҩсыз амҽышазы Дыгә ичараҿы узбон, – ацәажәара нахигеит уи, – ииашаны чара бзиан, амала амш имоуит умҳәозар.
Изымбатәбарахан, ари иаҳаз дааргачамкит:
– Иҳаҩсыз амҽыш азы… ам… амҽыш азы сара Шәача сыҟанеи, ачараҿы сабаубоз?
– Уахьыҟазаалакгьы, иара чара бзиан, хәмарра-ччара мыцхәгьы иҟамызт, иагьабаҭаху мшәан уи. Ҳхаршә хәыҷы нашәаны, ҳнатәан акы-ҩба аанкыланы ҳцеит. Жьагә ичарагьы ҳахьӡар акәын.
– Иҟаз ибзиан ҳәа рҳәауеит аиашазы, – игәы нхар ҳәа дшәаны уи ииҳәаз инацирӷзит.
– Уара уҟаӡамызт нас?
– Сақәымшәагәышьеит, уи изыгсыжьуагьы аӡәы иакәӡагәышьамызт, аха уск сахнагеит.
– Уа џьара ухы снықәԥшызшәа сыҟоуп, сыбла сажьоу?..
– Аҵыхәтәаншәа снеит ҳәа сыҟоуп, амҩан хәыҷык сқьаф ҟасҵан, цқьа исгәалашәом умбои.
– Уҟазу, уҟамзу, уара Дыгә ичараҿы?
– Ҳм… субазар, сыҟазар акәхарын… – иаалырҟьаны аҭак шыҟаиҵара издыруамызт, ажьа шкәакәа зкыз деиԥшха дтәан уажә уи.
– Убас, убас… уарԥыс цәгьам ҳәа сыҟоуп, – џықә-џықәҳәа дааччеит. Егьигьы иԥсы неиқәаҳаит. Ԥыҭраамҭак иҿымҭра ашьҭахь даацәажәахт ахантәаҩы, – иара краснодартәи усҭар ишԥоубо?
– Сара салаԥшуаҳәа сыҟоума, исуҭалакгьы азы иҭабуп ҳәа уасҳәоит. Дхәыц-хәыцуа дааҭгылт ахантәаҩы. Ԥыҭраамҭактәи иҿымҭра ашьҭахь даацәажәахт:
– Аха, аҳәаанхыҵтәи умазар еиҳа еиӷьымзи?
– Еиҳа еиӷьын, аха…
– Нас руа иуҭаху иарбану? – дааҽхырҵааит иара.
– Еиҳа ишәзыманшәалоу, иара ачехцәа ртәы акәзаргьы егьаурым.
– Польшатәи уҭахӡами?
– Ыы? – макьанагьы гәыӷрак иблақәа ирхубаало дынихәаԥшит аԥшәма.
– Ыы, ыы, – дыхәмаршәа, иҭачкәым ала ицацха дынҭасит.
Егьи дааиҵақьит, иԥсыԥ алагаҩагарагьы ааицәуадаҩхома уҳәартә иԥштәы ихәылԥшша дааҟалеит.
– Сырҵаҩуп ҳәа абақь уасхуеит, арахь лаӡара умаӡам, – изқәа днас-насын, дырҩегь аҽыгә-ҽыгәҳәа дааччахт.
Иԥсы анааивига, ииҳәаз дназыразхеит:
– Польшатәи акәзааит нас.
– Излазбо ала, чехословакиатәи уаҭәоушьом.
– Ҳм…Польшатәи иамуӡои?..
– Польшатәи ба?
– Ыы?
– Ыы, ыы, – деицакуа дырҩегьых ицацха дынҭасыхт. Егьи иӷра инапы ҭакны дҩагылеит иԥсы еилахәо.
– Сыхәмаруеит, угәы иалымсааит. Уаҳа акыр уҭахума?
– Уаҳа акгьы сҭахӡам, даара иҭабуп, – деиҵақьы-еиҵақьуа дҩагылан ашәахь иҿынеихеит.
– Лассы-лассы уааила, акы ануҭаху мацара акәым иара усгьы.
– Бзиоуп. Иҭабуп… – Уи дандәылҵуаз ахантәаҩы ибжьы неихьигӡеит:
– Ари ара данааиуа, ашәқәа ҟьаҟьаӡа иаартызароуп. Ух, гәышьа! – иҳәан, ароль ду иихәмарыз игәы азҭаны аҟәардә ахь ибӷа нкыдиҵеит. Икьаҿ ахәда ичабра аавҵихын инеиҿиҳәан уахь инавҵеиџьгәахт.
Убри аамҭазы ҵиҵу ҟаиҵошәа ашә ҵыргәаны даакылԥшит ихаҭыԥуаҩ.
– Улеи арахь, – иҳәеит аиҳабы.
Ишьи-ишьи еиқәҵо дааҩналт, дҵары-ԥшаауа ииҭахыз мшәан ани?
– Аҵларкәыкә абажә ианамысуа ахы ахьуеит ҳәа урҭ еснагь иҳәаркьиуа акы иашьҭазароуп. Дызларбылша ишәҟәқәа зҭеиҵо имазаарым.
– Жәацы ауми уара, ианҳауз, афҩы иагьзлеикзеи, – иеиҳабы ииҳәаз иҽамариаша даацәажәеит иара.
– Урҭ афҩышәара ирымоу Мазлоу ила чашәагьы иамамзар ҟалап.
– Иауҳәазеи нас?
– Иасҳәоз?.. Аба рацәа иалаԥшыз диҩызахеит, иалиԥшаауагьы цқьа идыруа думандаз иубаргызыз.
– Иаанхаз иаха амагазин ахь идәықәысҵеит, ак румҭаӡаргьы ҟалом тәа урҭ.
– Уаҵәиҽеи ихабар убозар, уахь амагазин ахь дышьҭы. Еибарххо иқәзаап. Урҭ рыда ус ҳамамкәа ҳауҟаху ҳара.
– Абни, иаб Жьац, – ацәажәара дналагеит ихаҭыԥуаҩ, – ишәақь ихарҩҩала ахәаҩҳәа дхысуа ақәаҵарақәа дрыҵан, дыџьмахьчан…
– Ных, анцәаиныс, – иҽеиҵҳәаны дааччеит ахантәаҩы.
– Са дсымдыруази уи иаб, ахарҵәыжәга еиԥш иԥаҵақәа хахаӡа аҵкьырт ҳәа имгәацәа дақәыжьцәо. Уажә иԥа дырҵаҩуп, анцәа дажә ҳаҿоумҵан, ҳамԥсыр егьа ҳбап. – Иеиҳабы уажәшьҭа хәыҷык игәы ахәша нықәсшьит анигәахә, иаацәыригеит:
– Ушьангь Тагә-иԥа! Аха умазар ирзаҳшарын анҭ. Ишаанагаз раҳазаарын, сыԥсы ҭырхырц акгьы рыгым. Иааҟәымҵӡакәа рхацәеи дареи еицлабны ателефон асра иаҿуп.
– Заҟа ҳаузеи мшәан дара? – икарандашь иқьышә хыжәпаақәа инарыдкыло днеизыԥшит.
– Жәаха заҵәык роуп. Аха дара лԥшаахқәоуп. Узнапык ианызар, егьи иузанҵом. Иаажәг ҳәа раҳәишь нас арахь.
Ахаҭыԥуаҩ ашә аҿы днеин, аконтора аусуцәа адҵа нариҭан, ирыман иааит, ахҩа иаҵәаӡа қьаад жәпак иалхыз кәалаԥк. Уи аарымхны иаԥхьа астол инықәиҵан, ашә рхаркны наҟ-ааҟ инеиҿатәеит.
– Рыԥшшәахәқәа еизакума? – дҵааит аиҳабы.
– Мап, – иҳәеит егьи. Акәалаԥ ахҩа аахихын иааҭигеит еиҵыхәхәа, – ашкәакәа, ацәаԥшь, аҩежь, – дацԥыҳәаны иирбон иара.
– Дасу ирықәнагоу сиала ишьҭаҳхып, ус иаҳа иеиӷьми?
– Иеиӷьымкәа?!
Ихаҭыԥуаҩ ақьаади акарандашьи наимҵаиршәит. Егьигьы дизыԥшуа иҽырхианы днеиҿатәеит.
– Аԥхьа ианаҳҵарыда? – инапы илахь иадкыланы деиԥхьхәыцаауа аҭуан днаҵаԥшит, ажәлар ирзеиԥшу ус дук аҳасабра иҭакԥхықәушәа аиҳабы.
– Хәас иҭаацәа рыла ҳалагозар акәхап.
– Иуҳәаз иашоуп, саргьы убри акәын сзызхәыцуаз абыржәы. Акы анаҳҭахугьы дааҳацхраауеит, дшашаӡа аԥхьаҵәҟьа данаҳҵап.
– Инаҩсан?
– Иҩла!.. Џарџар Мсоусҭ-иԥа иԥҳәыс Катерина, Мазлоу Жакьа-иԥа иԥҳәыс Ардачка, Батиса иԥҳәыс Фыҷа, Егнатич иԥҳәыс Фрониа… – урҭ аилаҳәарақәа ззыршоз реиқәыԥхьаӡара даҿын далашҩыкӡаны, егьи аффаҳәа ақьаад ианиҵон. Аиҳабы дааҿахеит.
Егьи иаразнакы инациҵеит:
– Асҭана? – азҵаара дырга еиԥшҵәҟьагьы иааицакит ихаҿы.
– Уи амаалықь, – аԥшхәыҵә иҟарҟы иҭахазшәа дтәоуп деидҩала, – аныҳәаз шьаҵақәак изынасҭиин, ирхынҳәит, сызҩахәы дамоуп, уа дтәаз.
– Маӡала иаҳҭир?
– Иԥҳәыс гәазианшәа дыҟоуп, лхаҵа иалҳәар ҟалоит, урҟәаҵ, – иҳәан, инапы неиҟьеит.
– Уаҳа, уаҳа?..
– Даҳхамышҭхьази, уара, Жужуна. Ани Дармидон ахҭыԥшша иԥҳәыс.
– Уи лхы ркьакьаӡа иацы ахәылбыҽха даакылсын илыма дцеит, усгьы лшәыра лмахәар иахшьны есымша ҳашә дылагылоуп, илумҭаргьы мчыла иумылхуеит.
– Ушьангь Тагә-иԥа! Ҳаҳасабеилыргаҩгьы акы лаҳҭап, лыԥҳа лзы.
– Ишԥалаҳамҭои, ҳахәцә ыҵхәрааны илымкуеи дыбжьаҳажьыр.
Ахантәаҩы инапқәа рџаџаны игәышԥы иадкыло: – Илзыбзиахаша ҟаларушь?
– Исшәахьоу џьушьо. Иалыздраауазеи, – номерла еиҳауп ҳәа игәы иззаанагоз акы аалихын иеиҳабы инаииркит. Уи иблақәа кәеицеиуа акыраамҭа дахәаԥшуан иара, наҟ-ааҟ агәҭақәа рҿы иҭарҷҷаны ашәҭқәа рнын, арххақәа ракәзар касышла ихырҷаны, акан рықәҳәҳә ссиршәа иҟаҵан.
– Ашәырҭаҭа абраҟа иҭаҵәаххо сӡамҩа адкыланы искындаз! – аџықә-џықә дырган иааибарччеит рҩыџьагьы.
– Аӡәгьы даҳцәыбжьамхазааит.
– Зегьы анаҳҵазшәа ауп ишыздыруа.
– Уаԥхьеи асиа.
Ахаҭыԥуаҩ дааҭгыло дмыццакӡакәа асиа даԥхьеит.
– Аабатәи амагазин ашҟа ишьҭтәуп, иахьроуа телефонла ираҳәа.
Асиагьы акәалаԥгьы ахаҭыԥуаҩ иман дындәылҵит.
«Ус ахьыҟаҳҵаз бзиоуп, аҳәса рҟашамаша цәгьоуп амаҷ азы аҵәы уахарҵар ҟалоит», – дхәыцуан дахьтәаз иара.
Адырҩаҽны акәын, Ушьангь Тагә-иԥа еҳ-ҳе-ҳе иҳәан, иҽахәа-ҽырҵәиуа дааҿарҳасит. Амаӡаныҟәгаҩ даалыԥхьан инлыдиҵеит: – Сара сыҟаӡам, араион ахь сцеит, ибаҳама!
– Шаҟа рҿынӡа?
Иџьыбаҭаҵа сааҭ ааҭиган, аҷақ ҳәа ахҩа нахԥеит:
– Ҩба рҿынӡа, – иҳәеит иара. Иааиз данца иҽеиҵҳәаны адиван днықәиеит. Илацәа нҭаауаны, агәыларатәи ауадаҿы аӷьӷьа-агәгәаҳәа иааилалт. Аҭҳарцәҳәа даақәтәеит, днаӡырҩит.
– Соушәышьҭ, исырбап сара уи алахша, ахыччара зеиԥшроу. Соушәышьҭ, – аҭӡамц иалыҩны иаҳауан абжьы. Аӷьеҩҳәа ашә аатит, шьоукы акоридор ибжьагәаны ишеибарххоз илаԥш нарықәшәеит, абжьы аҭӡамцқәа ирныҩны ахышә инкылҟьеит, уи иааигәнарҩит ашҭа, ахәы. – Унаур акәзаап нас ари саԥхьа игылоу, ҩынтәуп абас сужьоижьҭеи, аԥсцәеирымга, – аӡыцәеиԥш лхы кьылтыҳәӡа еиҵаԥса илкыз аҳаргь иқәырххо ацәажәара даҿын, – дызкыз снаԥхьаҳәаны дааҩналт Фрониа, ани Игнатич иԥҳәыс, хаҿк, лгәышԥы ргыланы, аб атәыҩақәа реиԥш, лҿафақьқәа ыршаны наҟ-ааҟ лӡамҩа камкамуа ирыдын.
Ушьангь Тагә-иԥа азныказы иԥсы нкыдҳаит: «Дсыжәлар, аҭӡамц садлырҟьацылоит», – даахәыцит иара, ишьҭахьҟагьы днаԥшит.
– Иҟалазеи, Фрониа Сҭеԥан-иԥҳа? Ибыхьзеи, бзыршәазеи абырсҟак? – ибз иҿы иҭабылгьо даацәажәеит иара.
– Уеиӷрачааит, исыхьыз удыруазар аҟара!
Убри аамҭазы дааҩналт ихаҭыԥуаҩ, инапқәа леивыга-ҩеивыго, иҟалазеи ҳәа ирбо иеиҳабы днеизыԥшит.
– Иныҟаҳҵа-ааҟаҳҵо зегьы ааҳәны ҳхы иҭаԥоит умбои, – иааҩналаз ажәак нақәиҵар иҭахны даацәажәеит, аха егьи иҿы аӡы ҭаҭәаны дгылан ҳамҭакы. Нас ҿааиҭит, – бзиара рнаалаӡом шьоукы.
Фрониа илзынарҭииз аилақь лшәыра иааҭыхны идырбо: – Ари бзиароуп шәара шәгәанала, ыы!
– Зегьы ирзаҳшаз ауп, иеиӷьыз ҳамазар ибаҩызгодаз, иԥсрахы бнахагылааит.
– Иеиӷьыз? Ари снацәкьыс ҭакьакьаӡом. Ада шәхамшәало анцәа шәысирбааит, – лҳәан, иршәны инарҿалыжьит, – аҳәынаԥқәа реиԥш шәҩырҩыруа ашьҭаҵарҭақәа шәышрыҩназ шәажәит, шәыхқәа цәҳәит… уажәыгь ауаҩы игәыҟаҵашьа шәақәшәаӡом.
– Ус бҿы ҭыӡәӡәаа баҳмацәажәан Фрониа Сҭеԥан-иԥҳа! – даацәажәеит ахаҭыԥуаҩ иашьҭахьынтә иԥхьаҳәаны ихы аҟьашра иқәыз ихахәы рҽеиуа.
– Уара убжьы сумырҳан. Иуцәыӡыз умбошәа асаара ушьҭаԥшуа, аӡәы итәы сҳәауеит ҳәа уаҿыхуп. Ԥхьагьы акамбинациа исзынашәышьҭыз знык ианысыӡәӡәа, инеиҵахәачын икьаҿӷәаӷәаӡа иаасышәххалеит. Сыҟәрышьқәагьы аӡы иналасыжьит. Игнатич иҿымҭра шәхы иархәаны ижәбаалак сзыжәуеит, аха сҳақ мышкымзар шәеиҟәнажәап, анцәа исиҭозар.
– Уара уаҳа акагьы нымхаӡеи убра?
– Иҳамаз зегьы ҳамшеи Ушьангь Тагә-иԥа.
– Иҳамаз зегьы ҳамшеи, – ибз еилаго иҟаҵашьа ҟаҵо даацәажәеит лара, – ԥу, ақамсажә.
– Анцәа ибоит, иҳалшо акаҿы хеиӷьашьа ҟаҳамҵац.
– Сцәа ԥҽны абзиара сзыҟаиҵазшәа дцәажәоит, анцәа зылԥха ҳаура, – лҳәан, лҳаргь ахы акьеҩра аанкыла ахәҵәы иаргәҵысҭа шыҟаз апҟаца ааиҿлыргеит.
Ауаҩы баба дуӡӡа деизҟьа ахыӷәра днықәҳаит. Лҳаргь ркьеҩуа днеизыҭрысит ахаҭыԥуаҩгьы. Аҩыџьагьы астол иаакәибаршеит. Убри аамҭазы агәырқьчырқәбжьы заҳаз аконтора аусзуҩцәа ааҩналан деимлагәа дааныркылт зҽыртлаӡаны аиҳабы икабинет иҩназ Фрониа Сҭеԥан-иԥҳа. Ахаҭыԥуаҩ иԥсы анига, Ушьангь Тагә-иԥа днеихаххын, изнапык изқәа инаҵаҵан дҩаихеит. Аха егьи ихы хьышьшьы иахьа ԥсра уаҵә ԥсра ҟыт ихәлымшәо дыҟан. Иааирыцқьашәа иуит иҿыхәхәа илеиуаз ашьагьы. Ҩыџьаҟа наицхраан, даашьҭыхны адиван днықәырҵеит. Агагақәа аҭӡамц аҿы иааилаҩҩит, иааинҟьеинырт. Ахаҭыԥуаҩ иеиҳабы иҟәардә илаԥш нахьысын, ишаҟьо ауада иааҩнагьежьит. Ԥшьаала ахышә ааиртит.
– Шәызҿузеи акгьы зымбаӡац иеиԥш, шәныҵ наҟ! – иҳәан днарықәцәҟьеит аиҳабы ихапапаны игылаз ауаа.
Убри аамҭазы Ушьангь Тагә-иԥа дкәаӷӡа даақәтәеит.
– Ари ацгәыԥсы ихоуп, акыр ихьраны дыҟоума, – дызкыз даарымпыҵацәқәарԥеит Фрониа Сҭеԥан-иԥҳа.
– Абааԥсы, лыгәшәа ҳәаны дыжәга, иҟалаз аӡәгьы иашәымҳәан, – дҳақьԥсықьуа адҵақәа риҭон ахархәаратә гәыԥ аиҳабы.
Аԥенџьыр амшын ахь иҟьаҟьаӡа иаартын, аҟәара ахьхьаҳәа абжьы гон, амҩахь илбаауаз амардуан иаваӷӷа аҳаргьқәа реиԥш игылан апальмақәа, уажәы-уажәы ажәҵарақәа ҷырҷыруа рымҵәыжәҩақәа хахаӡа ахарԥа инахьынҳалауан. Ашә аԥхьа еицырхәхәа игылаз руакы дықәтәан иара, иаԥхьа иниасуаз-иааиасуаз иблақәа ҭырхаха дынрыҵаԥшуан. Игәалаҟара бзиан, избанзар, дизааит дхәыҷижьҭеи иидыруаз иҭынха ду, иаб ианшьа иԥа. Ашәахь днаԥшит, ишьамхы иқәкны иикыз ашәҟәы ааиԥхьишьшьааит.
– Макьана дҭацәрушь, дызбар сҭахын? – дҩагылауа дынлазҵааит иааивалаз аԥҳәызба.
– Акультуратә хан аҿынтә шьоук изнеит ҳәа сыҟоуп, митәык еидымхалар ҟалап сгәанала.
– Иҭабуп, саҭабымҵан, – иҳәеит иара дналеихырхәан.
Урҭ реицәажәара ашьҭахь даҽа сааҭбжак дыԥшны дтәан, данааҭацә азин ылхны ашә дынхыҵит, аха дшанханы дааҭгылеит ила иабаз агәра изымго.
– Уа бзиала уаабеит! – ҳәа даԥсышәа мацараха днаиԥылеит аԥшәма, – утәеишь-утәеишь, – инаидиҵеит иара.
«Шьахәуп, аха дабагеи ари саб ианшьа иԥа?» – дхәыцуан иара.
«Ас иаразнакала иаалырҟьаны акыр ихьрызу сара исзымдыруа, наҟ ӡибнаҟа». Иааигәалашәеит иан илҳәалоз: «Сара сахьынӡаҟоу ауп, сыԥсыр зынӡа шәаарылҵуеит шәуацәа-шәҭынхацәа», – ҳәа.
– Сузыӡырҩуеит, аҩыза!
Убри аамҭазы иарӷьарахь иқәгылаз ателефон цәаԥшь ахьхьаҳәа абжьы аагеит. Иаашьҭихит атрубка: – Сӡырҩуеит, – дҩагыланы дхырхәо аԥсшәа иҳәеит. Уаҩ дук иакәымкәа дыҟам, абырсҟак гәыбзыӷла дзацәажәода? – дааҳәыцымыцит аҷкәын дахьтәаз.
– Апарк аҿтәи аколлективу? Жәохәҩык ракәгәышьан иахыԥхьаӡалаз, аха… -аҿаԥа неиҿалан, дааихашәеит иаразнак, – уажәыҵәҟьа…
– Аиҳабы дсыԥхьоит, – қьаадқәак еидкыло дҩагылеит.
– Мшәан сара… – иажәа анагӡаха имҭакәа, – лассы сааиуеит, – иҳәан, ашьҭахьтәи ашәала дындәылҵны дцеит.
Акабинет ҭыкка имацара дааҩнахеит, иблақәа ҭырхаха апатреҭқәа зкыдкнаҳалаз аҭӡамцқәа дныркыдыԥшылеит. «Ҳаи, шьыри, абас сусурҭа уадак сымандаз», – даахәыцит иара. Астол аҿы иааилирхит агазеҭқәа. Акы аарылихын, алаҳәарақәа, иԥсыз ауаа рыжәлақәа арамкақәа ирҭакны иахьаныз уҳәа илаԥш нархигеит… Дтәоуп, дыԥшуп, аха дзаагылаз ҳәа акгьы ыҟам, дыззааиз иҭыԥ аҿы даҽаӡәы дтәоуп. Дцар, сааиаанӡа уаанҿас ҳәа иеиҳәеит, иҟало издыруам, дымцаргьы уи дааир еиҳәауазеи. Ажьа шкәакәа зкыз диҩызахеит. Сидырӡошәа ауп аԥсшәа карҵәаны дшысԥылаз, дызусҭадашь? Дабаргеи Дыгә Аскьоу-иԥа? Шәаб хәаша, убри аӡәк иоуп, ианшьцәа рахьтә инханы иҟоу, унеи, дба, уҷкәыноуп, уахьеихәлахо инапы уԥимшьри», – иааигәалашәахт еиҭа иан лажәа-бжьагақәа. Адунеи мардуануп аӡәы дылбаауеит, аӡәы дхалоит, дамырху? Аха уи сҳәеит ҳәа, иахьеиҳабыраз ддәықәырҵазар?
Еилыӷраа цәаҳәа-цәаҳәа еилдаз иԥенџьыр хшьқәа неиқәышьқьрит. Иааҩнасыз аԥша ихьшәашәа-ҟәандаӡа ицәеижь инадлеит. Аԥенџьыр ахаҿы еилаххаа иқәжьыз ашәҟәқәа днарыхәаԥшит, урҭ еилартто дышрылаз, иааимԥыхьашәеит раԥхьаӡа иҭыҵыз аизга. Абар ассир!..
Иахьааиртыз иаанихит абри аҩыза аҩырагьы: «Ҳаҭыр зқәу Дыгә Аскьоу-иԥа! Гәыкԥсыкала иуаҭәасшьоит сџьабаа хәыҷы зду…» Азнаказы даалашьцакит, ҵаҟатәи иԥышә ихаԥыц нақәирӷәӷәеит. Аҵыхәахьы иҿацаӡа иануп инапынҵамҭа, иарбоуп иара убас арыцхә, ашықәс. Адаҟьақәа аахиртлеит. Џьара-џьара еиҩҟьамызт, еимаҷабны мшаҽны ишынеииркыз иҟоуп. Иааирҳәын ашьҭахьтәи ацәа днахәаԥшит, уа ианын абас еиԥш аҩырақәа: «Ҳазну амза 25 рзы Даџь имоҭа лныҳәагатә ҟарҵоит, ицатәуп. 13 – 23 Вал. Мал». «Уаҵәы ашьыжь Мысҭаабеи икрыфарҭаҿы – ахаш… дгатәуп Баҟәылгьы», «261 – 10 – 30 Мос. Нат». «Маи 14 даауеит ҳаиҳабы, иԥылатәуп…». Анаҩсан даҽа дыргақәак анын иҵәаӷәаны, аха уаҩы изеилырго ҳәа иҟамызт урҭ.
Иааигәалашәеит абырсааҭк кампаниак аҿы Дыгә Аскьоу-иԥа иԥаҭхь ихарззала ииҳәахьаз ажәа гәырԥшаагақәа: «Ашәҟәыҩҩроуп ихәыҷы, иду амилаҭ ӡырызго, саркьас ирымоу, ҳазну ашәышықәса алагамҭазы ҳбызшәала ашәҟәыҩҩра аԥшьгамхар, ҳәарада, ҳмилаҭ культура ԥхьаҟа аҿиара аанкылахон. Ажәасахьарк ҳара ҳазҭахымыз надаада рҟырҟы инкылагылт ирзылбаамдеит… Есымшааирагьы еихаҳалатәуп, ирҿиалатәуп уи. Абаҩхатәра змоу аҿар гылт иахьа, урҭ роуп уи еиҳаракгьы изыԥхықәу…»
Аҩбатәигьы исҭоит ҳәа дахо дахьааз ауп изихымго, икәа иҭеиҵарц иҽыназикуаны, дааҩналт дныжьны ицаз. Ашәҟәы наҟ инықәиҵан, игәаара инмырԥшуа даацәажәеит: – Ҳм… Дыгә Аскьоу-иԥа уажәгьы ара аус иуаз џьысшьан, саҭамыз…
– Дцеит аӡы шцара, иазхоуп уԥсшьа ҳәа иарҳәеит. Абаӷьҵыс ааԥҭра иананхалалак, ашақә иасуеит, ақәыџьма аршәарц азы. Дыҳәҳәеит, дҟааит, аха акгьы имыхәеит. Иҟьамсар макьана иҩнызымгацт… – иармарахь ихәхәаӡа иқәыз сигарк ааҭихын инеиҿыҵеикит, амца наиркын дыниазҵааит, – иуҭахызыз, сахьухәо крыҟазар?
– Дыгә Аскьоу-иԥа иакәын сыззааиз…
– Аа, еилыскаауеит. Уи уажәы нхыҵ иԥсы ишьоит, дгьежьны данаалак шәеибабартә иҟасҵап.
– Ҭабуп, агәырҩа шәаласҵом, даныхынҳәлак сара схаҭа дызбоит. Аус ахьууаз схамшҭи, – илахь еимырццашәа днаизыԥшит.
– Аредакциаҿы скаршәгәышьоуп макьана.
– Аредакциа уҳәоу? Аа… Уаргьы акы уҩқәозар акәхап.
– Саргьы акы сҷышәуашәа саҿуп, аиеи.
– Сара ари ҳанбан ҿыц ауздырхуа. Ажәытәтәи акәын ибзиаз. Ҳм… цәгьа иманшәалан, аффаҳәа салаҩуан… Ари митәык сҽадсымцалт, исышьараҭымзар акәхап. Аинститут аҿы азанааҭеидгыла егьи уҳәа ирацәан снапы злакыз, шьоукы апоезиақәа ирҿын. Қьаади калами еиқәырхуамызт… рҩымҭак џьара инаншәалар, мшаԥын ҳара ҳзы, – дааччашәа иун, игәыбжьынацәала ихәда днас-насит, аҩы аажәуан ҳәа аанарго. Нас иҽааиқәикын, – ҳара ҳазҿу аамҭала усуп – шәа
шәтәоуп инхо, – аҷкәын дгыларц иҽыназикуаны ателефон еиқәаҵәа абжьы геит. Атрубка аақәихын дынҭацәажәеит: – Иаасараӡеи, – наҟ итәаз иахь дынхьаԥшын, – уаамыццакыни зны, алло, аа, дзусҭада сҳәахуеит, – итрубка наҟ днахан, – ари Хәаџьа Шьардын иоуп.
– Хәаџьа Шьардын? – уамашәа ибаны днаихәаԥшит.
– Иа? Аҩы дашьын уҳәоу? Дызгада нас? Зафасрааҿы днеины, иԥҳәыс лыхьӡ ҳәаны, ашә аарты ҳәа ҿиҭуану… – деиҵас-еиҵасуа дааччеит иара, – алақәа дрымкӡеи? – иблақәа мацәысуа, иџьымшьқәа леивҟьа-ҩеивҟьо акыр аамҭа дӡырҩуа уа дгылан. Ашьҭахь аҷкәын иахь днаԥшын, – Дахәас иоуп дызҿу, ииҳәауа уаҳауандаз. Аҩы дашьны Зафасрааҿы днеизаарын, алақәа дааԥхарҵан, рашҭаҿы игылаз амжәа агәаҩара дылҭарцалан, аашаанӡа урҭ аху-хуҳәа ишиеишуаз уа дҭажьзаарын, – дырҩегьых деиҵас-еиҵасуа дааччеит, – уҟаз, уҟаз, скьатеиах ԥҵәеит, анцәа унимхааит, – итрубка нықәиҵан, иблақәа ичабрала ирыцқьауа, – Аԥсны иааҟло зегьы иара идыруеит, лафк зхимҳәаауа џьеи дубап, сгәы ааирҿыхалоит рыцҳа.
Аҷкәын иблақәа уи аӡаӡ еиԥш инаилаирҟацеит. Егьи дааҳәыцымыцит дахьтәаз. Иагьааигәамԥхаӡеит иԥшышьақәа. Иблақәа ҭаа, дхәыц-хәыцуашәа дыштәаз, иаалырҟьаны днаизаҵааит:
– Абри аҭыԥ аҿы са сахьыҟарҵаз азы ирҳәозеишь ауаа? – игәыбжьынацәа иамӷаз амацәаз ала ицламҳәа ааибӷит.
– Акрыздыруоу, урҭ ирҳәозеи ҳәа сӡырҩуа амҩақәа саурныху. Абзиараз, – иҳәан ашәахь иҿынеихеит.
– Уԥхамшьан акы ануҭаху уааила, мамзаргьы аҵәҵәа усзас…
Ашә агәараҳәа инкыдаҳалан, дындәылҵит. Арахь данаауаз згәалаҟара бзианы, илахҿыхӡа иҟаз, игәы аҵӷа ԥҵәаны иӷраҳазшәа, ишьаҿақәа акакала еихго аҩныҟа дцон иара.
Ақәа кыдҵәаны алеира иаҿын иахантәарак. Аҩар зықәкьаса ицоз амҩақәа ашьаҟауаа зырнымсуа иҟалахьан.
Амашьынақәа ракәзар, иҳақьԥсықьуа, мгәацәха иҳәазо аӡымҟатара илан.
Шагә Омар-иԥа есымша еиԥш, иахьагьы шьыжьӡа дгылеит. Иеимаа ҵарԥалақәа наишьхарԥаны аԥенџьыр аҿы днеин, ахышә ааиртит. Асаркьақәа аҵәҵәаҳәа аӡы цәыкәбарқәа рхьыкәкәаны икаҭәон. Аҳауа хьшәашәа цәқәырԥо иныҩналт ауада. Азныказы даахыԥхыԥшәа иун, азхаз игылаз астол днакәшеит иара, нас адашьмаҿы асааџь иқәыршәыз днықәгылан инапқәа иаԥхьаҟа иршәуа, деиҳәҭҟәыҟәло абаҩрҵәыра дналагеит. Уажәы-уажә адық-чықҳәа адашьмаҿы ишьапышьҭыбжь гон.
– Ԥшьаала Шагә, ауаа макьана ицәоуп, иурҿыхар ҟалоит, – даацәажәеит ахалаҭ зышәҵа аиарҭа иаагәылҵыз иԥҳәысгьы.
Иара уи имаҳаӡазшәа ихы аԥенџьыр инадикылан, дшьапҵыркьакьо уарлашәарла иԥсыԥ алагаҩагара даҿын. Абаҩрҵәыра даналга, аҿыӡәӡәарҭахь днеин, ишәара иҟаз асаркьа дангыланы, асапыншәах иҿарҵәызы адалақь нықәиҵан исеит иԥаҵа. Иҿы аниӡәӡәа, амаз инапы ианырҩызлан инеиҿиҳәеит, уҽанубаалартә еиԥш, ицырцыруаз ихагәҭагьы инықәишьит аҵыхәтәаны. Нас зыфҩы лаҳалаҳауа иҟаз адухь неиҿеиҭәан ампахьшьы иҿарԥыруа инеирбеит. Ажәжәаҳәа иҽааилеиҳәан ашә ааимԥааны асоф днықәгылт, егьибеит алаламбатә: рыҩны ӡсо аӡы иалагылан. Анаатә ақәа неиҿанаҟьеит: – Еиманхааит, уаҳа ихымкәаӡои, – даауаруаршәа иун, иԥышә хыжәпаақәа кылыршьшьы даахынҳәит. Иҩырҭа стол амгәа иааҭигаз ақьаадқәа жәпакы апапка инаӷреиҵеит, амҩақәа рремонт азы ирҩыз аҳәахьаԥхьыӡқәа инадыркны, атехникатә монтажтә усурақәа раҳасабырбарақәа рҟынӡа ирылам ҳәа иҟоузеи урҭ. Ипапка иҩыҵыршьшь акрыфарҭаҿы днеин, уаанӡа иԥҳәыс излырмазеихьаз ачаи днахәеит.
– Ирзууазеи, мшәан, арҭ ақьаадқәа рххо?
– Ирзызуазеи бымбои, алақәа аншуа ирбӷьыжәны ирыласыжьуеит.
– Ихәарҭоу акы рылазар, иуцәыбааӡап ҳәа ауп изысҳәаз. Амш аҽшыҟанаҵаз умбои.
– Ҳҿи-ҳнапи еиқәыԥса ҳтәоу џьыршьоит шьоукы, – исааҭ днахәаԥшит, амашьына аахьазар акәхап уажәшьҭа, – иҳәан,
алабашьа еиԥшшәа, ахы ыркьылтыҳәны иеиҵаԥса амаҭәа хшьырҭаҿы икнаҳаз аҳаргь аакнихын ашә ахь иҿынеихеит.
– Калошда уцашоу?
– Ара иухамышҭуа убахьоу, – даахынҳәын, урҭгьы наишьхаирԥеит.
– Иаахымкәарыз, џьбеит, ҳаӷеиҭа икыдыбгоитеи иахьа.
– Ашьыжьымҭан срымбар, дабацеи ҳәа иҳәҳәо исышьҭалоит, ишыҟоу бымдыруеи, ақалақь аҿы машәырк усгьы иҟалахьеит иахьа.
Шагә Омар-иԥа иҳаргь ааиҵшьуа дындәылҵын, дхаҟә-хаҟәуа амардуан даҿаланы днеиуан. Ҵаҟа данылбаа, апарашиут еиԥш иҳаргь аҽааиҵнахит. Илашакакараӡа, иҭбаа-ҭыцәӡа иҟаз иуадақәа ааныжьны ҵаҟа аӡымҟатар дахьнылагылаз маҷк иааицәымӷхеит, аха иикыз. Днаԥшы-ааԥшит: «Дабацеи, анцәа иишәиз сшофиор. Ашҭа дызҭамлоу?» – дхәыцуан иара. Ахаҳәқәа дрықәгыло ишьи-ишьи еиқәҵо иҿынеихеит, ашҭа агәҭа ааиҩиҵәан, уи дааиԥылт змаҭа хәыҷы имахцә данкны, зыҽҵыркәакәа иааиуаз ԥҳәыск. Рҩыџьагьы аӡыԥсы рҿыкәкәа ибааӡажжыраӡа иҟан.
– Ааит, уара аҿыбгы. Амҩа агәҭаҵәҟьа ухы ыҵыҳәҳәо ужындаз, – дааҭгылан иоуразоуроу днеизыԥшын, – ԥу, шәымшақә рҳәааит…
– Иҭыкәкәаӡеит ҳәа сыҟоуп, – игәы дынҭацәажәеит иара. Уаҳагьы лықәҿымҭӡакәа наҟ дналывсит. Уажә ибама данаҿарклакь авсшьақәа. Ипапка дҩаханы иааиҩыҵаирӷәӷәеит, – ҳҿы-ҳнапы еиқәԥса ҳтәоуп, ус шәхы акәапеира мсааит. Ҳара иаҳҭахым џьушьап амҩақәа бзиазар, адгьыл аҵаҟатәи аӡымҩангагақәа ԥыршәа рымамкәа ахьыҵәҵәеиԥш еиқәшәшәа иҟазар, – аҩны акьыԥшь данаавшәа иџаџаӡа иҳаргь ихагылаз иаԥхьаҟа маҷк днахеит. Зыҽрыцәгьаны иасуаз анаатә иҽацәыхьчо: – Иҵаҳҵан иауам, еиҭаҵаҳҵан иауам атруба ҟадыџьқәа. Иҟоумҵазт, иумузт, иумҳәазт ҳәа абас мышгацәас иҟоу зегьы рҿы ҭыӡәӡәаа иуацәажәоит. Ергьҳәа иарма шьапы ахьнықәиргылаз инаҿҟьан, аӡы дналаԥалт. Аҟырҟырҳәа иааибарччеит ахыԥсаарҭа ала, ивеибаҳәа инеиуаз ахәыҷқәа. Уи имашьынахь днаԥшит, аха амҩанырцә
игылан ашыӡ ахьызшәа адых-дыхҳәа еиҵауса. Арахь ашҭахь изҭаломызт.
Шагә Омар-иԥа ииулак днеихан аӡқәа реилаҵәарҭа акуаи ахҩа днықәгылт: – Амашьына арахь маҷк уаахар ҟамлаӡои, сеидру?
Ашофиор ахышә ихы нҭирҳәҳәан: – Аматор цәаакыр ҳәа сшәан, убри азоуп абраҟа сзаанҿасыз, – иҳәеит иара.
– Уара амотор цәаакыр ҳәа ушәоит, сара «Нагә ихаҳә» сықәхеит. – Шагә Омар-иԥа даазазеит, – сахькаҳауа умбаӡои, анцәа уишәиааит, умааиуеи уласны. – Амашьына агәашә инҭысны ашьшьыҳәа аҿаанахеит. Ақәа алеира ишаҿыц иаҿын.
– Уааскьа, иҵегь уааскьа, – амашьынахь иҽанынаирхха, дзықәгылаз ахҩа ааҳәын дылҭабгеит. Иҳаргь ахәы хаҵҵала игьежьуа аӡы иааххалт. Иқьаадқәагьы апапка инагәылбӷьыжәаан, аҩар ишьҭкәыцәаа иаманы илаҵҟьеит. Ааԥынтәи ахьычԥаԥырқәа реиԥш иԥырны амшын ахь ицон урҭ.
– Аа… аа… сыԥсит абааԥсы. – Аарла иуаҳауан адгьыл аҵантә иҵыҩуазшәа ибжьы.
Амашьынаныҟәцаҩ имашьына амотор ырцәаны дааҭыԥан, акуаи дынхықәххит, иџьыбаҭаҵа афонар нҭеирԥхеит уахь, иагьибеит Шагә Омар-иԥа ижәҩахырқәа аӡы рықәыҽҽа акуаи азганк дшадыршәылаз, – ауаҩы дҭаҳаит, шәсыцхраа, – иԥсы ихәламӡо ибжьы гон иара. Инапгьы лҭишьит, аха иаулаӡахуаз.
Ааигәа-сигәа инхоз реиқәа ашьапқәа ҵаркәакәа иара ишҟа иеибарыҩны иаауан.
– Ауаҩы дҭаҳаит, ауаҩы!
– Дызусҭада?
– Иаба?
– Аҵәаҳә сзаажәг, абааԥсы, аҵәаҳә, – дҳақьԥсықьуа иеизаз днарылаԥшит амашьынаныҟәцаҩ.
Руаӡәы дыҩны аанда хыла днасит, аха аҵәаҳә ауибахуаз. Ажәжәаҳәа днарылаԥшит иара убас ихыжәжәа-ҿыжәжәа аракәа ҩақәа рыдҵәиаланы зымҩа икажьыз ахақәагьы. Убраагьы ихәарҭаз ҳәа акгьы имбеит. Ашәымҭак илаԥш нақәшәеит икәалаауа алаҳамахә иахьынҳалаз аҵәаҳә. (Лаҳачан амахәқәа рыларҟәразы рхы иадырхәоз акәхап).
Уи ашырҳәа иаакынԥааны, даарыдыххылт еизаны игылаз. Аӡы ихыҵәаанӡа дҳазҭыгозар ҳәа аҵәаҳә ҭыршьуан алашара уахь иҭарԥхо. Ԥыҭрак ашьҭахь аӡыԥсы ихьыкәкәа, ила-иҿы ахьҭоу умбо ааҵәажә еиԥш, деихьышьшьы дааҭыргеит Шагә Омар-иԥа. Убри аамҭазы, иҟалазеи, ҳазфада ҳәа лкалҭ кахәхәа дбааӡажжыраӡа даарыдгылт уи иԥҳәыс, данынеиҿаԥш, арҵәаа аҭлыргеит:
– Укалошқәа ухашҭны уаныхынҳәы ҽеи ушақәымшәоз сымдырзи, сара аиқәыбга… – дналагеит лара.
– Бҽаанкыл зны, быбжьы игәы иқәсуеит, ҵасым, – дынлыҵаҟьеит агәылацәа руаӡәы.
Изқәала ршьамхы днықәҵаны ицацха ианынҭагыла, аҵәыртҳәа иҿы-иԥынҵа инкылҵәрааны аӡы аҿаанахеит, ашәаҟьа иҿачы деимакы-еиҿакны днаганы амашьына днақәырҵеит. Иԥҳәыси даҽа ҩыџьа аҷкәынцәеи уа инҭатәеит. Амашьына ҩаԥхьа аус ааирун мчымхарала ашҭа инҭыҵит. Аҩарӡы ҟьаш-ҟьашо изынҭәалоз амҩаду ианыршәланы ицон уи амашьына.
Шагә Омар-иԥа дызҭаҳаз адамиҭхан, ауразоуроу дкылҳәа-ны идрыцқьазшәа, аҽҽаҳәа аҩар кылыҩрны ицон, есааира иазцон, илаҟәуан аулиацақәеи ашҭақәеи ирықәлаз аӡы. Убри аамҭазы амшын ахь ауп уҳәаратәы еилыбзаа-еилыџьџьо, аҳәа еиԥш, ирхәаны ацәаҟәа нкыдлеит.
Ҷкәына хԥараки милиционерки реицәажәара аҟнытә
Ахҭыс ҟалеит 1950-тәи ашықәсқәа раан, Аҟәа амилициа аҟәшақәа руак аҿы. Ианҵоуп ианиаз лафҳәаҩык иҳәамҭаны.
Асценаҿы даацәырҵуеит актиор, агәҭахьы дааскьаны:
– Алло, алло, алло!
– Дежурныи комендатура слушает…
– Аҩыза аполковник!..
– Сара сполковникӡам, ссержантуп.
– Аҩыза асержант скамбашьқәа ыӡын иубозар? Руакы бжашлоуп, аҵыхәа аакьаҿны, егьи…
– Уара аҷкәын хамаԥагьашәа иҟоу, Дахәара арха сықәу џьушьома, акомендатураҿы стәоупеи, сҟарулуеит.
– Аҩыза аполковник!
– Еиҭеиҳәахуеит, аллаҳ цәгьара иқәиҵааит, уара, сполковникӡам ҳәа уасымҳәеи, уаҩиҳәара уаҳауазар. Ссержантуп, уара, ссержант…
– Аиеи, исхашҭыз – сержант! Иҟоу удыруама асержант ухаҵкы, ауада уҩназза уҩнатәоуп амш-каҵәа заманаха, сҟарулуп ҳәа хьӡыс иаҭаны. Аиаша ҳҳәозар, апост уқәгылазар акәӡами, мамзаргьы, аџьармыкьа уналс-аалсуа уалазар аӷьыч-ақәыч, ашәиқашь ахьеилоу, алеишәа ахьаҭаху?..
– Абри ахшыҩ сзырҵо дызусҭада, уара? Арахь усзыӡырҩи, уара амришәа иҟоу, иуазҳәада сара апост сықәгылаӡам ҳәа? Иацы ашьыжь инаркны иааилашәшәаанӡа амра схацеиуа аплиаж сықәын, иуаҳауоу?..
– Џа-ҳа-ҳа-ҳа!..
– Узырччозеи, ччаԥшь еиқәаҵәа?
– Уажәы иуасҳәоит сзырччаз, убӷашшарагьы ааԥнаҵәап, уи, анцәа исиҭар!
– Изакәызеи, исоуҳәарц иуҭаху, арԥыс ԥагьа, маҟа ҟьаҟьа?
– Изакәызеишь умбо, уцәыҵызза амра зҽаҭа аҟәара иқәԥсаз аҳәсахәыҷқәа ушрыхәаԥшуаз, аҽнынтәарак улақәа кьаҳәхеит.
– Ыы, ахампыр уазшахааит, иуҿыҩрқәо закәызеи?.. Ихазы, – сабеиба, сукәыхшеит.
– Уаагылишь зны, урҭ ушрыхәаԥшуаз џьара-џьара арҳәрақәа ҟалеит. Аӡәы исааҭ рӷьычит, аӡәы еимаақәа, еиқәада аҩныҟа ицазгьы дубап…
– Иуазҳәада уара уи? Ҳм… анаа, ус акы ыҟазар, мдыршьас
исымоузеи?.. Ыы, баша сгылан ҳәа аума, ишудыруа убра?..
– Баша угылаӡамызт, ублақәа ҭраа аӡӷабцәа амра иашәыз рыгәчамах еинаалақәа урыхәаԥшуан…
– Ииҳәауа шәаҳауоу, уара? Абжьыс, абжьыс… Ахәыҷқәа ҳәа ӡәыр дыҟоума, мшәан, иалымгахьеи?..
– Баша «аӡәы» ҳәа урылоуп, анҭ ахәда ҟаԥшьқәа, кыр уахылаԥшуашәа, кыр ухьчошәа, наҟ, наҟ… арахь уӡбахә сумырҳан…
– Арахь уааԥши, лыҷын, Кәашба Ҭаӷьыр дахьгылоу, аанда аҵыс захыԥраауам, машәырны акәзаргьы, махәык абӷьыц ҿшәаны амҩа ианшәалом. Уи акәым, амҵҵәҟьа игәаӷьны аҵәҩан ахы изықәтәом.
– Уԥши, уара, ох, ох, ох!..
– Еиқәа зшьамыз, еиқәа кылҵәа дџьеишьон, ҳәа оумашәагьы иубахуеит… Угәы иаанагаз нас? Ҟәыд-мжәу џьушьазма Кәашба Ҭаӷьыр? Кәашба Ҭаӷьыр алеиԥш дыҩуа уахгьы-ҽынгьы ауаа дрылоуп, длам, ҳәарада, дуаҩуп, аха мцхәы аџьабаа ихы иаирбоит.
– Вольнаа… Утәа, утәа, уххь згеит, уԥсшьа!..
– Ых, аф усааит, аиеи… Уажә урысшәала уара аҵандрах, исурҵахуеит. Ара амшын сыхԥшылоит, «Волна» ҳәа акгьы збом. Амшын ҭынчӡа ицәоуп иагьымҿыхацт… Анцәеиныс, арԥыс хԥара алаԥшҵашәара шумоу?
– Амшын цәқәырԥо аулицақәа ирнуп, шәхыбра авара иадыҽҽалоит…
– Ииҳәақәоу закәи, уара? Сылақәа ӷьаӷьаӡа амшын сыхԥшылоит, аԥша аҵазар сымбакәа, сыла зынӡа ихҩоуп ҳәа уаҳама, абзамыҟә, уара?..
– Уара бзиара удкылоуп. Уҟәышзар, ауада ҭшәаҟаҟара уҩнатәозма, унеины аҽнышьыбжьон, ашәыргәындажә!..
– Сароу? Уара сара сшәыргәындазар…
– Аҳ, мамзар бзиара удкылоуп…
– Уара, амри, сара Кавказ ашьхақәа рҿы аӷа сиҿагыланы санеибашьуаз, уара умиӡацызт, уихьазаргьы, уҳәазо ацәарҭаӷәқәа урыҵан… Аиеи, аибашьраҿы сарма напала автомат скын, сарӷьа напала абомба сҟьон… фрицкгьы
амахәқәа дрыбжьызза аҵла дшықәтәаз акуҳәа хыгәҵәы дласышьҭит…
– Ух, ух… ушәақь алада ахы урхар, аҩада ицо, аҩада ахы урхар алада ицо уара уоума ихысны аӷа дызшьуаз?
– Сара, арахь уаасзыӡырҩи амри, аҳәыҳә ԥырны ажәҩан иалууаа ишнеиуаз сеиханы абла ҭысҟьахьеит, иудыруама, уара, ари?
– Аҳәыҳә абла уҳәама? Џа-ҳа-ҳа-ҳа!..
– Оумашәа иумбаӡан… Схаҵарақәа ауаа ирдыруеит, аорденгьы санаршьеит сара усҟан…
– Аорден, иарбан ордену? «Орден альхового листа» ҳәа иҟоу акәзар?
– Ус орден ыҟаны сара исыздыруам.
– Иҟоуп…
– Иҟам ҳәа уасҳәеит.
– Иҟоуп… Убриҵәҟьа сзымдыруазар, уаҳа издыруеи, уара?
– Аи, какаиа молодец?
Аибашьҩы хаҵа Кәышба Ҭаӷьыр,
Уицәымшәан, амарџьа, Даӷьыр.
Ашьха дықәын аҳәыҳәқәа ишьуан,
Арахь ихьӡын, «деибшьуан»,
Иубашам ччархәра – ари еицәоу,
Хара узымцеит, умҩа ԥҵәоуп…
– Ах, џьара усԥыхьашәар увардымыџь кыдызжәара сыҟоуп, аха иабаҟоу акәымзар?..
– Уароу? Уара шьҭа уажәит, сара сакәым, аҩны ԥина хәыҷык ҳамоуп, убриҵәҟьа узыпҟарым.
– Ишԥа, ишԥа?
– Имаҳазшәа шааҟаиҵо убо, уара, сиргаӡоит ҳәа даҿуп… Сгәы аҟаҿыҳәа еицҳауа, сшьамхқәа цҳафыруа сыҟоуп. Агәыраҵа арахәыц нкылздоит, макьана.
– Џа-ҳа-ҳа-ҳа!..
– Уччаԥшь еиқәаҵәахеит, ыҟамзи… Абри акәҵәҟьоуп, иуқәнагоу…
– Хыбздрикала, ушԥаҟоу вара?
– Ыы, анцәа диқәшәиааит… Ииҳәақәоу уаҳауоу?.. Бзиарас исыдукылара ҳәа уаҳа ҿашәа умоуааит… Абри, издыруа аӡә иоуп ҳәа сыҟоуп?.. Уара, Қамсажә иԥа уакәӡами?
– Џа-ҳа-ҳа-ҳа!..
– Ухы улымҳақәа ирыбжьазза, ыы, имырбзаӡакәа илоуз!
– Џа-ҳа-ҳа-ҳа!..
– Абжьыс, абжьыс, ыҟамзи…
– Убри акәҵәҟьоуп иуқәнагоу…
Автобус аҿанынанаха, Ладбеи илаԥш налықәшәеит иӷраҷкәынӡа шәырак кны иҩхалаз аԥҳәыс ҿа. Лхаҟнытә лшьапаҟынӡа лаԥшыла дааиԥхьишьшьааит. Уи ԥыхьаӡа зны дшибахьаз еиԥш дыҟамызт, маҷк дааҭҭәаахьан, аха уи еиҳагьы илнаалон, еиҳагьы дарԥшӡон. Днеины лҭыԥ аҿы днатәеит.
Ладбеи хәыцрак дынҭанагалеит, иааигәалашәеит раԥхьаӡа-тәи реиԥылара, ацәашьы еиԥш иакызшәа уи иаԥхьа иаалашеит.
Азеиԥшнхарҭаҿы акәын. Ладбеи икаруаҭ аҿы днықәтәаны, ишьамхы қьаадк ықәкны аҩра даҿын. Уи ицыҩназ шьоукгьы аинститут ахьтә иааижьҭеи, акәакьҭахьшәа игҿеибагәа, еидшыланы ашахмат иасуан, ицәҳашҳауа, аҭаҭын лҩа харчыла. Руаӡәы, Хәыта захьӡыз, иааигны, ишьапқәа хәхәаӡа еиҵыхны, ибла еиқәсаркьаха, ихы ақәырԥсны ашәҟәы даԥхьауан. Ашахмат иасуаз агәгәаҳәа ианааилалалак, ибласаркьа дҩаханы дынрыхәԥшуан. Еиҳаракгьы изымчҳауаз, рҿаԥхьа иҟаз ауадаҿынтәи иааины уа ирхеибагәоз, ахәмарцәа еичзырчоз ракәын. Ладбеи дамҽхакны даман зыҩра даҿыз иажәеинраала, цәаҳәак данаалгалак, ҟыгә-ҟыгәҳәа инацәкьарақәа иаԥхьа аҟәардә игылаз иқәкшауа, иԥхьаӡон.
– О, салам умоуп, апоет, – дыницәхасит зхахәы еилажәжәа иааидгылаз Џьансыхә.
Аха Ладбеи уи ибжьы имаҳаӡозшәа, ицәаҳәақәа дрыхәаԥшуан.
– Арахь исыҭи иуҩыз ақьаад, уи ақәнага сара издыруеит, ҟыҟ… – дааицәкьысит иара.
– Наҟ уҽынасҭха, наҟ!
Џьансыхә инапқәа рхахо, ибз ахықә дықәцәажәо ҿааиҭит.
– Апоет… мшәан апоетцәа ианыржәлак иаҳа иҩуеит ҳәа саҳахьеит, уаалар абна ҳбуфеҭ аҿы ҵәыцақәак усмыржәрызи… Ԥарак сырҳауеит ҳәа акәу, акарандашь аԥынҵа ҭыԥ заумҭо, ақьаадқәа зуҵәаӷәо?..
– Арахь шьоук ҭыԥ ҳарҭом, уаргьы ара уааны уаҳхаԥеит, – ичҳара хыжжуа даацәажәеит Хәыта.
– Оо, апрофессор, уара узбаӡомызт…
– Удәылцқьаны уцеи наҟ!..
– Сароу? Сдәылгеи, умшәозар!
Егьи афырҳәа дҩаҵҟьан, деимлагәа даанкылан, ишьапы дықәмырсӡакәа дындәылирԥан, ашә азарза ныларшәны, дааины иҭыԥ аҿы днатәеит.
– Шәаргьы абас шәыхьуеит шәыҽшәмырҭынчыр! – иаарымчны дынрықәцәҟьеит егьырҭ аҷкәынцәагьы.
Урҭ, инеихәаԥшы-ааихәаԥшын, иааибарччеит. Убри аамҭазы аҿыгә-ҿыгәҳәа ашә адәахьала аӡә днасит. Ашә анаадырт, дааҩнашылт урҭ ирыцыҩназ ашәануа ҷкәын Анҭимоз ԥҳәызба ҵәрышкәак дицны, лыхцәқәа кьатрацәӡа, абант алаԥаны, наҟ-ааҟ лыжәҩахыр иқәԥсаны.
Ашкол данҭазтәи лформа лымԥсахцызт, анапқәа лымаҿақәа инырхагылон манжет шкәакәала ихыркны, икәымпыл-ссаӡа лаԥхьа иҩашьҭыз аҳәынҵәрақәа лыхәда иҩыҵагыло еибаркын.
Уи лцәацәҩыча убас илнаалон, жәытә гимназисткоуп уҳәарын уахьыналыхәуаԥшуаз. Лыбла гәыкқәа ааҭбааны, еиқәаны, лӡамҩа еилыԥха-еилыԥхо иҟан. Ааԥынтәи ашәахәа амӡырха шарлахҿыхуа еиԥш, иаалахҿыххеит ауада, иубаратәгьы иаразнакы аҽаԥсахит аҭагылазаашьа. Итәаз зегь лара лахь инаԥшит.
– Ари сан лаҳәшьа аԥсуаа ирымаз ҳәа ззысҳәоз лыԥҳа лоуп. Сынтәоуп аинститут данҭалаз, – иҳәеит Анҭимоз, нас Ладбеи инапы наиқәкны, – ари дпоетуп, сара дысҩызоуп,
курск аҿы ҳаицтәоуп, – иааркьаҿӡан дызусҭаз налеиҳәеит. Урҭ рнапқәа ааимырхит.
– Ибыхьӡузеи? – дҵааит иара.
– Мрамза.
Хәытагьы диирдырит. Ладбеи уаҳа ажәакгьы мҳәаӡакәа днеины иҭыԥ аҿы днатәан, аҩра деиҭаналагеит. Анҭимоз шәҟәык ихчы иааҵихын, лара иналиркит. Убри азы акәхап араҟа дзааизгьы.
– Бзиа избоит ажәеинраалақәа, – лҳәеит, лара Ладбеи иахь днаԥшны.
– Ус акәхап… – ихы ҩышьҭымхӡакәа аҭак ааҟаиҵеит.
– Иуҩуа закәызеи, ҵаара ԥхашьарам?
– Уи маӡоуп…
– Уаҳзаԥхьар ҟамлари?
– Ицәырызгартә еиԥш, макьана акгьы салаҟам ус, сара схазы ак сҷышәлақәоит акәымзар…
– Нас, ақьаад башаӡа ибжьухуеит акәу? Абзиаразы! – ашә дындәылҟьаны дцеит. Анҭимозгьы днаскьеигаразы длышьҭаланы уахь иҿынеихеит.
– Улыхәаԥши, уара! – дызлаҩуаз икалам наҟ инықәҵаны, ашә ахь днаԥшит Ладбеи.
– Дзусҭада, уара, ани ажәҵыс ԥшқа еиԥш иааҩнаԥрыз? – иқьышә хызҩоз иԥаҵа азганкахь ала ихыҟаҟаауа дҵааит ашахмат иасуаз руаӡәы, иферзгьы аҟыгәҳәа илықәикшет.
– Илыцыз уимазҵаауаз, усҟак уанлызхьаауаз.
– Илыцыз? Уи уара уеиԥш саргьы дызбеит, аха уара уоуп сара сзазҵаауа.
– Анҭимоз ииҳәаз иаҷыданы уаҳа акгьы сыздыруам.
Иааҭынчрахеит ауадаҿы.
Шәындәылҵ-аадәылҵқәа, уаххьа ҟалеит уажәшьҭа ҳәа, аҷкәынцәа дыррак рнаҭарц аҭахызшәа, алакациа махә аԥенџьыр инасит.
– Маҷк уҽынаусҭхандаз, арахь сықәыҩрны скаҳауеит, умбаӡои?! – иҭахәаҽӡа ибжьы аагеит абырг, Ладбеи иватәаз. Ишьамхы иқәыз иеилаҳәарагьы ааигәыдирӷәӷәалт.
Аха уи акгьы иаҳаӡомызт.
– Арԥыс, уара уоуп сызҿу! – изқәа днас-насит аҭаҳмада.
– Аа, изакәызеи? – дҳәыԥыӡыԥуа ихәыцрақәа дызлаз даарылҵит иара.
– Маҷк уҽынаусҭхандаз, сҳәеит.
– Саҭоумҵан! – Ладбеи днаскьан, иарӷьажәҩала амашьына ахышә иҭасаз асаркьа иҽадырӷәӷәаланы днатәеит. Аттаҳәа ивҟьҟьаны ицон ачықьқәа, аҵлақәа, алаӷьа зықәцәқәа мҵәышәӡа иҭагылаз ақәацәқәа. Дырҩегьых уи аԥҳәыс ллакҭа дынҭаԥшит…
Афакультет аҟны акомҿар рбиуро маӡаныҟәгаҩыс даныҟарҵаҵәҟьаз акәын. Еизарак ахьтә дхынҳәны дшаауаз, амҩан дааиқәшәеит лара.
– Сшьапы сыхьуеит, аҩнынӡа снаскьоугондаз, – лҳәан, ижәҩа днахьынҳалан, дицны лҿыналхеит.
– Иабыкәу быҩны?
– Ешба иулицаҿы.
– Уаҟа ауада нкыланы ибымазар акәхап?
– Мап, сан лаҳәшьа лҟны сыҟоуп.
– Нас бшьапы иахьзеи, ҵаара ԥхашьарам? – иҽыргызмалшәа ллакҭа дынҭаԥшит.
– Ҳм… – даахәыцит лара, – жәаха анапылампыл ҳшасуаз сшьацәхныслан, ихҳәыцу, иахь сыздыруам…
– Амашьына ааныскылап бҭахызар?
– Агәырҩа уҽзалоуҵозеи, иаҭахӡам.
– Ибзиоуп, бара ишыбҭаху…
– Иудысныҳәалоит, Ладбеи! – даацәажәеит Мрамза.
– Иҭабуп, – иҳәеит иара, ихаҿгьы аалашеит.
– Жәаха аинститут аҟны санааи, аӡӷабцәа уажәеинраала зныз «Альманах» еимырҟьо иркын.
– Сара даҽакы сыдыбныҳәалоз џьысшьон…
– Уи арбану?
– Амаҵура ҳарымҭахи…
– Аа, изакәызеи сҳәахуеит, аха уи еиҳа еиҳаны иушьома, ҳм… – илҳәарц илҭахыз ахшыҩҵак аҵыхәтәанынӡа инамгаӡакәа дааҭгылан, лыблақәа ҭырхаха днеиҿаԥшит. Дагьааԥышәырччеит лара.
Ус, атротуар ианыланы ишнеиуаз, ашәшьыра иҵашьшьы рҿынархеит.
Усҟан аҩнынӡа днаганы даныхынҳә, алмҩанык дазхәыцуан уи иҟалҵаз. Убри ашьҭахь мчыбжьык аабжьымсыцкәа, Мрамза акурс аҿтәи агазеҭ ианаамҭаз иахьҭылмыжьыз азы, акомҿареидгыла абиуро аилатәараҿы Ладбеи ибжьы рӷьны длацәҳаит, аҵәыуара дамханакуа, илҭахыз лҿы илзамырҳәо, акыраамҭа уа дгылан, нас дындәылҟьаны дцеит. Иара ихьухьууа игәы акы ныҵалан, иуоразоуроу дааимнадеит.
«Нас ишԥаҟасҵарыз, лара лакәын уи редакторс иамаз», – иаагәхьааигеит уажә дахьтәаз. Ихы ҩышьҭихын, дгачамкшәа лара лахь днаԥшит. Уи аԥҳәыс лхаҭыԥан, истудент шықәсқәа раантәи Мрамза лакәын иибоз уажәы. Лыхцә хәыҷқәа ԥаны, ихыцә-хыцәӡа абант рыларҳәын, лхы-лҿы гәыкӡа.
Автобус Ԥсырӡха иаанҿаст.
– Блааҭых, блааҭых! Сызфада!.. – ҭакәажәык лыбжьы аалыргеит атәарҭақәа дырцәыҵаԥшуа.
Аҭакәажә лхы-лҿы шьалла иҭаҳәҳәан, лԥынҵа агәы аалганы, лыбӷа џьыҟәӡа. Ҷкәынакгьы дхыцәӡа длыцуп, иблақәа ӡааркәкәала, акан иҿаҳәҳәы.
– Иҟалазеи?
– Ибыхьзеи?!
– Ишәыԥшаауа закәызеи?
– Счамадан, счамадан…
Иҟалаз уи ауп, аҭакәажәи аҷкәыни амашьына ианақәтәоз, рчамадан ашә аԥхьа инаргыланы, рҭыԥқәа рҿы инатәеит. Ҵаҟа асовнхараҿы ианаанҿас нахыс иҟаӡамызт иара, аӡә инапы ишьҭнаху, ашыӡ иакыша?..
– Шәахылаԥшыр акәымзи, ашә иларгыланы шәышԥатәаз?
– Ашьа ицаша ада иалагылом, рымҳәои, нан.
– Ди, иҭагәышьази шәчамадан? – дрыцҳашьаны днаҵааит Ладбеи, дҩагыланы дагьынаԥш-ааԥшит, аха иубозеи!
Мрамза илаҳаз абжьы лцәа дааҭнарӡыӡааит, Ладбеии лареи рылаԥш неиқәшәеит. Иара иааигны, ижакьа џьаџьақәа хахаӡа, ашлагьы аарылаԥсахьан, ицәамаҭәа ишәызгьы митәык еиҿкаамызт.
– Нан, зегь шәсыргәаҟит, иеишәа инықәырҵааит!.. Ацәымза
илкыз ларха-ҩархо, – абригьы иара изыҳәан иблааит, чыс еидарак хымҳаџьымшьа ишԥанеихәлабгеи. Уара ԥсцәеирымга, џьара ушысымгара ҳәа сықәхьан, аха дырҩегьых сгәы мыжда иамуит, умбои, – лмоҭа днаиқәцәҟьеит аҵыхәтәаны.
– Нас, нанаду, сара ишԥаҟасҵарыз?
– Шәабацозшь, ди? – дҵааит ҩаԥхьа Ладбеи.
– Анхәа ақыҭан, сыхәԥҳа лыԥҳа лцәымза шьҭырхуан, нан, убрахь акәгәышьан ҳхы ахьхаз, аха… Иҳамаз зегьы амҩан аӡәы иԥсы инаҳҭеит.
– Ҩ-минуҭк рышьҭахь сдәықәлоит, ицараны иҟоу шәҭал, ара иақәҵраны иҟоу шәылбаа! – ибжьы гәаҩаӡа иаагеит амашьынаныҟәцаҩ.
Ашәқәа аӷьаҩ-сеҩҳәа иааиҿақшеит, амотор аусура иналагеит, алҩа нкачын, аҿынанахеит.
Асовнхара ацитрустә плантациа иагәылҟьаны, иԥырӡаны ицон автобус. Уажәы аԥҳәыс лызқәа Ладбеи иеирханы дтәан.
Мҽышак азы гәыԥҩык астудентцәа Аҟәа ашьхарахь ихалеит, уи ҿыц ианыҟарҵаҵәҟьаз акәын. Инеиааиуа абаҳчара иҵашьшь иҵан урҭ. Рыԥсы ршьон, ихәмаруан, иччон… Ладбеии Мрамзеи рхы еидкыланы ицәажәо ишцоз, рҩызцәа иахьрыцрыҵыз рымбаӡеит. Урҭ адрыԥарақәа инарҿаԥала-аарҿаԥало, еихәмар-еизгәдуны зымҩа рҿынархеит, нас лара дынидҟьаны днышьҭас-аашьҭасны, иҩежьыз, ишкәакәаз адәыкакаҷқәа шьҭылҟәшәаауан. Уи уажәы-уажәы акыркырҳәа лыччабыжь ахәы иаҿыҩуан. Ладбеи убасҟан еиԥш, лгәалаҟаны димбацызт. Нырцә акыӡӷ аҿы ашьацра илыҳәҳәоз шәҭқәак лылаԥш нарықәшәеит. Дыҩны уахь дышнеиуаз, дынхықәххит ҵла дук ашьҭа аматреиԥш иҭаҩаҿаӡа, адац ԥыҵәҵәахақәа ҭаҳәҳәо. Даагазҽазит, арҵәаагьы ааҭлыргеит. Уи лыҽҭамыжькәа, ганха дыԥеит, аха лыҽлызнымкылакәа аҟьацаҳәа дынкаҳаит, иҭырҷҷа, шкәакәа еиқәаҵәала еилаԥсаз лшьаҵатәы налышьхшәеит. Ладбеи дналхаххын, инапы аҿынаирхеит, лара ижәҩа днахьынҳалан дҩагылт. Ашьаҵа зшьамыз лшьапы ҩышьҭхны, даацыркьыԥит.
– Сшьаҵатәы сзааг, – инаилырбеит уи ахькаршәыз, Ладбеи лшьаҵатәы ааиган, лшьапы аныҩышьҭылх, илаԥш нахьысит
ашәаӡеиԥш иҟәашӡа мра зхьымсыцыз луаҭәа… Ашьаҵатәы налышьеиҵеит.
– Уара уоуп ари зхароу, аԥҳәызба аҷкәын дышицыз дкаҳаит. Иҵегь уеибагаз џьысшьон, – илымҳа дынҭахәыҭхәыҭит.
Лнапы ааникылан, лыблақәа днархыԥшылт, аха лара иаалцәымӷхан, наҟ иааимылхит. Ладбеи ихьыз изымдыруа, имахәарқәа хьыдышьшьы, иԥсыԥ алагаҩагара ицәуадаҩны, харак зду аӡә иеиԥш, уа лҿаԥхьа дгылан.
– Уаала, уаала, – лҳәан, диханы лҿыналхеит. Ахәахьы иҩхалеит ашәымҭаказы. Уаҟа ихьшәашәаӡа аԥша иқәсуаз, рыкәа иҭалан еимнадон. Ахәыԥшӡа шәҭи, шәаԥыџьаԥи рыла ихҟьаз, анапы разқәа ирықәыргыланы иркын ҩыџьа, иара адгьыл ахаҭеиԥш згәаҿы ааԥын аҿыхара иаҿыз. Еиҳараӡакгьы илакәыршьоз, аԥшаҳәа зегь хызҟьоз ашәаԥыџьаԥи амшын цәқәырԥақәеи еилаҽҽозшәа рылаԥш иахьыҵашәоз акәын. Урҭ ирыдырбалон илаҟәы-ҳаракыз аҩнқәа, аулицақәа атротуарқәа, ашьамсиақәа реиԥш апальмақәа ирхагылоу, ссиршәа идырԥшӡон… Нахьхьи џьара аарлаҳәа рылаԥш иааҵашәеит амшыни ажәҩани иаарылҟьазшәа иааиуаз аӷба.
Амза каҷҷа-каҷҷа амшын ихыршәлан,
Амшын ихыршәлан иҵысҵысуа,
Ацәқәырԥақәа рҽеикәаԥса иҭынчӡа ицәан,
Иҭынчӡа ицәан аҭҳара еисуа.
Аԥхьара дналагеит Мрамза.
– Уара сара усзыӡырҩӡом, – дааҟәыҵын, лаԥхьаҟа днеиҭаҵит лара.
– Саҭабымҵан, Мрамза, схәыҷра аасгәалашәан…
– Ус акәзар, ухәыҷреи уареи шәеицәажәала, суԥырхагам.
– Мап, мап, – дааччеит Ладбеи, – абри абаҳча аныҟарҵоз, саргьы салахәын, усҟан ишакәымз исацәҳан, уажәыгьы сгәы иалоуп. Абра адгьыл ҿаԥҟаны ажра ҳаҿын, ҳаԥсы ҳшьоит ҳәа ҳнатәоны, аӡәы дааҳадгылан, арзаақь ҩҭиргеит: «Амшгацәа, шәыԥсы шәшьарц акәым ара шәзаазгаз, аус жәурцоуп, шәгыл уажәыҵәҟьа!»
Ҳара ҳнеиҿаԥшы-ааиҿаԥшын, ҳнеибарччеит.
– Шәыччоит акәу? Заманала шәсырччап сара!
– Ари ақалақь совет еиҳабы иоуп, ҿымҭкәан аусура шәалага! – ҳганахьала аҷкәынцәа руаӡәы ибжьы ныҵакны ҿааиҭит.
– Ҳааигәара ҭакәажәыкгьы лҽага лымхны ирууаӡа иршәны дҩалықәҟаан, амашьына иҽылҭаижьын, длықәхәаша дцеит. Алаапк рыцҳазшәа акәын иааиуаз зегьы шыҟаз. Убасҟанҵәҟьа саргьы исҭахымхеит, аха иахәҭазаргьы ҟаларын, ауаа умыршәакәа аус руамтәа… – Уара суқәшаҳаҭым, Ладбеи, ауаҩы дыршәаны акәым, иеилыркааны ауп аус ширутәу.
– Уи зхы иҭамло?
– Анапхгаҩы дахьгылазаалакгьы, усс инапы ианызаалакгьы ауаҩы имаршәа икыроуп. Жәаха аизараҿ имнеиз агитаторцәа уаӷьцәаны уахьрацәажәаз маҷк исгәамԥхеит. Рҽагдырхеит, сара урҭ иашоуп ҳәа сҳәаӡом, аха ус акәмызт ишрызнеитәыз. Уаргьы ани ԥыхьа зыӡбахә ҳҳәоз иҿуҵаазар?
– Нас иҟашәҵаз бзиоуп ҳәа рхы сшьышьуазма?!.
Мрамза, илҳәаз игәы ишамыхәаз анылба, лажәа ҽаџьара иниалгеит.
– Уԥши, ани аӷаба ацәқәырԥақәа агәыдыҽҽыла ишааиуа!..
Рҩыџьагьы уахь инаԥшит. Аӷба аныҟәашәа рмаҷуа асқьала азааигәахара иаҿын. Мрамза длаҟәын дәыкакаҷк ааҵахылҵәан, Ладбеи инаилыркит. Иара уи дафҩын, ибла еихаччо дналыхәаԥшит.
– Иумҭан сышәҭыц аҽаӡәы! – абри налҳәан, днаидҟьан дыҩны лҿыналхеит.
Мрамза! – иаргьы дналышьҭалт. Лара дышнеиуаз, пальмак аҵаҟа даангылан днеизыԥшит.
«Иумҭан сышәҭыц аҽаӡәы!» – аԥша игәыднаҳәҳәалон абарҭ ажәақәа, дыҩны лара лахь дахьнеиуаз.
Амҩа данынанххыла, Мрамза апыҟҟаҳәа амардуан даҿаланы днеиуан.
– Иумҭан сышәҭыц аҽаӡәы! – дырҩегьых лыбжьы аагеит.
– Иумҭан сышәҭыц аҽаӡәы!..
Амашьынарныҟәцаҩи џьоуки еиҿашуа аицәҳара иаҿын. Ладбеи данынаԥш ибеит Гәдоуҭа ишааихьаз.
– Ауаа рхы шәықәсмыртәозар, шәабазгои, уара?! – даӷьуан амашьынарныҟәцаҩ.
– Ухы утәымшәа уҟалазар, иуҳәо закәызеи?! – дцәажәон уаҩаԥшьк, иԥаҵақәа цәхышааӡа, ашәахсҭа зныз изӡамҩак уажәы-уажәы адыхҳәа ацәа иҭыԥо, ихәда адашқәа еибарххо.
– Уи сара исыздыруам, акассир шәиазҵаа! – иааҿахиҵәеит амашьынарныҟәцаҩ, касыжәқәак еидгәаланы икны, иаԥхьа асаркьа рыцқьо.
– Ара, ашьҭахь ҭыԥқәак ыҟоушәа збоитеи, мшәан, – иҽналеигалеит аимҩалацәа руаӡәы.
– Уи уара уус алам. Уҭыԥ уԥшаазар, уҭынчӡа уҟаз!
Ахаҵаԥшь дыҩны акассаҿы днеит, аха уа ашә аркын.
– Ҳныжьны умцан, уххь згеит! – дырҩегьых амашьынаҿы дааин, аԥхӡы иҿашыз ичабрала ирбауа амашьынаныҟәцаҩ иҳәара далагеит.
– Уара, уаҩиҳәара умаҳаӡои? Аҭыԥ сымам, аҭыԥ!
– Ижәымго, мшәан… Арҭ абилеҭқәа рызҭаз баша иримҭазар акәхап! – ҿаалҭит Мрамза.
Ладбеи акыр шықәса имаҳацыз уи лыбжьы илымҳа инҭасит.
– Бҽаанкыл, бхаҵкы сцеит, сус сара издыруеит.
– Уара, уанаџьалбеит, ҳгылан акәзаргьы ҳцоит, ҳнумыжьын иҟалозар.
– Аидара мҩангагақәа еиԥхьытта ибжьоуп, акы шәнақәтәар, шәагап. Иара шьапыла уцаргьы иабаргәузеи, угәабзиарагьы иазеиӷьупеи!..
– Шәанаџьалымбеит, иҳаҳауазеи… – инеиларԥсеит аимҩалацәа.
– Ара шәааи, ари амш игоит! – иҳәан, ауаҩаԥшь иҩызцәа рыжәҩа иҩанкны иҩхаламҭаз, амашьына аӷьеҩҳәа ашә ашьапԥықәқәа неидықшалан, алҩа карббы аҭыԥ инахыҵит. Ашәиԥхьыӡгьы аттаҳәа инашьҭарҵеит, аха уи акыр иахәозма, иқәҳа ицон.
Архәара иааваҵәиуаны, ахәшәтәырҭа иавсны иахьылҭалаз, џьоук рнапы иҩахан иаанҿасит. Урҭ еиваԥало уа инҭалт.
Ладбеи, уажәраанӡа ҿымҭӡакәа итәаз, абри изымчҳазт, ибжьы ааҭирҟьеит:
– Ари ламысдароуп, нахьхьи, абилеҭқәа змаз ауаа ӷьаҵәыӷьаҵәуа ишудгылаз, иааныжьны уааит арахь.
– Аҩыза, маҷк ухы умхарацәоушәа збоит, убз уҿы иҭоукыр, иаҳа еиӷьуп!.. – тәамбашақә ауп абарҭ ажәақәа шиҳәаз амашьынаныҟәцаҩ.
– Џьара аӡә акы абеицраҳҟьари ҳәа шәкылԥш-кылӡырҩуа ауп амҩа шәшықәу, – дааҟәындҟәындит Ладбеи.
– Уиҟәаҵ наҟ, нахьхьи, инҳажьыз угәы ишалоу, ҳазегь ҳарбылгьаны гәаҩак ҳҭеигалар ауп ассир, – даацәажәеит зԥынҵа хыҟаԥшьааӡа, аҩы зхы-зҿы иқәланы ишьҭахьҵәҟьа итәаз ауаҩы шәпа-жәпа.
– Абас ак ақәҿаҳҭуам азоуми, џьоукы-џьоукы ҳхы изықәтәоу. Абраҟа саныгьежьлак, шәеиҳабы иҿы снеиуеит, уа ҳаицәажәап! – иҳәеит Ладбеи аҵыхәтәаны.
– Сеиҳабы? Ҳа-ҳа-ҳа!..
– Уи уаҳа зҭахым ауаҩы бзиа ззырҳәо иуоп, – ибжьы хьырвырӡа даацәажәеит зеилаҳәара згәыдырҟәыҟәла Ладбеи ивараҿы итәаз ани абырггьы.
– Ҳм… нас, Христос рыцҳа иеиԥш ами дшыжәдыруа…
– Ееи, ибзиоу ицәгьоу иудыруада, арахь зегьы раҿраԥсшәаны иуацәажәоит, – лажәа нарылалҵеит ҭакәажәыкгьы.
Иааҭынчрахеит. Автобус Мҷышьҭа ацҳа инықәсын, аеҵәара иагәылҟьан ицон, ицон…
Амҩанызацәа иааԥсаз џьоукы хырсысуан, аҽаџьоукых агазеҭқәа, ажурналқәа нарҳәы-аарҳәуа иркын.
Автобус шнеиуаз ладараны илҭалеит. Ладбеи дахьтәоу ҩаԥхьа ихәыцрақәа дырзыхынҳәуеит.
Аинститут аклуб аҟны афакультетқәа рхаԥшьгаратә кружокқәа ықәгылон аԥхьахә згауа ҳәа. Астудентцәа азеиԥшынхарҭа ашҭа иҭибаҳәа уахь ицон. Уи аиҿкаараҿы Ладбеи илиршаз маҷӡамызт, аха уаха иҽахьизаламырхәыз цәгьала игәхьааигон. Уи ахырш-гәыршы ихьын, мчыбжьык аахыс дышьҭан, ихы ҭууа, имч илӡааны акәын дшыҟаз. Иҩызцәа ауада ицыҩназ рҽеилаҳәа-рҽеилаца идәылҵхьан,
Хәыта ида. Уи уажәы асаркьа дадгылан ихахәы еиқәаҵәа цәаакӡа иԥхьаҳәаны. Ахор иалоу аблуз шкәакәақәеи акьаҿ еиқәаҵәақәеи шәшәызароуп, рҳәан, иҩызак имихыз акьаҿ иара иныршәаны ирӡахызшәа акәын ишинаалоз, иманжетақәагьы шкәакәаӡа иаҵыҳәҳәон, ихәыдхаҵа еилыӷраа ихәда иаркын.
– Смаӷрақәа зынӡа икьаҿхаӡеит, – иҳәан, Ладбеи иахь даахьаҳәит.
– Уажә ус иаԥуп.
– Хар сымаӡам, асгьы иснаалоит ҳәа сыҟаӡамызт. Уара умгылаӡои, мшәан?
– Сабагылои, абааԥсы, схы ҭууа, цәгьашәа сыҟоупеи.
Хәыта днеин Ладбеи ихы инапы инадикылт, – амцашоура умаӡам, уҽеилаҳәа, ԥшьаала ҳаиццап.
– Усҟәаҵ, акы еиԥшымкәа суҳәоит, уҽагумырхан, аамҭагьы мцахьеи.
– Даҽа сааҭбжак ҳагуп, угыл, угыл! – иҳәан, ихыза ныԥхьеиршәҭит Хәыта исааҭ днахәаԥшны. Ладбеи акаруаҭ даақәтәан, иҟәашӡа иҟаз инапсыргәыҵақәа днарыхәаԥшит.
– Умбои сшыҟалаз, – дагьаақәыԥсычҳаит. Имаҭәақәа даарыхеит, изнапык ала иеиқәа аақәихын, инаишьҵеит, аха азныказы дзымгылеит, – уара баша усҿуп, амҩахь џьара суцәкаҳауеит…
– Умшәан, акымзаракгьы ухьуам! – ижәҩа данкны дҩаиргылт. Лабадеи даагарыгаҽеит, дгиуа абыржәы аԥша доуҭар, дагарызшәа акәын ихы шибоз.
– Уара ҩыџьа аӷацәа сымоуп сара, акы, ахырш-гәыршы, егьи – Димитри. Уи ажәытә славиан бызшәа рызҭоз иакәын, Ладбеи иагьа иҽазыҟаҵаны аԥышәараҿы днеиргьы, ҩбеи-хԥеи деиҳаны ахәшьара ииҭомызт.
Ладбеи иҿы ӡык нақәиҭәан, иҽырԥханы иҽеилеиҳәеит, иплашь цәыхәашәа имаз ижәҩахыр инҭаирԥеит.
Ашҭа иахьынҭыҵыз атакси ааныркылан, инақәтәаны аинститут ахь ицеит. Уаҟа ианнеи, Хәыта ашьҭахьала асценахь дыҩхалеит, Ладбеи – аклуб ахь. Ахәаԥшцәа аууҳәа еилан, аиҳараҩык рҭыԥқәа ааныркылахьан аӡәык-ҩыџьак
иагхаз иааиуаз еихьышәшәа-еиԥышәшәа аҩналара иаҿын. Ладбеи акәакьҭахьшәа днеин днатәеит, ақәгылара аадыртит абиологиатә факультет аҿтәи ахаԥшьгаратә кружок иалоу ашәаҳәацәеи акәашацәеи рхор ала. Аҿар рҟазара асценаҿ еилашуан. Уажәы-уажәы дыдраҵас анапеинҟьабжьқәа гауеит. Аҵыхәтәаны асценаҿы иаацәырҵит афилологцәа. Урҭ ирҳәеит аԥсадгьыл азы ашәа. Ахор апрограмма ианалга, иқәгылеит хаз-хазы аномерқәа змаз астудентцәа. Ҩыџьаҟа рышьҭахь асценаҿы даацәырҵуеит Мрамза. Уи лыӡбахә анырҳәа нахыс, азал аҿы анапеинҟьара иаҿын. Лара дааины асцена агәҭахьшәа даагылт. Ԥҳәыс абаакы, аукы анотақәа аахыртланы апианино днаҿатәан лнацәкьарақәа наҿалԥсеит, абжьгьы аккаҳәа иаагеит иара. Убри инашьҭарххны азал иааҩныҩит ашәа:
Дырҩегь ааԥнуп, дырҩегь иԥхарроуп,
Рыԥсы ҭалеит зегь абра.
Фҩы-хаала итҟәоит аԥхарра,
Амшын ашьшьыҳәа иасуеит аҟәара.
Ладбеи машәыршәагьы аӡәы иҳәоны имаҳацызт Мрамза ашәа лҳәоит ҳәа. Иаразнакала абас лаацәырҟьашьа иара изыҳәа илаламбатәын.
Мрамза маӡалашәа амузучилишьче авокалтә ҟәшахьы дныҟәон. Аԥҳәызба лыбжьы ҳаракцәамызт, аха ихаан, игәыкын, угәы иаҵдаз арахәыц пахәанцалеиқәа аԥшаауан, иҟәымшәышәӡа, икадифаха улымҳа иҭыҩуан. Ладбеи илымҳа кыдҵаны дӡырҩуан. Ааԥын раԥхьаӡатәи амырхәага еиԥш, иаацәырҵыз имч ааилнарӡӡааит, иԥсыԥ алагаҩагарагьы ааццакхеит, игәы ҭыҵны ицон. Лыгәчамахқәа мыцхәы иҩылгацәамкәа лӡара еиҩаҳаҳа, лыхцәқәа лыжәҩахырқәа ирықәԥсан.
Асценаҿы уи «Абаҭаа Беслан» иопераны дахәаԥшуашәа дааҟалеит. Абаҭаа Беслан ироль дыхәмаруеит. Ԥсуа маҭәала иҽеилаҳәа-иҽеилаца, абџьар маҭәала деиқәхаԥса, иҽеиқәа цқьа дақәтәаны Ахан-иԥацәа рашҭаҿы даакылҟьеит иара. Ар
игылаз зегьы шанханы уи ихәаԥшуеит, ашьҭахь даалеи-ҩеин, дынҽыжәҵит, ачарагьы днахадыртәеит. Џьара ашәа рҳәоит, даҽаџьара еивагьежьны икәашоит. Аҭацаагацәа ҽыжәланы адәқәа рахь инеиҩеиуеит. Ԥыҭрак ашьҭахь иаргьы дҩагылеит. Ахьшәҭҳәа иҽы днақәтәан иааирхәмарт. Нас уаашәҩык еилырхаа инышьҭаҵаны, Ахан-иԥацәа раҳҭны днаҵаԥалт, Ҳанифа дналыҵаԥшын ибжьа наиргеит:
Сара соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!
Аханахьтә дааҩныҵуеит Ҳанифа, илҳәоит ариа, дагьыԥоит лара, дналымҵасны дима ашҭа дынҭҟьоит.
Ар еилаҭыруа Ахан-иԥацәа рашҭа иҭоуп, дзызҳәаз аҳәынҭқар иԥа ахьымӡӷ игеит, дыгәжәажәауа ауаа дрылагьежьуеит, уи ииҳәо ариаҿы ашьоура даԥхьоит… Беслан, дыкәлаауа дышнеиуаз, дәҳәыԥшк аҟны дылҽыжәԥан, иуапа хәылда еиҵыртланы, иҽыхәда дықәкны иааигоз ибырфын цаха днықәиртәоит, ишьҭоу иабхәа диԥыларц. Лара дшьамхнышгыла, лыхцәқәа ԥыртны илықәԥсаны, дӷьаҵәыӷьаҵәуа, игәыҭшьаагаха ашәа лҳәоит:
Иакәым ала уизныҟәар,
Иаҳзеилам акгьы…
Амузыка абжьы, амшцәгьаантәи амшын цәқәырԥеиԥш, еилаҽҽоит, рыцҳарак шыҟалаз унардыруеит.
Даацәырҵуеит абхәа. «Уи ииҳәараны иҟоузеи?» – даахәыцт Ладбеи, нас иара ихала ииӡбыз ажәақәа наииҭеит: «О, сушьит, сушьит, сҭоургылт амш еиқәаҵәа!.. Сыҩны-сгәара ахьымӡӷ аургеит, сгәы ашьоурахьы исыԥхьоит…»
Иара иҽырҭынчны аҭак ҟаиҵеит:
Раԥхьа ахысра уалс иудуп,
Ухы мҩашьартә ухыс,
Нас изулак сара соуп,
Издыло ацкы.
Иабхәа дхысит, аха ихы мыжда блаҟьеит, нас днеины хҭырԥашла дԥах дҿаҳәаны, днаскьаганы доуижьуеит.
Араҟа Ладбеи ифантазиа иаҳа аҽарҭбааит. Беслани Ҳанифеи еидгыланы ашәа еицырҳәеит, ашәа лахҿыхуп, уи аиааира иасимволны ауп ишгауа.
– Ладбеи! – ааиқәҿиҭит Хәыта, ихы дҩахазар, азалаҿы иара ида уаҩы дтәаӡамызт.
Хәытеи иареи агәашә ианынҭыҵ, Мрамзеи Анҭимози амашьына иазыԥшны аанҿасырҭаҿы игылан, даҽа ҷкәынакгьы дрыцны. Уи уажәада димбацызт. Аԥсшәақәа анааибырҳәа, Мрамза уи Ладбеи дилырдырит: – Хынтрыгә Мшьелиа, ҳара даҳгәылоуп, дҳақьымуп.
– Даараӡа сеигәырӷьеит, Ладбеи! – ихьӡ неиҳәеит аарлаҳәа иара.
Имшәамырҳа Мрамза илацәажәоз уажәы ибз иҿы иҭабылгьон, ииҳәарыз иҿыҵашәомызт. Амашьына ааины ианаарыдгыла, шәнаскьазгап ҳәа реиҳәарц игәы иааҭаххын, аха изымгәаӷьит. Мрамза амашьына данааҭалоз, даахьаҳәны лнапы аалҟьеит. Иара дгылан ус дышшаӡа, Хәыта иоуп ицынхәрас аҭак ҟазҵаз.
– Иухьзеи, уара, уҿы акыма? – даацәажәеит Хәыта.
– Уи аҿгьы сыҟам… Уаала шьапыла ҳцап, уажәы акы сзақәтәом, – иҳәан, Ладбеи иҩызеи иареи еицәажәо рҿыҩархеит.
Ауха даҽа дунеик иаԥхьа иҟьаҟьаӡа иаатит Ладбеи. Имҳәамырза ацәалашәара изааиз дамҽхакны ибылра иаҿын. Игәы иҭеикит Мрамза дналыдгыланы бзиа дшибо, лыда дышхәарҭамгьы лирдырырц. Хәыта дцәажәон, аха ииҳәоз иара иаҳаӡомызт, дзызхәыцуаз зынӡа даҽакын.
Иара абыржәы автобус дахьҭатәоугьы, игәы аахьу-хьууит, убысҟантәи ахәылԥаз аан еиԥш: «Сшьапқәа анцәа иԥиҵәҵәааит, сҭынчӡа аҩны стәазар иауаз уи ауха».
Адырҩаҽны алекциаҿы ихы ҭууа, аԥхыӡ хаа иалҵыз аӡә еиԥш дтәан. Алектор дихәаԥшуан, аха зынӡаскгьы дизыӡырҩуамызт. Иблокнот аацәыриган иаԥхьа инықәиҵеит. Иҭахын жәеинраалак иҩырц, убри ицәалашәара изҵысыз иазкны. Аха убри аҿгьы ихшыҩ ицныҟәомызт. Аҵәҵәа анааҟала, дындәылҵын, абаҳча дныҵалеит, уаҟа инцәыҵагыланы махәла еиқәхыбха иҟаз ҟәардәк днықәтәеит.
Иаалырҟьаны иқьышә иаақәыххит арҭ ажәақәа, ицо-иаауа, иҟәаҵуамызт, иҳәон, еиҭеиҳәон хәыҭхәыҭла. Аӡәы иаҳарушь ҳәагьы днаԥшы-ааԥшуан.
Акраамҭа Есенини иареи «еицәажәон». Ашьҭахь иблокнот ааҭиган, дхәыцуа цәаҳәақәак наниҵеит, илаԥш нахиган, игәамԥхах здырхуада, иааиҵәаӷәеит. Нас аҟәардә днықәиан, аҽахш еиԥш ииаҵәаӡа, иҵаулаӡа, игьежьӡа ихагылаз ажәҩан днаҵаԥшит. Убри ҳәаа змамыз ажәҩан еиԥшын ихәыцрақәагьы. Абар сазааигәахоит, уажәымзар-уажәы снахьысуеит шиҳәо, иара наҟ иаҳа-иаҳа инаскьон.
Аҽны алекциахь уаҳа дымнеиӡеит. Рыцҳарасгьы иҟалаз абзиабара иаҳа дамҽханакыцыԥхьаӡа Мрамза дылцәыхароушәа игәы иабон.
1952 шықәса, сентиабр мза 28 рзы Мрамза илхыҵит 21 шықәса. Убасҟан лирамш аҽны, лҩызцәа зегьы дрыԥхьеит, дахьыҟаз лан лаҳәшьа лыҩныҟа. Ладбеи ишәҭқәа игәыд_кыланы, анеишьа дақәымшәо, аулицаҿы дгылан, алашара здыҷҷалоз ахышә ахь днаԥшуа, ашьҭахь иааиуаз џьоукы дрыцны, ишьи-ишьи еиқәҵо уахь дыҩхалеит. Длыдныҳәалан ашәҭқәа налиркит, аԥсшәа налеиҳәеит лан лаҳәшьагьы. Араҟа дибеит аинститут аҿы аолимпиада ианалга ашьҭахь Мрамзеи Анҭимози ирыцыз Хынтрыгәгьы.
Еизаз,шамахамзар, зегьы еиқәлацәан, Мрамза лан лаҳәшьа Цицеи, ргәыла абласаркьа аркыз аԥошьҭаныҟәгаҩи рыда. Астол дырхиан еизыԥшны идыртәеит зегьы. Раԥхьаӡа адруҳәа ишьҭырхит Мрамза лныҳәаҿа.
Аҿар ауу рымшха астол иахатәан. Толбашьс иалырхыз
Хәыта, аҩыжәга ҵәыцақәа хԥа еидкыланы, ирылеиҵаз аныҳәаҿақәа макьана ирылымсыцызт.
Атолбашь акәашара азин аныҟаиҵалак, дасу ирыцыз аӡӷабцәа ааԥхьаны акәашара инықәлон. Ладбеии Хәытеи, нас изымкәашақәоз аӡәык-ҩыџьаки инеихәаԥшы-ааихәаԥшуа зымҩа итәан.
Абар, уажәшьҭа ԥшьынтәын икәашоижьҭеи, аха Ладбеи изыгәаӷьуамызт Мрамза лыцкәашара. Уи еиҳаракгьы дыхҭакны диркәашон Хынтрыгә. Уи лӡамҩа днахьысуама уҳәаратәы ихы лҿагәаны дцәажәон, лоуразоуроу днаидшәаҟьалон, амузыка атакт иҽақәыршәаны данықәҵәиаауаз, илеиҳәақәоз здырхуада. Лара акыркырҳәа дыччон.
Лхы наҟ-ааҟ иныԥхьаршәҭ-ааԥхьаршәҭуа иаалывалоз акака ралҳәон. Лара дыччон, дыхәмаруан, иара уи еиҳагьы даргәырҩон, уамашәагьы ибон ихы иадимбалацыз абри еиԥш ацәымӷ-цәыԥсра ахьизааизгьы.
«Дыхәмарааит, дыччааит лара илымшныҳәоуп иахьа», – ԥыхьа изааиз ихәыцрақәа иҟәицарц иҭахын, аха иауамызт.
Акәашара иааҟәыҵны дасу рҭыԥқәа рҟны инатәеит, рнапқәа неилыршь-ааилыршьит.
«Уа-а, раидара…», – ашәа аацәыригеит ихышӡа наҟтәирахьшәа Хәыта идтәалаз астудент. Зегьы иаадырӷызит.
Ашәа иаԥсахит «вальс».
Игәаӷьит уи изымгәаӷьуаз, днеиԥхьеит акәашарахь. Ашыԥ-сыԥ, ашыԥ-сыԥҳәа адашьмаҿы ашьапышьҭыбжьқәа гоит. Мрамзеи Ладбеии ныхиаало, икәашо рҩызцәа инарылалоит.
– Уажәымзар-уажәы сноуԥхьоит ҳәа сыԥшын, уара уи зынӡа ухахьы иҟазаарымызт, – лқьышә гәилқәа ԥхаҵәыԥхаҵәуа иӡамҩа иадкыло даахәыҭхәыҭит лара.
Ладбеи даагачамкит: ари аҩыза зыӡнагьы дазыԥшымызт.
– Арҭ акәашарақәеи сареи маҷк ҳагәқәа еизынхашәа ҳаҟоуп… – игәы иҭыхоз зегьы уаха илеиҳәарц ааиӡбеит.
«Дынрылганы дызгар, зегьы ирбашт ҳҩыџьагьы ҳшыҟам, иаҳзырҳәашагьы анцәа идырп. Аҵыхәтәанынӡагьы аангылашьас исымоузеи?.. Иԥхашьароуп», – убригьы дааҟәыҵит.
Асааҭ жәаҩа ҟалахьан, аҩы зылсны иҟаз астудентцәа аӷьӷьа-агәгәаҳәа игыланы аимпра ианалагоз. Аулицаҿы иааҭынчрахахьан, Мрамза лҩыза Валиеи лареи рыстол еилырганы ачысмаҭәақәа ӡәӡәаны, дасу рҭыԥ иқәҵаны, рҽааилыхны акәапа-сапаҳәа аиарҭа рҽынагәыларыԥсоз.
Валиа иаразнак дыцәеит. Цицагьы аххыҳәа лыхәда абжьы ааҩуан егьи ауадаҟынтә. Мрамза иахьак дааԥсаха дшыҟазгьы, акраамҭа дзыцәомызт, дҳәыцы-мыцуан…
Ладбеии лареи лассы-лассы еиқәшәалон аинститут аҿы. Урҭ акино ахьгьы акырынтә еиццақәахьан, аха игәы иҭаз аартны илеимҳәацызт. Ладбеи дзыхӡыӡаауа, игәы иҭаҵәах имаз абзиабара аацәырганы иналеиҳәар, мап лкырҳәа дшәон. Дшәон уи амҵәыжәҩақәа ааиҵыхны инеимпыҵԥрааны ицар ҳәа. Имырзаӡакәа игәы иҭакны иахьимаз инҭаԥсы ицаргьы ҟаларын, уахык зны Мрамзараа ргәашә аԥхьа иаҳаз ажәа имаҳазҭгьы.
Мҽышан. Асабшаҽны астудентцәа афакультет шефра зызнауа агәыларатә колнхарак аҿы ицаны ирыцхраауан аџьықәреи аҿыхраҿы. Ахәылбыҽха аӡӷабцәа заанаҵы идәықәырҵон, аҷкәынцәа мзала аԥҳә дырхуан. Ашарԥазоуп Ладбеи иҩызцәеи иареи азеиԥшнхарҭаҿы ианааи, убри аҟнытә ашьыбжьышьҭахьынӡагьы диан. Асааҭ ԥшьба рахь инықәлон дангылоз, иҿы ӡәӡәаны акрыф-акрыжә днатәан, ԥыхьаӡа зны ииҩхьаз жәеинраалақәак аашьҭихын, ахҩылаара дналагеит. Иҭахӡамшәа акәын уи дшаҿыз. Дыҩуа дышнеиуаз Мрамза данааигәалашәалак, дҟәызгаӡа даатәон. Иацы амхы иахьҭаз Мрамза лхала иҿацәырҳәуа аџьықәреи ахьҿылхуаз лааигәара даннеи, усыцхраар ҟамлари, ҳәа аниалҳәа, дналыдгыланы ҩбаҟа лапҟьа ааҿыхны дахьцаз, уажә зынӡа даргәамҵуан.
«Избан? Аџьықәреи лыцҿысхыр иауазеи? Дныжьны сызцазеи? Иамаз ҳаидырбалар?» – абас азҵаарақәа аттаҳәа иаԥхьа иаацәырҵуан.
«Ани аԥҳәызба бызҭамгыла, ахәбатәи акурс аҿы итәоу, ҳара ҳааныжьны Мрамза лахь дцеит, жәымбои уи иаҳа деиӷьишьозаап», – анылҳәа, саргьы лҳәатәы аахаҵаны, сыбла дҭәыцны дхызар, исызхымхуаз аԥҳәызба лхала дааныжьны
уи лахь сцахт, изакә ҩысҭаароузеи анцәа иишәиша, уи иҟасҵаз лгәы иалысхзаргьы? Сымаӡа аасыртыр, слацәажәарц лҭахызҭгьы?»
Ашьха ирпҟаз ага дыҵҟьон ҳәа, Ладбеи, шамахамзар, икәшамыкәша иҟалоз зегьы ҩымшҟа-хымшҟа анбжьыслак акәын игәаҿы ианнеиуаз. Зны-зынла аизарақәа раан ианааиқәырԥсалак аттаҳәа аҭакқәа риҭон, дҵәылызхырц зҭахыз ҿаԥиҽуан, акгьы рзымҳәо иҿагәаҿасуа иҟаиҵон. Ари иара ихаҭагьы уамашәа ибахуан. Аха зны-зынла иахьиҭахыз акы ааихәылшәомызт.» Аҳ, абра абас сҳәар акәын, абас ҟасҵар акәын», – ҳәа адырҩаҽны зны иааигәалашәон. Аха изхәарҭоузеи ашәарах уаԥхьа ианаакылҟьо еибамгаз ашәақь.
Уи иааиҭаххеит Мрамза иахьа дибарц, длацәажәарц. Инапҩымҭақәа апапка инагәылеиҵан, ихчы инаҵаҵаны дындәылҵит. Ақалақь дналс-ҩалсит, лара џьаракыр дысԥылозар ҳәа, нас дцеит аԥшаҳәахьы, днеит абиблиотекаҿы, аха џьаргьы димбеит. Игәаӷьны исызламҳәауа зегь аацәырганы уаха иласҳәаҵәҟьап ҳәа игәы иҭакны имаӡамызт, аха зегь акоуп дибарц иҭахын, игәы аҳәон длыцны аԥшаҳәа днавалар, лыԥхарра инырыр, длацәажәар изхара…
Иааилашәшәхьан. Ана-ара ацәымзақәа ххаӡа иаркын. Ладбеи абаҳчара иныҵибааит ахышә аҟнытә алашара иҩнаҷҷоз, уи ацыԥхьқәа ауҭраҿы аҳақәеи аҵәақәеи игылаз рхықәцәақәа арлашон, аанда данаавала, шьҭыбжьқәак иаҳан дааҭгылеит. Днаԥшын уаҩ димбеит, наҟтәирахьала, еиԥынчыла аанда зыҽхықәҵаны, арахь иааԥшуаз адаԥаҵлақәа иԥырхаган.
Маҷк днаскьаны аихатәгәара иҽадырӷәӷәала, иԥсы ӡаны дӡырҩуа даагылеит.
– Сара бгәы иацәымӷу ак ҟасҵар ҳәа сшәоит, убасҟак бзиа бызбоит, – еилыкка иаҳауан хаҵа бжьык.
«Дызусҭахарыдашь, насгьы дзацәажәода?!»
– Сара аинститут санҭазгьы аӡәы сналхьымԥшыцкәа сыҟамызт, аха сзеиқәымшәеит, ауаҩы иразҟы ицныҟәозароуп.
– Ауаҩы иразҟы, иара инапала ичаԥозароуп! – иаагеит аԥҳәыс бжьы.
Ладбеи ажәақәа иаҳаз иԥсыԥ иаԥырачны иааннакылазшәа дааҟалеит.
– Уи иашагәышьоуп, аха ауаҩы имч зқәымхогьы ыҟами?..
– Ауаҩы адунеиаҿ имч зқәымхо акы ыҟоуп ҳәа сыҟам.
«Мрамза! Мрамза лоуп, – лыбжьы идырт Ладбеи, – аха иара дызусҭахарыдашь?!»
– Сара аинститут санҭаз, – игон наҟтәирахьынтә бжьык, бзиа дызбон ԥҳәызбак, ԥшралеи чаԥашьалеи ак згымыз, абри бара беиԥш зыблақәа ҭыԥхаауа иҟаз аӡә лакәын, ларгьы бзиа сылбон сара.
– Нас, дзааумгазеи?
– Аинститут санҭаз, ԥшьымзтәи апрактика анҳамаз, сара саҳәаны Ҟазахсҭанҟа сцеит. Схынҳәны санааи, лҭаацәагьы ларгьы ықәҵны ицахьан. Лаб аррамаҵураҿы аус иуан Қарҭ. Уантә Германиаҟа диаргазаап.
– Нас, уаҳа лхабар умбаӡеи?
– Ԥыҭракгьы ашәҟәқәа ҳабжьысуан, аҵыхәтәаны исзааит абри еиԥш ашәҟәы лан лҟынтә: «У-Неличка дыԥрит, диццеит фицарк», – ҳәа. Саргьы даараӡа гәырҩас иҟасҵеит, аха искыз. Абас аԥсҭазаара ҳаиҟәнагеит бзиа избози сареи. Убри лцәа бхыскаауеит, Мрамза! Бара аӡәзаҵәык боуп…
Ладбеи уи иаҳаз ихьшәашәаӡа ицәеижь иналсит, ҳәызбак изқәа инаахазшәа дааилыбзааит.
– Сара абри иуҳәо ахы инаркны аҵыхәанӡа сазыӡырҩит, аха…
– Уеизгьы-уеизгьы абра ҿа аасабымҳәар ҟалом ҳәа сгылам, базхәыц ибасҳәаз.
– Сара уи еиԥш анасыԥ сабаԥсаху, – азныказы даакын, аха нас инацылҵеит, – мыцхәгьы ҳаҭыр уқәысҵоит… Иҟамлои сара сгәы даҽаӡәы далнаххьазар…
Ари Ладбеи дныҵанаршәшәеит, шьоук анеицәажәо рзыӡырҩра ицәымӷын, итәышьҭрамызт, аха абрҭ реицәажәара амхылдыз еиԥш дҿарзза дааннакылан, даунашьҭуамызт.
– Ишԥа? – иааџьашьаны днаҵааит ахаҵа.
– Нас сара уаҳа аӡә даасышьҭамԥшӡацт ҳәа угәы иаанагома, уаҩ ибла сааҵашәаратәы сыҟаӡами?
– Мап, Мрамза, сара уи акәым исҳәарц исҭаху, раԥхьаӡа абра избаз бара боуп, багьсгәаԥхеит. Сыцәагь ҭынчым… Саҭабымҵан, абас иаахжәашәа сахьцәажәо, сара инавак-аавакны ацәажәашьа сыздырӡом.
– Схаҭагьы уи сҭахӡам, ауаҩы игәы иҭоу иаразнак иаахтны иҳәар еиҳа еиӷьасшьоит.
– Сеилыбкаарц сҭахуп.
– Уара узжьар зхәарҭоузеи, сара аӡәы дсымоуп, ҳаицныҟәоижьҭеи акыр ҵуеит, бзиагьы дызбоит, саҭоумҵан…
Убри аамҭазгьы шьаҿа шьҭыбжьқәакгьы аагеит, Ладбеи аҵлақәа рыбжьара иналибааит Мрамза лцәаара. Уи аҩныҟа лхы рханы днеиуан.
– Аҽаӡәы ситәызар амуеи, сеидру? – ҿаалҭит уи даахьаҳәны.
– Мрамза, Мрамза, баагыли зны! – ибжьы лықәиргон ахаҵа. Уи амҩахәасҭахь дааскьан, аԥҳәызба длышьҭаԥшуа дгылан. Аҵлақәа афымца ахьрылыҷҷоз шәахәа шьыҵәрак кылҟьан ижәҩахыр азбжак иқәҷҷон, егьи избжак алашьцара ицәыҵахашәа иҟан, иубаӡомызт.
Ладбеи аанда иҽнавеиҵеит, агәашә аҷыжьжьыҳәа абжьы аагеит.
Абар ассир, уаанӡа иибахьаз, Мрамзараа ргәыла аҳақьым Хынтрыгә Мшьелиа иакәын ари.
«Аҽаӡәы ситәызар амуеи, сеидру…» – Мрамза лажәақәа днамҵырԥааит.
Адырҩаҽны Ладбеии Мрамзеи аинститут аҿы еиқәшәеит, абаҳча иныҵаланы иара бзиа иибоз аҭыԥ аҿы инеины аҟәардә инықәтәеит. Амш еихашьшьын. Ҭагалантәи аԥша аҭыҳәҭа иҭаланы иҩеиуаз иаарыҵанархьшәашәон. Ладбеи Мрамза лнапы ааникылт, лара даақәыԥсычҳан, лыблақәа ҭырхаха днеиҿаԥшит. Дшалагара издыруамызт иара.
Ԥыҭрактәи рҿымҭра ашьҭахь иԥышәқәа еимаҷабуа даацәажәеит: «Сахӡыӡаауа, иҵәахны исымоу, ажәабжьк басҳәар сҭахуп!»
– Изакәызеишь иара?
– Ҷкәынаки ԥҳәызбаки еибадыруеижьҭеи акрааҵуан, – ҭынч дналагеит иажәабжь аҳәара, – еснагь еибабон, акино
ахь еиццалон. Аха иара инамцхәны ахшыҩзышьҭра лиҭомызт. Егьырҭ аӡӷабцәа зегь реиԥш акәын дышлыхәаԥшуаз, ԥшралеи, сахьалеи, ҟазшьалеи урҭ дышрыликаауазгьы.
– Лара? Лара дышԥеизныҟәоз?
– Лара, лара лгәы иҭаҵәҟьоу адырра абаимоу?
– Уи дзашьҭамлазеи?
– Иҭахын, даара иҭахын!..
– Нас?..
– Ус ишыҟаз уахык зны асценаҿы лашәа даназыӡырҩ нахыс, инагӡаҵәҟьаны еиликааит бзиа дшибоз. Уи ааишьа шанаҵас ауп ишыҟоу.
– Ааишьа ацашьахар?!
– Усҟан иара даныҟам аҽноуп!
– Иҵабыргну?!
– Ааи, Мрамза… Бзиа бибоит уи…
– Дарбану, мшәан, уи бзиа сызбо? – лҽыргызмалны дыниазҵааит лара.
– Ҳм… сҩызак, ишԥасҳәари, игылара усҟак имцхәымкәа, иблақәа жәҩангәыԥштәыланы…
– Уи сара дызбахьоу?
– Дбымбакәа, еснагь. Абыржәы ԥҳәызбак дицны абра абаҳча дааҵалт. Абраагьы итәан сгәахәуеит, – инапы аҟәардә ахь инаирхеит.
– Акрыздыруоу, уи игәы дажьозар?
– Мап! – амца зхыҳәҳәыла иҟаз лыбла маахырқәа убас иԥырԥыруан, иааиқәкны дзырхымԥшылартә еиԥш.
Убри аамҭазы ахаҽаҳәа ақәа налагеит.
– Ҳаҩп, ҳбааӡар алшоит, – Мрамза Ладбеи ижәҩа аанкыланы дҩаҵҟьеит. Абаҳча инҭысын, амҩа ааиҩҵәаны атротуар ала, уажәы-уажә аӡҭаҟәаҿақәа инарҭаԥало еихьысеиԥысуа еибарыҩны ицон.
Адырҩаухагьы еиқәшәеит дара. Аԥшаҳәаҿы аршәы анырфа ашьҭахь, анышь иақәтәаны амшын ихылеит. Ажәҩақәа неимда-ааимдо идырныҟәон… Убри аухоуп уажәраанӡа гәынхәҵысҭала излацәажәоз, иаахтны ианеибырҳәагьы. Дааигәыдыҳәҳәаланы дигәӡит. Иаазазеит анышь…
– Дызтәыда абри аҭыԥҳа? – даахәыҭхәыҭит иара. Уи аҭак ацынхәрас еиҳагьы лҽынигәыдлырӷәӷәалеит.
– Бара азҵаара ибысҭаз аҭак ҟабымҵаӡеит.
– Уара, Ладбеи, уара…
Автобус аҟны аӷьӷьаҳәа џьоук рыбжьы ааган, зегьы уахь инаԥшит. Ҷкәынак ихԥҷаҷарқәа цәышӡа еиларгыланы, касы еицарса хәыҷык ихәда иакәыршаны иаԥхьа еиқәҳәалаз аҵыхәақәа кьатрацә-кьатрацәӡа наҟ-ааҟ игәышԥы иадыршәлан. Амаӷрақәа ҿахҵәаӡа, ишәыз икьаҿ цәыш аԥхьа иҷапан аҟынӡа еимырҟьаны илашьҭын, иеиқәа кьаҿпаӷәӡа, дҭаҟҟы…
Уи џьоук акәакь дыкҽацаланы иацәҳауан: «Уара аламысдажә, зынӡа уҽеилухындаз, еиҳа еиӷьымзи?!»
– Сшьапы уаӷрагылеит, унаскьа наҟ! – лҳәеит иааигәара игылаз ԥҳәыск.
– Ара аҳәсақәа ыҟоуп, ахәыҷқәа ыҟоуп, иԥхашьарами нас? – лыҽналалгалеит Мрамзагьы.
– Шәара абнауаа акыр жәбахьоума?
– Амашьына аанышәкыл, – уа ивагылаз руаӡәы ижәҩа нҭарсны иааникылан, днаирблаҟьеит.
– Сылбаажәгарцу?
– Спассаџьырцәа шәрыламкьысын, шәус иалоузеи, шәара шәақәтәазар, ԥшьаала уа шәҭыԥқәа рҿы шәыҟаз.
– Ҳус ишԥалам?!
– Бабараа, усҟак ишәмырӷыӷкын, – ҭынч даацәажәеит, зхы пашәӡа исаны аганахьшәа итәаз ахаҵа, – ари креилызкаауа аӡә иакәзар, ишәҳәаз иаҳаит, аҽазны иҟаиҵарым. Дсасуп, шәиҟәаҵ…
– Шәиҟәаҵ, ииашоуп ииҳәаз, – инақәшаҳаҭхеит џьоукы. Аха егьырҭ ирҳәац рҳәон. Амашьынаныҟәцаҩ уссгьы имамызт, аԥсҟы нхарҵәи-аахарҵәиуа уажәы-уажә аиндиатә кино «Аҟьала» аҟнытә ашәак иҳәон дыҟрымҿрымуашәа, нас дышнеиуа ашәышәра дналагон…
Ладбеи дырҩегьых ихәыцрахь диасуан дахьтәаз. Ладбеии лареи убри ауха нахыс еиҳа лассы-лассы еиҿцаауан, рыбзиабарагьы, ааԥын заанаҵы ашәҭ ылызгаз агәил еиԥш,
апытра иаҿын. Иара акомҿартә усура дамҽханакны даман, уи иҽагәылихалацыԥхьаӡа иажәеинраалақәа еиҳа имаҷны хшыҩзышьҭра риҭон. Иналаршә-ааларшәшәа ииҩуазгьы сахьаркырала ԥхьатәиқәа раасҭа илаҟәын. Мрамзагьы зны-зынла дыхәмаруашәа, уажәеинраалақәа хәыҷ-хәыҷы урыцрыҵуеит, иухьзеи, ҳәа аниалҳәалак, иара иааицәымыӷханы иҳәауан: «Сцәа-сжьы иаламзар акәхарын…»
Уи еиҳаракгьы ианеизааигәаха, амаҵурақәа рҭыӡшәа акәын еснагь иҿакыз. Аминистрцәа, аобком аҿы аус зуа аинструкторцәа, урҭ рыҳәсақәаҵәҟьа инадыркны дызламцәажәоз ыҟамызт, амала џьеи ирџьарын, агхақәа хәцәахьынӡа ирылатәоугьы, аҭакԥхықәра змоу аҭыԥ аҿы дыҟазар, дтатаԥшьын иара изы. Лара арҭқәа лҭахӡамызт, аха иара игәы иалымсразы ҿылҭуамызт, аҭакԥхықәра змоу аҭыԥ аҿы иҟаз аӡәы дыширҽхәоз, лара днеиԥыххылан, дыччо абас наиалҳәеит:
– Уара, уи, иеиҳабы Қарҭҟа данцоз, абысҭа хьшәашәеи ашәаӡеи бзиа ибоит ҳәа ампахьшьы илаҳәан игәыдкыланы адәыӷба станциаҿы днеит ҳәа рҳәауа саҳахьеит. Уи дымҵақьақьаҩуп, арахь уара дурҽхәоит.
– Ибазҳәада? – дшәаны дагьынаԥш-ааԥшит.
– Исаҳаит.
– Џьара аӡәы акы иабымҳәааит, ҵоу џьшьа… Уи иалаҳхузеи, уаанӡа ҳамнаӡацт, – иажәа ҽаџьара иниеигеит.
Мрамза ҽнак алекциаҿ дыҟамызт, димбеит адырҩаҽынгьы. Ашьҭахь Анҭимоз ила еиликааит уи ахырш-гәыршы лыхьны дшышьҭаз. Шьыбжьышьҭахь, ашәыр ахаа-мыхаа аахәаны днеит дара рҿы. Цица ашә аҿы днеиԥылан, длыманы ачымазаҩ дахьышьҭаз ауадаҿы днеит. Иикқәазгьы ааимылхын, астол инықәылҵеит.
– Бышԥаҟоу, Мрамза? – дынлазҵааит иара.
– Шьҭа сыԥсы ацәызгар ҳәа ауп, ишыздыруа.
– Бымцашоура тәахьоумашь?
– Ааи, нан, лымцашоура ҳәа дымбылуаз, уажә маҷк ихҽшәа иҟоуп акәымзар, – лҳәан Цица егьи ауадахь дныҩналт.
– Сыԥсуазаргьы субомызт, – лҳәеит лара.
– Анҭимоз иакәымзар, иахьагьы исаҳаӡомызт.
– Ыы, ҳкурс аҟнытә астудентцәа ара иҟамыз, акгьы уарымҳәаӡеи?
– Мап! – Ладбеи иаԥхьа аҟәардә игылаз днықәтәеит.
– Иҟоузеи аинститут аҿы ҿыцс?
– Ибмаҳац акымзаракгьы. Аха сара схазы ибасҳәаша сымоуп. Жәаха бареи сареи ҳанааицрыҵ, акомҿареидгыла ақалақь комитет аҿы исыԥхьан исацәажәон, сынтәа уалгоит, аусураз угәы иҭоузеи ҳәа исазҵаауан.
– Џьара ҭыԥк урҭашоу, уи бзиа иумбои усгьы.
– Бзиа иаабақәоу зегь ҳауандаз…
… Ладбеи Мрамза лыхчы иаҵыҳәҳәоз альбом ааҵихын, ишьамхы инықәкны апатреҭқәа дрыхәаԥшуан. Урҭ рахьтә ԥыҭк ақьаад ҭаԥҟаны акәакьқәа идыркын, ԥыҭкгьы ус баша иагәылан. Патреҭк илаԥш надхалеит, ҵыԥхцәа астудентцәа Риҵа аекскурсиа ианыҟаз иҭырхыз ауп иара. Аганахьшәа Мрамза лхылԥа ԥраал шкәакәа лхаҵаны дгылоуп, лнаҩсшәа – иара. Уи акыраамҭа дахәаԥшуан, нас ларгьы иналирбеит.
Урҭ уажәы ҭынч иахьеидтәалаз, иргәаларшәаны иалацәажәон амҩан ирбақәаз, ахрақәа зны ирыҵсуа, зны рхықәцә иқәсуа икәараҵо ишцоз. Риҵа ианнеи, аглисерқәа рыла аӡиа ишхыз, Ауадҳара ахьшьцәа абӷаб ажьы шырҿарҵаз, нас, игьежьны ианаауаз, рмашьына азгьежьык аԥсыԥ шцаз, аухантәарак амҩа ишықәыз уҳәа убас иҵегьгьы. Даҽа патреҭк аарылихын днахәаԥшит, хәыҷык аҟәардә дықәгыланы лыхцәқәа еикәарҳәы лыҵк хәыҷы ӷраҷкәынӡа дануп. Аӡәгьы лнапы лышьҭахь ала иавыҳәҳәоит. «Уи лымацара дзымгылозар акәхарын лпатреҭ анҭырхоз», – ааигәахәт иара.
– Ари дызусҭада? – дынлазҵааит иикыз апатреҭ лырбо.
– Уи, дузымдырӡо?
– Илылыздраауазеи?
– Сара соуп.
– Бара? – дааччеит Ладбеи, – абри бара бакәну? – деиҭаналазҵаахит.
– Аиеи, сара соуп.
– Нас бхахәы уажә изеикәырҳәымзеи?
– Ааԥнык сан быхцәқәа еиҳа еиӷьхоит ҳәа илырҟәыдын, убри нахыс ианеикәаҳәшаз иԥсыр акәын.
– Уажәгьы хар амаӡам, – иҳәан дааччеит иара.
Ус, альбом дшагәылаԥшуаз, ибеит жәытә ҭыхымҭоуп уҳәаратәы патреҭқәак. Урҭ аттаҳәа иаарҳәуа дрыхәаԥшуа дышнеиуаз, акы илаԥш надхалт: ҩыџьа анын уа, аӡәы ихылԥарч ақә ргыланы, деиқәыҟанҭыруазха, ихәда ыҵарбаҟа, ижакьақәа аужьны, апенсне ибла иаркын, иарӷьа напала ихьӡыркха иҟаз иаҳәа иҵаргәаны дтәан. Егьи – иԥаҵақәа хыршаны, ибла агәқәа ааҭбааны, иџьымшьқәа иаԥхьа еиныланы, ирхәаны, ихы ҩышьҭыхны ԥхьаҟа дыԥшуан. Иарма шьапы лабашьак иқәын еиқәыҿаҳәа. Иарӷьа азеицк ашьан. Имаузер имаҟа иавҵан.
– Абарҭ зусҭқәадашь? – иҳәан, Мрамза иналирбеит.
– Зшьапы ҿаҳәаны иҟоу саб иоуп, егьигьы иара диҩызан.
– Ианбаҭырхи?
– 1918 шықәсазы. Усҟан саб кьаразаа дрылан…
– Ари ишьапы зҿаҳәоузеишь?
– Кәыдры аменшевикцәеи абольшевикцәеи анеибашьуаз, саб ӷәӷәала дырхәызаарын, ашьҭахь, сан излалҳәо ала, Шәача госпитальк аҟны дышьҭан. Иара уброуп, иҩыза дибаразы даннеи, еидтәаланы рпатреҭгьы ахьҭырхыз.
– Дыԥсхьазар акәхагәышьап?
– Аҩны ихы нықәҵаны дыԥсыр, ибаргәуз, – даақәыԥсычҳаит аԥҳәызба.
– Нас усҟан дҭахама? – дынлазҵааит Ладбеи илахь еиқәҵаны.
– Усҟан дҭахар еиҳа еиӷьымзи… – лажәа иааҿахҵәеит, лылабжышқәагьы аахаҟәҟәалт.
Ԥыҭрактәи лҿымҭра ашьҭахь дналагеит абас:
– Асовет мчра шәақьԥынҵала иаазгаз дрылан. Иара иоуп ҳқыҭаҿы раԥхьагьы аколнхара еиҿызкааз. Ашьҭахь, 1938 шықәсазы, уахык зны иаакылсын дрыманы ицеит. Ажәлар раӷа ҳәа наихҵаны ддырӡит, уажәгьы-уашьҭангьы ихабар ҳәа акгьы ыҟам…
Ладбеи иԥштәы наихҟьеит. Иальбом иикызгьы импыҵыҩрырц аҷык ааигхеит.
– Сан ахәшәтәырҭаҿы дышьҭан, санду лакәын иҟаз, иаакылсит ртапанчақәа ҭкәыцәаа, рыҽраапкны, дрыма иандәықәлоз аҵәыуара ҳалагеит, дааҳабжьеит: «Бабараа, сара уаҵәы шәан дсыма саауеит, шәымҵәыуан…»
– Уаҳа ишәҟәгьы шәмоуӡеи? – иц-ишә еихамгыло даацәажәеит Ладбеи.
– Мап.
– Ари апатреҭ шьоукы ишәыдырбалар, иакәым акы шәақәыдмыршәааит!
– Еицәоу ҳзықәшәараны иҟоузеи, – Мрамза Ладбеи дынихәаԥшит, уи иакәӡамкәа дтәан. Иаалцәымыӷхан дыниазҵааит:
– Иухьзеи, уԥштәы уԥсахызшәа збоитеи?
– Ҳм… акымзаракгьы, – альбом апатреҭқәа нагәылеиҵан, уахь иналиҭеит.
– Данҭарк адырҩаҽны саншьа даакылсын, сан ишылымуаз, шәҟәы-быӷьшәы акыр ибазар зегьы арасаҭраҿы инаган иблит, – даҿын Мрамза лажәа анагӡара, – апатреҭқәа аӡигар бӷьыцқәа рықәыршәны иҟаиҵеит. Саб уахынла аҩны данааилакгьы, аҵх иааимнахаанӡа аҩра даҿын, – лҳәеит сан. Изакәыз ииҩуаз анцәа идырп. Инапҩымҭа асалам шәҟәыҵәҟьагьы ҳазнымхеит, – лылабажышқәа лҭаҷкәым хәыҷқәа рыла иаалрыцқьеит.
– Бымҵәыуан, Мрамза, иҟалаз ҟалеит, шьҭа уи ала иаабгозеи?! Арахь аинститут ахь аӡәгьы иабымҳәааит, уашьҭан…
– Изакәызеи уашьҭан? Саб иоуп дзакәызаалакгьы.
– Уи усоуп, аха… – Ладбеи дҩагылт, – шьҭа сцап саргьы, стәанхалацәеит.
– Узырццакуазеи, уажә акрызуеит, џьара акы умфарызеи, – лҳәеит иаарыдгылаз Цицагьы.
– Мап, сыццакуеит. Еизарашәагьы ак ҳамоуп, сагхар ҳәагьы сшәоит.
Ладбеи дындәылҵит, амардуан абжара даннеи, даахьаҳәын ашә ахь днаԥшит, ҵаҟа ҿыгә-ҿыгәҳәа аӡәы имагә шьҭыбжьқәа иаҳаит. Иҽааникылан днаӡырҩит. Аха уи арахь дхамлакәа, ашә днылсны, зымҩа дцеит. Аӡәы дибар ҳәа дшәаны, аҩны рҳәны дцозшәа, дхьаԥшкәаԥшуа рашҭа дынҭыҵит.
… Убри ашьҭахь ҩымшҟа ааҵхьаны, Хәытеи иареи ақалақь иалаланы ишнеиуаз даарԥылеит аинститут иалгахьаз Мажара Бениа ҳәа рҩыза ҷкәынак, иеигәырӷьеит, дрыманы инеит акакалкырҭаҿы. Иааргеит ауараши ахкылеи. Ашәах зыхчыла иҟаз рхыраҿқәа неидыркшалан, инахыхәаны инықәдыргылеит.
– Астудентреи аусуреи иреиӷьузеи? – Ладбеи днаиазҵааит Мажара.
– Астудентра иацназго иҟоузеи ауаҩы иԥсҭазаараҿы.
– Астудентра?– оумашәа ибаны уи днаихәаԥшит Хәыта, – уара знызаҵәык ҳалгандаз ҳәа ҳаҟоуп, уара… исзеилкаауам.
– Еснагьгьы астудентра убахьоу, аха аҿара ацуп, уи азоуп изысҳәауагьы.
– Дасу ианраамҭоу зегьы бзиоуп, – ихраҿ неиҿыҵеикын, абжаҟа ыжәны инықәиргылеит, – уара акомҿареидгыла араионтә комитет аҿы ауми аус ахьууа?
– Ҟоҳ, уара, сара уаҟа аус зымуеижьҭеи уажәшьҭа хәымзҟа ҵуеит.
– Ишԥа, џьушьҭ? Нас уажәы уабаҟоу?
– Уажәы сырҵаҩуп.
– Ԥыхьа уахьыҟаз иахьзеи? – дыниазҵааит Хәыта.
– Акрыздыруоу, ҽнак зны иаасыԥхьан, уара аус бзианы иууеит, егьиуеит ҳәа сыгәшәымшәа аарҳәан, ашкол ахь сиаргеит, схаҭыԥангьы аҽаӡәы днадыртәеит. Саргьы иҟашәҵаз бзиоуп ҳәа схылԥа аасхыхны, аԥсшәа раҳәаны, сындәылҵны сцеит.
– Избан, мшәан?
– 16 сааҭ роуп ашкол аҟны исымоу. Аҩны сыҟоуп, уаԥхьала, уҩла…
– Нас ухы узақәиҭыртәыз ҳәа акгьы узымдырӡои?
– Ашьҭахь исҭахыз аӡәы исеиҳәеит, уаб иашьа иԥа дахьҭакыз азоуп узамырхыз ҳәа.
– Сара исзеилкаауам, уаб иашьа иԥа дҭакызар, уара иухароузеи, – Ладбеи деицрашәаны ауп арҭ ажәақәа шиҳәаз.
– Убригьы џьара аӡәы ихы иаирхәозар акәхап, – ҭынч даацәажәеит Мажара.
Ладбеи дымчны ииҳәаз ааицәымыӷхеит, нас иаахьеиршшеит:
– Ус иаҭахызар?.. Ҳара ҳусс иалоузеи?..
– Ишԥа, ҳусс ишԥалам, ҳарҭ ҳажәқәоума? – днеиҿаԥеит Хәыта.
– Ҳалацәажәаргьы ҳаламцәажәаргьы ҳара акгьы ҳамчым.
Ирфаз иржәыз ахә аашәаны индәылҵит. Ладбеи ихы иқәыжь дынкахәыцуа амҩа даныланы днеиуан. Уи аҩныҟа акәын уажә ихы ахьхаз.
Ладбеи Мрамза дибалон аинститут аҿы, амҩан, ахәылԥазқәа рҿы. Ибла дҭәицны дхызар изхымхуаз аԥҳәызба дицәтәымхеит. Ианааиҿаҳалакгьы аԥхашьараҟынтә дыхьшәашәаӡа аԥсшәа налеиҳәон, ари уамашәа илбон ларгьы. Аха иухьзеи, иуҵалазеи ҳәа дизҵаауамызт. Лыԥҳәызбаратә ԥагьара илнарҟаҵомызт уи. Ладбеи, иара изааигәаз иҩыза Хәыта днеиртәан, иеиҳәеит Мрамзеи иареи реизыҟазаашьа, насгьы лаб аполитика аус азы дышдырӡхьоу уҳәа убас иҵегьгьы.
– Уара бзиа дубаҵәҟьома? – дҵааит Хәыта.
– Ааи, дызбоит…
– Нас дааумгои.
– Лаб итәы уашьҭан џьара исыцрарҳәар?
– Усҟан ииашази ииашамзи рдырра цәгьоуп.
– Уара абри сара исоуҳәеит, аха аҽаӡәы иҿы иажәоуп ҳәа уҿы иааҭыхны иумҳәан.
– Избан?
– Нас уи ииашам ҳәа аума иуҳәарц иуҭаху?
– Иудыруазеи, иахьа ас иҟоуп, аха уаҵәы ишыҟало?
– Абзиабара шхәа шааиуаз, ацаҟьа инадгылт, наҟ иацашьахогьы здырхуада!
– Имшәаз иавган иагоит.
Абас еицәажәаны ианеидыҵуаз, Хәыта даараӡа диҳәеит џьаргьы имҳәарц азы.
Ладбеи аҵара алгамҭазы аинститут аҿтәи акомҿареидгыла акомитет маӡаныҟәгаҩс дарҭеит. Уи, анкета харҭәааны,
иавтобиографиа нацҵаны ақалақьтә комитет аҿы ианриҭоз, иазҵааит иуацәа ӡәыр дҭакума ҳәа.
Уажәраанӡа игәы бжьажьо дыҟазҭгьы, убри аицәажәара ашьҭахь иаахҵәаны иӡбеит Мрамза зынӡа дылҟәаҵырц, игәы еиқәиҳәаларц.
Иареи лареи ҽнак амҩаҿы иааиқәшәеит.
– Уара ухы зыхурҟьаз здыруеит сара, – лҳәеит лара, – уеилыскаанӡа шьаҿак ҟасҵаргьы, сымала сҽысзымшьуа сықәымхоз…
Иара дҿаббаӡа дгылан, уисыр шьакәарак илымшәо. Илҳәаз ажәак изацымҵеит.
Мрамза аинститут далган рҵаҩыс аус луан.
Ицеит акыр шықәса. Апартиа иаанарԥшит изхараӡамкәа ажәлар раӷацәа ҳәа иҭадырхақәаз аҵеицәа. Ладбеи илымҳаҟынӡа инеит Мрамза лабгьы акгьы ихараӡамкәа дышҭадырхаз, уажәы дышдыриашаз.
Зны Ладбеи иҿынеихан дцеит Мрамзараахь, ашә аҿыгә-ҿыгәҳәа днас-насын иаатит. Ладбеи иаԥхьа мшаҽнеиԥш даацәырҵит лара, лыԥштәы лхыгга, лԥышәқәа ҵысҵысуа длыхәаԥшуан. Иаргьы ихылԥа рҟәыҷуа ииҳәара иҿамшәо уа лҿаԥхьа дгылан.
– Мрамза, исыхьыз, ишсыхьыз атәы салаланы исҳәом, – ацәажәара дналагеит Ладбеи, иакәымкәа схы мҩаԥызгеит…
– Уареи сареи уажәшьҭа ҳәатәыс иҳамоузеи? – лылабжышқәа хаҟәҟәала даацәажәеит лара.
– Сбыҳәоит саҭабымҵарц…
– Иканӡаз агәил наҟ иҿшәоит, ҩаԥхьа иузырбзахом, Ладбеи!
Ацкы аҳәаха имҭакәа аӷьеҩҳәа ашә ныдлыжьлан, наҟ дныҩналт.
Ладбеи ихәыцрақәа данаарылҵ автобус аангылахьан Гагратәи астанциаҿы, ашьҭахьала дналбаан данааваҵәи, Мрамзеи иареи ааиҿаҳаит. Изеиҩымсуа, мчык иааннакылеит. Ладбеи имакентош ахәда аахаханы ицәашьны, иԥаҵа самкәа, игны дахьгылаз лгәы аалыхьит. Дрыцҳашьангьы ихаҟынтәи ишьапаҟынӡа дааимылдеит.
Абарҭ ашықәсқәа рыла иара шаҟа иагижьыз аҟара, лара иацылҵеит уҳәарын уахьрыхәаԥшуаз рҩыџьагьы. Иҿаҳәоу амца анаахәыҵыршьшьаалак, ԥырӷқәак аарла ицәышӡа, иԥсадаха ишалубаауа еиԥш, Мрамза лгәанаӡараҿы аарлаҳәа иаацәыҵаҷҷеит лыбзиабара ахәынганк.
– Мрамза!.. Ҳм… Арахь бабаҟаз?
– Сара уажәы ара сынхоит…
– Шаҟа шықәса ҵуазеи бсымбеижьҭеи?! Бхы-бҵыхәа ҳәа акгьы еилкааны исымамызт.
Уара анасыԥда лҳәарашәа, дынихәаԥшын, лаԥшыла дааиԥхьылшьшьаан, днаидҟьаны ашаца-шацаҳәа лҿыналхеит.
– Мрамза! – налықәҿиҭит, ашәымҭаказ, аха лара дагьхьамԥшит, ауаа дрылҟьо ус днеиуан, Ладбеи дадырсызшәа, дышьхынԥсыланы уа дгылан дылзыԥшуа.
Ишьҭахь ала аҟәақ ааихгеит, даалашьцакит, ганха дцан дкаҳаит, аууҳәа рыбжьы игәы инықәҩит. Маҷк ихы дҩахан, аха нас еишьылҟаҟараӡа иаӡашәа иҩнуҵҟа акы нҭаҳаит, деизҟьа дынкаҳаит. Инеихаԥаз ашәшьы, ауаҩы нырҳа замана деиҵанацало, деиҵанацало, дхәыҷӡаханы, ҵысхәк даҟараны, аҳауа наиҵасны даманы инхалан, нас ажәҩан ҵаулаҿы џьара днаҵаӡызшәа, уаҳагьы акгьы игәалашәомызт.
– Авариа!
– Иҟалазеи?!
– Ихьзеи?!
Мрамза данаахьаҳә, Ладбеии лареи ахьааидыҵыз ауаа ааизыҩҩхьан. Дхынҳәны уаҟа дааизар, Ладбеи ихы дамыхәо ҵаҟа дышкажьыз лбеит.
– Амашьына, амашьына! – арҵәаа ааҭлыргеит лара, нас Ладбеи ихы лнапы наҵалҵан, дҩышьҭылхит, аха уи ихы идыруа дыҟамызт, иаргәҵысҭа инахыкны ажьы ааԥшуа аҟынӡа ицәҟьан, ашьа иҿашәы илеиуан.
– Ауаҩы рыцҳа, амҵ даҩызоуп, – лчабра ааҭылган инеиҿылшьит.
– Даажәг арахь лассы! – иаангылаз «Волга» аҟнытә аӡәы ибжьы аагеит. Мрамза ауаа лыцырхырааны, Ладбеи деимакы-еиҿакы амашьына днақәырҵан, ахәшәтәырҭахь дрыма ицеит.
Минуҭқәк рышьҭахь Мрамза аԥсшьарҭа «Ацәымзаркыра» ахь, ателефон дасны, уаҟа ҳақьым хадас аус зуаз лхаҵа адырра илҭеит, Ладбеи дахьышьҭаз ауадаҿы дихагьежьуа дихагылан лара.
– Аҳақьым, ухаҵкы, дышԥаубо, далҵып угәахәо? –дӷьаҵәыӷьаҵәуа, уи дыниазҵааит Мрамза.
– Ихы ӷәӷәаны икыдҟьеит, ихбыҩлашагьы ҵысит.
– Кафеин, магнезиа, – аттаҳәа адҵақәа риҭон уи ахалаҭ шкәакәақәа зшәны ачымазаҩ ихагылаз амедицинатә еиҳәшьцәа.
– Иахәҭоу зегь ҟашәҵа, акы еиԥшымкәа сшәыҳәоит!
– Шәара шәзусҭада, иԥҳәыс шәоума?
– Мап, дысҩызоуп, – лҳәеит лара.
– Шәымшәан, зегь ҟаҵахоит, ишԥаҟалеи? Амашьына аномер жәдыруоу?
– Сара смашьыноуп дзаахаз, – дагьԥсымкәа, дагьбзамкәа даацәажәеит Ладбеи машьынала даазгаз, – дбалыбаҭо саԥхьа дықәхан, егьа зундазгьы сызивымсит.
Аҳақьым иус ҟаиҵан, инапы ӡәӡәаны дандәылҵуаз, иааиԥылеит амилициа аҟынтә ҩыџьа – аӡәы дкапитанын, егьи дсержантын.
– Амашьына заахаз ҳиацәажәар ҳҭахын, – иҳәеит аиҳабы.
– Уи макьана ихидыруа дыҟам.
– Иаауқәшәазеи иаразнакы? – Мрамза Ладбеи ишьапқәа лшьышьуан, арбааӡа ҟаҵаны ихәда иҵылшьуан, ихахьы дцон, ишьапахьы дцон.
Ус дааит Мрамза лхаҵагьы.
– Иҟалазеи, дызусҭада ари? – Мрамза дынлахәыҭ-хәыҭын, нас дҵыркьакьо, ихалаҭ аҳәынҵәарақәа еибаркуа ачымазаҩ днеихагылт.
– Дузымдырӡеи?
– Ладбеи?! – дшанханы дынихәаԥшит.
Ачымазаҩ дааҳәцымыцит.
– Дабаҟаз арахь, иқәшәазеи? – иӡамҩа инапы надикылт, уа иааинырит аԥхаԥсы ашьшьыҳәа илалара ишаҿыз.
– Амашьына иаахеит, абар, шьҭа сааҭки бжаки ҵуеит, уажәгьы ихы издырӡом.
– Уицхраа, абааԥс, уаҳа кры аҭахызар?
Ладбеи иблақәа аахитит: «Сабаҟоу, мшәан, исыхьзеи?!»
– Ара ахәшәтәырҭаҿ уҟоуп, уҽырҭынч, – аҭак наилҭеит амедициантә еиҳәшьа, ихы архьшәашәага иақәыз аалыԥсахт.
– Асааҭ 6 рзы аԥсшьарҭа «Жоикуара» алекциа сыман, сагхазар ҟалап, – иҿы акуа аарлаҳәа даацәажәеит иара.
Мрамза лхаҵеи лареи неиҿаԥшит.
Аԥхьаҩ, уазҿлымҳамкәа уҟам, Ладбеи уажә усс ииуа, дызмадоу. Уи акомҿарраҿ аус ахьиуаз уацәдухеит рҳәан, днамырхын, аинститут аҟны СССР аҭоурых акафедраҿы лаборантс дҟарҵеит. Уажәыгьы уа аус иуеит.
Зны-зынла Аԥсны араионқәа рахь дцаны еиуеиԥшым атемақәа ирызкны алекциақәа дрыԥхьалоит, убас еиԥш иныҟәарақәа акы аан ауп, абри еиԥш ахҭысгьы данақәшәаз.
Илацәа еиҭаахитын, иаԥхьа игылақәаз днарзыԥшит. Иибоз лакәзу, лабҿабазу издыруамызт.
– Ҟыҳ, – иҳәан даақьит иара, – сҿы ҭабеит, ӡык сышәҭандаз…
Зны Мрамза длыхәаԥшит, нас – ахаҵа.
– Умшәан, абааԥсы, шьҭа акымзарак ухьуам, – игәы ааирӷәӷәеит Хынтрыгә.
Ладбеи, аҵыхәтәан иааидибалахт урҭ. Нас илаԥш иныҵшәеит, ашәгьы ԥшьшьаала инкыдҳалт.
Иара иблақәа ҭраа акраамҭа уахь дыԥшуан.
Сара уажәы, ҳаҭыр ду зқәу Шьарамаҭ Хырзаман-иԥа, ишԥасҳәари, абри апоезиатә дыррақәа исымоу, ссирс иушьаргьы, иара абри иубо схаҭагьы алитератураҿы сықәҿиарақәа уҳәа инарызкны ҩбаҟа жәа зҩырц сҭахижьҭеи абар,
уажәшьҭа такә ааҵуеит. Аха ишырҳәауа еиԥш, мышкы иахыԥо, шәымш иахыԥоит ҳәа, иахьанӡа исцәааит. Уи акәзаарын ҿҳәарасгьы иамаз. Сара амалахазгьы схы-сгәы иҭамшәаӡацт, иҭашәарцгьы иҟаӡам уара ушҟа инасырхаз ашәҟәы арецензиа ҳәа ахьӡыстәырц, мамзаргьы астатиа ҳәагьы. Сара урҭ рҩызцәа адурақәа, ахатәрақәа схы рылазымгалацызт, иагьрылазгалом. Аус анызуагьы сҟыҟҿыҟ шьҭыбжьык аӡәгьы исмырҳаит, уаҩгәыԥсшьак, хӡырымгаҩык сакәгәышьан. Сус хәыҷы снапы ианырҵоз, ламысла, патула инасыгӡон, аиҳабы сихаҵгылон, аҳәатәхаҵара сылан, ажәакала, сыбзиан, сшыбзиазгьы сцеит, иахьа стәанчаҩуп, апенсиа акәзаргьы, аҳәынҭқараа рылԥха-ргәыԥха зауша, ицәгьамкәа исызԥырҵәеит. Амал-ашьал акы сазрыцҳам, аха исыӡбеит сара, ҳаҭыр дуӡӡа зқәу Шьарамаҭ Хырзаман-иԥа, исылоу сбаҩхатәра (уи сшалхәдамыз сан ззыҳәа срыцҳамхашагьы игәалҭахьан, шәҟәы мкӡакәа аҵара зҵауа ҳәа дсышьҭан) зегьы-зегь алитература иазыскырц. Исыхьыз умбои, Шьарамаҭ Хырзаман-иԥа, сыҭҟыԥсӡа, сҿи-снапи еиқәԥсаны акгьы му, акгьы мҳәа сызтәом, агәҿыӷьгьы саганы сыԥсып.
Ажәа уасыршьит, саҭамыз, Шьарамаҭ Хырзаман-иԥа, схатәы сшалацәажәоз. Сара сахьиз, саниз, сызиз уҳәа ара иаҭаххарым, аха убас иагьа иҟазаргьы, ҩбаҟа ажәа ҳәатәызар ҟалап, схы-сҵыхәа аилкааразы. Уи интересс иумкыкәа ҟаларым, сан излалҳәо ала, уи илбахьоу илаҳахьоу кыр лхашҭқәахьеит, аха уи иахьагьы илгәаларшәан илҳәоит, асду аан сыхбыџӡа, шылаҳәара агәылара сушьҭуазар, сушьҭратәы сыҟан ҳәа, хәышықәсаҟа схыҵуазар акәхарын. Асду анауз ашықәс аахыс иԥхьаӡо уҿааухар, иуоуа анҭ ахәышықәса нарыцуҵар иҟалоит хынҩажәи хәбаҟа, хынҩажәи фбаҟа. Ишдыру еиԥш, сара макьана сҭаацәарам, уажәы ара азанааҭ напы зласкыз сԥырхагахозар акәхап, ашәҟәыҩҩы маҷк ахақәиҭра имазароуп-тәа. Ахәыҷы, аҳас, абхәа, анхәа уҳәа зегьы ушрышьҭоу аамҭа лаумпыҵышша ицоит, уаҳа акгьы ааузыҟамҵаӡакәа. Иудыруеит ҳәа сыҟоуп, Шьарамаҭ Хырзаман-иԥа, сара раԥхьаӡа араионтә газеҭ акьыԥхьырҭа атипографиаҿы нбанҟәшәаҩыс аус зуан. Сара соуп уи
иагьшьақәзыргылаз, уажәы аӡәгьы игәалаиршәарц иҭахым акәымзар. Ашьҭахь сшааиуаз акорректоррагьы саҭәаршьеит. Аҵыхәтәантәи ашықәсқәа рзы, тәанчарахьы схы сырхаанӡа, иаҳа ииашоуп – схы дырхаанӡа (ҳабжьара инхааит, сымчқәа анеизҳауаз, сбаҩхатәрақәа анышәҭыкакаҷуаз аамҭазы, жәпакы аџьабаа убахьеит, уԥсшьа ҳәа ахьсарҳәаз сгәы иалоуп), акьыԥхьеидгылаҟны, синструкторын, инстркутор… Сыхшыҩ цеит, сажәит саҭамзааит, Шьарамаҭ Хырзаман-иԥа, схатәы салацәажәеит, иаҳҳәа-иааӡа, ауаҩы ахӡырымгара илазароуп. Сара, Шьарамаҭ Хырзаман-иԥа, аиаша бзиа избоит, аиашеи сареи ҳаициит, ҳаишьашәалоуп. Ауаҩы игугьы идыруазароуп. Ажәаԥҟак абраҟа иасырбоит угәы иацәымӷымзар: «Аӡәы ибла аҭәыц ихыз ибон, иара ибла ақды ихыжьлаз ибаӡомызт». Иара абраҵәҟьа имӡакәа иуасҳәоит, ари ажәаԥҟа сара ишыстәу, иара Гәлиа Дырмит иаԥхьагьы ишанысҵахьаз. Шәара аҷкәынцәа еиҳабык акы ааиҿшәар цәыхь-цәыхьҳәа иаразнак ақьаад инанышәҵоит. Ари џьара уҩымҭак ианануҵа исзымдырырц залшом, нас ҳабӷьыцқәа ааԥжәеит ауп, уаҳа акгьы. Угәы иалымсын, Шьарамаҭ Хырзаман-иԥа, ас ахьысҳәаз, сара ианакәызаалак аиаша бзиа избоит, аиашада схәарҭам.
Азин суҭозар, уажәшьҭа сара сзакәу, сызусҭоу анусырдыр ашьҭахь, исҭахын абраҟа, аԥхьан ишысҳәаз еиԥш, упоезиа азы сгәаанагарақәак сҳәарц. Жәаха ҽнак аҩны дысҭан, сара сабаԥсоу, аха еицырдыруа алитератор, аџьам бызшәа аӡы еиԥш издыруа, аха уи зхы… мап, исҳәом уи, Мажьга Доменти-иԥа, уи уажәеинраалак дысзаԥхьеит, дзыԥхьаз аҟынтә исгәалашәоит абарҭ ацәаҳәақәа:
Ашьхақәа сыхчнуп,
Сшьапқәа амшын иҭакуп…
Мамзаргьы: «Амза гьежьӡа искуп снапаҿы» уҳәа убас иҵегьы. Ее, Шьарамаҭ Хырзаман-иԥа, ҳара ҳузжьом, акгьы ахьаҳзымдыруа ҳгаӡақәоу џьушьома, шәара шьоукы ахшыҩ анышәҵоз ҳара аҟәыд ҳаԥҟозма, анцәа, ауаа аиаша шысҳәауа. Анкьа аиныжәцәа (адауцәа) ыҟан рҳәоит, урҭ сара
сырхаанымызт, аха дара убарҭ ракәзаргьы иауарацәоуп. Раԥхьа иргыланы сара суазҵаарц сҭахуп, Шьарамаҭ Хырзаман-иԥа, ашьхақәа уаҩы излеихчниҵозеи ҳәа. Ҟаҳ, ускит ҳәа сыҟоуп ушьҭарбаӷьа. Абар, дад, сара уажәшьҭа хынҩажәижәаба шықәса срықәуп, аха зан илыхшаз уаҩытәыҩсак ашьха ихчниҵахьеит ҳәа смаҳацт. Ахчбаба, амарҭақ уҳәар, даҽакы иамусын (ара ус маӡала иуасҳәарц сҭахуп, ҳабжьара инхааит, амарџьа, саныҷкәыназ, сашьа еиҳабы Заабеҭ икәымжәы ааиларҳәны схы инаҵаҵаны ашәшьыраҿы саныцәалоз ыҟан, уи ахьсырҟәаҷыз азы егьараангьы исаахахьан).
Акы ҳҳәар, ҳҿы ԥыжәжәоит акәымзар, ауаҩы ишьапқәа амшын иӡааршьшьыла дызлацәозеи. Насгьы, Шьарамаҭ Хырзаман-иԥа, уи алирикатә фырхаҵа амшыни ашьхеи дышрыбжьамӡоз ахәыҷы агара игароугьы уиазҵаар, иуеиҳәоит. Амза гьежьӡа кышьас иамоузеи, амза уахыла цәашьра ҳзызуа, алашара ҳзырбо… Акы аауҿшәар уаԥхьахьоу рҳәахуеит, ас иҟоу уамыԥхьар еиҳа еиӷьми уаԥхьар аасҭа. Ари иара ҳаҭыр дуӡӡа зқәу Мажьга Доменти-иԥа ихаҭагьы игәамԥхаӡеит, уи адырра имам узҳәом, иҵабыргуп иусқәа ахьеилахоу иахҟьаны имаҷны даԥхьоит, аха сара дысҩызам, дзыԥхьо даԥхьаҵәҟьоит, ицәгьамкәа идыруеит апоезиақәа. Шәҟәыҩҩык иӡбахә иҳәон, ижәла сгәалашәом, ииҩуа ззиҩуа аиларгара уадаҩуп, аҳаша дшықәу аҵәаша дықәлошәа, убас уамақәак дырҿуп ҳәа. Ари сара сымацара исгәаанагарам, ашәҟәыҩҩы алар ықәыршәны диашахәҵәаӡа дыҩуазароуп, мамзар, днашәа-аашәо, дкәараҵо ддәықәлар, аԥхьаҩ уи ииҭаху еилыскаауеит ҳәа дышишьҭоу дыхәжәаны дыԥсыр ауеит. Аӷәра ааиҿашәкишь, баба, убригьы ауаа шыҩуа дыҩлааит…
Сымҩахҟьеит, саҭамыз, Мажьга Доменти-иԥа, даҽа жәеинраалак аӡбахә сеиҳәеит, уи уара заманала иудыруеит, ишԥаузымдыруеи, уара уоуми изҩыз иара. Сара саҭамзааит Шьарамаҭ Хырзаман-иԥа, исаҳахьеит апоетцәа ижәны ианыҟоу ауп ажәеинраалақәа (апоезиақәа) анырҩуа ҳәа. Исҳәарц схы азин асҭоит, убас уқьаф ҟаҵаны уаныҟаз иуҩызар акәхап ҳәа уи ажәеинраала абраҟа зыӡбахә сымоу, ҳаҭыр зқәу, ихшыҩҭраха
иҟоу Мажьга Доменти-иԥа зыӡбахә сеиҳәаз ажәеинраала, иаахҵәаны иуҳәозар, исгәамԥхеит, изысгәамԥхазгьы сааумырццакыр исҳәозар акәхап. Ҿырԥштәыс иаагап иаҳа исгәалашәо цәаҳәақәак:
Са саԥсуоуп, са салмасуп,
Сара сақәтәоуп саб иҽыз,
Апҟеҩҳәа снеиуеит, са сымҩасҩым,
Уаҟа агәашә аҿы бысзыԥшыз.
Уажәы, угәы иалымсын, Шьарамаҭ Хырзаман-иԥа, маха-маха еиҿыршәшәаны алацәажәара ҳналагап. Раԥхьатәи ацәаҳәаҿы «Са саԥсуоуп» ҳәа иуԥыло аҳәоу анцәа, ауаа зынӡагьы иуаҭәасымшьеит, «Сара саԥсуоуп» ҳәа аҳәҳәара, аҟаара акгьы унамҭошәа збоит. Насгьы ианба? Амилаҭқәа анеишьцәахо, ианеизааигәахо аамҭазы. Ари политикала уахәаԥшуазаргьы маҷк игәгам, еиҳангьы исҳәоит – ииашам. «Са салмасуп» ҳәа анаҩсан ицогьы, сара сыхәҭаахьала, сақәшаҳаҭым, дшақәшаҳаҭым сеиҳәахьеит иара убас Мажьга Доменти-иԥагьы. Аԥсуаа ианакәызаалакгьы, ахӡыргара рцәаҩамызт, иԥхашьа-ԥхаҵо иҟан, сара салмасуп, статаԥшьуп ҳәа ибаџуа аӡәгьы имбацызт ахаан, саҭамыз ас иаахжәаны сахьцәажәо, иахьатәиума, исзеилымкаауазар акәхап. Урҭқәа зегьы ухы иаақәукып, иахьа баагьы-ԥсгьы амашьынақәа анрыҵагылоу, уара уҽы нади уақәԥакәины уабадәықәу. Шьҭа, абраҵәҟьагьы сиашаӡами. Уара аҿатәра убаӡом, угәы каҳаны уцәажәоит. Ари аписсимизымроуп иаанаго. Ҵоуп, сажәит, аха снеиааиуеит, саргьы, акы збақәахьеит. Дзусҭазаалакгьы зхы пату ақәызҵо уаҩытәыҩсак, иахьа дхысхысуа иҽы дақәтәаны, дцо-даауа изымбацт. Ииашоуп, аҽқәа убоит ацирк аҿы, аҽырҩрақәа раан, аха уи иаанагома ҽыда ҳхәарҭам ҳәа. Ажәа сымоукышт, ашьха қыҭақәа рҿы аҽқәа рымоуп, ирықәтәаны аԥсхәрақәа, ачарақәа рахь ицоит, иаауеит ҳәа. Аха уи итиптәу итиптәыму?
Сара аиаша бзиа избоит, ауаҩы игхаз ибла инҭамҳәакәа сызцом, угәы иалымсааит, Шьарамаҭ Хырзаман-иԥа. Ус сара
исыҷкәыншьоуп. Мажьга Доменти-иԥа излеиҳәоз ала, насгьы сара схаҭа еилкааны изласымоу ала, уара уҭаацәароуп, иумоуп ахәыҷқәа, аха «уаҟа агәашә аҿы бысзыԥшыз» ҳәа уҳәҳәауа агәарабжьарақәа урыбжьоуп, иԥхашьарами ари, хәыҷгәарҭак раб!.. Ҟеҳ, ужәҩашәаҟьа агәҭашшараҵәҟьа иақәсыршәеит ҳәа ауп ишыздыруа. Сҿы ашьа ҭашхаратәы иакәым сымҳәазааит, ҳаҭыр зқәу Шьарамаҭ Хырзаман-иԥа, ауаҩы дангәаауа дзызгәаауа уздырӡом. Аха уара акритика улаӡаратә уҟоуп, уажәы иубама, уҽырхаҵа, угәы каумыжьын.
Уажәшьҭа азин суҭозар, Шьарамаҭ Хырзаман-иԥа, апоезиаҿы саартрақәа усырдырырц сҭахуп. Умаӡақәа зегьы иузраҳәауам, ҳабжьара инхааит. Иара Мажьга Доменти-иԥа ихаҭагьы игәра сызгом. Уи дуҿакәыркәыруа, даԥсышәа мацараха дыҟоуп, аха иҵыхәақәа цқьам рҳәоит. Ҳанеиқәшәалак, иара ани ари ҳәа игәынамӡарақәа рҳәара дналагоит, аха сара аҿаԥа насҿаҵаны снатәоит, избанзар, ауаҩы еснагь деиԥшым. Иакәым акы аасҿшәар..1 Ее, сара урҭқәа исзеилымкаауазар аранӡагьы сзааирымызт. Аиаша ҳҳәауазар, сара сус иалоузеи, уи збаша изаҳаша аҟәышцәа, адырцәа, аиҳабацәа ҳамоуп, аха уара уҿы изӡом, гәылахьыцәгьак сымоуп, иауам… Уажәы аабыкьа изҩыз аԥшьцәаҳәакны иҟоу сажәеинраала абраҟа ишеибгоу ианысҵоит, исҭахуп уи ухшыҩ азышьҭны уаԥхьарц, изӡом уара уҟнытә џьшьарақәакгьы соурц шысҭахугьы. Абар, иаргьы:
Ҳажәаԥшь Машка хьазаап шьыжьымҭан,
Уи ҳаиҳәеит ҳгәылаҷкәын Аруҭан.
Наныкьара! Уажәшьҭа иҳауит ахџьаџьа,
Қьафгьы рулашт аҩны ахәыҷқәа.
Хшыҩзышьҭра руҭарц сҭахуп, Шьарамаҭ Хырзаман-иԥа, аҵыхәтәантәи ацәаҳәақәа, еиқәсыршәеит ажәақәа: ахџьаџьа, ахәыҷқәа. Ахԥатәи ацәаҳәа «џьа» ҳәа изланҵәо ала, иара иашьашәалоу, иазааигәоу, ҽакала иуҳәозар, рифмара азызуша ажәак аҵагылазар ахәҭан. Мачхәума «џьа» ала инҵәо ажәақәа: аџьа, еилыџьџьа, амаџьар, ахәаџьа (аҵыхәтәантәи ажәа бжьықәыӷәӷәарала ианаалом ҳәа сыҟоуп) уҳәа убас
иҵегьгьы. Аха саҭоумҵан, Шьарамаҭ Хырзаман-иԥа, уеизгьы-уеизгьы иара иақәшәоит ҳәа ажәак алымҳа ҿарҵәины мчыла иааганы исзадмыргылт, арифмақәа ушрышьҭоу ахшыҩҵак уцәыбрыр ҟалоит. Рифмақәак агуп ҳәа рҳәар еиҳа еиӷьуп, аҵакы аганахьала иакәым акы уҿадырԥар аасҭа.
Зынӡа даҽакуп егьи ажәеинраала, акала узавамло икәаԥҷаҷараӡа иҟоуп:
Снықәгылан аҳамахә,
Аддыҳәа иаасыршәшәеит.
Исымаӡам тәамҩахә,
Аҳарҭқәа ныҿсыршәшәеит.
Ари зхысҳәааз уасҳәаӡомешь, нас исымухырц, шәара ақалақь аҿы инхо шәгәеигәеиуа атемақәа шәрышьҭоуп ҳәа саҳахьеит, сара снапы ахьаасҟьалак аҳәиҵәҳәа ауп урҭ шааиуа…
Угәы ԥысҵәазар акәхап, аха сара еиҳа бзиа избо даҽа жәеинраалак улымҳа аҿынӡа иназгоит, амала, ҳабжьара инхааит иара. Ажәеинраала зхысҳәааз сгәылацәа Алхаси Кәамӷьаси роуп. Иҟалазгьы уи ауп, Кәамӷьас ицә ҿаша ду шарԥазыла иааганы Алхас ихкаара иҭаирҳәуан маӡала. Ҽнак зны аԥшәма дақәикзаап иара. Хаала иеиҳәеит уи шҽеим, ишхәарҭам, еилнахыр шалшо уҳәа убас иҵегьы. Аха егьи изоуҳәауа змаҳауа, изҭоуҭәо зкылсуа ҳәа шырҳәо еиԥш, излымҳак инҭалан егьи илымҳа инкылсны ицон. Адырҩаҽныҵәҟьа дыԥхамшьакәа уа инҭарҳәны мхырҭала ишҩеиуаз илаԥш нарықәшәеит. Иԥсы ҩеины иҟарҟы иныҵасит, деибакит: «Ҳаит, уара аԥсцәеирымга, зынӡак саатәоумбаӡеит», – иҳәан, дизыҵҟьеит, еиҳаракгьы иԥсахы еибазыркыз акьатаӡа иаҩызаз аџьықәреиқәа ҿҳәаны иахьканажьыз ауп.
«Иусырбап са сзакәу, уахьсмырхәуазар иныҵасҵахьоу саб гәышьа ибаҩқәа аасҿыҵаскааит», – иҳәан, убас ихы иницәҳалт, саҭамзааит, Шьарамаҭ Хырзаман-иԥа уи абраҟа исзанҵом. Хәылԥазык Алхас дынкылсын Кәамӷьас иҩны икыду арадио аҭелқәа руакы наҟ инҿахиҵәеит. Уи акәхеит, «Уа раида, сиуараида» ҳәа рашҭа иҭыҩуаз ашәагьы аҵыхәа
ааԥҵәеит. Ари Кәамӷьас иангәеиҭа, иҟазҵаз дауимдырхуаз, шьыбжьышьҭахьык аҵлақәа иҽрываӡо Алхас иҩны аганаҿы дынкылсын, афымца лашара мҩанызго аҭелқәа рыгәҭа ашшараҵәҟьа ааҿыҵәҵәа инкаижьит.
Адырҩаҽны ашьыжь аҩҭаацәарак иаӷьуа-иԥсуа, уама рымшха иааилалт. Убри аамҭазы ҳәыҳәҭыҩрашәа амшын аганахьала сыҩны ақәцәала иқәчаԥаз ауада хәыҷы сныҩнатәаны ажәеинраала аҩра саҿын, изӡом, уа хыхь арифмақәа еиҳа исԥыхьашәоит. Угәы иаанагозеи, исԥырхагахеит. Аԥенџьыр схы нкылсҳәан (хыхьтә зегьы збарҭоуп), о-о, уара, сҳәеит, шәиу, сҳәеит, шәаагыл, сҳәеит, аха дара џьеи ираҳарын, хәыҷгьы-дугьы рыбжьқәа рхацаланы ашшаанда иадгыланы аиҿашра ишаҿыц иаҿын… Ашьҭахь ирмуӡошәа анызба сымчқәа зегьы ааизсырҵәан ишсымчыз сыҳәҳәеит иазхоуп ҳәа.
– Уҽаанкыл, уара уус алам, аҟармыгәажә, – имҳәеи Кәымӷьас ацлымҳәа ҵырԥалашәа иҟоу. Уиакәхеит. Снатәан иаразнак инеихьысшьит абарҭ ацәаҳәақәа:
Ааит, шәарҭ ахамқәа,
Сызшаз сара сшамкәа,
Шәибааит хылԥа шәхамкәа,
Шәдәықәуп шәцәа шәамкуа…
Аҵыхәтәан азин суҭозар, Шьарамаҭ Хырзаман-иԥа, иуасҳәарц сҭахуп аҩра сшалагаз атәы. Уи интересс иумкырц залшарым. Ҽнак зны абаҳча сҭысны сышнеиуаз еимҿӷьыршәа аҳәааҿы илагылаз алаҳамахә еимҿаԥара дыбжьазза дшыбжьатәаз збеит ҳгәыла Ҭоуԥыл Саӷәым, ани Мадаражә иԥа, иҷкәынгьы уа диҵагылоуп, иабаҭаху, аха ус иазгәасҭоит, лаҳачан урҭ ишынҭаацәоу икәалкәало ҳлаҳамахәқәа ирхьынҳалоуп. Схы иахьҭашәаз уара идыр, уаҳа аԥсшәагьы мҳәаӡакәа, еихышәшәа-еиҵышәшәа сажәақәа иара иахь рҿынасырхеит:
Ҭоуԥыл Саӷәым, Мадар-иԥа,
Абри еиԥш ажәабжь аниаҳа,
Дыҩны дықәлеит алаҳа,
Диҵагылоуп убраҟа иԥа.
Аписателцәа реиԥшҵәҟьа еиҿкааны иуҳәеит, иуҩларауеи, урҭ мгәарҭа иҭырга џьушьоу, иҳәан, аџықә-џықәҳәа дааччеит иаргьы.
Мадаражә иԥаҵәҟьа имдыри, уара, акы шсылаз. Убри аахыс ҭынчмҩак сымаӡам, ҩроуп сызҿу. Ашәҟәыҩҩы даншәҟәыҩҩха ирацәаны иҩлароуп. Уаӷоу ибааит ашәҟәы аӷреи аҷаҷеи еидысло. Сара иҵегьы аартрақәа сымоуп, абарҭ аҩышықәса-хышықәса кыр ԥхьаҟа сцеит, аха уажәтәиала иазхазааит. Иара усгьы жәпакы аамҭа уцәсырӡит, саҭоумҵан, суҳәоит, Шьарамаҭ Хырзаман-иԥа. Хаирла, бзиала еснагьгьы еибабалаша. Уара у-Кылҷын Ҭаԥс-иԥа Агәуа.
Сҭыӡҭыԥ:
Шьашькәынска сланциа,
аул. Шьасиа Абдиба,
аҩ. № Аҩнтәылаҳа.
Август мза 15, 1969
 Сышәҟәы шаауқәшәалак еиԥш, аҭак сызҩы хымԥада. Амла еиқәынҵәа иҟоу абысҭахь анҵара дшазыԥшу еиԥш, сазыԥшуп аҭак.
Ҩыџьа аҷкәынцәа ауҭраҿ ицәаӷәон. Аӷаза иҭаркыз иалгарц уамак рыгмызт. Аԥыза ахәхәаҳәа анышә иалаланы еиҩнарссауан, ацәеиха иаарҳәны ишьҭанаҵон.
Ус, ишнеиуаз, агәалра маҭык ҩалҵәрааит. Ацәқәа раԥхьа игылаз икәырмахьц нкаижьын, «аа!» иҳәан ишьҭахьҟа днеиҭаԥеит.
Егьи ахьшәҭҳәа акәаҭан днахыԥан, иааимԥыхьашәаз хаҳәык аашьҭихын, аԥырҳәа инагәыдиҵеит. Амаҭ аашаҵә-шаҵәын, иааикәагьежьит. Аҩынтә раан агәал иагәыдиҵаз иааиқәнакит.
Ишәаны иҩыз аҷкәын, ԥыҭк дахьынаскьаз иҽаанкыланы дааԥшызар – амаҭ ахы рҷаҷаны, абз кылҳәа, агәы хаххала, иеиларша аӷьара иқәжьын. Икәырмахьц аашьҭихын, амаҭ днахагыланы, асра дналагеит, абас ҳәауа:
– Аа, абри умаз, аа, иуқәнагоит, агызмал, иубоит иузаазгауа!
Аанда иадгыланы ирзыԥшуаз аҭаҳмада иԥышә аччара нықәххит. Абасгьы нареиҳәеит:
– Дад, уажә ари асра зегьы ирылшоит. Ашҳам аужьны ацәгьара аҽаназнакуаз иацәымшәакәа иасны ишьҭазкыз – убри иакәҵәҟьоуп афырхаҵа!
Ирҳәоит ажәытәӡа зны Амшын Еиқәаҟны ҩ-кьанҿаак нхауан ҳәа.
Урҭ ааибабаны ҳәа руамызт. Ҳәаа змаӡамкәа игазго иҭажьыз амшын еиҵҳәа дуӡӡа дара рзыҳәан иҭшәан, еимакны еснагь инибарҵәон.
– Сыкәшамыкәша усымбааит, сара истәуп ари амшын зегьы! – ицәҳашҳауан руакы.
– Утәы-умаа сара иухасыршҭып, саб сиԥазар, – агәахы ԥыжәжәон егьигьы.
Ари аимак атәы иаҳаит амшын ҳәынҭқар, Ҳаиҭ ҳәа изышьҭаз. Уи ус реиҳәеит:
– Уара, шәанаџьалбеит, еимашәкуазеи абри амшын дуӡӡаҿ, шәҩыџьагьы ишәызхоит иара, шәнапқәа еикәыршаны шәынхар иауазеи? Аӡәи-аӡәи шәыла ҭибахуеит, шәхыԥхьаӡара иацлацәар ҳәа шәшәома?
Ус, мчыбжьык аҟара еинаалашәа иҟан, аха нас инеихәыдхашәа ицахт, еиҭалагахт аицәҳара. Уинахыс еснагь еигәыдыззала еиқәԥон. Аӷьалпалбжьы амшын гәы ихыҩуа, ацәқәырԥақәа ирхырууааны хара ицон.
Ҳаиҭгьы шаҟантә еиҟәикхьази, аха уи изхәыцуадаз! Иаргьы игәы анԥҵәаӡа акәхап:
– Ҩ-кьанҿаак амшын ихибарӡалом, арҭ уамак рзыԥшызаап, еидыԥсылааит рҭахызаргьы! – иҳәан дырҟәаҵит.
Ҽнак зны акьанҿаақәа ҳуаӡәы адунеи даныӡаароуп ҳәа еидшыланы аисра иналагахт. Рыбжьқәа цәгьахеит. Убри аамҭазы амшын аҵан иҭынчӡа ицәаз амшынҳәа иҟалаз еилыскаауеит ҳәа иҩырҩыруа ҩада аҿыҩанахеит. Амшын ацәқәырԥақәа хәыҵарҽҽо ианаацәырҵ, аԥхьаҵәҟьа алаԥш нарықәшәеит аибарԥсра иаҿыз акьанҿаақәа, аблақәа ҭырзза уамашәа ибаны ԥыҭрак урҭ ирзыԥшуан амшынҳәа.
– Арҭ арыцҳақәа реисра закәызеи, ҳҭынчра еиларгеит, уаҳа шәеибасырбарым сара! – аҳәан, рыҩбагьы нахәланаҟәшәеит.
Нас аҵыхәа наҟьан, аӡы еиларҽҽо инхәыҵаба ицеит.
Амшын дуӡӡа зазамазауа аҭра иҭажьын. Џьара шьҭакгьы убомызт, кьанҿаа зхылаҳәоу араҟа зынӡаскгьы иҭаӡамызшәа.
Алыми абгахәыҷи еиҩызцәа бзиақәан, рмаршәа еибакуан, еснагьгьы еицын.
Зны, еиманы ишнеиуаз, абна инылҵын, рыԥсы ахьыршьалоз адәҳәыԥш инықәгылт. Убри аамҭазы амрагьы хааӡа иҩаҵхахахьан. Алым анынаԥш иара аҭыԥаҿы абжьас, амра ашәахәа ақәырԥхо иқьақьаӡа ишықәиаз абеит.
Ари даараӡа иагәамԥхеит алым. Иааҟрымҿрымит.
– Рацәа ԥсшьарҭа бзиакгьы уԥшааит, ус инажәругааит! – аҳәан, уахь аҿынанахеит.
Абгахәыҷы аҵыхәа ршәшәауа, инкылԥш-кылӡырҩуа, ашьи-ашьи еиқәҵо инашьҭалеит.
Алым шнеиуаз, аиаҵәара зхьынҳәҳәы иҟаз ахәзымпаара ашьапқәа наднаргылт, нас иаабыбит: – Улбаа!..
Абжьас ахаԥыцқәа аахнарџьаџьан, иаанаԥшы-ааԥшын, ахы нықәнаҵахт.
Алым ҩкыдыззалан, алымҳа инҭаҟааит, аха абжьас, акгьы амаҳаӡозшәа, иҭынчӡа иқәиан.
«Умшәан, сара ара сыҟоуп, ирччархәны ауп уи ҳгәарԥ ишҭаҳцо…» – аҳәан, инеины ԥшьаала чықьк инаватәеит абгахәыҷы.
Алым иазымычҳаит, ашьапҟьаҟьақәа ҩышьҭнахын, абжьас ажәҩашәаҟьа шыҟаз адыжә аахнаргеит.
Абжьас хәааны иҵыҩрит, хыла аҟәақҳәа алым илагәҭасын, илхьаҩрны абықҳәа инканажьит. Алым ҩыҵҟьан, ишамчыз абжьас инасит. Уи азныказы иааиҵанакит, аха нас иаргьы аҽааԥсахын, ашырҳәа алым ахәдацәа аанкыланы инышьҭанагәеит.
Алымгьы хацәнымырха абжьас акит.
– Ариқа, ириааиуа сыцәаӷь ауп! – алаф рылхуа инцәыҵаԥшит абгахәыҷы.
Алым маҷк аԥсгарҭа шаиуз, иаанаԥшы-ааԥшит, аха аҩыза ауабахуаз. Нас абжьас ахәда иныҵасын, иахыруааны идәықәнаҵеит…
Иахьеиқәԥоз рыхәаабжь уаҩы даргыломызт. Ашьаҟәада рҿыҵыҩр ицон.
Абгахәыҷы, наӡаӡа алым ушысымԥсахуа ҳәа, ишьамхнышгыланы иқәуаз, уажәы уи амшпара еигәырӷьаны, ассааҳәа иқәгьежьааны акәашара иаҿын.
Еидшыланы еиқәԥоз ршьапқәа цәыххаа, рлымҳақәа ҿыжәжәа, рыԥсы рылӡааны наҟ-ааҟ инеиваҳаит.
Аимгеимцара збаз абгахәыҷы аҵыхәа ршәшәо ачықьра иаавҵын, ахьышәҭҳәа инаԥан алыми абжьаси зықәнибарҵәоз «аҭыԥ ԥшӡа», «ух гәышьа!» ҳәа инықәтәеит.
Ажәытәӡа зны қыҭак аҿы ацәгьаҳәацәа каамеҭҵәҟьа рымҽхакха игәараҳаит. Рыбз шҳам назхьысыз, егьа еизааигәазаргьы, аҟатабааҳәа еиҿагыланы еицәҳауан, ржакьақәа еибакуан, еинарсуан. Шьакаҭәарада ианзеилымгозгьы ыҟан.
Арс уҳәа, анс уҳәа, ахацәа заманақәа, изеилибамкааӡакәа, русқәа кажьны, ауаруар рымшха, еицәҳаран изҿӡаз.
Ацәгьаҳәацәа наскьаны ицәыҵаччо ирыхәаԥшуан.
Ауаа еилазкшоз рыԥшааит, ашҭаҿы икылырган ажәлар адгаланы рус аӡбра иалагеит.
Ирзааурызеи ҳәа инеимҵарк-ааимҵаркит.
– Рыбз ҭыхтәуп, рыбз, – рҳәон џьоукы, ргәы ԥжәаны.
– Мап, зынӡа иҳамбааит ара ҳқыҭаҿы, иҳалҵааит, ицааит иахьырҭаху, – рыбжьқәа неиларԥсон нырцә-аарцә.
Даҽаџьоукых иахьтәаз иҳәҳәауан:
– Абри аҵла аҵаҟа икәалкәало икнаҳатәуп урҭ ацәаԥҽыгақәа.
Мысҭаабеи ҳәа ҭаҳмадак акәакь аҿынтә, ажәа сышәҭ ҳәа ибжьы аагеит. Уи ажәа анирҭа, ҿааиҭит:
– Абра ишәҳәақәаз даараӡа срызхәыцит, аха сахьшәықәшаҳаҭқәам ыҟоуп. Ацәгьаҳәаҩцәа ирзутәуп ҳәа сгәы иаанаго убри ауп, урҭ ирзыӡырҩуа ауаа рлымҳақәа нҿакны ихҵәатәуп…
– Абри саҳауазар ҳәа акәын саргьы иахьак сызԥшыз, – иҳәеит уи иҩыза Ҭамшьыгәгьы. Зегьы неихәаԥшы-ааихәаԥшит.
Џьгәаҭ Хынҭәба дкараха агантәи даауан, чалукгьы шеибгаз лабак алырҟьаны ижәҩахыр иқәын.
Ус дышҩеиуаз, машьына цәиаҵәа хәыҷык наихьӡан, иганахьшәа иаагылт.
Амашьына рныҟәаҩ Гач ахышә ихы аакылиган ибжьы наиргеит:
– Уааины уақәтәа, Џьгәаҭ, сахьынӡацо узгап.
– Аа, иҭабуп, дад, иҭабуп… Сара амашьына ақәтәаха абасымоу, сыццакуеит, – иҳәан, ашыр-шырҳәа иҿынеихеит Џьгәаҭ.
Зыхьӡ ыҟаз Ҟазауаҭ ҳәа аӡәы уаҩ ҟәышк диазҵааит, адунеи аҿы зегь реиҳа иламысузеи ҳәа.
Ауаҩ ҟәыш ус иҳәеит:
– Улахь ааиҵыхны, узцәыԥхашьо акы умамкәа, умшәа-умырҳа, уҩыза иблақәа рҭаԥшра – еиҳау ламыс ыҟам сара стәала.
Џьгыдырхәа ақыҭаҿы дыҟан Аҟәантәи еиҳаб дуӡӡак.
– Ахылаԥшҩы дааит, аизара ҟалоит, зегь Аџь дуқәа рыҵаҟа шәеизароуп,– ҳәа алабаҟьаҩцәа ҽырххыла ақыҭа ирылан.
Ажәлар еизеит. Ахылаԥшҩы дықәгыланы дцәажәеит.
Аизара ашьҭахь Қьаламаҭ ҳәа шьнаҟмак ишьамхы арсны асҭаршын диҳәеит, ари ҳасас иахьа сара дысҭазааит, ҳчеиџьыка ымфакәа дцар, ԥхашьароуп, шәаргьы шәынидтәалан шәыхәмарп, шәыччап, саргьы сгәы аашәырҿыхап.
Ииҳәаз иақәшаҳаҭхеит. Асҭаршын, аписар уҳәа – зегь еиманы Қьаламаҭ ишҟа ицеит. Рхәы дырхиеит. Рнапқәа аарыӡәӡәан, амӡырхаҿы амжәа аҵаҟа ашәшьыраҿы аишәа иакәшаны инатәеит…
Асас, иқьаф аныҟаиҵа, аԥшәмацәа аԥсшәа раҳәаны, ифаитон днақәтәан, длықәхәаша дцеит.
Мызкы аҟарагьы аамҵыцкәа ажәлар иаарылаҩит Џьгыдырхәаа ирҭааз ахылаԥшҩы имаҵура дамырхит ҳәа.
Ари неит Қьаламаҭ илымҳа аҟынӡагьы.
– Уара, сара кыр сықәындаз, ма уи дысмаӡози. Схы аазқәыскуа зегьы абас илеиқәыбга ицоит… Дызгара ифааит, ихәы зыҟасҵаз ижакьақәа ахьыԥшӡаз азыҳәан акәызма, дхылаԥшҩуп, сахьааихәлахо даасыцхраап ҳәа акәымзи! – иҳәеит Қьаламаҭ, игәы нханы.
Аҭырқәа ҭуџьар Азиз Рамбадамбеи Шьамсиеи Ешыра ақыҭан Гәымсҭа ахықәанҵәҟьа инхон.
Шьамсиа ԥҳәысеибан, схәыҷқәа амлеи ахьҭеи исцәамгандаз ҳәа дыкәкәа-цыкәкәо ауҭра дҭан…
Агәыла ҭуџьар иҟаԥцә кылшьшьы, иҭеисԥыҳә аҷақ-сақҳәа инеихаԥсо, егьараангьы дубаргьы ашәшьыраҿы дтәан. Уи занааҭс имаз хәҳахәҭран. Ирҳәон уи Аҟәа адәқьанқәа рацәаны иман ҳәа. Ешыратәи аҭаҭын, ацха, ашыц уҳәа Ҭырқәтәылаҟа иганы иҭиуан, уахьынтәи абақәа ааигон, еиҭеирсуан…
Ааԥынрак азы Шьамсиа луҭраҿы аҟаб жәла калԥсеит, аха ахәац ирфоу здырхуада, шьаҭак ада мааӡеит.
Иҵәыӷьаны зхы нылызгаз азҳара иалагеит, аракәагьы итәырԥсаны идәықәлеит, хҵәырк ҟаб хәыҷык агәыҵакны
аанда инахыҩрын, аҭуџьар иашҭа инҭалт. Уи ишьҭазза иааугәыдымӡало иҟалеит. Аҭуџьар исцәимгандаз ҳәа хьаас илыман, лассы-лассы игәалҭон.
Ҽнак зны агәарԥ дынҭаԥшызар, иубар иаахә, иҿырххьан.
Шьыбжьон схәыҷқәа ааиланарԥшуан, исзиузеи ҳәа хьаас илкит. Ашьҭахь ҽнак зны иааимаркын, еицәҳаит. Шьамсиа уаанӡагьы илцәыӡқәахьаз рацәан азыҳәан лгәы ааԥжәан, аҭуџьар асуд дрылҭеит.
Рус ианахәаԥшуаз амш аҽны ауаа азал ааҩндырҭәааит.
Аӡбаҩ дҩагылан аҵәҵәа дҩасын, иааӡырҩит. Бызхашшаауазеи ҳәа дынлазҵааит Шьамсиа.
– Сызхашшаауа уаргьы иудыруеит, нан, жәаха…
– Ҳара иаадыруеит, аха абра аус ӡбара алатәаҩцәа ирабҳәароуп иҟалаз, ишыҟалаз…
– Сгәыла, Азиз Рамбадамба аҟаб сцәиӡеит… аҽнышьыбжьон сыла ишабоз!
– Ишԥабҳәеи, аҟаб сцәиӡеит бҳәоу, ҳм… ибцәызӷьычда? – даацәажәеит алатәаҩцәа руаӡәы.
– Аа, мшәан, абри – Шьамсиа аҭуџьар лнапы наиқәылкит.
– Ҟабк сцәыӡт ҳәа аума абри иеиԥш еицырдыруа ахәҳахәҭҩы асуд дызрыбҭаз?
– Ҳа-ҳа-ҳа! – иааибарччеит аӡбаҩ истол иахатәақәаз.
– Уи аҟаб еиԥш егьа ҳцәиӡахьеит, иабаҟоу сыжә аԥшь, иабаҟоу Оҭар иҽы… аа, шәрызҵаа уи здыруа ауаа ыҟоуп.
Ана-ара ихәыҵҟьеит абжьқәа:
– Ииашоуп.
– Уи ҳакәтқәа рзаагӡа, ҳахирҵәахьеит.
– Ажәлар рымшхә-рыбзазарахә далачоит.
– Шәҽаанышәкыл, – аӷьӷьаҳәа аҵәҵәагьы днасит, – шәара ҳаншәазҵаауа, усҟан иҳашәҳәап.
Азиз Рамбадамба ахьаԥарч еиԥш ицәа дҭалан, акәакь дыкҿатәан.
– Иабаҿаз аҟаб ибцәыӡыз? – ихаԥыцқәа аарԥшуа дҵааит аӡбаҩ.
– Мшәан, аҟаб сара истәуп… Аракә иашҭахь инеит ҳәа, азин имоума сара сџьабаахә иара далачарц?
– Аҟаб иара иҵакыз адгьыл аҿы ауп иахьҿихыз, иара итәын, иара игеит.
Алатәаҩцәа аӡәы длазҵааит:
– Аҟаб иара иашҭаҿоума иахьҿихыз?
– Иара иашҭаҿоуп, аха…
– Азиз Рамбадамба? – ауаа дынрылаԥшит аӡбаҩ.
– Ара сыҟоуп.
– Иахуҳәаауазеи абри аус? Ахарара удны ухы уԥхьаӡома?
– Мап, сара аӡәгьы иуҭра сҭамлеит, сашҭаҿ иҟоу макьана сара сақәиҭуп ҳәа ауп ишыздыруа.
– Ашьҭа сара суҭраҿоуп иахьыҟоу, са соуп уи лазҵаз, израшәаз…– дцәажәон Шьамсиа.
– Ашьаҭа буҭраҿы иҟоуп, – ижакьақәа быӷ-быӷуа дналагеит аӡбаҩ, – уи ҵабыргуп, аха иара аҟаб ахаҭа ахьыҟоу ауп аус злоу, – нас даахәыц-хәыцын инациҵеит, – бара аҿыхра азин бымаӡамызт.
– Избан?
– Избан акәзар иара иашҭаҿы акәын иахьыҟаз. Заа аракә бара бахь иааганы иҿыбхыр ҟалон, аха уажәы ишыҟалаз…
– Ииҳәо закәызеи?
– Ихы итәым…
– Ари лакәуп…
Аӷьӷьаҳәа ацәажәабжьы гахт…
Аӡбаҩцәа рхы неидкыланы еицәажәеит, нас реиҳабы дҩагылан, ус иҳәеит:
– Ахарара Азиз Рамбадамба идыркылаз иашам, шәарҭгьы ижәбоит уи…
– Ииашам! – иҳәҳәеит ауаа.
– …Шәара уаҩы дышәмазҵааит… Аиеи, убри аҟынтә ихы дақәиҭуп, уи цасҳәа ишьҭалаз, ихьӡ ԥызҽыз, ҳаҭыр зқәу аӡбаҩцәа лжьарц ахьылҭахыз азы шықәсык аҭакра лықәуп…
Аууҳәа иааилалт азал аҿы. Шьамсиа дҩагылан акы лҳәарц лҽыназылкын, аха деизҟәыҿны аҟәардә днықәҳаит…
Чама иԥа Мзыҟә ҳәа Гьергьемышьтәык имахәар ԥхьашьшьаауа, уамажә ҟаҵо аизараҿы дықәгыланы дцәажәон, ажәлар ирыгу-ирыбзоу азын.
– Абри дҳамазар, еиҭаҳҳәар ҟалап рҳәан, – даргьы инеицҿакны еиҳабыс дҟарҵеит. Уи дахьнеилакгьы ашә изаартын, иеихырхәаны акәын ишиԥылоз. Иаргьы соуп, иҳәан аҽырчра далагеит. Уахи-ҽни дызцыз, зыҩны дтәаз-дгылаз ауаа дрыцәҟьалеит. Иахьа хәлаанӡа дҿырҳасуа икабинет дыҩнажьын, амла данаклак, ифаитон иҽынҭажьны аҩны длабжьысны крыфаны даауан, уаҳа иауа-инашәаны ак ҟаиҵомызт. Ҳныҟәигап ҳәа хыхь дықәзыргылаз тәамбашәақә дрыхәаԥшуан. Амҩан иааиԥылар, иҽырчны дынрывсуан, аԥсшәагьы реиҳәомызт. Урҭ ашышкамс реиԥш акәын еилауаҭыруа хыхьтә ибла ишабоз. Уажәраанӡа ауаа рзыҳәан афы зырҵысрашәа ицәажәоз, аҳампал ихәлахазшәа, дҟәызгаӡа дтәан. Инапы ахьааирҵыслакгьы, ииҭахыз иоуан, егьырҭ иреиҳәозеи! Абри дызҭахыз ианраҳа, инагымкәа иԥхаршьеит. Аиҳаракгьы игәы иалсит уи ибжарак зааӡахьаз, аиҳабыра аниоуаз ицхрааз, ҳаҭыр зқәыз аҭаҳмада шлаӷәыз Мархь-иԥа Ҳасан. Дагьнеит иара иҿы иқәшәаз еиликааразы.
– Уара узусҭада, уабатәида, усзымдырит, умбои? – ганха дыԥшуа дааҽхырцәажәеит Мзыҟә.
– Ыы, сара сышԥаузымдыри, Ҳасан соуми, Ҳасан уабаӡӡеи.
– Ҳм… аа… Нас арахь уаазгазеи сара сахь?
Аҭаҳмада даагачамкит азныказы, аха нас дааибаган:
– Улашәхеит, удагәахеит ҳәа саҳан, узбаразы саакыдгылеит, дад!..
Мдыр ҳәа нхаҩык шьыжьымҭанк ааҵәак абжеиҳара аџьықәреи изжәҩахырк инықәиҵан, аӡлагарахь иҿынеихеит.
Амҩа акыргьы ихаран, агәаҩақәа дырҭысит амардарақәа дырҿысит, акәараҷҷақәа дрырит, аха иааҵәа ижәҩахыр иахьнықәиҵаз уа иқәын, џьара иааиҭеимкит. Ижәҩахыр аадысын, амч алҵуа иалагеит, иааҵәагьы леимпыҵыҩрын абақҳәа асаара инкаҳаит.
Иҭацәны иаауаз егьи ижәҩахыр агәы нырханы иаацәажәеит:
– Уара ахҭыԥшшажә, саргьы анцәа сызуиҭаз, ухы саурхәарацы акәымзи, аидара еизшаны иҳақәуҵар, абасҵәҟьа умыхьыр ҟаларын.
Уаҩ дук дыԥсын, дызҭаз акәыба кадифа ҟаԥшьыла ихҟьаны, шәҭыла иҭалаҳа, иҩызцәа уи акырҭа рибамҭо ашҭа инҭыҵит. Аус ахьиуаз аусҳәарҭа ианаавала акәыба шьҭырхӡеит, аԥсы ихы-иҿы уахь ирхауа.
Убри аамҭазы Шьаабан Багаҭелиа акаҳуажәырҭа дааҩныҵын, амҩаду ацәхыԥ даваланы днеиуан. Аџьар иааиуаз аниба, даанҿасит. Ашәымҭаказы илаԥш нақәшәеит ихарҵҵала иааргоз акәыба. Ихылԥа ааихихит…
Акыраамҭа уи деилаҳаны дахәаԥшуан акәыба архиашьа, илаԥш изырҟәгомызт ашәҭ шьыҵәрақәа, рыфҩгьы лаҳа-лаҳауа инеиҿачит.
– Еҳ, шьыри, сыхәхәаӡа снаганы уажәы уи акәыба сҭандаз! – иҳәеит даашьыцны иара.
– Иҟоузеи, угәы бзиоума суа-сгәыцхәы, ишәыбзазашьоузеи аҩны? Ахәыҷы-аду зегьы шәеибгақәоума? – абас аҽкажьны аԥсшәа ҳәауа, арбаӷь ика-хаха агәыларатә цицар иаԥылон. Аха арахь уи агәы ашьа ҭыкәкәа ицон, иацәымӷын.
Ацицар гәызҩыда, абри арбаӷь аҟара сызҭаху, исзыразу адунеи иқәушь ҳәа, агәы иаанагон. Нарцәынтә иааны гәата-бӷата акәытқәа ирылаҩҩ, акәкәыҳәа аҳаскьын иамцкласуа, абаҳчара аҵыхәахь аԥшаҳәа иаван.
Зны ацицар, аӡы ишахыԥраауаз иааԥсан, агәызҳәа аӡагәҭа илҭаҳаит.
– Шәсыцхраа, шәсыцхраа! – аҳәҳәара иалагеит иара. Акәытқәа ааибарҟарҟарит, иааилаԥырԥырит.
Арбаӷь ика-хаха аԥаҩ ианаақәыхх, ацицар ԥаҭ-ԥаҭуа ацәқәырԥақәа иразқәынҵаны ишааргоз абеит. Афырҳәа аҩны инеин, аирыӡ азна аӡы аанаган, акыл-кылҳәа уи згоз аӡы инацнаҭәалеит.
– Аринахысгьы ҿааҳәыра умоухааит! – аҳәан, иҭанарцәыз аирыӡ азқәынҵаны, акгьы змыхьӡаз еиԥш, аҩныҟа иаахынҳәит.
Амра аԥышә аӡы инӡаанаршьшьылан, ажәҩан аҵкар, аҷасԥыр ҟаԥшь кыдырҭәалазшәа, иаауаркалеит. Ажәқәа еибархәаауа агәашә иадгылан. Мина амӡырхаҿы азхаз аҵыҭәа згәыҵиааны ахаҳә икажьыз дықәтәаны ахахара даҿын, уажәы-уажә агәашә аԥхьа ихәмаруаз ахәыҷқәа днарыхәаԥшуан.
– Аҳәарақәа агәашә иҭыҵп, амарџьа, шәаархылаԥшла, – ҳәа лыбжьгьы нарықәлыргалон.
Агәабжьанытә Асҭамыр захьӡыз, амжәа иадгылаз аҳа амахәқәа руакы днахьынҳалан, ишьапы наҿаиргылт, иҩаҳаракны иҭахәӡа, ирацәаххыраха ажь иҿаз ҿысхуеит ҳәа.
– Уабацои уахь укыдланы, укаҳауеит, – дааӷьаҵәы-ӷьаҵәит иан. Егьырҭ ахәыҷқәа аха кыдымҟьарц азы ашьапы рҽадырӷәӷәала иркын. Асҭамыр аха дахьынԥашало, иҿыҩеихеит.
– Ыы, ашьашәы ухаԥыцқәа ыҵихааит, ажь уҭаауа уҟазар, уа уаҳзықәҵарымызт, – Мина лдырди лхахатәи дзықәтәаз ахаҳә
инықәҵаны, лабыҵәк аашьҭыхны уахь лҿыналхеит, лыҵкы илшәыз акалҭ шьҭаҳәазо. Аҷкәын ажь днахәаԥшит иааигәаны.
– Узыҩаӡом, арахь улбаа сымҳәеи!
Изнапык ала ажьымжәа аҵыхәа днахьысуан, даабӷаӷан, ишьапы зҿагылаз амахәҭа инаҿҟьан, агәыԥҳәа асаара дынкаҳаит.
Ан арҵәаа ааҭлыргеит: – Уахьзымҩаӡо укыдымлан, укаҳауеит ҳәа уасымҳәазеи, алақьафыр! – днеины имахцәы данкны дҩышьҭылхит.
Даараӡа ҳаҭыр зқәу хылаԥшыҩ дук дырҭааит Аҷандараа. Уи Мидарадәы аӷшқәа рыҵаҟа ажәлар еизганы драцәажәон уск аҵыхәала. Аизара ашьҭахь Аџьы Ҳабахә иҟны ихәы ҟарҵан, Аҷандара ақыҭан унеишь-уааишь ҳәа зарҳәоз зегьы еизан, рысас дахь дрыгәҭылакны астол иакәшаны инатәеит…
Џьоукы ԥхашьа-ԥхаҵо рыбжьы усҟан иҵымгакәа дырныҳәон, шьоукых сааҭк ицәажәон, ҳхы игәаҳарԥхап ҳәа.
Аныҳәаҿа Антипа иҿы ианааи, дҩагылан, ус иҳәеит: – Дад, ҳасас, уныҳәазааит, ауаа еилымхкәа аус ууа, уахьыҟазаалакгьы аиаша ныҟәуго, агәабзиара уманы, анцәа уҳаҭәеишьааит… ҳаҷкәын уоуп, угәаауеит ҳәа сыҟам, аурычра сыҵоуп, аҩы акәым, аӡыҵәҟьа сҟырҟы илыбааздаӡом, – иҳәан, иԥаҭхь иханшәа итәаз Рикәа инаииркит.
– Уара умшны уҳазкашәеит, – дцәажәон иара, – ҳаԥсуара уагымзааит. Уара уанҳамам, ихәылаҳкуеит зынӡа, ухы-ухшара уеиҵаҩҩы, зықьнашықәсала уныҳәаҿа аанкылара ада уаҳа хьаа-баа ҳамамкәа анцәа ҳаиқәиршәалааит. Убри маҷхозар, арзаҳал ҩны сара сҿы уааи, даҽа шәышықәса узацысҵоит…
– Цәгьа иубарымызт! – иааибрччеит иҿатәақәаз.
– Аиеи, ухаауп, уԥшӡоуп… – дналагахт иара, – сара сыԥсылмануп, аурычрагьы сыҵоуп, аха уаҳаҭыр азы изжәуеит, – иԥаҭхь акылкылҳәа иааҭаирцәит. Ижакьагьы аҩы цәыкәбарқәа налыкәкәеит…
– Сара аԥсылманрагьы ақьырсианрагьы феидас ирылоу рацәак акгьы збом, аха убас мариала здин зыԥсахыз иара саргьы сиԥасхуеит, гьангьашак иакәымкәа дыҟам… – иҳәеит асас.
«Абри акәзаарын сзыржагьуаз, – ааигәахәт Рикәа дахьтәаз.
Аӡәы иарӷьашьапы дазгәааны, дахьынаиааиуаз ицимырхраауа далагеит, адгьыл иқәиркьысыр арма иаԥнагар ҳәа дшәаны.
– Уҩшьапык рыла уныҟәала акәымзар, ушьапы заҵә уақәгәыӷуеит, аха уеибанамаргар алшоит, – аҳәон ихшыҩ, аха игәы мыжда даҽаџьара ихон…
Ҽнак зны, дшьапызаҵәӡа, дкылкьыԥсуа дышнеиуаз, дааԥсан агәараҳәа днеиқәаҳаит. Усҟан иарӷьа шьапгьы ааиҵишьит, аха џьара иааиҵамгылт, игәааны иҟамзи, аԥшәма иахьатәеимбоз азын. Нас деимакы-еиҿакы анцәа иԥшуаз џьоукы аҩны дрыманы иааит. Алымҩанык ихшыҩ ус аҳәон: – Узшьапык ала узныҟәом ҳәа уасымҳәахьаз. Уҩшьапык рыла убаӷьаӡа адгьыл узықәгыламзи, ахҭыԥшша.
Ақырҭаа Алмахсиҭ, акәыркәа шоуразы, аӡы дсыржәуеит ҳәа ирахә иаԥцаны дахьлеиз, ижәхьақәа иреиӷьыз акы нарылӡаа ицахьан. Имаҟахы ааԥмыртлаӡакәа хаха-хымш дашьҭан. Ииҭахыз аӡәы ила еиликааит ижә Лакыр Мырзаҟан имаҵуцәа иреиуаз шьоукы ишыргаз. Алмахсиҭ заманалаҵәҟьа идыруан Мырзаҟан иҟазшьа зеиԥшраз, уи иднагалаз ак ирхынҳәуазма, зынӡа дызцәыԥхашьаӡо аӡәы иакәымзар, дааҳәынгьы дихәаԥшуамызт.
Алмахсиҭ усҟан Ҟәланырхәа сҭаршынс иҟаз Ҭамшьыгә дынидтәалан иеиҳәеит иҟалаз зегьы.
– Сара сусс иалоузеи, Мырзаҟан дуӡӡа итәы алацәажәара, иуаа ужә ргазар, иара ихаҭа иоумҳәои? – иҳәеит асҭаршна.
Алмахсиҭ днықәлан Мырзаҟан иҿы дцеит.
– Мырзаҟан, уххь згеит, абра жәык сара истәны ишәыднагалеит ҳәа саҳаит, уара иуҭаххар, сыжә шсоуа здыруеит, иҟалозар срыцҳашьа, мап сцәумкын…
– Уара ухы утәыми, – иҳәеит иара, – ужә арахь иҳаднагаланы сыздыруам, насгьы уара узлацәажәо ала сара…
– Мап, умаҵуцәа егьи уҳәа џьара аӡәы иҟьаланы ибазар сгәахәт.
– Сара смаҵуцәа ус еиԥш иҟоу рхы иақәнадыргом…
«Ус ухы акәапеира мсааит!» – ааигәахәт Алмахсиҭ. Нас акгьы шалымҵуаз ибан, дхьагәгәа агәарԥ дынҭыҵит. Дцеит дышиашаз Гәдоуҭа аначальник иҿы. Дашшит. Аха уигьы дааҳәны дихәамԥшит.
– Уажәшьҭа абондар иҿы смашшуазар, сабашшуеи?! – иҳәеит Алмахсиҭ, аначальник иуада данааҩныҵуаз.
НАНГӘА ДБААӠАР ҲӘА ДШӘАН…
Нангәа игәыла Пыҷа иҟны цәажәара днеин, дтәанхалацәеит. Уи аамҭазы идды-мацәысны ахырхырҳәа ақәоура иалагеит.
Аҵх лашьцан. Ацгәыԥсыҵәҟьа ндәылганы адәы иузцәыршәломызт.
– Ас уабацои ари амшцәгьаха, уаха уаҳҭаз, – иҳәан аԥшәма дныҵҵит. Уи ирахә-ишәахә рҭыԥ иқәҵаны аҩны данааи, исас дыҟаӡамызт.
– Ари дабацеи бара?
– Дындәылҵзаап…
Ԥыҭрак ашьҭахь Нангәа деилабааӡа, аӡԥсы иҿыкәкәа ашә даалагылт.
– Уабаҟаз, уанаџьалбеит, уеиқәыбааӡа? – ссиршәа иԥхьаӡеит ари аԥшәма.
– Суапа аазгап ҳәа аҩнынӡа сныбжьысын... Ақәа хымкәаӡар сызлацозеи? Ара стәаӡамзаауазар! – иҳәеит иара.
Уахык зны Беке ҳәа Цколиак ҟарулс аҭаҭын казармаҿы дшыҟаз, џьоукы ааин, идырҳәит. Адырҩаҽны аправлениаҿы иԥхьаны, ауаа адгаланы иус иахәаԥшит, иалацәажәеит.
Аколнхара ахантәаҩы дҩагылан «авиговор» иҭатәуп ҳәа ажәалагала ҟаиҵеит.
– Авигауар иҭатәуп, авигауар! – инеиларԥсеит зегьы. Беке дамхны даҽа напынҵак ирҭоз џьишьан, ашырҳәа дҩаҵҟьан, – аа, шәыххьа згеит, «авигауар» ҳәа шәызҿу са исызныҟәгом, ҭаҳмадак соуп, аҿар рахьтә аӡәы ишәҭа, – иҳәан, дынрылаԥш-аарылаԥшын, ишьамхқәа еиқәыршә днатәеит.
Муреи, Ҵыхәаԥшьи, Лымҳаши лажәла бзиақәан. Уахынлагьы ҽынлагьы аақ-аақҳәа ашҭа ахы-аҵыхәа иакәшо ирыхьчон… Анаӡара џьара ак рылаԥш иааҵашәар, ахуҳәа уахь рҿынархоит, аха руакы, Мура, иаазқәылаз, ҟазшьа бааԥсык ҵнагеит. Аӡә агәарԥ дааҭалар, ма тәым рахәык, ма агәыларатә лақәак амҩаду аҿы иабар, атәыла арбгарашәа аҿынанахоит, аха Ҵыхәаԥшьи Лымҳаши анынаҵыслак, иара ҵыхәаршәшәо иаагьежьуеит.
Уахык зны ҽанабаак агәашә иласын, асакьқәа илаз еибарганы агәарԥ инҭалеит. Мурагьы азныкаазы иҩаҵҟьеит ишаулац еиԥш, Ҵыхәаԥшьгьы Лымҳашгьы уи инаԥыҟьан иҩт, аҽы акәакь икҿацаланы иркит, аха Мура иубар иаахә! Нас лала иааибадырын, ашыр-сырҳәа иаахынҳәын, Мура лышьҭагәаны иркит, аԥышә иацҳауан, алымҳақәа ирыцҳауан… иара «шәсыцхраа» аҳәошәа, аӷызра иаҿын, ашьҭахь аҵыхәа ркит еимырхха…
Аԥшәма, илақәа рыбжьы аниаҳа, дҩагылан, илаба рххо даарылалан, иааиҟәихит. Мура ала-аҿы ахьҭоу умбо, мгәацәха иҳәазо аҩнаҵаҟа иныҵалт, изыхҟьаз иазхәыцуа.
Акәтқәа ԥхьарылон… Акәтыҵраҿы ҟыт-ҟытҳәа еилан дара. Аиҳаракгьы абжьы уаргыломызт урҭ ирылаз арбаӷь хәҵыш ду. Убри аамҭазы тәым рбаӷьк ааин, ихрааӡраауа акәтыҵара ашә иадԥшылон. Уахь ирылазар цәгьа иабомызт, избанзар адәы иқәхар, изҿаҵахәхо аздырӡомызт.
«Неишьас иҟасҵари?» – ихәыцуан иахьгылаз.
– Кыр-кы-кы-куу! – ааҿнаҭит иара.
Аԥшәма рбаӷьгьы улымҳа ҵнахратәы, абжьы аагеит, акәтқәагьы ааибарҟарҟарит.
– Сымҩахҟьеит, шәсыцхраа, уаҩы шәыҟами, абааԥсы. Адәаҿы саанышәмыжьын, аҵх лашәха, исыхьуа крыздыруоу.
– Уара уҳаздыруамеи, уабатәиу? Арахь уааскьеишь, ула ҳанҭарԥши!
– Сара шәгәыла соуми, сышәзымдыруеи, аӡнырцәтәи сааит.
– Мап, уҳазҳадкылом, насгьы уахынла? Цәгьарак згәы иҭоу аӡә уакәымкәа уҟам…
– Ишәҳәо закәызеи, зхаҵкы сцаша, сыбла шааԥшуа сшәымшьын…
– Угәра ҳазгом, уажәы ауаа цәыгькит, уҿаԥхьа ак рҳәоит, ргәы даҽак ҭоуп. Арахь уааскьеишь, ҳнауҿаԥшышт. Арбаӷь маҷк иааскьан ус аҳәеит: – Амардуан аҿынӡа ма снашәышьҭындаз… – Аԥшәмацәа ааизыразхан амардуан аҿынӡа инарышьҭит атәым рбаӷь. Уа акыр иаҿатәан, нас абарҵанӡа снашәышьҭ ҳәа ирыҳәан, уигьы иазыразхеит. Аҵых акыр инеит, абгақәа ауура иалагит. Арбаӷь ахьықәтәаз ишәаны ахьҭшьра иаҿын, иқыџьқыџьуан.
– Аҩныҟа слашәышьҭ, иҟалозар, аҵх лашьца сагәылашәымшьын! – аҳәеит арбаӷь, агәы адық-дықҳәа еисуа. Аԥшәмацәа ламыс змаз џьоук ракәзаарын, изыҳәазгьы нарыгӡеит.
Арбаӷь аԥсы анаиу, инарылаԥш-аарылаԥшын, еиҳа изыцәшәоз, ани арбаӷь хәҵыш аика иламҵасын, ахы лышьҭацаланы ахыӷәра илықәнарӷәӷәеит…
– Ари ҳзырбаз анцәа ихьышьаргәыҵа ҳакәыхшоуп, Хәҵыш ду ҳаланаҵ ԥсабара аабомызт, иара ахьыҟаз ҳазҿыҭуамызт, ҳагҿацаланы ҳаман, – рҳәан арбаӷьҷышьқәа ҩба рыҽҭыхны рырбаӷь Хәҵыш ду иажәлеит. Иааицхыраан, ирууаӡа иршәны ашә инкылыҩрны инкарыжьит.
Нас атәым рбаӷь аарылагьежьын дара урҭ арбаӷьҷышьқәа даҽа хԥаҟа нарыдкыланы индәылнарууааит. Егьырҭ иаанхаз акәтқәеи арбаӷьқәеи арҵәааҳәа иаарылаҳәҳәан, иршәаны акәакь ингҿанацалан, агәҭа ахьазеиҟараз аҽырбабаны, аҽаарԥагьаны аиааира ду ахы иавбо инатәеит.
Анкьа асҭаршынцәа аҩызцәа анныҟәыргоз акәын. Гәандра ақыҭан, сҭаршынс иҟаз Аҟәланқьери ҩызас ҳәа дицын Башьышь-иԥа Хынтрыгә. Урҭ уахгьы-ҽынгьы ажәлар ирылан, русқәагьы цәгьамызт. Аха ишнеиуаз, абз бааԥсқәа нарыбжьалан, урҭ аҟҿыҳәа еицҳауа иалагеит. Ирыхьыз уи ауп, Башьышь-иԥа асҭаршынра икырц дашьҭоушәа Аҟәланқьери иарҳәеит. Уи еиҳаракгьы амца ацразҵоз Чаабалырхәа Ӡӷьык иакәын. Аҟәланқьери, ари ҵабыргуп иӡбан, иҩыза ҷанҷаны дикит, ихы игәы ахиршәар, дықәҵны дцап ҳәа. Иаазқәылаз дахьцоз дигаӡомызт, аусҳәарҭа дыҩналаргьы, дааҳәны дихәаԥшуамызт. Хынтрыгә уи иҟазшьақәа уамашәақәа ибон.
– Уара абри, иаб дсымшьит, иан дсымшьит, иқәшәазеи, ианаџьалбеит? – ҳәа шаҟантә игәы иаанагахьаз. Ҵабыргны Хынтрыгә згәы цқьаз, аӡәы ишьҭахь ажәак зымҳәоз, иҟәыбҷаз аӡә иакәын. Зны урҭ ишакәӡамыз еиланагалеит. Аҟәланқьери наҟ-ааҟ икыдыз иԥаҵаԥшь ҿарҵәиқәа уажәы-уажә иԥо, ацәҳара даҿын: – Азҩа, аҩысҭаа, акаҷаа…
Егьигьы ичҳара хыҵзар акәхап, ибжьы импыҵҟьеит. Рҭаҷкәымқәа еиқәдырххеит, ртапанчақәа ҭырхит, аха ауаа нарыбжьалан, еиҟәырхит.
– Сыла уаҳа анцәа уаимырбахын! – иҳәан, Хынтрыгә дындәылҟьаны дцеит, уаҳагьы уи аусҳәарҭахь ихабар рымбаӡеит.
Ашьҭахь, излаҟалаз здырхуада, Аҟәланқьери ҩызас дышьҭихит Ӡӷьык. Уи диҿахәмаруа диҿаԥырԥыруа имаҵ иуан, ииҳәоз акы дахыԥомызт.
Аамҭа акыр бжьысит, шықәсык зны Гәандра ақыҭа иашьагәыҭыз Ҵышә Алхас ҳәа аӡәы иԥсхәы руан. Уи иҷкәынцәа аимҭахара ду ҟарҵеит. Ауаа еилыҩҩы ашҭа иқәын. Џьоукы ахьанаԥ, ашҭа агәҭаны иҭагылаз, часак аӡы инхуршәлар, аԥсыӡ ишыркуа еиԥш, аӷуҳәа иамцкласуан.
Аҟәланқьери ҽыҳәҵәыла уи дласын, ицҟьа днахысит, инапы азна ахьагьы нҿиԥааит. Иаҳзырбаз рҳәошәа, аҷкәынцәа аӡӷабцәа нахеибагәеит. Шьоукых зымҩатәирахь имахәажә-шьахәажәха ажәҩан иаларс игылаз акьан ақәцә акьаткьатра иеихсуан. Ашьыбжьышьҭахь иҽыжәлеит аҽцәа. Аҭарчеи идыркит Аҟәланқьери. Уи наҟ-ааҟ иҽы иварԥало дишьҭоуп Ӡӷьык. Азарҳәацәа ҩынтәҟа ашҭа иакәшоны, аҽыҩҳәа дынрыдԥалт Хынтрыгәгьы. Агәашә аԥхьа ианлеи, ҳаи-чеи рҳәан, илаҵибарҟьеит. Аандеи-гәашәи еимыцҟьаа, агәарбжьара иныбжьалт. Азныказы еилаххит, иеилагьежьт… Аӡлагара ахьҭагылаз ааигәара акәара нҭыцҟьааны нырцә ахәынаа инаҿалт. Нас иааҿаҵәин, дырҩегьых арахь аарцәҟа еихеит, икәаҵараны иныҵалт. Рлымҳақәа рҿы аҿыв-сыв дыргоит амахәқәа, аӡахәақәа ирыхҟьашаны икаҳауагьы дубап, аха еихо-еигәо еиҭаҽыжәлахуеит.
Аҟәланқьери, дыкәлаауа дышнеиуаз, апҟацаҳәа ахџьыџь днаахан, дахҟьаны ахаҳәра днылаҳаит, ашьагьы неиҿашәит. Иҽы Раԥка ихагьежьуа ихагылан.
Ишьҭахх иааиуаз аӡәы аҭарчеи неихиԥаан, арҵәааҳәа иҽы даҵаҳәҳәан, ашҭахь ихы рханы иҿынеихеит. Шьоукгьы бӷьаауа инаишьҭалт.
Хынтрыгә дшааиуаз Аҟәланқьери днеихаххит, дылҽыжәԥан изқәа инапы наҵеиҵан, даашьҭихит.
– Аҟәланқьери, Аҟәланқьери, – ибжьы наиқәиргеит, аха уи заҳауаз дабаҟахыз, ичабра ааҭиган ашьа иҿашыз ааирыцқьеит.
– Абааԥсы, шәсыцхраа, – дыҳәҳәеит, аха уи игәхьаа зкыдаз, аттаҳәа ивҟьҟьа ицон.
Аҵыхәтәаны иҽы абз ҭхәаа, аԥхӡбаа агәыҵаш, даарыдгылт
Ӡӷьык. Уи дзықәтәаз аҽы, уаҳа злоу аԥсра убеит ҳәа акәын ишыҟаз.
– Ӡӷьык уоума? Усыцхраа, абааԥсы, – иҳәеит Хынтрыгә дӷьаҵәыӷьаҵәуа.
Ӡӷьык, аԥсхыхра иаҿыз Аҟәланқьери днаихәаԥшын, – маҷк ижьы ицазар, акагьы аурым, дгылап, – иҳәеит.
– Игыло дабаҟоу, уара, аԥсра дахьаҿу умбаӡои?
– Аа!..– ачымазаҩ дааӷызит.
– Аа, ара сыҟами, Аҟәланқьери ухаҵкы, – иҳәеит Ӡӷьык, дыҩҽыжәҵын ачымазаҩ инапы аанкыланы иааишьшьит, аха егьи аххы ирган дынҭанагалт.
– Ари акгьы изырҽеигәышьозаарым!.. Ламыс анцәа иримҭааит, ара зегьы ихыҩрны ицеит, ауаа урыԥхьа, иԥсахәага шҭоу аҩныҟа даагап!..
– Маҷк ухы еиқәшәам ҳәа сыҟоуп, Хынтрыгә! – иҳәан Ӡӷьык дууаӡа дыԥаны, Аҟәланқьери рыцҳа иҽы днақәтәан, чоу ҳәа днаҵҟьеит. Аҭарчеи мҩаԥызгоз дрышьҭалама уи? Мап, Ӡӷьык уажәы ихы ахьхаз аусҳәарҭахь акәын…
– Сыԥсуеит, – иҳәеит Аҟәланқьери иҿы еимаҷабуа.
– Умшәан, абааԥсы, акымзаракгьы ухьуам.
– Са стәы уаҳа акгьы ыҟам, салгеит.
Хынтрыгә, ахаҳәраҵәҟьа дылаԥсыр игәгам, иҵасым ҳәа деиҭаганы ашьацраҿы днышьҭеиҵеит. Уи маҷк деиӷьхама уҳәо дыҟан, илакҭагьы еиҳа иаацқьахеит. Нас иблақәа ҭырхаха Хынтрыгә дынихәаԥшын: – Ауаҩ ҟәыш дагьууандаз, дагьуаӷандаз, – иҳәеит аҵыхәтәаны, иблақәагьы неиқәиԥсеит.
Мдыр-иԥа Ҳасан Еҵәышҭа аҳаблаҿы дынхон, дӷарын, цәаӷәан иҿы-инапы еиқәԥсаны дтәан, рашәан иҽага аашьҭыхны дыгәгәаӡа ауаа дрылан, ихашәалоз ҳәа акгьы ыҟамызт, зегьы дыржьон. Чан џьара чуан бжьык абасаҳари ҳәа илымҳақәа қәацәӡа ирҵарны, дхач-хачуа алақәа ааишьклашуа агәарақәа днырҭаҳауа ддәықәын…
Арашәара иасакьаҳәымҭаны иҟан. Ҳасан Осман – гьангьаш иҿы днеит. Уи десҭынки бжаки инареиҳаны арашәатә иман. 12 мааҭ ҳәа еилаӡан Ҳасан иҽага аашьҭыхны, амхы аҵыхәан дынҭагылан арашәара далагеит. Аԥхыӡбаа илхәраауа драшәон. Дахеит, дахеит, аха… ахымш раан Осман – гьангьаш ирашәаҩ иҟны днеин ус иҳәеит: – Уара, ари умацара умч ақәхарым, уус марахеит, арахь сымхы арашәара иакит, сара сумыцхраакәа акгьы узыҟамҵошәа збоит, – дааҭгылан ижакьа гәымжьыҵә инапы налшьны инациҵеит, – амала, судукылозар, сымшқьар ушәароуп, уажәы, иҟоу умбои, Ҳасан, ауаа ҟәыӷахеит. Хәыда-ԥсада аус узызуада, – дааччеит, ибла гызмалқәагьы аакамкамит.
– Ҳа, ҳа… ус ауми, ус, саргьы џьара акы схашәалозар ҳәа ауп акәымзар… – нас даахәыц-хәыцын, – мышкы заҟа ҳәа усыдгылари, Осман?
– Мааҭки ф-ҟәрышьки сеиҵахом.
Уиакәхеит. Еилаӡеит. Арашәара иалагеит. Осман иҽагакҩы, шьыбжьонҵәҟьа иԥсы ииршьомызт. Жәамш амхы иҭан. Ианалга амш аҽны ахәылԥаз инеидтәалан, акрырфеит, акрыржәит. Мыд-иԥа Ҳасан данцашаз, аԥшәма, – ҳаилгап, дасу иҳақәнагоу гәаҳҭап, – иҳәан иџьыба нԥхьашьшьааны ажәжәаҳәа дынҭалан, иԥарақәа иаацәыригаз 12 мааҭ аарылихит.
– Ари уара уԥарақәа роуп, – ацәажәара дналагеит иара, – ула абзиара абааит, жәамш аус сзууит, саргьы сыхәҭа сыҭатәуп– тәа.
– Аа, ус ауп, сааукәыхшеит, сара аӡәы итәы сҭахӡагәышьам.
Акы, ҩба ҳәа рҩыџьагьы рнацәақәа харҟәало иаарыԥхьаӡеит Осман иқәнагаз аԥарақәа.
– 13 мааҭ сыхәҭоуп, Ҳасан, – иҳәеит Осман, дцәыҵыԥшны…
– 13 мааҭ?..
– Аиеи, даҽа мааҭк уара иуқәхеит.
– Ыы, умхгьы срашәо, ауалгьы сықәшәо сзыхҟьазеи, уара?.. Сара акгьы сыхәҭаӡами?
– Ҳм, Ҳасан, ус ҳаицәажәеит, мап укышоу? Ауаҩы иажәа ажәазароуп.
– Аха сара?
– Ее, Ҳасанхеит, уареи сареи мааҭк ҳабжьамӡо ҳаҟоума, уи зны исуҭап, акгьы аурым, – иҳәеит иара.
Зны Осман – гьангьаш Ҳасан диҳәеит лбаа архаҿы амхы имоу аанда акәыршаны изикрацы.
Ҳасан абыцеи аҵәҩани ҿаны амхы иакәыршаны аанда изыҟаҵар, хар змам џьмакы ииҭараны еилаӡеит.
Осман Ҳасан арасаҭраҿы днеиган, иирбеит аџьма иҿаҳәаз, Ҳасан аџьма атәыҩа аанкылан, дназыԥшит.
– Угәы иахәама нас, Ҳасан?
– Изаманоуп, – иҳәеит иара.
Ҳасан хымш аҵәҩани абыцеи рҿара даҿын, хымш аҭыԥ аҿы ҟәаҟәала мацара иааганы икаижьуан, хымш аанда икуан. Аҵыс зҭымԥраауа иҟаиҵеит.
Осман убри аамҭазы иџьма лкажьны ишьит, ишшаԥацалаха еиҿыҟьҟьа иныԥхьеикын, атәыҩақәеи ашьапқәеи иахьықәҿеиҳәалоз арасаҭра инаганы иныҵаиршәит.
Ахәылԥаз Ҳасан иусутәы даналга, – уаала шьҭа, уџьмагьы усҭап, иҳәан, аԥшәма уи диманы арасаҭраҿы днеит.
– Ҳаит, ассир шԥаҳахьи! – иҳәеит Осман, илахь еиқәҵаны.
– Иҟалазеи уара?
– Иҟалазеи ҳәа ушԥаҵаауа, абааԥсы, ҳаџьма иаха абгақәа иахьырфаз умбаӡои? – атәыҩа хәыҷқәа хахаӡа, аҷапырхәа ацрыҳәҳәо иҩышьҭихт, ашьапқәагьы илабашьала инаирҳәы-ааирҳәын, инеиирбеит, – уԥши, уара, сыџьма рыцҳа…
– Сара акыр сықәзар, абри алагьы иумдыруеи, ых, асаса ахаҳә ҭаҳааит, баҩыкгьы ацәнымхеит! – иҳәан, даақәыԥсычҳаит Ҳасан.
Ауаҩы ԥшь-напык сымандаз ҳәа аниҳәоз аамҭаз акәын. Осман – гьангьаш ижь абжак изкыдымхыцкәан дыҟан. Ахәыҷы-аду – зегьы ажьҭаара иаҿын, аха рымч ақәхомызт. Осман Мдыр-иԥа Ҳасан, еимаасак усҭоит, усыцхраа ҳәа иеиҳәан, амҵәышә иҭаны аҵла дықәиҵеит…
Ажьҭаара ианалга, Ҳасан, Осман иҿы днеин, – сеимааса суҭар, сцагәышьарын ҳәа иеиҳәеит.
– Ҳасан, уаргьы саргьы ҳаԥсындаз, абри ҳмыхькәан! – игәы иалырсны даацәажәеит Осман.
– Иҟалазеи?
– Иҟала умбои, суасҭацәа, сыжәцәа хыхь ишықәыз аҭуан арҭеит, – ицәажәара иԥҳәыс лахь иниеиган, – бара уаҳа была акгьы амбаӡоз, быбла ажьӷырла амбааит, – иҳәан, аҽыҩҳәагьы дынлалацәҟәын, аҭуан ахь днаԥшит.
– Иаргьы уаргьы шәхы неинышәҟьааит, сара сусс иалоузеи, – лҳәеит уигьы, лҽыргызмалны.
– Уара, сара сылоуп акәымзар, абри сцәа иҭеигӡахьоу сгәаламшәакәа, дырҩегьых аус узызуеит ҳәа саҿуп. Уаҳа уара суцхраанӡа, аусура угәамԥхо анцәа уҟаиҵааит!.. – иҳәан, ихьқәахьаз зегьы илсны агәарԥ дынҭыҵны дцеит Ҳасан.
Агәыжь, ашьха иаҿаланы ишҩеиуаз, хра бааԥсык иаҿахеит. Амҩа цәгьан, ашьапы азаҿакуамызт… Аҩада иҩаԥшын, ақәцәанӡа кыр бжьоуп, аладагьы хынҳәышьа амам. Алымҳақәа нақәнажьын, ацаҟьа аҽнаднаҵеит…
Ус, ааигәара ҽадак шаҿагылаз абеит:
– Сахьҭахо умбои, абааԥсы, усыцхраа! – ҳәа иҳәҳәеит. Аҽада ааин, азқәала аҽнаҵанарӷәӷәан, иаагылт. Нас ишам-чыз иҩагәҭасын, иахьаҿаз иҩаҿнаган имадаӷьмадашәо хыхь иҩхәнибагеит. Уаҟа аҳаскьын қашәқашәо шьамхахьы инылагылт, ишәҭышран, икакаҷран иахьабалак. Аҽадеи
агәыжьи рызхара анырфа, ашәшьыраҿы инатәеит. Агәыжь аԥсы анаиу, ихәыцуан абас: «Ари аҽадажә, ара исывартәаны, исывасҳакьуа исыманы сықәхуп… Насгьы ари акашырра иалачо!..»
Ԥыҭрак ашьҭахь иҩеибаргылақәеит… Агәыжь ааз-қәыршәшәан, иҵыгьны аҽада иласын, ихышәҭны ишлеиуаз хаҳәык инықәҳаит. Иҟааит, иббит, аха иаҳәахуаз. Уаантә аӡыжь абық аалнаргеит.
Агәыжь аҵыхәа ааҟьан, инаԥа-ҩаԥеит. Фырр арган, аҳәра иналагеит.
