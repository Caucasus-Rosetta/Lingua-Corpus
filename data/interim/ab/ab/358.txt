Зыжәлар рзы ихәрыбӷьыцыз
Иаԥсоу ауаҩы иҭоурых аҭҵаара, иусқәа рдырра ҵыхәаԥҵәара амоуроуп, шаҟа еиҭоуҳәо, иаауртуа аҟара иааӡагахоит еиҵагыло абиԥарақәа рзы. Ҳара иаҳԥылоит ҳажәлар рыҩнуҵҟа усеиԥш иҟаз ауаа, еиуеиԥшым азанааҭқәа знапы рылакыз. Лымкаала, сара сзыхцәажәарц сҭаху ауаҩы, аҭакԥхықәра ду зцу азанааҭ аҳақьым-аԥҟаҩы изанааҭала аус зуаз иоуп.
Иаҳхамышҭыроуп ари ауаҩ ихы зқәиҵаз ижәлар дырҵеи иашан дшыҟаз, иахьатәи ҳиааира, ҳаԥсҭазаара ҭынч иалоуп иара иҟәырҷаха, зыбаҩқәа ахьамадоу дырым, иԥсы-лаша рхылаԥшуеит аԥсы-цқьақәа зегьы.
 Зыӡбахә сымоу Декабр 14, Лаҭатәи атрагедиаҿ иҭахаз Дмитри Маҭбеи-иԥа Гәынба иоуп. Уи згәы ахәра аныз ижәлар рзы дыхәрыбӷьыцын. Тҟәарчал ақалақь аҿы ауп иара иусура ахы ахьакыз. Иахьатәи Тҟәарчал иаҩызамызт асовет аамҭаз, усҟан ари ҳақалақь хәыҷы индустриатә қалақьын, аԥсҭазаара еилашуан, ҳәарада иҟан ахәшәтәырҭа бзиагьы.
Абраҟа аҳақьым-ԥҟаҩыс аусура далагеит Д.М.Гәынба. Иразҟгьы абраҟа иԥшааит, рыԥсҭазаара еиларҵеит арҵаҩ изанааҭ змаз Мзиа Коӷониа-ԥҳаи иареи. Ирхылҵит ҩыџьа ахшара – Стеллеи  Давиди.
Аамҭа кьаҿк иалагӡан, аҳақьым қәыԥш араионқәа зегьы ихьӡ рхыҵәеит ззанааҭ бзиан издыруа, ауаа рыбзиабара иаԥсоу аӡәы иакәны.
Аҩыза, ақәла зегьы намысла ирзыҟаз Дима Маҭбеи-иԥа, ҳәара аҭахым иашьа, иаҳәшьа рзы ихы иҭиуан, «шьамхахьы аӡы дӡаагылон». Уи ауп иашьа Володиа иара аҵара дахьҭаз дганы дызҭеиҵаз, даналга дааигеит Тҟәарчалҟа, иара аус ахьиуаз ахәышәтәырҭаҿ аинфекциатә ҳақьымс аусура далаиргеит. 
1978 шықәсазы «ҳашьцәа» ҭаха ҳазымҭоз ирҿагылаз аизара ду Тҟәарчал имҩаԥысыз аҿы дықәгылан дцәажәеит. Ииҳәоз, дыззааҭгылоз ижәлар ргәы иҵхоз, рызҵаарақәа ракәын. Ари иқәгылара иаԥхьаҟатәи иԥсҭазаара, иусураҿ шьапҿаршә дуны иааизыҟалеит.
1979 шықәсазы Тҟәарчал ахәшәтәырҭа аҳақьым хадас иҟаҵараз азҵаара анықәгыла, ари ахҭыс ааиҿаркит.
Усҟан апартиа Тҟәарчалтәи ақьалақьтә комитет актәи амаӡаныҟәгаҩыс иҟаз В.Аҩӡба, Дима Маҭбеи-иԥа икандидатура ахаҭыԥан, ԥсшьара ҳәа Кисловодск иҟаз иашьа Володиа (Владимир) дааганы аҳақьым хадас дҟаиҵеит.
 Аҟәыӷара шьҭрала ицоит ҳәа, аиашаз Володиа Маҭбеи-иԥа Гәымбагьы ибзиаз ҳақьымын, ақалақь иаланхоз аӡәырҩы иазгәарҭоит уи изанааҭ аганахьала даара дшыбзиаз.
1986 шықәсазы Дима Маҭбеи-иԥа иҭаацәа иман нхараҳәа Аҟәаҟа диасуеит, аусура далагеит Ареспубликатә хәышәтәырҭаҿ. Лассы абраҟагьы ирҳаит ахьӡ-аԥша, абрахь ишьҭаланы иаауан Тҟәарчали, Очамчыреи рҟынтәи ачымазаҩцәа. Машәыршәа иҟалаз усхарым Д.Гәынба Ареспубликатә хәышәтәырҭаҿы аус аниуаз, Тҟәарчалтәи абыргцәа хатәрақәа ҳәа ирыԥхьаӡоз гәыԥҩык еизаны, ахәышәтәырҭа еиҳабы иҿы инеины Дмитри Гәынба Тҟәарчалҟа дырзыхынҳәырц аҳәара ахьыҟарҵаз. Избанзар, урҭ ибзиаӡаны ирдыруан акыршықәса Тҟәарчалтәи ахәышәтәырҭаҿ аус зухьаз Дмитри Маҭбеи-иԥа дзакә ҳақьымыз. Ауаҩра, аԥсуара зшьа-зда иҭысхьаз Дмитри Гәынба иагьынаигӡеит урҭ иҟарҵаз аҳәара. Ҩымз, аԥхынтәи иԥсшьара амшқәа зегьы Тҟәарчалтәи ахәшәтәырҭаҿ дцаны аус иуит. Арҭ амзақәа ирылагӡаны аӡәырҩы иара иҿы инеины рыҽԥырҟеит, рҽырхәшәтәит. 
Ҳара ҳаиҿцәажәеит аибашьра ҟалаанӡа ахәышәтәырҭаҿ аус ицызуаз, иахьагьы,  ззанааҭ акырӡа иазҟазоу аҳақьым Рудольф Гадлиа, уи иҳәеит: 
«Димеи сареи ҳаидгылан аус еицаҳуртә усҟан аҭагылазаашьа ҳамамызт. Узанааҭи удырреи аҵыхәтәанӡа ужәлар идурхәартә, уҽеиужьны аус ууыртә, изаҳӡарызи ҳара ҳзы иҟаӡамызт. Усҟан гәата-бӷата аусура заҭәашьаз «ҳашьцәа» ракәын. Сара аус зуан иааларҟьаны иаҭаххоз аԥҟарҭаҿы. Дима аҟәшахьы дрыдыркылеит. Ззанааҭ ибзиан издыруаз ҳақьымын. Уи анаҩсангьы, иара омакала ауаа дырзааигәан, амхылдыз еиԥш мчык иднаԥхьалон. Чмазаҩык иара иҿы данаалак, иара аԥҟара иқәымшәаӡозаргьы, инапы данкны зегьынџьара дицныҟәаны, ацхыраара иоуратәы дымҩаԥигон. Тҟәарчалнтәи абрахь  ишьҭаланы иаауан ачымазаҩцәа. Иҟалалон «дара» рмилаҭ иатәыз амедеиҳәшьцәаҵәҟьагьы данеиҵадырхоз. Аха зегь акакун, иара итәы иаиргон, хәыҷы-хәыҷла, хаа-хаала иус наигӡон. Ачымазаҩ данԥиҟоз, аҽазыҟаҵара ианалагоз инаркны дырԥырҵуамызт, дырхылаԥшуан, иԥиҟаз ачымазаҩ дыбзиахан данҭыҵуазынӡа дивагьежьуан. Абас, еснагь агәҽанызаара ду уцзар акәын убри ҳазҭагылаз аамҭаз, лыԥхала уус ҟауҵарцаз».
Дима Маҭбеи-иԥа иԥшәма санлыҿцәажәоз илгәалалыршәеит ахәышәтәырҭаҿ аус аниуазтәи хҭыск: «Ишьабаны ацара иаҿыз чмазаҩык ица ԥырҟаразы аҽырхиара даҿын, амедеиҳәшьцәа ирмазеины иааргаз ашприц анаашьҭих, иҷаны иҟазаарын, инапы ӷәӷәала иԥнаҟеит, аха анапҭарԥақәа хәба еихарԥаны, иԥҟаз инапы иамӷаҵаны, зегь акоуп ачымазаҩ дԥиҟеит, деиқәирхеит. Аҩны данааи, инапы еиқәыҿаҳәа ихьыз сзеиҭеиҳәеит. Иара еснагь бзиа ибон аусураҿтәи ихҭысқәа, ацәгьагьы, абзиагьы ицеиҩысшалар, убри азы зегьы сзеиҭеиҳәон».
Абас ирацәан ашьапҿаршәқәа, аха зус бзианы издыруаз, аԥсҭазаара аиқәырхараз ишаз аҳақьым ашьацәхныслара издыруамызт, дыӷәӷәаӡа ишьапы дықәгылан. Урҭ иԥынгылоз ауадаҩрақәа ашьха ҳарак еиԥш дырхыҳәҳәон, убри азы акәын иҵаргалалакгьы акгьы зрылымшоз.
Мзиа иаҳзеиҭалҳәеит даҽа хҭыскгьы:
«Ҽнак, аусураҿынтәи акраамҭа дмааит, ахәламҭаз дшааҩналаз, дԥышәырччо ус ҿааиҭит: Абыржәы сахьыҟаз басҳәар бызхара быччоит, счымазаҩ Алишьа мышқәак роуп изаанхаз дылызҩаарц, ашьыжь снеизар, илахь еиқәышьшьы дтәоуп, иаасцәымыӷхеит хьаак изцәырҵма ҳәа, иухьи? – ҳәа саниазҵаа – «исыхьзеи, ҳгәыла бзиа дыԥсын, иахьа ԥсыжроуп, дсымҵәуакәа саанхеит, иҳәеит илахь еиқәышьшьы, хаҵа бзиак иоуп, сгәы иамуит. Смашьына дынҭасыртәан, Ҷлоу аԥсраҿы ҳцаны игәыла дҵәуаны ҳааит».
Ари џьоушьартәы иҟоуп, идам здам аӡәы иҟаиҵарымызт.
Абри аҟара бзеира ауаа ирзызухьаз, ақырҭуа-аԥсуа еибашьра ианалагаз иҭаацәеи иареи еихнагеит. 13 шықәса зхыҵуаз иҷкәын Давид диман Тҟәарчал дшыҟаз ауп аибашьра ишалагаз. Сентиабр алагамҭаз, аҵыс зхимырԥраауаз иԥа-заҵәы ихала авертолиот дақәыртәан Гәдоуҭаҟа ддәықәҵаны, иара Тҟәарчал даангылеит, аҳақьымцәа маҷуп, ара саҭаххоит ҳәа. Уи ашьҭахь знык Гәдоуҭа дцаны, ачымазцәеи, ахәцәеи рзы ахәшәқәеи, аспирти ааигеит. Абар, Дима Маҭбеи-иԥа иԥшәма Мзиа Коӷониа-ԥҳа лышҟа ииҩыз асалам шәҟәы: «Сара уахь неишьа сымаӡам, снеит ҳәа сыӡбахә шәаҳаргьы, ҳзеибамбар шәгәы иалшәмырсын, ахәшәқәа сыман сгьежьуеит ҩаԥхьа Тҟәарчалҟа, уа аԥҟаҩцәа, аҳақьымцәа маҷуп. Хырҽхәароушәа иҟаларгьы, ацхыраара зҭаху ҳаибашьцәа ахәра зауз зегьы рыла ҭраа исзыԥшуп, анцәа иеиԥш исыхәаԥшуеит. Агәра згоит иаарласны аиааира шыҟало, разҟны иҳамазар ҳшеиқәшәо»!
Д.Гәынба дигәаларшәо, аибашьра анцоз Џьгьарда агоспиталь аҿы аус зуаз аҳақьым, иахьа Аԥсны Жәлар Реизара адепутатс иҟоу Апполон Алмасхан-иԥа Гәыргәлиа иҳәеит: «Ҳгәы ҳҽанӡамкәа аибашьра ианалага, досу ҳзҿыз аусаҿы, ҳабаҭаху ҳәа ҳгылеит. Амедицина аусзуҩцәа ҳҽеидаҳкылеит Тҟәарчал ахәышәтәрҭаҿ. Досу илшоз даҵагылеит. Еилкаауп, ахәра зауа заҟа заа ацхыраара руҭо убриаҟара ирласны ршьапы иқәгылон, ҳиааирагьы убас иӡбахон. Убри хықәкыс иҟаҵаны еиҿкаан агоспитальқәа Мыркәла, Џьгьарда… Ахәцәа раԥхьа ацхыраара анраҳҭалак, иҳашьҭуан Тҟәарчалтәи агоспиталь ашҟа. Абраҟа дҳавагылан аԥышәа бзиа змаз Дима Гәынба. Уи изанааҭ бзиан иахьидыруаз анаҩсгьы, аҩызараҿы дԥышәан, игәра ган, инеигӡон иус хада, аԥсҭазаара еиқәирхон, аха Лаҭатәи атрагедиа зегьы ижәдыруа ауп, игәыхәтәи иус дуқәеи дрыхьнамыгӡеит».
Ауаҩы даныҟам иус дуқәа аныргәалашәо, ихьӡ ԥсра ақәлаӡом. Ихьӡ ԥсра ақәлаӡом ҩынтәнгьы, ахшара бзиа аниҭынхо. Ан, аԥҳәыс-ҟәыӷа, Мзиа Арзаман-иԥҳа Коӷониа, илыллыршеит ҩыџьа ахшара Стеллеи Давиди раб ихьӡ лаша иаԥсаны рааӡара.
Стелла далагеит иреиҳау аҵара абиохимиатә факультет. Иахьа дынхоит Москва. Лыԥшәма, аҵарауаҩ, аекономикатә наукақәа ркандидат Хвича Харчлааи лареи ирааӡоит ҩыџьа рыхшара.
«Аӡы ахьышьҭрахь игьежьуеит», ҳәа Дима Маҭбеи-иԥҳа Гәынба иҷкәын Давид, иахьа дызҭахәу еигәырӷьаратә иилаҽхәаратә дыҟоуп».
Давид даныхәыҷыз инаркны згәырҵҟәыл бзиаз, зегь рыла еилыхха иҟаз хәыҷын. Аибашьра ашықәс хьанҭақәа аԥсуа хәыҷқәа зегьы реиԥш ишиԥырхагахазгьы, аибашьра ашьҭахь, ибзиаӡаны ашкол программа хыркәшаны, дҭалоит амедицинатә ҵара. Краснодартәи амедицинатә Академиа далгеит. Занааҭла днеирахьирургуп. Академиа даналга ашьҭахт, Москва, Склифасовскии ихьӡ зху аинститут аҿы аорденатура дахысит. Уи ашьҭахь иара уа дҭалеит аспирантура, қәҿиарала дагьалгоит. 
Аус иуан Москва Бурденко ихьӡ  зху ахәышәтәырҭаҿы. Ирацәоуп араҟатәи апрактикеи, аусуреи аспециолист қәыԥш инаҭаз. Аха угәы еихьызшьуа аспециолист ззиа, анеирахьерург иирҳаз идырра ҵаулақәа ижәлар идирхәартә макьаназы аҭагылазаашьа иман, Аԥсны аусурҭа аҭыԥ иара изын иахьыҟамлаз иахҟьаны.
 Аха ихадоу, ас еиԥш иҟоу аҵеицәа иахьыҟазаалак, рнапы злакызаалак Аԥсни аԥсуареи ӡырызго ракәны иҟоуп. Иахьа, Давид Дмитрии-иԥа Шәача ақалақь аҿы агәыбзеирачаԥарҭақәа руакаҿы ҳақьым хадас дыҟоуп.
Нас урҭ ыҟанаҵ ас еиԥш зус бзиан издыруа абиԥара еиҵагылонаҵы зхы ҳахҭнызҵаз афырхацәагьы рыхьыӡқәа еицакра рықәлашам.
Наира Сабекиа-ԥҳа 

