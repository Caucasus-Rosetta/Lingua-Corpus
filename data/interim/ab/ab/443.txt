Алабжыш
Аӡәгьы дсыхьҵәыуом, аӡәгьы сихьҵәыуом,
Атәым лабжыш сара исҭахӡам.
Ауҳәан-сҳәан жәырҭқәа сџьынџь иахзырҵәо,
 Уи амц изжьо дысҭынхаӡам.

Тәым лабжышла сара сырҵәыуо
Сылахь икыдумԥан, Анцәа. 
Сгәырҩа ацәашьы мчыла исырцәоит,
Арахь срыгәҭылакуп аԥсцәа.

Арахәыц иаҵдоу ԥҵәар сҭеисԥыҳә зны,
Сыҩны иҩналап мчык сзырххо.
Сҟаумԥан уара, Ҳазшаз, сыумыҳәои,
Абыз шҳамырк сҭанархо.

Снышәнап, снышәнап, уара уда,
Нхашьа шсымам усгьы иубоит.
Адәы сықьзаргь хыда-гәыда,
Лабжышла ҿымҭақәа сукәабоит.

***
Сыҿхаччо мыцхәык аԥсшәа сҿацәам,
Аӡәы игәы сырҷыдарц зынӡа исҭахӡам.
Шықәсылагьы шьҭа усҵәҟьа сҿацәам,
Сдунеи шаҟьшаҟьа ус ҭынчҵәҟьа сахӡам.

Сиак ыҟоуп сара сырзанымхкәа сызну,
Бӷьыцк сыхьӡ шаныршәлац ианыршәлоуп џьара. 
Схы сгәашаха схала амҩа сызну,
Изыхьчо мчык шыҟоу здыруеит сара.

Бӷарҵахьы сыԥсынҵри саџьали еиқәԥоит,
Акәаԥ ргылан макьана ихсыркәшом сцәаҳәа.
Уаҵәтәи амшаз сгәы шшабац ишабоит,
Изуам ҷынк схырҟьар уӷәкаҿ сԥаҳәа.

Хан хьыҵәцарак сыҩналарц смеихац,
Скәацә хәыҷ са сзы иԥсынҵроуп, исуахҭоуп.
Скылгоуп убас еиԥш аԥсҭазаара аихац,
Сышьҭа аӡә дхылан ддәықәларц ихәҭоуп. 




Таиф иахь
Таиф, акгьы схарам,
Уаргьы акгьы ухарам,
Иухашҭзар сгәы аԥхарра,
Иуцәызӡар сгәы аԥхарра,
Иудысԥом харак,
Исымам гәынхарак,
Иаҳа иузгәакьақәоу цәырҵзар,
Урҭ ражәа хыркызар
Акгьы сҳәом, акгьы сҳәом,
Иузымырҿыцуа аиҩызара
Узыхьчом, еиқәхом.
Исыжәло аԥша кылҟьа,
Ицәгьаз ахылҟьа-ҿылҟьа,
Уара уахь уи сымҩа
Азеихҵәом, Таиф.
Ҳаиҩызара амшын ду
Иҟәандаӡа иӡаауп
Сцәеижь зегь ӡыф.
Таиф, узаҵымԥрааит
Аибашьра ачалт,
Аха уԥсы лаша аҵԥраан
Ажәҩан иаҵалт илашо.
Уԥсы лаша хьӡырҳәага
Ҳаракыроуп изызшо.
Саргьы саҵԥԥрааит
Аибашьра ачалт,
Сыԥсраны сахыԥеит
Аџьалк.
Адәы сықәуп сыԥсы ҭоушәа,
Иҭамшәа,
Макьаназ ус сааиуеит
Сымра ҭамшәарц.
Таиф, ухьӡ иаззырҳаша
Ҟалааит,
Анкьатәи уҩызагь
Харантәи дыԥшлааит.

***
Ицқьаӡазшәа збон са сыжәҩан,
Арахь аҵкарақәа зегь хәашьуан.
Салан Аҟәа, иҭҟьазшәа сыжәҩа,
Шьоукы сыцәнымхо игәыцхәгәшьуан.

Стәашьа, сгылашьа, сыԥшышьа,
Сныҟәашәаҵәҟьа – зегь рххатәын.
Доуҳамчс исымаз – са сырхнышьна,
Амца иаӡрыжәуаз хьчатәын.

Сыԥсҭазаара, дад, сыԥхоумшьан,
Сыжәҩа хьызҳәоз рацәахеит.
Сӡыхь уахыччо унапы ҭумшьын, - 
Усҟан зегьы срецәахеит.

Саҵаԥшуеит сара сыӷныжәҩан,
Сыӷныжәҩан ацлабуеит мра цеи.
Исышәҭ ҵәыцак ашәҭыц зхыршәло,
Дысныҳәоит ҿыц ииз аҵеи.


Сажәымҭыҽха
Акгьы сашьҭам сажәымҭыҽха,
Исызхоит саб рыцҳа иуаџьаҟ.
Сажәымҭыҽха, сгәы зырҿыхо
Сымоуп, сашҭа – са сбираҟ.

Сгәырҩа аӡы хьшәашәа саҿыхәо,
Сыҩнагьежьуеит сыҩнаҭа.
Ишызбац ԥхыӡ избоит аҽыхәа,
Икьыркьыруеит уи еиҭа.

Дунеи мшынкаҿ сыҵәгәыр хыршәлан,
Ԥсыӡк скырц сара сеихом.
Сџьынџь сахуп гәырк аҵа скылшәан,
Сымҩашьо идздыруеит, шьҭа сҭахом.

Сџьынџь, уԥеиԥш ҿыц ирххатәхома,
Маха-маха уеимдырххоит.
Исырҭаз суамахьӡы сызхома,
Сажәуазаргь гәыла са сҿахоит.

Суамахьӡ смыхәар ԥхьаҟа неигас,
Сжьырныҳәахьӡ сымоуп, ишәаҳау.
Саԥсшәа  сыцуп матанеигас,
Убри ауп сныхақәа иреиҳау.




***
Акымзарак сашьҭам, зынӡа сҭахӡам,
Исҭахӡам, дмаалықьзаргь, ҿыц иԥсы схаларц.
Сацәыӡуеит сдунеи ԥшӡа, избоит шьҭа сахӡам,
Аха сашьҭоуп усгьы хәыԥшӡакаҿ схаларц.

Адәы сықәзарц сҭахым сара сгәырҩаха,
Саҵашьшь изжәуеит сгәырҩа аԥаҭхьгьы.
Уи самшькәа сышнеиуа, ҽнак санҭаха,
Иароуп изхылҵуа ҿыц са сыгәҭыхагьы. 



Слахьынҵа аҿаԥхьа

Зеиқәа ԥжәаз хаҵеибошәа сымшқәа шьҭа иқәсыршәуам,
Слахьынҵа аҿаԥхьа сласбоушәа сыҽкасыршәуам.
Арахәыц сзаҵдом, ишԥазури, агәыр аҵа,
Сыԥсы сшәыршьа, нас, сыҵла ашәшьыра амҵан.
Аха амацәыс сҿаҷҷоит, ажәҩан схагәыргәыруеит,
Ҳаи, амацәыс сацәшәаны, исымпыҵшәома агәыр уа.
Хаҵеибошәа исҭахым сара сымшқәа қәсыршәырц,
Ҳхаҵкы уцеит ҳәа сатәамбаӡаҵәҟьа сдыршәырц.

Схы збоит сымшқәа цқьоушәа, саԥсуараҿ ссасымшәа,
Сызшаз сигароуп сыхшыҩ ҽнак иансымшҽа.
Анцәа иумҳәан сымшқәа рҿаԥхьа сшьамхы асырсуа,
Дӷамшь сырслоит сшьапы хырҟьаҟьа аӡын қәа шсысуа.

Ҩнык сыҩнахәаҽуеит… Исымаӡамеи хгарҭак,
Еибарбылгьо сашҭа иҭалоит сымш хыдақәа гәарҭак.
Убырҭ рыбжьыккарҭа сҽырбжьаршәны исшәаҳәароуп,
Сыбзырӡы зымҳәас ажәак усгьы ирҳәароуп.


***
Сыхәажә-ца ҭәызарц, схы-сыԥсы наҭ,
Ишьҭысхуан сшьамхнышлан , мчыла акалаҭ.
Наҟ иԥсы иӡон исыцхраашаз сгәыла,
Схы-сыԥсы сфон, сыгәжәажәон, гәаныла.

Сҟазшьа зегь ахароуп, бзанҵык са смашшӡацт,
Сҿы шәаҳаушәа ҽԥныҳәан ажәак сымҳәаӡацт.
Схала дәык сықәхеит, схалаӡа, сӡышӡа,
Бысмацәҳан, ҳаҩныҟа сгәарагал, сыԥшӡа.


Адоуҳамца
Снеиуеит ԥшьаала сҽынкыло,
Сгәаҭа макьаназ еилыҷҷоуп.
Саиааиратә сыҟоуп исԥынгыло,
Мрашәахәала сгәы хырҷоуп.

Сызхылҵшьҭроу рыцаҩра гәынкыла,
Сынхоушәа иахьанӡагь сгәы иабоит.
Доуҳамчык сышьҭнахт исԥылан,
Доуҳа ӡыхьда сгәы шабоит.

Адоуҳа ӡыхь са сзы инасыԥуп,
Адоуҳа жәлар сырҿаԥшуеит.
Доуҳамцала адәы сықәуп,
Доуҳамцак аҿы сбылуеит.


Аԥсҭазаараҿ
Аԥсҭазаараҿ иашәырҭаҭоу,
Акымзарак сгәы хӡам.
Ҽнак-зны ицәырҵыр, дад, ишәарҭоу,
Схы сшамеигӡо уи маӡам.

Избо итатоушәа шәырҭаҭак,
Сымшқәа дырццакӡоит уеизгьы.
Сԥацха чуан ҷышә исыхьтатоу,
Убригь иабылхьеит мцакы.

Сара сызшаз
Сара сызшаз убас сишеит,
Имыцәаӡоз ҵхи-мши срыхшеит.
Мши-ҵхи сҽыжәланы изгоит,
Сыҽқәа шуроугь рыгәра згоит…

***
Сымшқа шоурак рыҵалт, иԥхацәоуп,
Ааԥын аԥхыӡ ссир сзалҵуам, ихаацәоуп.
Арахь убас, убас еиԥш иццактәуп.

Аԥсҭазаара шьҭа сымаҭәақәа архоит,
Гәалашәарак макьаназ сгәы арԥхоит.
Сыуаҩра анеихыршьало аҽны,
Жәақәак рҳәароуп рҽырмаӡа илацәҟәны.

Ҽынлан. Мҽышан, сара саниуаз,
Илаҳарц лҭахымызт сангьы аӡә иуаз.
Гәыӷрак лыҭо илҿалашон цәашьык,
Лгәы илнаҭон сыжәҩан иаҵалом ҳәа шәшьык.

Аԥсҭазаара шьҭа сымаҭәақәа архоит,
Зны исашьаз маҷ-маҷ абар, дмаҭхоит.
Сдунеи ԥшӡа дуӡӡа, сымыш, нҵәара зқәым,
Ҳаиԥырԥамҭаз иуасҳәашам иакәымк.

Акгьы саҳәом
Акгьы саҳәом сажәымҭыҿха, 
Исызхоит сара суаџьаҟ.
Шьҭак исымамзар сызхыҽхәо,
Сзынхарызеи, мшәан, сҽыргәаҟ.

Изжәхьеит изжәша сгәырҩа аӡыржәтәгьы,
Алҩаҵә ҩеиуеит сыҩнаҭа.
Еицуп сашҭаҿ сҿатәи сжәытәи,
Сыбжьагылоуп урҭ рыгәҭа.

Бжьык еихсыӷьуам. Слымҳа иҭаҩуеит.
Иахьынтәиго Анцәа идырп.
Сыӡын мшы асы аҩуеит,
Уи азын ишԥацо са сгәы ҭыԥ.

***
Амра шеишеи амшын иӡаалом,
Ажәҩан ахь икыдхалт алаԥш.
Саргьы сашҭа сыԥсы анӡалом,
Сҿара лабжыш сашҭа ихбалашт.


Ҵхыбжьонтәи ахәыцра
Слахьынҵа арахәыц па еилымҵызт, еиқәҳәалан,
Аҩсҭаа дацрыхо даҿуп иԥиртларц.
Сыжәлар рыхьӡ зларҳәоз амшын ихыҭҳәалан,
Ианыҟала еиӷьуп хабарда сыржӡарц.

Аамҭала зҽыҵәахны, зҽеибызҭо мала,
Ихы дшақәгәырӷьо, дҭазырхаша ҟалоит.
Дыхьҟәыршәа насыԥны ианылаз зны амҩа
Дацәҟьалар, изысԥшаарц гәаныла исҭаххоит.

Хаҳәк збеит икаршәны. Аӡәгьы иҭахӡамкәа.
Ишьҭысхын, ихьшәашәаӡа ус исзыԥшын.
Иагәылан аԥсадгьылаз ашәа аԥсы ҭамкәа,
Изымҵаз акәтеиԥш уи ашәа аӷраԥҽын.

Ашәа ахаҭыԥан, ҳҵеицәа рыбаҩқәа еицәажәоит,
Адунеиаҿ урҭ рыӡбахә шырҳәарц ирҳәоит.
Адгьыл иҵыҩуеит ирзымҳәаз урҭ ражәа,
Адгьыл алымҳаҿ ишыҳәҳәац иҳәҳәоит.

Сышхәа
Ажәха сыҭыан, ажәха сыҭан сара сӡышхәа,
Анцәа сцҳәоит, соужь, сақәыртәан наҟ сышхәа. 
Сынҟьеиныруа ацәқәырԥа еишьылқәа срылаз,
Сцарц шԥасҭаху зны урҭ снарылаӡ.

Сыԥсы ҭамзи адунеи зегь сымҽхак,
Сымш,сзыхгәаҟуаз, иазынсыжьырц сымшра.
Амшын схымлеит, амшын схымлеит са сыԥсыҽха,
Уи схьаа асырдырӡом, иасырдырӡом сажәымҭыҽха.

Ажәха соуам, шьҭа избоит, сара сӡышхәа,
Ҳаи абааԥс, сумырԥхашьан, са сышхәа.
Амшын уахьалоу имааҳәын уԥынҵа,
Сыргьежьны сумган уара Ерцахә аҟынӡа. 


Аԥсҭынха

Ажәҩан дуӡӡаҵәҟьа – ԥсҭынхоуп,
Адгьыл дуӡӡаҵәҟьа – ԥсҭынхоуп.
Амшын акәзаргьы – ԥсҭынхоуп,
Ԥсык еицырхан, нас, еицырхоуп.

Аеҵә хьыршәыгәқәагьы – ԥсҭынхоуп,
Амза хцәышаагьы – ԥсҭынхоуп.
Амроуп, амра – иԥсҭынхам,
Аҵәы ишахоугьы згәы нырхам.


Амца мҩахәасҭала

Амца мҩахәасҭан иаҿалакьуеит
Аисырра.
Ԥхынроуп. Еилышәшәауеит, абар шьҭа 
Еилашәшәы.
Схаҭа сыԥсабара амца сагәылоуп 
Ассирра, 
Уи сцәа-сжьы ианыруеит, слашәӡами,
Слашәы.
Амца мҩахәасҭан иаҿалакьуеит
Аисырра,
Харантәи амца уанахәаԥшуа – 
Иԥшӡоуп.
Аԥсны сықәым аԥсабара салақьуа,
Ари адгьыл Анцәа изыҳәан ишоуп,
Ишаӡоуп.
Амца аҿалакьуа идәықәлозар
Аисырра,
Амра аҭашәамҭаз изызхәыцтәу
Рацәоуп.
Зҽызҵәахуа, иззымгәаӷьыз уажәы уи 
Аисара,
Ҽнак дықәган дызгоугьы
Мца-ԥшоуп.
Аԥсныҵла аҵәаҟаԥшь
Ԥшӡаӡа ианаҿало,
Дцәырҵуеит уаҩԥсык.
Знапала изырцәо
Аисырра иаҿалакьуа амца,
Зынӡа имыргаӡароуп
Шьҭыбжьык.




Зҟазара Змырхыз аҟаза

Хәыта Џьапуа игәаларшәара иазкны

Дықәымызт асценаҿ имчыдоу марҵеины,
Дыҟан. Уа дыҟан дыхьӡырҳәаганы, дҵеины.
Аҟазара Амра цеицеи ихацеиуан,
Игәашьамхи, ихшыҩи, ибаҩхатәреи еицнеиуан.
Иҟазара аӡыхь цқьа анидмыржә. Дымшабози,
Иара амҩадуқәа зегь сценазшәа имбози.
Ихы игәашаха шаанӡа гәырҩак данагозгьы, 
Ицын иҩызцәа еснагь зыгәра игозгьы.
Ихалаӡа, ихала мҩа дук дананызгьы,
Ихәыцрақәеи илафқәеи шәҟәык ма ианызҭгьы.
Урҭ рҩыџьагь еизгәдурын, ирымамкәа кьылкгьы.
Зынӡа, исҳәеит ҳәа, сыхшыҩ мҭыкәкәазар,
Исхашҭраны сыҟам Франкьыл идгьыл кәаза.
Ԥарак сирԥсахырц сышизцоз уи зӡарыма,
Мшәан, аби аԥеи урыбжьагылар ҟалома?
Ԥхьаҟа рыхьӡқәа ҭыго сара сызцалома?
… Ихы дацәажәон ҿымҭӡо Хәыта ду, Хәыта,
Амҩан ԥшахаак иара иҿахәыҭхәыҭуан.
Иҟалап, џьоук рыдгьыл уарҳалла ихҟьазар,
Нас мбатәык ҟалазма зны дымҩахҟьазар,
Убри азы ибаҩхатәра пҟатәызма?
Ихьӡгьы мшаҭа зынӡа иҟаҟатәызма?
Иҳамҭа иҭахӡам ҟәардәк џьара иантәалоу…
Уи изыжәрымашь ҵәыцак ихьӡала ихҭәалан?
Дыҟан Хәыта зынӡа ихалаӡа, ихала,
Аха ихьӡ Аԥсны иазынижьит лыԥхала.
Иԥсы ҭоушәа ԥхыӡла дысзырбазеи?
Дәаб ахаҳәқәа «Рнапқәа еинырҟьом», 
абас изыџьбароузеи?
Зҟазара змырхыз, измырхыз Аҟаза,
Зҟазара змырхыз аҟаза, Аҟаза… 


*** 
Абар сҭагылеит сара сҭәымҭа,
Иацәшәом сылахь аӡәы ихымҭа.
Анцәа ситәуп, нас, иара иныс.
Ишысшьо сыдгьыл заҵә аныс.

Зегьы срыхгәаҟуеит, сара сыцәам,
Уаҵәтәи амшаз сгәыӷра сымҵәам.
Усануп сыдгьыл, уагьсабуп,
Сахьудукыло – иҭабуп.




