Асаура иаҿуп бахьиз аҳаблаҿ…

Асаура иаҿуп бахьиз аҳаблаҿ,
Шәашҭа-гәара ихнаҟьоит асы.
Шәыкәша-мыкәша: ачаирҭаҿ, аккараҿ
Суп илеиуа – 
Иалагт шырԥазы.


Бани баби ахьамадоу иҟәашӡа
Асаара ишьҭалоит, ихкәаӡом.
Ргәалашәара сыцуми иахьанӡа,
Схала соума? – рыӡбахә еиԥхьбаӡом.

Ӡынгьы ԥхынгьы араҟа инеибеиԥшуп,
Џьанаҭ ҭыԥкаҿ саанагеит уҳәап.
Аԥсынтәыла уахьнеилакь – иблахкыгоуп,
Аха арак еиҭаҳәашьа амоу? Мап!

Иԥшуп хазы, адунеи иаҟәгоушәа,
Иԥхьакырҭоуп, уаҩ дахым рацәак.
Ауааԥшӡақәа абра мацара ииуашәа
Ухәыцрақәа ирҭаауеит маӡак.

Асаура иаҿуп бахьиз аҳаблаҿ,
Аԥсаҵлақәа сыла иҭаҳәҳәаны…
Даҽа сахьак цәырҵуеит сара сыблаҿ, - 
Уи баниз ауп – аԥхын агәаны.

Сара усҟан аӡарақәа срыцын,
Ақаблақәа, аџьмақәа хазы
Сыҩуа срышьҭан, –
Быжьба-аабаҟа схыҵрын,
Сырыртә сыҟан бара бахь аӡы… 

Бара бакәзар – 
Ани аби рышәҭыш! – 
Еихыбгон ашгьацраҟны бшьаҿа…
Шәҳаблаҿ акәым, бара ибеиԥшу дшымиц
Усшәа зны исанаҳәеит аԥша!..

Уи ӷәӷәала исзасит! – 
Сшьҭнаԥааит, исыԥхьеит,
Усҟан аӡар срыцымызт, ҵабыргны.
Жәашықәсала сԥышәоуп Анцәа иҿаԥхьа,
Сыԥышәа сыхәом! – 
Быҟоуп бхараны…

Ҳәыҳәи-ҵыси срацәажәоит, избанзар
Гәыӷроуп иҟоу! Ҳаҟоу ианыԥсы?..
Исыбаргәызыз, сыӡарақәа срыцзар!..
Исыбаргәызыз! Сзырзеи уи аӡы?!
