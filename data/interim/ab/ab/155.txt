Аԥсуа бызшәа арҿиара аҳәынҭқарратә программа инақәыршәаны, Аԥснытәи аҳәынҭқарратә университет афилологиатә факультет аԥсуа сектор аҟны, аԥсышәала изыԥхьатәу амаҭәарқәа ируакуп “Аурыс литература аҭоурых” иаҵанакуа еиуеиԥшым акурсқәа.
Аԥхьаҩ идаагало “Аурыс литература аеҵәақәа” зыхьӡу адоцент Б. Гәыргәлиа иҩымҭа арҵага цхыраагӡа аҟны зыԥсҭазааратә мҩақәеи зырҿиамҭақәеи аарԥшу, анализ ззыҟаҵоу ашәҟәыҩҩцәа, XIX ашәышықәсеи XX ашәышықәса алагамҭеи (1917 шықәсанӡа) раантәи аурыс литература аҭоурыхи, аурыс совет литература аҭоурыхи рпрограммақәа ирыҵаркуеит. Арҭ аамҭақәа раантәи алитературатә процесс аҿиашьеи, ашәҟәыҩҩцәа рзеиԥш гуманисттә, иара убас рсоциал-политикатә дунеихәаԥшышьақәеи азежәтәии аҩажәатәии ашәышықәсақәа раантәи Урыстәылан иҟаз аурыс милаҭ-хақәиҭратә ҵысра В. И. Ленин иаиҭоз апериодизациа аетапқәа ирыдҳәаланы иаарԥшуп, ахәшьарагьы аҭоуп, амала асовет аамҭа аан ишыҟарҵалоз еиԥш, авульгартә социологизм аҟынӡа инамгакәа.
Иазгәаҭоу аамҭақәа раантәи аурыс литература аҭоурых иазку алеқциатә курсқәа Аԥснытәи аҳәынҭқарратә университет афилологиатә факультет ҽынлатәии латәарадатәии аҟәшақәа рыҟны акыр шықәса аԥсышәала дрыԥхьоит Б. Гәыргәлиа. Арҭ алеқциатә курсқәа хазы-хаз иҟоу х-ҟәшакны (х-шәҟәыкны) иҟоу рҵага цхыраагӡаны рыҩра акыр ишьақәицалахьан уи ақырҭуа-аԥсуатә еибашьра (1992-1993 шш.) ҟалаанӡа. Рыцҳарас иҟалаз, ари аибашьраан, урҭ алеқциатә курсқәа ртеқстқәа ақырҭуа гвардиаа ирблит.
Аибашьра ашьҭахь, Б. Гәыргәлиа Аԥснытәи ауниверситет афилологиатә факультет аҟны хыхь иазгәаҭоу “Аурыс литература аҭоурых” еиуеиԥшым апериодқәа ирызку алеқциатә курсқәа аԥсышәала аԥсуа студентцәа рзаԥхьара деиҭалагеит. Уи илеқциатә курсқәа рҵага цхыраагӡақәа аԥсышәала рыҩра акыр ишьақәицалахьеит, аха макьана инагӡаны ихимыркәшац. Убри аҟнытә аурыс литература аҭоурых еиуеиԥшым апериодқәа ирыҵаркуа исахьарку аурыс ажәа азҟазацәа ҩеижәаҩык рыԥсҭазааратә мҩақәеи рырҿиамҭақәеи рыҭҵаара иазку арҵага цхыраагӡа “Аурыс литература аеҵәақәа” аурыс литература аҭоурых еиуеиԥшым алеқциатә курсқәа ирзыӡырҩуа аԥсуа студентцәа рзы ихәарҭа дууп.
Арҵага цхыраагӡаҟны ҷыдала иалкааны ирыхцәажәоуп: А. С. Грибоедов, А. С. Пушкин, И. С. Тургенев, А. Н. Островски, М. Е. Салтыков-Шьчедрин, А. С. Серафимович, А. М. Горки, С. А. Есенин
реиԥш иҟоу аурыс шәҟәыҩҩцәа рырҿиамҭақәа монографиатә ҵасла рыҭҵаара инаваргыланы, урҭ рҩымҭақәак аԥсшәахь еиҭаганы ишҭыжьу азҵаара, иара убас аԥсуаа рдоуҳатә ԥсҭазаараҿы дара иааныркыло аҭыԥгьы. Ашәҟәаҿы ҷыдала ирзааҭгылоуп А. С. Серафимович, М. Горки, С. А. Есенин Аԥсныҟа раарақәа рыӡбахә зҳәо аҩыратә материалқәа.
“Аурыс литература аеҵәақәа” зыхьӡу Б. Гәыргәлиа ишәҟәы иацуп, уи зызку ашәҟәыҩҩцәа рырҿиамҭақәа рбиблиографиеи, авторцәа рыԥсҭазааратә мҩақәеи, рырҿиамҭақәеи ҵарадыррала рыҭҵаареи иазку алитература абиблиографиеи аурысшәала, иара убас, аԥсышәала иҭыҵхьоу рырҿиамҭақәа, дара ирызку, астатиақәа, агәалашәарақәа рбиблиографиагьы.
“Аурыс литература аеҵәақәа” аҩраан автор ихы иаирхәеит, дырҿыԥшит аурысшәала иҩу XIX–XX ашәышықәсақәа раантәи аурыс литература аҭоурых иазку еиуеиԥшым арҵага цхыраагӡақәа, иара убас қырҭшәала иҩу: Г. Талиашвилии В. Шадурии иаԥырҵаз “Аурыс литература аҭоурых” , Г. Талиашвилии Д. Қәымсишвилии, В. Лочошвилии рредақциала иаԥҵоу арҵага цхыраагӡа “Аурыс совет литература аҭоурых” .
Васили Андреи-иԥа Жуковски диит 1783 шықәса, ажьырныҳәамза 29  рзы Мишенское ақыҭа Белевтәи ауезд Тулатәи агуберниаҿы. Иԥсҭазаара далҵит лаҵарамза 12  1852 шықәсазы, Баден-Баден ақалақь аҟны. Иаб – Афанаси Бунин амал рацәа зымпыҵакыз помешьчикын, иан дҭырқәа ԥҳәысын, Залха (Зальха) лыхьӡын.
В. Жуковски ихәыҷра шықәсқәа ихигеит иаб Афанаси Бунин иҭаацәараҿы. Уи зны Тула ақалақь аҿтәи пансионк аҿы аҵара иҵон. 1797 шықәсазы уи Москватәи ауниверситет апансион дҭарҵеит. Уаҟа хышықәса аҵара иҵон. Апансион анапхгара аҵаҩцәа алитература агәыбылра ркыртә еиԥш аҭагылазаашьа ҟарҵон. Аҵаҩцәа рхатәы литературатә хеилак еиҿкааны ирыман, анапылаҩыратә журнал ҭрыжьуан, ашколтә қәгыларақәа еиҿыркаауан асценаҿы. Аҵаҩы В. Жуковски арҭ алитература-рҿиаратә ԥшьгарақәа зегьы ақтивла ихы рылаирхәуан.
1800 шықәсазы В. Жуковски апансион аҿтәи иҵара хиркәшеит. Убри ашьҭахь дунеихәаԥшышьала иара изааигәаз аҿари иареи “Аиҩызаратә литературатә уаажәларра” еиҿыркааит. Ари ахеилак алахәылацәа рлитературатә интересқәа рымҽхак ҭбаан, аха уаҟа иаҳа аҽалкааны аҳра ауан, аԥыжәара аман асентиментал-романтикатә доуҳа.
1802 шықәсазы В. Жуковски аурыс сентиментализм ашьаҭаркҩы Николаи Карамзин дизааигәахеит, насгьы убри нахыс иԥсы ҭанаҵы, уи дзымҵахырхәоз, заҳаҭыр ибоз аӡәы иакәны дизыҟалеит. Иара убри ашықәсазы Н. Карамзин иҭижьыз ажурнал  (“Европа ацҳаражәҳәаҩ”) аҟны икьыԥхьын В. Жуковски иеиҭагамҭа аелегиа   (“Ақыҭатә нышәынҭра”). Ари апоет изы алитератураҿы раԥхьаӡа акәны еихигаз шьаҿа ӷәӷәан. Аелегиа аԥхьаҩцәа гәахәарыла ирыдыркылеит, апоет қәыԥшгьы ихьӡ-иԥша шьҭнахит.
1808 шықәса инадыркны Урыстәыла аҳҭнықалақь аҟны В. Жуковски иуаажәларра-литературатә усура ақтивлаҵәҟьа напы аркын. 1812 шықәсазтәи Аџьынџьтәылатә еибашьра ду В. Жуковски ипатриоттә цәаныррақәа арҵарит. Уи ихатәгәаԥхарала аурыс ар ихы рхиԥхьаӡалеит. Аибашьратә хҭысқәа исахьарку ажәа алшарақәа рыла рықәҿиҭит еицырдыруа иажәеинраала  (“Ашәаҳәаҩ аурыс еибашьцәа рыҩнуҵҟа”) зыхьӡу аҟны. Ари ажәеинраалаҿы ашәаҳәаҩ (апоет, аҭаҳмада) рныҳәаҿа шьҭихуеит еицырдыруа аурыс ар рхадацәа, уи еиҳараӡак рыхьӡ-рыԥша дазышәаҳәоит иԥсадгьыл ду Урыстәыла, Аџьынџьтәылатә еибашьраҿы ахьӡ згаз афырхацәа гәымшәақәа, иара убас аимператор Алеқсандр Актәи, егьырзеиӷьаишьоит урҭ аиааира. Абри ажәеинраала В. Жуковски Урыстәылан деицырдыруа дҟанаҵеит, насгьы Аҳәынҭқар иаҳҭынра алаԥш дыҵанаршәеит.
1815 шықәсазы В. Жуковски аҳҭынрахьы днаԥхьан аҳәынҭқар иҭаацәараҿы аурыс бызшәа арҵаҩыс.
1826 шықәсазы апоет идырҵеит аҳәынҭқар иԥа, наҟ-наҟ Урыстәыла иаҳәынҭқархараны иҟаз Алеқсандр Аҩбатәи иааӡара. Абас ала иалагеит Урыстәыла аҳәынҭқар иаҳҭынраҿы В. Жуковски икариера.
1841 шықәсазы В. Жуковски, наҟ-наҟ Урыстәыла аҳәынҭқар иҭыԥ аанызкылараны иҟаз Алеқсандр Аҩбатәи иааӡара аус хиркәшеит, ари аҭакԥхықәра ду зцыз имаҵура аҟнытә ихы дақәиҭхеит, дагьцеит нхара Германтәылаҟа. Убраҟа, 58 шықәса зхыҵуаз В. Жуковски ԥҳәысс дигеит анемец профессор иԥҳа қәыԥш, егьаԥиҵеит иара акыр шықәса дзызхьуаз ихатә ҭаацәара.
7-8 шықәса ракәын ихыҵуаз В. Жуковски раԥхьаӡа ажәеинраалақәа рыҩра напы анаиркыз, аха иахьанӡа иааӡаз раԥхьаӡатәи уи иажәеинраала  (“Маитәи ашьыжь”) аԥҵоуп 1797 шықәсазы. Ус анакәха, В. Жуковски арҿиаратә усура дамҽхакын шәышықәсабжак инеиҳаны.
Ҳәарас иаҭахузеи, XVIII ашәышықәса инаркны, иԥсҭазаара далҵаанӡа, 1852 шықәсанӡа, уи ирҿиамҭа ҽеиҭакрақәак ахымсыргьы ауамызт. Уи ирҿиамҭа ианыԥшуеит ареақциа-романтикатә мотивқәа реизҳазыӷьара, иара убас иаҳа-иаҳа асентиментализм аҟнытә аромантизм ахь аиасра апроцесс.
В. Жуковски ирҿиамҭа ахә ҳаракны ишьон XIX ашәышықәсазтәи аурыс критик ду В. Г. Белински. Уи иҩуан: “В. Жуковски ихаҿрала аурыс литература дауит уи абжьаратәи ашәышықәсатә романтизм амаӡақәа анзырԥшыз ауаҩы. Карамзин ибзоурала аурыс литература иалагалаз асентименталра хықәкыс иаман ауаажәларра аԥсы ахаҵара (арлахҿыхра), насгьы уи гәылеи цәанырралеи аԥсҭазаара азыҟаҵара. Убри азыноуп, Карамзин ишьҭахь, ас иаарласны Жуковски ицәырҵра зынӡаск изџьашьатәым...”
“Абжьарашәышықәсатә романтизм” (заа џьарагьы ишазгәаҳҭахьоу еиԥш) ҳәа Белински дзышьҭаз, ҵакыла иаҵанакуа, ҳара иахьа “Аконсервативтә романтизм” ҳәа ҳзышьҭоу ахырхарҭа иаҵанакуа ауп. В. Жуковски Урыстәылан абри ахырхарҭа раԥхьаӡатәи хаҭарнакуп, дагьашьаҭаркҩуп. Ари аурыс романтизм азы изаатәыз етапын, ашьҭахь, XIX ашәышықәса аҩеижәатәи ашықәсқәа инадыркны уи иаҿагылеит, иагьаҵадырхеит, ипрогрессивтәу аромантизм ахаҭарнакцәа – адекабристцәеи, урҭ рхәыцшьа зхәыцшьаз рыцнагаҩцәеи.
Иааркьаҿӡаны иаҳҳәозар, В. Жуковски идинхаҵара-философиатә дунеихәаԥшышьа абас иҟоуп: Адунеи Анцәа ибзоурала ҟәыӷарыла еиҿкаауп. Аарцәытәи аԥсҭазаара аамҭалатәиуп, нас имҩасуеит, нарцәытәи аԥсҭазаара акәзар, инаунагӡоуп, насгьы нҵәара ақәӡам. Ауаҩытәыҩса ицәеижь ԥсуеит, иԥсы акәзар – ԥсра ақәӡам. Ауаҩытәыҩса иԥсы иҿҳарԥшыр ҟалоит убри “Аџьанаҭ Тәылахь” (нарцәыҟа) ицо аныҟәаҩ, уи амҩан ҳамҭакы Аарцәы даанҿасзаап, насгьы ацәеижь ихалазаап. Ус анакәха, уи аамҭала Аарцәы дсасуп. Адгьыл аҿтәи (аарцәытәи) аԥсҭазаара, ҿҳәара кьаҿла ихимгар амуа етапуп. Анцәа уи араҟа агәаҟ-ҵәаҟреи алахьеиқәреи лахьынҵас ииҭазар, ичҳароуп, избан акәзар, аарцәытәи игәаҟ-ҵәаҟрақәа, Нарцәытәи инасыԥи, нас наунагӡатәи игәыхәтәхьӡареи ирҵаҵӷәуп.
Арҭ ахшыҩзцарақәа рыҟнытә уаҩы иҟаиҵар ҟалоит абас еиԥш иҟоу алкаа: Ауаҩытәыҩса ари адунеи аҿы (аарцәы) ишәымҭактәиу агәахәареи, нас анасыԥи рыԥшаара даламгароуп. Иара убас иҟаимҵароуп, иалимыршароуп “Анцәа” ишьақәиргылаз аҭагылазаашьа даҿагыланы ақәԥара. Абарҭ ихшыҩзцарақәа роуп изыхҟьаз адекабристцәа абџьаршьҭыхрала рықәгылара В. Жуковски ӷәӷәала дахьақәыӡбаз.
Абри адин-фиолсофиатә гәалаҟара иамҽхакуп В. Жуковски ипоезиа, уи иаҵакы хадоуп маӡала иҭәу ԥсра зқәым ашҟа, идгьылтәу аҟнытә ижәҩантәу ашҟа, иреалтәу (иԥсҭазааратәу) аҟнытә иреалтәым ашҟа ицар зҭаху “аԥсы” агәазыҳәара.
Апоет идинхаҵара-философиатә дунеихәаԥшра бзианы ианыԥшит 1814 шықәсазы иаԥиҵаз иҩымҭа “Ҭеони Есхьини” (). Иааркьаҿӡаны иуҳәозар, ари абаллада аҵакы абас иҟоуп: Есхин акыраамҭа дныгәнысуа адунеи атәылақәа еимидон анасыԥ иԥшаарц азы, аха акгьы изымԥшааит, игәы каҳаны, дгәыӷырҭадаха иԥсадгьыл ашҟа дхынҳәит. Есхин иҩыза Ҭеон иқәацә ашәхымс дшықәтәоу иҿаԥхьа ишгылоу амармалташь шкәакәа иалху акәыба, уаҟа дҭоуп Ҭеон дызҿынҵәаауа ибзиабаҩ. Ҭеон илахь еиқәуп, аха зынӡаск иҽрыцҳатәӡангьы дыҟаӡам, избанзар идыруеит ибзиабаҩ аамҭала шакәу дшылцәыхарахаз, мышкы зны дырҩегьых длымадахоит, длыниоит уи “уаҟа”, нарцәы. Ҭеон Есхин агәра ииргоит, “ҳара иҳамоу зегьы ажәҩан аҟнытә ишҳауз”, насгьы агәаҟра, агәырӷьара, арҭ зегьы иԥшӡаӡоу, иблахкыгоу, иҳаракӡоу ахықәкы ашҟа амҩа ишықәу.
Аҩымҭа “Ҭеони Есхини” хыркәшоуп Ҭеон иԥсҭазаара даналҵ ашьҭахь ибзиабаҩи иареи рыԥсқәа шеиқәшәаз, наӡаӡа агәыхәтәхьӡара шроуз узырбо ацәаҳәақәа рыла.
Абасала, В. Жуковски ирҿиамҭаҿы иаарԥшуп аромантикцәа рзы иԥсабаратәу аидеалтәи ареалтәи реиҿагылара, амала абраҟа иазгәаҭатәуп уи аиҿагылара зынӡаҵәҟьагьы ишрыӷәӷәам, ишырххам,
изызхьуа ахаҭа акәзаргьы цқьа еилыкка уаҩы ибарҭам, аидеалист/-мистикатә наҟәы иалаҵәахуп. В. Жуковски иромантикатә муза алахь еиқәуп, аха апоет илахьеиқәра агәахәара инаҭошәа дыҟоуп, ихы ицәымыӷхаӡом, знымзар-зны џьара гәынамӡара ӷәӷәак, протестк инубаалом. Уи ақәԥара зынӡаск идикылаӡом, ауаажәларратә ақтивра даҿагылоуп, уи дпассивтә наԥшҩуп, иҭынчу азгәышьра зныԥшуа уаҩуп.
Ари атеист ҵасла, аԥсабара аизҳазыӷьара аобиеқтивтә закәанқәа рпринципқәа рыла уахәаԥшуазар, В. Жуковски ипоезиа иагхоуп. Аха В. Жуковски ипоезиа иаҟазшьа бзиоуп, изырӷәӷәо, хырҳагара злоу цәырҵраны иҟазҵо хаҭашьоуп аурыс литература раԥхьаӡа акәны ауаҩытәыҩса “иԥсы” ахьазиԥшааз, раԥхьаӡа акәны алитература иахьалаигалаз аромантизм азы иҟазшьарбагоу агәазыҳәара (азхьра) аинтимра, алиризм, аԥсихологизм.
В. Жуковски ипоезиа аҷыдара хадақәа ирхыԥхьаӡалатәуп: абстрақтра, асахьақәа цқьа еилыкка рыҟамзаара, амузикатә бжьыхаа ахьырхоу, аритмика ԥшӡа ахьрыҵоу.
В. Жуковски ипоезиаз иҟазшьарбагоуп ажурналист Н. Полевои апоет ирҿиамҭаз иҟаиҵаз азгәаҭарақәа: В. Жуковски аҩымаа (арфа) аирҳәошәа ауп дшубо, уи иажәеинраала иугәаланаршәоит абжьыхаа зхоу ашәа, аҵыс аҷырҷырра, арҭқәа зегьы аԥхьаҩ игәынкылара иалкаан акгьы анаҳәом, аха иара иаҵоу амузыкала анырра ӷәӷәа рнаҭоит уи идоуҳа, игәалаҟара, ицәаныррақәа.
В. Жуковски ипоезиа ҳанахцәажәо аиҿырԥшраз даҳгәалаҳаршәар ауеит К. Батиушков. Ари аҵыхәтәантәи апоет иажәеинраалазы иҟазшьарбоу хаҭашьазар аклассикатә еихышәшәара, аилыккара, аскульптуратә ԥҵамҭа еиԥш аинаалашьа, Жуковски ипоезиа иаҟазшьоуп аромантикатә сахьеилаҳантара бжьы-хаа ахылҵра. Арҭ апоетцәа хатәрақәа аҩыџьагьы ԥхьаӡоуп агении А. С. Пушкин дызҿыԥшуаз рҵаҩцәаны, иара иаԥхьа арҿиаратә аренаҿы ицәырҵыз уааны.
В. Жуковски ирҿиаратә ҭынхаҿы аоригиналтә ҩымҭақәа раасҭа аиҭагақәа еиҳауп. Иара иоуп, раԥхьаӡа акәны, аурыс ԥхьаҩы изырдырыз, ихатәы бызшәахь еиҭаганы изҭаз абырзентә, аиндиатә, аџьамтә, агермантә ԥҵамҭақәа иреиӷьыз аҿырԥштәқәа рацәаны.
Аҳәаанырцәтәи алитературатә ԥҵамҭақәа рыҟнытә аурысшәахь В. Жуковски еиҭеигоз иара идоуҳатә ҭахрақәа ирзааигәаз аҩымҭақәа ракәын.
В. Жуковски иеиҭагақәа иаабац-иҳаҳац еиҭагақәам, урҭ оригиналтә ҩымҭақәоуп уҳәартә иҟоуп. Уи зҩымҭа еиҭеиго ашәҟәыҩҩцәа рҩымҭақәа ҵаҵӷәыс иҟаҵаны иҩу ҿырԥшрақәоуп, аурыс цәа рхаҵаны иҟаҵоу еиҭагақәоуп, зыбжеиҳара оригиналтәу рҿиамҭақәоуп. Ари аурыс поет еиҭеигаз аҩымҭа аоригиналтә ԥсы ахеиҵон, уи еиҭеикуан ихатәы идеиақәеи агәалаҟарақәеи ишиҵарҳәоз ала, аҩымҭа иаҳа алиризм аҵаиҵон, иара ихаҭара “Сара” ҳәа иалаигалоз ахьыӡцынхәрала ирӷәӷәон, аоригиналтә ҟазшьа аиҭон. Аоригинал ас хақәиҭрала азнеира В. Жуковски иҳәаақәиҵон, асахьаркыратә еиҭагара аус аҟны иара имаз апринцип, иара имаз аконцепциала. Уи иҳәон: “Апроза аиҭагаҩ – автор иҿаԥхьа дтәуп (тәык диҩызоуп), ажәеинраала аиҭагаҩ – уи диацлабҩуп”.
Жуковски иромантизм аҷыдарақәеи, уи иеиҭагашьа аметодикеи зегь реиҳа еилыкка иааԥшит абаллада аҟны.
Ҿырԥштәыс иаагап 1808 шықәсазы В. Жуковски иаԥиҵаз еицырдыруа раԥхьаӡатәи ибаллада . Ари анемец поет Биургер еицырдыруа ибаллада “Ленора” аиҭага ауп. Ленора Иаҳхылаԥшхәу (Анцәа) диҿагыланы апротест ҟалҵоит, дҳәаны дзызтәаз, аибашьрахь ицаны иҟаз арԥыс дахьхнымҳәыз азы. Аха, абар уахык зны, Ленора ллахьынҵа дақәшәиуа, лылаӷырӡ цаҳәцаҳәқәа каԥсо, акьажыҳәа аҵәуара дшаҿыз, дшымгәыӷуаз, дҳәаны дзызтәаз арԥыс ирашь днақәыртәаны “Иҩны ашҟа” (иҳаҭгәын ашҟа) деимҵԥааны дигоит. Иаарласны урҭ аҳаҭгәын аҟынӡа инаӡеит, Ленора лгәы ԥжәаны анышә аӡа днықәҳауеит, абас Анцәа дахьиҿагылаз азы.
В. Жуковски ари абаллада даараӡа еиҭеикит, аурыс цәа ахаиҵеит. Ленора аурыс хьӡы () лыхьӡиҵеит, даурыс ԥҳәызбаны дҟаиҵеит, абалладаҿы имҩаԥысуа ахҭысқәа Урыстәылаҟа иааигеит, аԥҳәызба лпротест аоригинал аҟны аасҭа еиҳа ирԥсыҽит, Лиудмила араҟа “ажәҩанқәа ирхылаԥшу” диқәыӡбаӡом, иҿаԥхьа дгылан лрыцҳара дахашшаауеит лыбзиабаҩ дахьылцәыӡыз азы. Зегь дара роуп уи уеизгьы дахьырхәуп аҩымҭаҿы.
Абаллада “Лиудмила” аромантика-мистикатә сиужет маӡа дук аҵаҵаны, уаҩ иџьеишьаша композициатә уадаҩра дук аныԥшуам, В. Г. Белински излеиҳәоз ала, “усҟантәи ауаажәларра еилымкааӡакәа ианырит абри абалладаҿы иҿыцу арҿиаратә гәазыҳәара, апоезиа адунеи ҿыц шыҟаз”, “уи аԥхьаҩ агәахәара инаҭон”, насгьы зегьы хнахуан ажәеинраала аласкәантрара, бжьыхаала аихыԥхьара.
Абраҟа иазгәаҭатәуп даҽа ҭагылазаашьакгьы. В. Жуковски аурыс литератураҿы анырра ду ҟазҵаз шәҟәыҩҩуп. Уи ипоезиа иахьыԥшуаз арҿиаҩцәа рацәан. Аха Пушкини, аԥхьагылара змаз даҽа поетцәақәаки, уи иҿыцаԥшьгарақәа шьҭыркаазаргьы, рхы иадырхәазаргьы, ӷәӷәала акритика рзыруит, имонархист-динхаҵаратә идеиақәа. Рыцҳарас иҟалаз, даҽа аурыс шәҟәыҩҩцәақәак убарҭ ихырҳагамыз, иԥырхгаз аидеиақәа еиҳа ишьҭыркааит, урҭ В. Жуковски ирҿиамҭа аԥсыҽрақәа ирыцырҵо, идырҵауло иалагеит, арахь иара исахьаркыратә ҩаӡара аҳаракыра аҟынӡа рҽырзышьҭымхит, изхамлеит.
Адекабристтә литература аҷыдарақәа уаҩ илаԥш иҵашәартә ибзиаӡаны иааԥшит аполитикатә, алитературатә усзуҩ хатәра К. Рылеев ирҿиамҭаҿы.
Кондрат Фиодор-иԥа Рылеев диит цәыббрамза 18 , 1795 шықәсазы ақыҭа Батово Софиитәи ауезд Петербургтәи агуберниаҿы, дыкнаҳан дыршьит 1826 шықәса ԥхынгәымза 13  рзы Петербург ақалақь аҟны. 1801 шықәса инаркны 1814 шықәсанӡа уи аҵара иҵон Петербургтәи 1-тәи акадеттә корпус аҟны. Абраҟа уи иаҳаит Наполеон Урыстәыла дшақәлаз, афранцызцәа Москваҟа амҩа ишықәыз, аурысқәа даара ишәарҭаз аӷа ишииааиз рыӡбахәқәа. Рылеев, иқәлацәа жәпаҩык реиԥш иаргьы деихон афронт ашҟа. Изцәырҵыз апатриоттә цәанырра ӷәӷәақәа акалам ишьҭдырхуеит, иагьиҩуеит ажәеинраалақәа “Аԥсадгьыл абзиабара” (, 1813), “ Аҭауад Смоленски иахь”, (, 1814), апрозатә ҩымҭа “Афырхацәа рзы аиааира ашәа” (“Рәбхпныд рхснь зхаәде”, 1813) уҳәа убас даҽа ҩымҭақәак. Арҭ аҩымҭақәа ирыгыз ыҟан, аха урҭ ирныԥшуан аԥхьаҟатәи Рылеев ибаҩхатәра аҷыдарақәа.
Апоет ҿа ихьӡ-иԥша шьҭихуеит Аԥсадгьыл ахьчараз зхы иамеигӡо афырхаҵа-апатриот. Ари афырхаҵаратә хаҿсахьа аҽарбеиоит, аҿаԥсахуеит ашьҭахь апоет, адекабрист Рылеев иажәеинраалақәа рҟынгьы. Аода “Аԥсадгьыл абзиабара” аҟны зыӡбахә ҳәаз “Владимир, Минин, нас Пожарски, Пиотр Ду, убас Задунаиски” ирықәнагаз аҭыԥ хатәра ааныркылеит ашьҭахь ишәыз, иҭышәынтәалаз Рылеев ирҿиамҭаҿгьы. Владимири Пиотри апоет ирзикуеит “Думы” (“Ахәыцрақәа”) ҳәа иаԥиҵаз алиро-епикатә ҩымҭақәа рҟынгьы. “Пожарскии Минини”, убас “Румианцев” рылан апоет ирҿиаратә планқәа, аха урҭ рынагӡаха илдмыршеит.
1814 шықәсазы К. Рылеев иоуит апрапоршьчик ичын, артиллериа арезервтә бригада иҽахыԥхьаӡаланы аурыс ар аҳәаанырцәтәи реибашьрақәа ихы рылаирхәит. Афицар қәыԥш Германтәылеи Швеицартәылеи, еиҳараӡак Францызтәылеи инеира баша имҩамсит. Адекабристцәа бџьаршьҭыхралатәи рықәгылара анаҵаха ашьҭахь, Рылеев дандырбаандаҩ иусеилыргаҩцәа абас реиҳәеит:
Европантәи Урыстәылаҟа даныгьежь ашьҭахь, Рылеев иротагьы иаргьы дәықәҵан Острогожтәи ауезд Воронежтәи агуберниа
ашҟа. Уаҟа дыҟан шықәсқәак. Убраҟа еибадырит Н. М. Тевиашиоваи Рылееви. Дук хара имгакәа К. Рылеев аҭаацәара аԥиҵеит, хатә ԥҳәысс дигеит Н. М. Тевиашиова.
Аибашьра анеилга ашьҭахь, иҩызцәа аӡәырҩы реиԥш К. Рылеевгьы аррамаҵураҿы аанхара игәамԥхеит. Уи ицәтәымын Аракчеев ипориадок. Убасҟан уи иан илзиҩыз асалам шәҟәаҿы иҳәон: . 1918 шықәсазы Рылеев дыԥхьатәоит, дагьиасуеит Петербургҟа нхара. Уи уаҟа дырзааигәахоит В. К. Киухьельбеккер, Ф. Н. Глинка реиԥш иҟоу аҳҭнықалақь аҟнытәи алитераторцәа. Петербург ақалақь иадҳәалоуп К. Рылеев иԥсҭазаара аҵыхәтәантәи ахәышықәса ирылагӡаны имҩаԥигоз зымҽхакы ҭбааз иуаажәларратәи, илитература-рҿиаратәи ԥсҭазаара.
1820 шықәсазы, ҭагалан ажурнал “Неватәи анаԥшҩы” () аҟны икьыԥхьын К. Рылеев исатира “Аамҭалатәи ауаҩ иахь” (). Ари аҩымҭа автор иаамҭазтәи ауаа аргачамкит иаанарԥшуаз ауаажәларратә гәымшәара ала, насгьы уи зкалам иҵыҵыз, иацы уаҩы изымдыруаз апоет иаразнак зегьы деицырдыруа дааҟалеит. Ари асатира зызку изы уи ихы иаирхәоит дкылзыблааша, ицәгьацәыԥхамшьара, игәымбылџьбарара, ажәлар рыргәамҵҩы ихы-игәы ахзыршәаша аепитет хлымӡаахқәа: , реиԥш иҟоу хыԥхьаӡара рацәала ажәаҭынхақәа. Ҳәарас иаҭахузеи, Урыстәыла зегьы дадырит арҭ ажәақәа зызкыз, зегь зымчыз аҳәынҭқар ифаворит А. А. Аракчеев шиакәыз. Рылеев исатира ихьӡи ижәлеи нагӡаӡаны иаҵаиҩит. Уи ала автор иҳәарц иҭахын ииҩыз азы дзықәдыршәалакгьы дшазхиоу, шьҭахьҟа дышхьамҵуа. Ҳәарас иаҭахузеи, Аракчеев идырит асатира иара ишизкыз, аха Рылеев иаԥиҵаз ахаҿсахьа бааԥс иара ихахьы агара дацәшәан, алаҿимҭӡеит, ҽзымдыр ҟаиҵеит. Ари деиқәнархеит асатира автор гәымшәа Кондрат Рылеев.
, иҩуан ашьҭахь ари асатиреи уи автори рыӡбахә ала Н. А. Бестужев.
ҳәа 1980 шықәсазы Москва иҭыҵыз ашәҟәы II атом, адаҟьа 66 аҟны зыӡбахә ҳамоу К. Рылеев исатираз абас аҳәоит:
XIX ашәшықәса 20-тәи ашықәсқәа раан иаԥиҵаз ажәеинраалақәа рыҟны Рылеев ҳара даабоит ауаҩытәыҩсатә (аграждантә) гәымшәара дазықәԥаҩны, дагьазышәаҳәаҩны. 1823 шықәсазы ииҩыз иодакгьы “Ауаҩытәыҩсатә (граждантә) гәымшәара” ҳәа хыс иаиҭеит.
Ажәлар рҿаԥхьа зегьы иреиҳау фырхаҵаран Рылеев иԥхьаӡон аԥсадгьыл ахақәиҭразы ақәԥара. Убриазоуп, ҳәарада, уи илирикаҿы аҭыԥ хатәра зыннакыло апоет ихықәкы азҵаара. Абри аганахьала ипрограмматәуп уҳәартә иҟоуп А. Бестужев изикыз ажәеинраала. Уи К. Рылеев ипоема  ԥхьажәас иаиҭеит. Рылеев игәанала, апоет ауаажәларратә интересқәа рымаҵ иуазароуп, уи зегь раԥхьаӡа иргыланы дтәылауаҩ бзиазароуп () иҳәон иара. Иазгәаҭатәуп апоет ихықәкы абас еиԥш ала ишеилыркаауаз, абас еиԥш ала ишазыҟаз егьырҭ адекабристцәагьы.
К. Рылеев “азеиԥш ус” аинтересқәа ирԥырхагахап ҳәа игәы иззаанагаз зегьы дырҿагылон ӷәӷәала. Уи аԥҳәыс лыбзиабарагьы даҿагылон “азеиԥш ус” иаԥырхагахар ҳәа дшәаны.
1825 шықәсазы  ҳәа ииҩыз ажәеинраалаҿы абас иҳәоит: “Сара бара быбзиабара сҭахӡам, даҽа усқәак сзыԥшуп) Сара абзиабаратә қьафура сҽысзаҭом, ирԥхашьагоу амшгара аамҭа сзақәырӡуам, ажәлар ахатәымчра ауӷә ианаҵагылоу, ианыгәынқьуа аамҭазы” иҳәоит иара убри 1825 шықәсазы ииҩыз ажәеинраала “Д уь бцпц к аәқәкәх кахед” аҟны.
1821 шықәса инаркны К. Рылеев алирика аҟнытә аепос ахь диасырц иақәикит, дагьалагеит “Ахәыцрақәа” (“Пцеш”) рыҩра. Урҭ “Ахәыцрақәа” иара ирҿиамҭаҿы аҭыԥ ҷыда ааныркылоит. 1821–1823 шықәсқәа рыҩнуҵҟала иҩит ҩеижәи жәаба раҟара “Хәыцра”. Урҭ рхыԥхьаӡараҿы иҟан:  (“Згәы хыху Олег”), “Свиатослав”, “Дмитри Донтәи”, “Курбски”, “Вадим”, “Борис Годунов”, “Иван Сусанин”, “Богдан Хмельницки”, “Волински” уҳәа убас егьырҭгьы.
Арҭ аҩымҭақәа рыхқәагьы уаҩы идырбоит “Ахәыцрақәа” Урыстәыла аҭоурыхтә хҭысқәеи аурыс жәлар рҵеицәа хьӡырҳәагақәеи ишрызку. Иазгәаҭатәуп, иара убас апоет “Ихәыцрақәа” рзы аматериалқәа Н. Карамзин иҩымҭа “Урыстәыла аҳәынҭқарра аҭоурых” аҟнытә ишигоз, аха иара ирҿиаратә хықәкқәа ирышьаршәаланы ихы ишаирхәоз.
К. Рылеев “Ихәыцрақәа” хаз шәҟәны иҭыҵит 1825 шықәсазы. К. Рылеев ихаҭа ари ажанр ахылҵшьҭреи, ахықәки, аҷыдарақәеи азгәаҭауа иҩуан: .
Амала К. Рылеев иажәақәа анҩу аамҭа ҳаназхәыцлак, уаҩы
ихшыҩ азимышьҭыр ҟалом ҭагылазаашьак: уи убысҟан “Ихәыцрақәа” рыла иҳәарц ииҭахыз зегьы изҳәомызт, ииҳәазгьы аахтны изцәыргомызт.
“Ахәыцрақәа” рыҟны К. Рылеев иԥсадгьыл аҭоурыхи, аҭоурыхтә фырхацәеи злаҟаҵәҟьаз иашаны аарԥшра акәӡамызт хықәкыс имаз, уи ииҭахыз иара ихатәы револиуциатә идеиақәа апропаганда рзура акәын. Уи иҭахын аҭоурых афырхаҵаратә ҿырԥштәқәа ихы иархәаны, иаамҭазтәи ауаа ахақәиҭраз ақәԥара разыҟаҵара. Апоет иполитикатә хықәкқәа апропаганда рзура акәын иаҳа ииҭахыз, аҭоурыхтә хҭысқәа, аҭоурыхтә фырхацәа злаҟаз аҭоурыхтә ҵабырг аарԥшра аасҭа. Абжьаратәи ашәышықәсақәа раантәи афырхацәа уи акырынтә ирынирԥшуан иара ихаҭа ииҭахыз ареволиуциатә хаҭашьақәеи аҟазшьақәеи. Ари ахшыҩҵак дырҵабыргуеит зхатә принцип змамыз авельможа Воинаровскии аҳәынҭқар Борис Годунови идеалтәу фырхацәан иахьааирԥшуа, адекабристтә ажәақәа ахьдирҳәо.
Иҿырԥшыгоу аҿырԥштәқәа рыла иаамҭазтәи ауаа рааӡара хықәкыс иахьыҟаиҵаз аҟнытә К. Рылеев аҭоурыхтә хҭысқәеи аҭоурыхтә фырхацәеи иашамкәа раарԥшрахь дкылыргеит иажәеинраалақәа жәпакы рыҟны. Убри ауп урҭ ажәеинраалақәа ӷәӷәала акритика зырзыҟаиҵаз А. С. Пушкин. К. Рылеев исахьаркыратә рҿиаратә метод ианыԥшуаз аиҿагыларақәа нарҵауланы иааирԥшит Н. П. Огариов. Уи иҩуан:
Ацикл “Ахәыцрақәа” аҟны аҭыԥ ҷыда ааннакылоит “Иван Сусанин”. Егьырҭ ахәыцрақәа рыҟны ифырхацәа хадақәаны иаарԥшу дҳәынҭқарзар, ма дҭауадзар, мамзаргьы двельможазар, араҟа ажәеинраала дафырхаҵа хадоуп ажәлар ирылҵыз ауаҩы, ииашоу аус амаҵ иуеит иара излеиликаауа ала, аҳәынҭқар деиқәирхоит “Урыстәыла азы”. Абас еиԥш иҟоу фырхаҵоуп Иван Сусанин. Уи, ҳәарас иаҭахузеи, К. Рылеев “Ихәыцрақәа” рыҟны иаабо ахаҿсахьақәа рахьтә, зегь реиҳа ҭоурыхла ииашоу, иԥсҭазааратәу хаҿсахьоуп. Убри азыҳәаноуп иара Пушкин ихаҭагьы ари ажәеинраала акритика зазимуз. Машәыршақә иҟамлаӡеит ари ажәеинраала акыраамҭа анҵы ашьҭахьгьы алитературеи аҟазареи анырра ӷәӷәа ахьырнаҭазгьы. Уи анырра инаҭеит М. И. Глинкагьы. Иазгәаҭатәуп ари ахәыцра А. И. Ульианов бзиа ишибозгьы.
Иазгәаҭатәуп аурыс литератураҿы раԥхьаӡа акәны “Ахәыцра” () ажанр алазгалаз К. Рылеев шиакәу. Ари хылҵшьҭрала аукраин жәлар рашәеи, алитератураҿ акыр иалаҵәан иҟаз аҭоурыхтә балладеи ирымадан.
1823 шықәсазы К. Рылеев ирҿиамҭазы иҿыцыз аромантикатә поема “Воинаровски” аԥиҵеит. Араҟагьы иаарԥшуп аҭоурыхтә хҭысқәа. Воинаровски Украина агетман Мазепа жьрацәарыла изааигәаз уаҩын. Урҭ аҩыџьагьы Петра  чарҳәара изуны, Швециа аҳәынҭқар Карл XII идгылеит. Петра  Полтаватәи аибашьраҿы данииааи ашьҭахь Воинаровски Сибраҟа дахигеит. Апоемаҿы уи даарԥшуп иахгоу фырхаҵаны. Уи ихҭигаз аӡбахә еиҳәоит Сибра дшымгәыӷӡоз машәыршақә дзыниаз аҵарауаҩ Миллер. Аҩымҭа аиҳараӡак Воинаровски иуасиаҭ ауп иаҳәо. К. Рылеев ари аҩымҭаҿгьы ифырхаҵа хада иԥсҭазааратә прототип акырӡа дицәыхараитәуеит, диеиԥшымкәа дааирԥшуеит, ахақәиҭразы гәазыҳәарыла патриотны дҟаиҵоит. Аҩымҭа афырхаҵа Воинаровски агәра игоит, Мазепа Петра  дызиабашьыз, уи дахьдеспотыз, Украина тәыс иахьыҟаиҵоз азы акәын ҳәа.
А. С. Пушкин ари апоема ахәшьара бзиа аиҭеит. Уи иҳәон: . Ари апоема анырра инаҭеит иара Пушкин ихаҭагьы. Апоема  азхәыцра иадырҳәалоит ҵарауаҩцәақәак Пушкин ипоема “Полтава” аҵакгьы.
К. Рылеев ипоема  А. С. Пушкин иахьигәаԥхаз игәы шьҭнахын, уи Пушкин иахь абас иҩит: ...
Амала иазгәаҭатәуп, аукраин жәлар аполиак ргәамҵыҩцәа ирҿагыланы XVI ашәышықәсазы имҩаԥыргоз ақәԥара К. Рылеев иазикыз апоема “Наливаико” нагӡаны аҩра автор дшахьымӡаз. Ари аҩымҭаҿы иаарԥшхараны иҟан (иҩу ахәҭақәа изладырҵабыргуа ала) аукраин жәлар рыбзазара асахьақәа, ажәлар рмассақәа амилаҭ-хақәиҭратә қәԥара рхалархәра атәы зҳәоз аепизодқәа.
Абасала, хәбаҟа шықәса ирылагӡаны (1820–1825) К. Рылеев иаԥиҵеит баҩхатәра ҟаимаҭла иҩу аграждантә жәеинраала лыԥшаахқәа, “Ахәыцрақәа” (“Думы”), апоемақәа. Урҭ зегьы ӷәӷәала ирныԥшуеит ареволиуциатә гәазыҳәара, аԥсадгьыл абзиабара ԥшьа, ахақәиҭразы ақәԥара апафос, убри азыҳәан ауп ароль дуӡӡа зынарыгӡаз аурыс уаажәларреи, аурыс литературеи реизҳазыӷьара амҩаҿы.
Иван Андреи-иԥа Крылов диит жәабран мза 2  1769 шықәсазы Москва (даниз амши, дахьизи гәынхәҵысҭала иҳәоуп), иԥсҭазаара даалҵит абҵара мза 9  1844 шықәсазы Петербург ақалақь аҟны.
И. А. Крылов еицырдыруаз ажәамаанаҩҩын, дыпрозаикын, дыдраматургын, джурналистын. Иаб арратә маҵура хьанҭа амҩа ианысыз уаҩын. Ирратә маҵзура хиркәшеит акапитан ичын иманы. 1775 шықәсазы атәанчарахьы диасын дынхеит Твер ақалақь аҟны. Уаҟа дук мырҵыкәа, уи иааникылт агуберниатә магистрат ахантәаҩы имаҵура аколлегиатә бжьагаҩы (советник) ичын иманы. Иан ҵара лымамызт, аха ԥсабарала иҟәыӷаз, иқьиаз ԥҳәысын. Уи лыҷкәын аҵара шиҵашаз аплан шьақәлыргылеит, насгьы уи аҵара ииҵоз гәцаракрыла дацклаԥшуан.
Даҽа дырраҭарақәак рыла И. Крылов иҩни Львоваа рҭаацәараҿи (урҭ рхәыҷқәеи иареи) ироуз аҭаацәаратә ҵарада даҽа ҵарак имоуӡеит. Аха, ҩыратә дырраҭарақәак рыла уи Твертәи аҵареиурҭа дҭан.
Ус акә, егьыс акә, еилкаауп, акы, И. А. Крылов официалла иоуз аҵара маҷын, аха иара аҵара дазгәышьуан, агәырҵҟәыл бзиагьы иман. Дшыхәыҷыз ашәҟәыԥхьара иҽаиршьцылт, насгьы ҽышәалаҵәҟьа ашәҟәқәа дрыԥхьон. Агәақәкра, амаашьара алҵшәа бзиақәа рхылҵит: ихатә аԥшьгарала иоуз аҵара иабзоураны, заԥхьаҟа иажәамаанаҩҩны иҟалашаз Иван иаамҭазы аҵарадырра дуӡӡаҵәҟьа змаз ауаа дыруаӡәкхеит. Уи иӡбахәала А. С. Пушкин иҩуан: “Крылов европатәи абызшәа хадақәа идыруеит, убри инаҷыданы, иара, Альфиери иеиԥш, ҩынҩажәеижәаба шықәса анихыҵуаз ажәытә бырзен бызшәа иҵеит” . Аԥсҭазаара дырқьынцыцны дамамызт Крылов. 1778 шықәсазы иаб данԥсы, аҭаацәа хныҟәгага рымамкәа иаанхеит. Жәашықәса зхыҵуаз Крылов хәыҷы агуберниатә магистрат аҟны аусура напы аркны ақьаадқәа рыхҩылаара далагар акәхеит. Иара иқәшәеит иани, иашьа еиҵбы хәыҷи рымгәахә аарыхра. Ҳәарас иаҭахузеи, уи ирҳауаз аԥара рызхомызт. Уи иаб данԥсы ашьҭахь, иан аҳәынҭқарра аҟнытә апенсиа лоурц азы даара лҽылшәеит, аха уи иҟалҵоз аҳәарақәа лҵшәа рмоуит, рҭак ҟарымҵеит. Убасҟан ишынҭаацәаз зегьы Петербургҟа ицаны, рус хаҭала дара ахаҵгыларц рыӡбеит. Крылов иусура аҟнытә мызкы даурышьҭыртә иусқәа еиҿкааны, 1782 шықәсазы ишынҭаацәаз зегьы аҳҭнықалақь
ашҟа ицеит рхы иахашшаарц азы. Апенсиазы Крыловаа рҭаацәара иаԥшьыргаз аҽазышәарақәа лҵшәа рмоуит, аха Иван Андреи-иԥа Крылов изы Аказентә палатаҿ канцелиаристс аус ахьиушаз аҭыԥ ҟалеит.
Крылов Твер даныҟазгьы ажәеинраалақәа рыҩра далагахьан. 1783 шықәсазы уи иаԥиҵеит ажәеинраалала иҩу акомикатә опера “Кофеиница”, иагьақәикит ари иҩымҭа аҭыжьра. Атипографиа змаз аӡәы иааихәеит абри аопера, аха иҭимыжьит. Убри атипографиа змаз ауаҩы Крылов еицырдыруаз ақтиор Дмитриевски диирдырит. Уи аҵыхәтәантәи ашәҟәыҩҩцәа атеатралцәа рдунеи иалаз ауаа дыдирдырит. Биографцәақәак ргәаанагарала, Дмитриевски Крылов изы дҟалеит дыбзиахар зҭахыз, игха мӡакәа иазҳәоз критикны. Убасҟан Крылов иаарласны Петербургтәи адраматургцәеи, атеатртә критикцәеи деицырдыруа дҟалеит.
Қәҿиара змоуз Крылов иҩымҭа “Кофеиница” игәы канамыжьит. Уи асиужет ааган Н. И. Новиков ижурнал  (“Аҿыханҵаҩ”) аҟнытә, уаҟа уаҩы ибарҭан ҵас-қьабзқәак рықәыӡбра, насгьы апомешьчикцәа рыбзазашьа, рцәажәашьа, ԥышәа дук змам автор ибзианы ишидыруа. Иаарласны, иааиқәырццакны Крылов ҩ-трагедиак аԥиҵеит: (1785 шықәсазы – “Клеопатра”, 1786 шықәсазы – “Филомела”). Аҵыхәтәантәи атрагедиа кьыԥхьын 1793 шықәсазы ажурнал  (“Аурыс театр”) аҟны. Амала, иазгәаҭатәуп Крылов арҭ итрагедиақәа аҩбагьы Дмитриевски ӷәӷәала акритика шырзиуз.
1786 шықәсазы Крылов ииҩыз атиранцәа ирҿагылоз атрагедиа “Филомела” инашьҭарххны ажурнал “Лекарство от скуки и забот” (“Агәҿыӷьреи аилахареи рыхшә”) аҟны икьыԥхьын иара иепиграмма. Ари Крылов иҩымҭақәа рахьтә раԥхьаӡа акьыԥхь збаз рҿиамҭан.
Атрагедиақәа рыҩраҿы қәҿиара змоуз Крылов акомикатә опереи акомедиеи рахь деиҭахынҳәит. 1786 шықәсазы иҩит акомедиақәа: “Аҭаацәара аапкы” , нас  (“Ашәҟәыҩҩы адкыларҭаҿы”). Аҩкомедиакгьы рыҟны автор исатира рықәкуп, иҵәылнахуеит, ирхыччоит ҭауади-аамысҭеи рлыбзҩыбзрақәа, рҟазшьа бааԥсқәа, рышьцылара цәаԥҽыгақәа. Еиҳараӡак акрызҵазкуа ҩымҭаны иҟан усҟантәи аамҭазы . Уаҟа Крылов ицәыригоит аҳҭнықалақь аҟынтәи аԥҳәызба ҽырбаҩ лҟазшьа цәаԥҽыгақәа, ашәҟәыҩҩы мцыла ҽгәарԥхеи, урҭ рымҵахырхәареи. Абарҭ аҩымҭақәа рынахыс Крылов деицгәарҭеит алитературатә, атеатртә гьагьарақәа рыҟны. Атеатрқәа рдиреқтор Соимонов адраматург ҿа днеиԥхьеит иара напхгара зиҭоз Ашьхатә еқспедициа ашҟа, Крылов уахь аусуразы диасит 1787 шықәса мшаԥымза нахыс.
1787 шықәсазы Крылов арыцҳара дугьы изыҟалеит: лыԥсҭазара далҵит иан. Ихыбгалеит акариеразы адраматург имаз агәыӷрақәагьы. Иахьа уажәраанӡагьы еилкаам Крылов икомедиа   аҟны Книажнин Рифмокрад ихьӡала дызцәыригаз. Ари ахыччара бааԥс, агәаӷ зныԥшуа акомедиаҿ ирацәоуп икарикатуратәу аҩцарақәа, урҭ ирыхҟьаны, ӷәӷәала еиванагалеит Крылови Книажинин идгылаз Соимонови.
Крылов Ашьхатә еқспедициа аҟны аусура даҟәыҵыр акәхеит. Атеатр азы ҿыц иҭижьраны иҟаз   (“Заморатәи Инфанта”)  (“Америкаа”, 1788) асценатә ԥсҭазаара рыҭара азхәыцра зынӡакс иамуа аҭагылазаашьа ҟалеит.
Крылов, абарҭқәа рышьҭахь ажурналастикаҿы илахьынҵа ԥишәарц иӡбеит. 1788 шықәсазы уи дизааигәахеит ажурнал  (“Ашьыжьтәи асааҭқәа”) аҭыжьҩы И. Г. Рахманинов. Уи иҭыжьымҭаҿы иара икьыԥхьит раԥхьатәи иажәамаанақәа. Рахманинови Крылови реибадырра аҵакы зладууз рацәан: араҟа ашәҟәыҩҩы қәыԥш иԥылеит ипрогрессивтәыз (ихырҳагаз) ауаажәларра-литературатә дунеихәаԥшышьақәа змаз ауаа, урҭ иреиуан И. И. Дмитриев, В. А. Озеров, А. Н. Радишьчев. Ари аҭагылазаашьа Крылов идемократизм арҵаулара иацхраауан. Ажәеинраалақәа даҽа ԥыҭк ажурнал азы ианиҩ ашьҭахь Крылов прозала иҩу асатиратә ԥҵамҭақәа рыҩра далагеит. 1789 шықәса жьырныҳәамза инаркны нанҳәанӡа зхатә ҷыдара змаз ажурнал  (“Аԥсқәа рԥочҭа”) ҭижьуан.  ианылаз асалам шәҟәқәа 48 рыҟнытә, 23 –  захьӡу, нас егьи , – еиҭагоуп маркиз д Аржан ироманқәа рыҟнытә) салам шәҟәык ахьынтә – иахьаагоу еилкаам, нас иара ихаҭа ихы иҭиҳәааз асалам шәҟәқәа еидкылоуп зеиԥш фабулала. Аҳауаҿтәии, аӡаҿтәии, адгьыл аҵантәии аԥсқәа (духи), нарцәытәи аҳәынҭқарра ааныжьны, иааны аарцәытәи (адгьыл аҿтәи) адунеи аҟны инхеит, ауаа рыԥсҭазаареи рхымҩаԥгашьақәеи ирыцклаԥшларц азы. Афантастикатә форма иаҵәахуан абзазаратә, асатиратә, иара убас афилософиатә ҵакы, урҭқәа зегьы рықәыӡбон, ирхыччон амонархисттә шьақәгылашьа иамаз ачымазарақәа, ахатәымчра ацәгьаурақәа, нас адеспотизм, аамысҭцәа рыбжьысрақәеи рымц лыбз-ҩыбзрақәеи, адин амаҵауцәа рцәаҭалара-мыцҳәаратә мораль, ачынуаа рбиурократизми аҳәынҭқарратә хазынеимҵәареи. “Аԥсқәа рпочҭа” (“Почта духов”) аԥсҭазааратә ҵабырг агха-ԥхақәа акритика рзура аганахьала даара иқәҿиара дууп Крылов/-арккаҩы, апрозаҩҩы изы.
нҵра дук амоуӡеит. Еицырдыруа афранцыз револиуциа аныҟала ашьҭахь аҳәынҭқарра арепрессиатә қәымчрақәа ҟарҵо иалагеит ажурналистикаҿы. 1792 шықәсазы Крылов иҩызцәеи иареи ажурнал  (“Ахәаԥшҩы”) аҭыжьра иалагеит. Уи адаҟьақәа рыҟны икьыԥхьын Крылов иҩымҭа ҟаимаҭқәа “Ночи” (“Аҵхқәа”),  (“Аиҩызара аӡбахә алацәажәара”),  (“Амодазы афилософ игәаанагарақәа”),  (“Арҽхәаԥхьыӡ ажәа сабду игәалашәаразы”) “Каиб”. Арҭ аҩымҭақәа рыҟны иаҳа инагӡаны, ирҵауланы ицәырган арккаратә сатиреи апублицистикеи рпринципқәа. Уаҟа автор дырхыччон ақьабз бааԥсқәа, ауаажәларра амораль алаҟәра, иҵәылихуан, дақәыӡбон аҳратәра. Крылов арҭ иҩымҭақәа рыҟны дцәырҵит асентиментализм сахьаркыратә рҿиаратә методк аҳасабала даҿагылаҩны. Араҟа ибзианы иӡырҵит Крылов иажәамаанақәа рзы иҟазшьарбаган иҟалаз ажәабжьҳәаҩ иирониатә цәажәашьа.
1792 шықәсазы Крылов исатиратә рҿиамҭақәа  рзы ицәгьа анырҳәа иадыркит ижурнал “Зритель”. Мызқәак рышьҭахь 1793 шықәса ажьырныҳәамзазы Крылови А. И. Клушини  аҭыжьра рҽазыршәеит. Уаҟа еиҳараӡак иркьыԥхьуаз аиҭагақәа ракәын, аха аоригиналтә ҩымҭақәагьы ҭрыжьуан. Уаҟа Крылов икьыԥхьит астатиақәа:  (“Арҽхәаԥхьыӡ ажәа аҵарадырра амчала аамҭа ашьразы”),  (“Акомедиа “Аччареи агәырҩеи” азгәаҭақәа”),  (“Арҽхәаԥхьыӡ ажәа Ермалафид изкны”), “Атеатр”.
Ари ажурналгьы лассы иадыркит. Убасҟан Крылов аныҟәарақәа акры аԥшьигеит, идунеихәаԥшышьа акыр дацклаԥшит. Ари апериод аан Крылов имаҷны дцәырҵуан апериодикатә кьыԥхь аҟны.
Екатерина II данԥсы ашьҭахь аҭауад С. Ф. Голицын ихатә маӡаныҟәгаҩси, уи ихәыҷқәа рҭаацәаратә рҵаҩыси амаҵура напы аиркит Крылов. Аха Павел  Урыстәыла императорс даныҟала С. Ф. Голицын уи дигәаԥхомызт азы Казацкое захьӡыз инхарҭаҭыԥ ашҟа дахигеит. Крылов уи дицрымҵит уеизгьы, илахьынҵа ицеиҩишеит Голицын. Голицынаа рыҩнаҭатә театр аҟны 1780 шықәсазы Крылов ихәмартрагедиа ()  ықәыргылан. Уаҟа акритика рызун амдырреи, Павел  ихаан иаԥшьгаз пруссиаа рышьцыларақәеи. 1801 шықәсазы Крылов иҩны
далгеит акомедиа . Уи ықәыргылан Петербурги  Москвеи .
Павел  даныршь ашьҭахь, Крылов амаҵура далан Рига лифлиандиатәи арратә аинрал-губернатор ипост зауз Голицын иҟны, аха дук мырҵыкәа аканцелиариа анапхгаҩы имаҵура шьҭаҵаны Серпуховҟа иашьа иахь дцеит, нас 1806 шықәсазы Петербургҟа дцеит нхара. Уаҟа акыраамҭа нхарҭаҭыԥс иман ашәҟәыҩҩы. Уи араҟа дизааигәахеит А. Н. Оленин, уи ила дырҩызахеит Н. И. Гнедич, А. А. Шаховскои, В. А. Озеров, К. Н. Батиушков.
Крылов абри аамҭазгьы ԥахьа аиԥш дхыхны дамоуп адраматургиа, иагьиҩуеит акомедиақәа  (“Амодақәа рыдәқьан” 1806),  (“Аԥҳацәа рзы ацатәхәы”, 180ҩ), акомикатә опера  (“Илиа аԥелуан”, 1806), аҩра далагоит, аха ихиркәшом апиеса  (“Аашьаҩ”, 1805).
“Амодақәа рыдәқьан” аҟны Крылов дырхыччоит иҭацәу афранцыз шьцылара бааԥсқәа ԥшӡарак рыҵаӡамкәа рҿыԥшра, иара убри асентименталтә шәҟәтәы гәаанагарақәак.
Акомедиа “Аԥҳацәа рзы аҵатәхәы” аҟынгьы амаҵауҩцәа – Даша, еиҳараӡакгьы Семион – аҵатәхәы рырҭоит ихаҵкы Велькаров иԥҳацәа) Феклеи Лукериеи, иҵарадақәоу, нас имҽыӷқәоу, хыхь-хыхьла ҭауади-аамысҭеи рыфранцызтә ааӡара бааԥс анырра змоу. Урҭ раб Велькаров иԥсадгьылаҿтәи ақьабзқәа дрықәныҟәоит, мап ацәикӡом аҵарадырра шхырҳагоугьы, аха дырҿагылоит аҳәаанырцәтәи аҵас-қьабзқәа, ашьцыларақәа, арахь иара иԥҳацәа ирцәымӷуп, ираҭәаршьом амилаҭтә моральтә қьабзқәа. Урҭ рыбзамыҟә цәаныррақәа, ибааԥсу, еицаку рааӡара ихы иархәаны ауаҩы еиҿамс гызмал Семион дыфранцыз маркизушәа ихы дырбаны ииҭаху ихықәкқәа наигӡоит. Велькаров уи Даша диманы ацара азин ииҭоит, ииҭоит аԥарагьы.
Акомедиа “Аашьаҩ” аҟны Крылов дааирԥшуеит иҿыцу аҷкәын итип. Уи игәаԥхом ҭауади-аамысҭеи иҵакыдоу реикәҟьашарақәа, рыгьежьы-хынҳәрақәа, уи хырҳага злам аҽазышәарақәа раҵкыс еиӷьаишьоит аашьара. Иҟазшьа аганқәак рыла ари аҷкәын Лептул Евгени Онегин дизааигәоуп, дахьугәалаиршәақәо ыҟоуп Илиа Илиа-иԥа Обломовгьы. Крылов итеатртә интересқәа роуп А. А. Шаховскои иҭижьуаз ажурнал  (“Адраматә цҳаражәҳәаҩ”) аҽалархәра ашҟагьы дназгаз.
Аха убри аамҭазы Крылов иуаажәларра-литературатә дунеихәаԥшышьақәа рыҟны иҟалеит аҽеиҭакра дуқәа. Уи афранцыз револиуциа аԥышәеи, Е. И. Пугачов инапхгарала еиҿкааз Анхаҩытә еибашьра ашьҭахь Урыстәылатәи абсолиутизм иахьыз акризиси инарҵауланы рызхәыцра иахҟьеит.
Крылов абарҭқәа рышьҭахь ажәамаана иаҳа игәыхәтәы дахьнагӡошәа ибеит, игәгьы дамжьаӡеит. Ажәамаана ажанр еиҭеит иконкреттәу, иара убас, азеиԥштәра зызуу асоциал-уаҩышәатә ҵакы, убри ала иара аформа убас еиԥш ала иԥсахит, ашәҟәыҩҩы аԥхьагылара змоу, абаҩхатәра ҷыда злоу адуӡӡақәа дырхырԥхьаӡалартә еиԥш.
Ажәаатәи ашәышықәса нҵәаанӡа Крылов зфилософиеи злитературеи дааӡаз “Арккара” аидеиақәа дрыдгылеит. Уажәы уи еиликааит арккаратә идеиақәа шаҵахаз: ахшыҩ аҳра, арахь афилософцәа иҟалоит ззырҳәоз, амҩа арымҭеит.
Машәыршақә имыҩӡеит ажәамаана  (“Аҳәынҭқар дызмазарц иаҳәо адаӷьқәа”) (180ҩ). Араҟа адаӷьқәа рыбзамыҟәра зыхҟьо дара рԥышәала алкаа ҟамҵакәа, “хыхьынтәи” иаауа теориатә хәыцрақәак, гәаанагарак иахьахҟьо ауп. Уи иалҵшәаны дара рхаҭақәа аҳәара ҟарҵоит урҭ ҳәынҭқарс, напхгаҩыс ироурц адеспот, атиран Аӡыцәа. Уи аҵыхәтәантәи иара уаҵәҟьа рус ӡбаны илаҿаҟәшәаны иафоит дара. Ус анакәха, еилкаатәуп аԥсҭазаара хазы игоу теориатә хшыҩк аҭахрақәа егьа ухырхыртә иҟазаргьы, ишырхамҵгыло, уи рықәныҟәоит иара ҵаҵӷәыс иамоу, иҵаулоу, иобиеқтивтәу, иԥсабаратәу азакәанқәа.
1806 шықәса инаркны И. Крылов инеиԥынкылан ажәамаанақәа рыҩра далагеит. Уи анаҩсантәи илитературатә рҿиаратә усура зегьы абри ажанр ала аҩра иазкын. Ажәамаана иаҵанарӡит Крылов идраматургиатә, ижурналтә рҿиамҭақәа зегьы. Аурыси адунеитәи литературақәа рҭоурых уи данылеит зеиԥш дыҟам ажәамаанаҩҩны.
И. Крылов иԥсҭазаара аҩнуҵҟала зынӡа жә-еизгак икьыԥхьит, урҭ ирнылеит ҩышә ажәамаана инареиҳаны. Убарҭ рахьтә имаҷӡоу хәҭак рсиужетқәа аагоуп Езоп, Лофонтен уҳәа даҽа шәҟәыҩҩцәақәак рыҟнытә. Амала иазгәаҭатәуп, Крылов иеиҭагамҭақәагьы аурыс милаҭ цәа шырхоу, аурыс ԥсҭазаара аҵабырг ишазааигәоу, ихатәы оригиналтә жәамаанақәа ишырцәыхарам, ишреиԥшу.
И. Крылов иажәамаанақәа рхаҭашьа бзиақәа ирыҵаркуа аԥсҭазааратә ҵабырг агха-ԥхақәа гәаҭаны рықәӡбара мацара акәӡам, урҭ рхаҭабзиара ииашаны, имарианы, сахьаркыратә мчы ӷәӷәала ирныԥшит аурыс жәлар рыбзазашьа, рҟазшьа, рыԥсабара, рҟәыӷара.
И. Крылов аурыс милаҭтә литература иалкаау аурыс ԥсабаратә ԥшшәахәқәа анирԥшит, уи илшон иарбан маҭәарзаалак аурыс блала ахәаԥшра, абара, насгьы аччаԥшь уззырҵысыша урҭ рганқәа џьабаада игәылыршәаны, аԥсы рхаҵаны рӡыргара. Уи иԥсы шҭаз иаҳаит, ибеит иҟазара аҷыдара алитература аҭҵааҩцәагьы, ажәларгьы ииашаны бзиабарала ахәшьара шарҭоз. Урҭ лакҩакрада иазгәарҭон: Крылов иажәамаанақәа рыҟны амшә – шаурыс мшәу, акәты – шаурыс кәту.
Аԥстәқәеи аҵиаақәеи рдунеи ахаҭарнакцәа, ашәҟәыҩҩы рсахьа ҭихит аурыс жәлар рҿаԥыцтә ҳәамҭақәа рыҟны ицәыргоу, урҭ ирызку агәаанагарақәеи, аҟазшьарбагақәеи инарықәыршәаны. И. Крылов иажәамаанақәа рыҟны амаҭ – ухәы-ужьы еилазыргыло, чҳашьа змам аԥсы зхоу акоуп) абгахәыҷы – гызмалуп, имцҳәаҩуп, ихԥароуп) ақәыџьма – мҵарсҩуп, иԥсымҭәуп) амшә – мҽыӷуп, мышәҟәыш иҟәышуп, аччархәрагьы ацәтәымӡам аҳәа – ҳәоуп, бзиашьҭахь абзиаҭак аздырӡом) ашьхыц – аусура иазгәышьуеит) ауаса – еснагь аҿдырҭӡом, агәаашьа аздырӡом, асыс-мҟаа шазырҳәо иҟоуп. Абас ауп егьырҭ иперсонажқәагьы ииашаны, иԥсабаратәны рсахьа шҭихуа ашәҟәыҩҩы. Ҳәарас иаҭахузеи афлореи афаунеи ихы иаирхәоит уи ауаа рхаҿсахьақәа раарԥшразы. Араҟа апоет ихымҩаԥгашьа ҿыцӡам, алитератураҿы инарҭбааны иаларҵәоу, идыру аметод, амаана ихы иаирхәоит, амала имаҷӡам ашәҟәыҩҩы иажәамаанақәа рыҟны ауаа аналаирхәуа, ауаа рхымҩаԥгашьақәа, рхаҿсахьақәа анааирԥшуагьы.
И. Крылов иажәамаанақәа ажәеинраалала иҩу ажәабжь кьаҿқәоуп, ма сценақәоуп, урҭ рыҟны ахҭысқәа мҩаԥысуеит иаарласны. Ԥсабарала Крылов иажәамаана шоит 7-хәҭакны: актәи ахәҭаҿы иаарԥшуп “амораль” мамзаргьы уи иаҵоу ашәҟәыҩҩы иааирԥшырц ииҭаху адидақтикатә хшыҩҵак. Аҩбатәи ахәҭаҿы ицәыргоуп, убри ахшыҩҵак аиллиустрациа азызуа аллегориатә ҟазшьа змоу ажәабжь. Бжеиҳан автор иааирԥшырц ииҭаху ахшыҩҵак ажәамаана анҵәамҭахь ииаганы лкаак аҳасабала иҟаиҵоит, игәҭакы алахиркәшоит, зны-зынла ажәабжь, ахҭыс мацара аӡбахә иҳәоит, ма ицәыригоит лкаак ҟамҵаӡакәа) Избанзар, уи ажәабжь аҿахәы иара иаҳәоит, уи иаҳәарц иаҭаху ҷыдала аӡыргара аҭахым ҳәарада.
И. Крылов иажәаманаақәа тематикала инықәырԥшшәа х-гәыԥкны иршоит:
1. Асоциал-политикатә зҵаарақәа ирызку ажәамаанақәа.
2. 1812 шықәсазтәи Аџьынџьтәылатә еибашьра ду иазку ажәамаанақәа.
3. Аморал-философиатәи, абзазаратәи тематикала иҩу ажәамаанақәа.
Ашәҟәыҩҩы ы еснагь дрызҿлымҳан, гәыҵхас иман иахьеи-уахеи аԥсҭазаара иқәнаргылоз асоциал-политикатә зҵаара ҵарқәа. Аҳәынҭқар ицензура бааԥсы ашьапхыцқәа ирымпыҵакыз ашәҟәыҩҩы ицәуадаҩын ииҳәарц ииҭахыз аахтны аҳәара. Аха И. Крылов Езоп ибызшәала, ажәа маанала ихы иалиршон уеизгьы ацәгьа-мыцәгьа аҿаԥҽра.
И. Крылов дырхыччоит ирҿаасҭаны иааирԥшуеит ҭауади-аамысҭеи
рпаразитизм, рҽырзажәра, рҽырхықәымҵара, урҭ ирҿаиргылоит аџьа
иаҵагылоу анхацәа. Арҭ аҵыхәтәантәиқәа ашәҟәыҩҩы еснагь рыцҳашьарыла, гәыблыла, рцәаныррақәа рыцеиҩшаны ауп рсахьа шҭихуа.
Ҿырԥштәыс иаагар ҳалшоит иажәамаана  (“Абӷьыцқәеи адацқәеи”). Араҟа абыӷьқәа ҭауади-аамысҭеи ирсимволқәоуп, адацқәа ракәзар – анхацәа иршьанақәоуп. Иаарԥшуп абыӷьқәеи адацқәеи рыбжьара ицәырҵыз аицәажәара, адиалог асцена лахҿых. Абыӷьқәа рҽырзажәны рыԥшӡара иахыҽхәоит, адацқәа ракәзар, урҭ абас еиԥш иҟоу аҭак рырҭоит: “Ҳара ҳаҟамызҭгьы, шәара араанӡа шәыԥсы шәзаагаӡомызт”. Ҳара ҿымҭӡакәан, ҳаҽцәырымгаӡакәан шәҳарчоит, убри ала ауп шәара шәыԥсы злаҭоу, арахь шәара шәыԥшӡарала шәыҽшәырзажәуеит, насгьы тәамбашақә шәҳацәажәоит.
Абас еиԥш иҟоу асоциалтә тема иазкуп ажәамаана “Аҟызқәа” (). Араҟа ҭауади-аамысҭеи аарԥшуп изхылҵыз рыхьӡ-рыԥшала иҽхәо, хаҭала ҳаҭыр зларықәуҵаша акгьы иалаҟам Аҟызқәа рхаҿрала.
И. Крылов ҷыдала, хыԥхьаӡара рацәала ажәамаанақәа рзикит аполитикатә зҵаарақәа. Уи лассы-лассы дырхыччоит, иҿаԥиҽуеит аҳәынҭқар ихаантәи Урыстәыла ахатәымчра-биурократиатә аппарат ахаҭарнакцәа, рсабрада рҿижәоит амчра знапаҿы иҟоу ауаа рыцәгьацәыԥхамшьара, рҽырзажәра, ачынуаа иҟарҵо азакәандарақәеи аимҵәарақәеи, аусӡбаҩцәа рҵарҭышагарақәеи, азалымдарақәеи.
Хыԥхьаӡара рацәала анапхгаҩцәа аџьа иаҵагылоу анхацәа рыхәда ишықәтәоу, рыцҳашьарада урҭ раарыхымҭа шрыхәлабго атәы аҳәоит ажәамаана “Агыгшәыгқәа рчымазара” ().
Литератураҭҵааҩцәақәак ргәы излаанаго ала ажәа “Аквартет” () зыхьӡу ажәамаанаҿы ирхыччаны, лажәхырԥа рызууп Аҳәынҭқарратә хеилак, иара аԥшьдепартаментк надкыланы, избанзар уаҟа “аус руеит” зхы ҭԥышшоу ачынуаа.
Арҭ зегьы музыкатә инструментк арҳәашьа (ахархәашьа) рыздырӡомызт, убри азыҳәан акәын игәырхынҳәыгаз ашьҭыбжьқәа зырхылҵуаз. И. Крылов баҩхатәра ҟаимаҭла иааирԥшит ажәлар рлахьынҵа шырӡбоз имдырцәаз аимҵәаҩ напхгаҩцәа, урҭ рнапаҿы ишыҟаз амчрагьы, азакәанқәагьы, аха дара, урҭқәа зегьы залымдарала рхы ишадырхәоз.
Иаҳгәалаҳаршәап ажәамаана “Ақәыџьмеи ауасақәеи” (). Иаҳәозеи уи?
Агыгшәыгқәа реиҳабыра ақәыџьмақәа ӷәӷәалаҵәҟьа ауасақәа шдыргәамҵуаз, ишеилыршьаауаз анеилыркаа, ауаса рыцҳақәа рыхьчараз ахеилак еиҿыркааит, насгьы уи аилазаараҿы дара ақәыџьмақәа аларҵеит. Ҳәарас иаҭахузеи, комментари аҭахӡам асеиԥш иҟоу ахеилак аҟаҵара алҵшәа.
Аусӡбарҭаҿы аҳра зауз азакәандареи азалымдареи сахьаркны иааирԥшуеит Крылов, иара убас, ажәамаанақәа “Анхацәеи аӡиаси” (),  (“Анхаҩи ауасеи”), “Абгахәыҷи аашьышьи” () рыҟны.
Амчымхареи азакәандареи, ажәлар рыргәамҵреи аҳратәра ауӷә раҵацалареи дрықәыӡбауа, Крылов зхызкәачароу алымқәеи, ақәыџьмақәеи, абгахәыҷқәеи уҳәа убас даҽа еимҵәаҩцәақәаки ргәымхареи рыцәгьаршреи аарԥшуа, есымша иахьдырхәуа, изқәымчуа дрыхьчаҩны дыҟоуп, дара ргәамҵра еилкаарыла дазнеины, гәыблыла рсахьа ҭихуеит аџьа иаҵагылоу ауаа, асыс мҟаақәа, нас еснагь иԥхарсуа, ирымоу аҳәыҳәқәа. И. Крылов ирҿиамҭа зегьы ԥсыс иахоуп агуманизми апатриотизми ридеиа ҳаракқәа.
Ишдыру еиԥш, 1812 шықәсазтәи Аџьынџьтәылатә еибашьра аурыс жәлар рыҩнуҵҟа апатриоттә цәанырра ӷәӷәа арҵысит, уи ацхрааит амилаҭ-политикатә хдырра арыӷәӷәара, ари аҭагылазаашьа ибзианы аҽцәырнагеит, иара убас, хыԥхьаӡара рацәала алитературатә рҿиамҭақәа рыҟны. И. Крыловгьы, иаамҭазтәи абри аҭоурыхтә цәырҵра ду ақтивла ақәҿиҭит. Уи акымкәа, ҩбамкәа ажәамаана хатәрақәа азикит Аџьынџьтәылатә еибашьра атематика.
Хыхь зыӡбахә ҳҳәаз Аџьынџьтәылатә еибашьра алагамҭаз И. Крылов иҩит “Аиҩшара” () зыхьӡу ажәамаана. Уи уаҟа аӡбахә иҳәоит ахәаахәҭцәа, ауаҷарцәа изакәытә еимактәыз ирымаз дара-дара рыбжьара, рзеиԥш ҩны амца ацралан абылра ианаҿыз аамҭазы.
Ишдыру еиԥш, Урыстәылан аҳәынҭқарра иахагылаз ауаа рыгьагьарақәак атәыла арбџьар мчқәа рхада Кутузов Москва афранцызцәа алалартә алшара ахьриҭаз иашамкәан иҟаиҵеит ҳәа агәаанагара рыман. Крылов уи иашан иҟаиҵеит ҳәа иԥхьаӡон, убри азыҳәан ауп Кутузов изы  зиҳәазгьы. Ирблыз Москва ааныжьны ақалақь иалҵуан уи иаланхоз ауаа, аха аилаҩ-еиласра аамҭа џьара акы ҳзалгозар ҳәа зхазы мацара ихәыцқәоз шьоукгьы ақалақь аҿы иаанҿасуан, аӷа иҟны азеиԥш бызшәа аԥшаара, аилибакаара иақәгәыӷны, иара убасала рхы иазеиӷьу џьара акы шԥаҳзыҟамҵари ҳәа иӡбаны.
Абасеиԥш чарҳәарыла ихәыцуа ауаҩы даарԥшуп Крылов иажәамаана “Аҟәраани акәти () аҟны. Уи аҟәраан, ишдыру еиԥш, аҵыхәтәан амлашьра иалагаз афранцызцәа фатәыс ирзыҟалеит. Автор дрықәыӡбоит араҟа атәылеи ажәлари агәаҟра ианҭагылоу аамҭазы зхатәы интересқәа ирышьҭоу ауаа лаҟәқәа, иагьааирԥшуеит ус еиԥш иҟоу ачарҳәаҩцәа цәгьаԥсышьа шроуа.
Наполеони уи ири рзы Москва цәҟьаны ианыҟала, рҭагылазаашьа аныбааԥсха, Наполеон иаҵахара аамҭа ааины ишидгылаз еиликаан аурыс ар рхада Кутузов аинышәаразы аилацәажәара идигало далагеит, аха Кутузов имуит. Абри ахҭыс иаразнак ақәҿиҭит И. Крылов еицырдыруа иажәамаана “Ақәыџьма алаҭраҿы” () ала. Ари аҩымҭаҿы Наполеон даарԥшуп имҳәамырза абрагьҵас иқәылаз ақәыџьма ахаҿсахьала, Кутузов даарԥшуп иҟәыӷоу, насгьы аԥышәа змоу ахьча ихаҿсахьала.
Иара ианаамҭаз ари ажәамаана И. Крылов Кутузов изишьҭит. Ар рхада уи инапаҵаҟа иҟаз ифицарцәа дырзаԥхьеит. Ажәамаана лассы ауаажәларра ирылаҵәеит, ибзиангьы ирыдыркылеит.
И. Крылов иажәамаанақәа рыҟны ҟаимаҭла иаарԥшуп хыԥхьаӡара рацәала ауаажәларратә, иара убас абзазаратә зҵаарақәа. Ашәҟәыҩҩы лассы-ласс ажәамаанақәа иҩуан ауаажәларра аизҳазыӷьара амҩаҿы аџьа иааннакыло аҭыԥи, ароли ирызкны.
Крылов иҵәылхны дахыччоит ус змам амшгаҩ арҵу, ажәамаана “Арҵуи ашышкамси () аҟны. Апаразит Абызкаҭаҳаи, хырҳага злам аԥсы зхоу даҽа гәымхақәаки ашәҟәыҩҩы ирҿаиргылоит еснагь аусура бзиа избо, аџьа иаҵагылоу ашьхыц, ажәамаана “Абызкаҭаҳаи ашьхыци” () аҟны.
Крылов еснагь арҽхәаԥхьыӡ ажәа рзикуеит гәык-ԥсыкала ауаҩытәыҩса дызҵагылоу аџьаус, ауаажәларреи ҳаԥхьаҟатәи абиԥарақәеи рзы ихырҳагоу аус азы аџьабаа зцу арҿиаратә усура. Ари ахшыҩҵак ҳәаақәнаҵоит ажәамаана “Аҭаҳмадеи хҩык арԥарцәеи”.
И. Крылов ирҿиамҭақәа рыла ауаатәыҩса ирылаирҵәоит изҩыдоу апатриоттә, агуманисттә идеиақәа, амала убарҭқәа инарываргыланы иҿаԥиҽуеит, дырҿагылоит, дырхыччоит амҵақьақьара, алыбз-ҩыбзра, амцҳәара, аҽхәара, абарбарра, ацәыгьхәыцра, абзиабара ахәымшьара, ахамхабзиара реиԥш иҟоу хыԥхьаӡара рацәала ауаатәыҩса рыгха-ԥхақәа, рыцәгьацәыԥхамшьарақәа.
Абарҭ ахшыҩҵакқәа ҟаимаҭла иҳәаақәырҵоит уи иажәамаанақәа: “Акәыкәуи арбаӷьи” (), “Амҵи амҩасҩи” (), “Аҳәа аџьҵла амҵан” () уҳәа убас егьырҭгьы.
Иааизакны И. Крылов иажәамаанақәа ирыцклаԥшуа имбарц залшом урҭ иарбанзаалак уаҩы ицәымыӷхаша зегьы шаҭарада ишҿаԥырҽуа, ахшыҩзцара ҟәыӷақәа рзы нҵәара зқәым хыҵхырҭаны ишыҟоу.
Хыхь ишазгәаҳҭаз еиԥш, И. А. Крылов официалла ҵара дук имоуӡеит, аха иара ихала ииҵаз аҵареи, аԥсҭазаара инаҭаз аԥышәа дуи, ԥсабарала анцәа иҟнытә илалаз абаҩхатәреи рыбзоурала, уи дҟалеит аԥсҭазаареи ауаҩытәыҩса иԥсихологиеи бзиаӡаны издыруа, инарҵауланы ихәыцуа, насгьы зынаԥшы-ааԥшра амҿхакы ҭбаау, иҵару уаҩны, абаҩхатәра лаша аԥсабара меигӡарахда изнаҭаз поетны. Абарҭқәа зегьы ҟаимаҭла иҳәаақәырҵоит адунеи иадыруа ажәама/-анаԥҵаҩцәа дуӡӡақәа ируаӡәку ихьӡ ԥсра-ӡра ақәымкәа аҭоурых аҟны, ажәлар ргәаҿы аҟалара.
А. С. Грибоедов ибаҩхатәра аурыс доуҳа зегь реиҳа иӷәӷәаны иаазырԥшыз цәырҵраны иԥхьаӡон Виссарион Григори-иԥа Белински. Уи ихаҭараҿы уаҩ ибла хнакыртә аҽаанарԥшит аурыс жәлар ргении, рдоуҳатә хаҭашьа ҳаракқәа. А. С. Грибоедов аенциклопедиатә ҵара-дырра змаз драматургын, поетын, еицырдыруаз ҳәынҭқарратә усзуҩын, дипломатын, зеиԥшҭамыз музыкантын, дҵарауаҩын. Аха иара зегьы иреиӷьаишьон асахьаркыратә литература.
А. С. Грибоедов диит ажьырныҳәа 4 , 1795 (даҽа дырраҭарақәак рыла диит 1794) шықәсазы Москва, дҭахеит жәабранмза 1  1829 шықәсазы Тегеран, джуп Қарҭ.
А. С. Грибоедов иԥсҭазаареи ирҿиамҭеи ӷәӷәала иамадан 1812 шықәсазтәи Аџьынџьтәылатә Еибашьра Дуи адекабризми репоха.
Диит иара ахьӡ-аԥша змаз аурыс аамысҭатә ҭаацәараҿы. Аҵара бзиаҵәҟьа иоуит. Зны аҩны аҵара идырҵон Москватәи ауниверситет абиблиотекар Петрозилиуси, Гетингентәи ауниверситет аушьҭымҭа Б. И. Иони. Нас аҵара иҵон Москватәи ауниверситет аҟнытәи аамысҭашәатә пансион аҟны. Ари аҵараиурҭаҿы еиуеиԥшым аамҭақәа раан аҵара рҵон заԥхьаҟа еицырдыруа поетцәахаз, акультура иаусзуҩцәахаз аӡәырҩы. Убарҭ иреиуан: В. А. Жуковски, А. И. Тургенев, В. Ф. Одоевски уҳәа убас аӡәырҩы. 1806–1812 шықәсқәа рзы Грибоедов аҵара иҵон Москватәи ауниверситет аҟны, дагьрылгеит афилологиатәи аиуристтәи факультетқәа. Уаҟа аҵара иҵон иара убас афизика-математикатә факультет аҟынгьы. Абри аамҭа иалагӡаны уи иҵеит абырзен, иара убас алаҭын бызшәақәа, ашьҭахь уи иҵеит аџьам, араб, аҭырқәа бызшәақәа, ихәыҷратә шықәсқәа раан уи иҵахьан афранцыз, англыз, анемец, аиталиа бызшәақәа.
А. С. Грибоедов ауниверститет аҟны аҵара аниҵоз изааигәаӡаз ҩызцәаны изыҟалеит П. И. Чаадаев, Никита Муравиов, Н. И. Тургенев, урҭ анырра ӷәӷәа ирҭеит иара зых иақәиҭу адунеихәаԥшышьа ԥхьагыла имана иҟалараҿы. Ауниверситет аҟны аҵара аниҵоз аамҭазы иааԥшуа иалагеит Грибоедов ипоезиатә баҩхатәрагьы: иҩызцәа дрызрыԥхьон иара иаԥиҵаз ажәеинраалақәа, асатирақәа, аепиграммақәа, иҩит акомикатә пиеса . Уи В. А.
Озеров итрагедиа  иапародиан, ирлахҿыхны, ирхыччаны иаанарԥшуан Москватәи ауневерситет аҟынтәи ҵарауаҩцәақәак реимакқәа.
1812 шықәсазы А. С. Грибоедов иҽазыҟаиҵон азинҭҵаара адоқтор истепен аиуразы аԥышәара аҭара, аха Наполеон иҿагыланы аурыс жәлар еиҿыркааз Аџьынџьтәылатә еибашьра иаԥсахит ипланқәа. Уи ихатәгәаԥхарала арра дцоит, дагьыҟалоит Москватәи агусарцәа рполк аҟны дкорнетны. Уи аибашьратә операциақәаҵәҟьа ахрылархәра иқәымшәаӡеит, аха арратә маҵураҿы иҟазаара агәалаҟара ҿыцқәа изцәырнагеит, ицхрааит инарҵауланы аурыс солдаҭ иеилкаараҿы, бзиа ибараҿы.
Наполеон иҿагыланы аибашьра анеилга, 1816 шықәсазы А. С. Грибоедов арратә маҵаура аанижьит, дыԥхьатәеит. Петербургҟа диасит нхара, аҳәаанырцәтәи аусқәа р-Коллегиаҿы амаҵаура далагеит. Усҟан ари Аколлегиаҿы аус руан А. Пушкин, В. К. Киухельбекер. Грибоедови арҭ арҿиаҩцәеи еибадырит, уи араҟа дырзааигәахеит заԥхьаҟа идекабристхаз аӡәырҩы. Адекабристцәа Грибоедов дрымадан иааигәаӡаны. Грибоедов формалла декабристтә организациак далазу-даламзу агәра гаҵәҟьан аҳәара уадаҩуп, аха еилкаауп уи иаамҭазтәи аԥсҭазаареи ауаажәларратә шьақәгылашеи рзы имаз адунеихәаԥшышьақәа, адекабристцәа рдунеихәаԥшышьақәа ишырзааигәаз. Петербург уи дазааигәахоит атеатр иамадаз ауаа рхеилак (кружок). Ари ахеилак напхгара аиҭон адраматург, атеатртә усзуҩ А. А. Шаховскои, ари ахеилак иалан ашәҟәыҩҩцәа П. А. Катенин, Н. И. Хмельницки, ақтиор И. И. Сосницки, атрагедиатә рольқәа назыгӡоз ақтриса Екатерина Семионова уҳәа убас аӡәырҩы.
Убри аамҭазы А. С. Грибоедов аус иуеит еиуеиԥшым ажурналқәа рыҟны, иҩуеит апиесақәа. Ажурнал “Аԥсадгьыл аԥа” () аҟны икьыԥхьуеит аепиграмма  (“Аполлон иҟнытә”), 1816 шықәсазы акьыԥхь абоит истатиа ” (“Зхы иақәиҭны еиҭагоу Биургер ибаллада “Ленора” аилыргара иазкны”). Ари астатиаҿы Грибоедов П. А. Катенин иеиҭагамҭа ихьчоит Н. И. Гнедич уи иазиуз акритика аҟнытә. Гнедич игәаанагарала Катенин иеиҭагамҭа “Мҽыӷуп уаҩы илымҳазы, игьамазы, ихшыҩзцаразы (аурысшәала иуҳәозар, ). Грибоедов Катенин дидгыланы, иара бзиа иибо аидеиақәа шьақәирӷәӷәоит, иара игәанала ажәа ҳәазароуп хьаҳәа-ԥаҳәа амамкәа иԥсабаратәны, ажәа иаҵамзароуп имцу, зыгәра узымго, иԥсабаратәым абызшәатә патетика.
1815 шықәсазы Грибоедов иаԥиҵоит ажәеинраалала иҩу, қәгыларак змоу акомедиа  (“Иқәыԥшу ахаҵеи аԥҳәыси”), 1817 шықәсазы Шаховскоии, Хмельницкии, иареи еицырыҩуеит акомедиа  (“Ахатә ҭаацәара, мамзаргьы Хаҵа ицахьоу аҭаца”). Иара убри ашықәсан Катенини Грибоедови еицырыҩуеит прозала иҩу акомедиа “Астудент”. Ари аҩымҭа аинтерес ҷыда аҵоуп, избанзар уи аперсонажцәақәак (ҿырԥштәыс даагозар петербургтәи аҭауад Звездов)  (“Зыхшыҩ ззыгәырҩахаз”) иафырхацәахаран иҟаз ауаа угәаланаршәоит.
Абраҟа иазгәаҭатәуп ҭагылазаашьак. Грибоедов Петербург иаԥиҵаз акомедиақәа зегьы иаԥхьаҟа иаԥиҵаран иҟаз иҩымҭа хада “Зыхшыҩ ззыгәырҩахаз” азы ҽазыҟаҵарак, “рҿиаратә лабораториак” иаҩызан. Уи рныԥшуан аҩымҭақәа рбызшәа, аперсонажцәа, абзазаратә сахьақәа.
1818 шықәсазы Грибоедов Џьамтәылан иҟаз аурыс дипломатиатә миссиа амаӡаныҟәгаҩс дҟарҵеит. Ари амаҵура адәахьала уахьахәаԥшуаз аҳаҭыр ду змаз ҭыԥын, аха Грибоедов изы хгарак иаҩызан, А. П. Завадовскии В. А. Шереметиеви рдиуал аҟны иара Завадовски исекундантс дахьыҟаз азы. Ишдыру еиԥш, ари адиуал аҟны В. А. Шереметиев дҭахеит. Грибоедов Москвантәи амрагыларатәи атәылахь данцоз илахь еиқәын, иҽеимызт игәалаҟара. Егьа ус иҟазаргьы Џьамтәылан даннеи дипломатк иаҳасабала абаҩхатәра ааирԥшит. Уи ихы иалиршеит 150-ҩык аурыс тҟәацәа рыԥсадгьыл ашҟа идырхынҳәыртә аусқәа реиҿкаара.
1822 шықәсазы Грибоедов амаҵуразы Қарҭҟа диаргоит, уи араҟа Қырҭтәыла анапхгаҩ хада аинрал А. П. Ермолов иҟны адипломатиа аҟәша аганахьала амаӡаныҟәгаҩ иусқәа наигӡон. Ермолов адекабристцәа рыҩнуҵҟа ҳаҭыр иқәын, насгьы инапаҵаҟаҵәҟьа аус зуаз адекабристцәагьы ыҟан, урҭ рҭахрақәа рыцеиҩызшоз, ирыдгылозгьы маҷҩымызт. Грибоедов изааигәаз аполитикатә еилазаара далашәеит араҟа, уи иара ирҿиаратә ақтивра аизҳазыӷьара иацхрааит. Грибоедов Қарҭ даныҟаз “Зыхшыҩ ззыгәырҩахаз” аԥхьатәи ақтқәа аҩба аус рыдиулон. Ҳәарас иаҭахузеи, акомедиа аус адулара иаҭахуп еиҳа аамҭа, иаҳа ахақәиҭра, иаҳа арҿиаратә гәалаҟазаара, амаҵауратә усқәа аҽырҟәыҭхара. Убри аҟнытә Грибоедов Ермолов диҳәеит акыраамҭа амаҵаура аҟнытә ихы дақәиҭитәырц. Ермолов уи иажәа дахымԥаӡеит, амаҵаура аҟнытә доуижьит 1823 шықәса аҽеиҩшамҭа инаркны 1825 шықәсанӡа. Грибоедов убасҟан зны Тулатәи агуберниаҿы Бегичев инхарҭаҭыԥаҿ дыҟан, нас Москвеи Петербурги дырҭан.
Бегичев инхарҭаҭыԥаҿ Дмитровск ақыҭан Грибоедов иҩит акомедиа аҵыхәтәантәи ақтқәа ҩба. Бегичев инхарҭаҭыԥ аҟнытә Грибоедов Москваҟа дцеит. Уаҟа иҩызцәа дрызрыԥхьоит “Зыхшыҩ ззыгәырҩахаз” ахқәа. Убасҟан П. А. Виаземскии иареи ирҩит аводевиль
(“Ииашьоу дарбан, ииаҳәшьоу дарбан, мамзаргьы амцҳәареи амцҳәареи неишьҭаргылан”) Ари аводевиль азы амузыка аԥиҵеит акомпозитор А. Н. Верстовски. В. Киухельбекери В. Ф. Одоевскии ральманах “Мнемозина” аҟны икьыԥхьит ипрограмматә жәеинраала “Давид”. Уи ҩын адекабристтә поезиа иашьаршәаланы.
1824 шықәса рашәарамзазы Грибоедов Петербургҟа диасуеит, араҟа уи Рылеев “иоурыс шьыжьхьақәа” дырҭааҩны дҟалоит. Иҩымҭақәа икьыԥхьуеит Рылееви А. А. Бестужеви ральманах  аҟны. Абраҟа иикьыԥхьқәаз иреиуоуп “Гоеҭе иҟнытә ацыԥҵәаха” (ари Гоеҭе, иҩымҭа “Фауст” аҟнытә ахы иақәиҭны еиҭаган).
1825 шықәса анҵәамҭазы уи дхынҳәуеит Кавказҟа. Абраҟа ауп адекабристтә хҭысқәа ахьихьӡазгьы. Грибоедов адекабристцәа дшырзааигәаз Урыстәыла аиҳабыра ирзымдыруа иҟамызт. Ермолов иканцелиариа аҟны иааит Грибоедов дҭактәуп Петербургҟа дырхынҳәны ҳәа зныз ашәҟәынҵа. Ермолов Грибоедов дҭаркраны ишыҟаз заа иаҳәаны, игәы иҽаниҵеит, убри аҟнытә Грибоедов иԥырхагаз ақьаадқәеи асалам шәыҟәқәеи рԥырхра дахьӡеит.
Петербург уи ԥшьымз аштаб хада агауптвахҭаҿы дыҟан. Уаҟа иҭырҵаауан иус. Иҿырхуаз ажәақәа знырҵоз абӷьыцқәа рыҟны маӡалатәи уаажәларрак салам ҳәа адырраҭара ҟаиҵон. Уи иажәақәа иашоуп ҳәа иқәгылеит Рылеев, А. Бестужев уҳәа убас адекабристцәа аӡәырҩы. Аҳәынҭқарратә мчрақәа Грибоедов идрыԥхьаӡалоз ихыхны ихы дақәиҭыртәуеит. Ари аус маншәаланы анҵәара иацхрааит Грибоедов иҽырҭынчны иааирԥшыз агәымшәареи, ахынкылареи, иара убас аинрал Ермолов аҳәынҭқар иҿаԥхьа Грибоедов изы иҟаиҵаз ахашшаара.
1826 шықәса цәыббрамзазы Грибоедов дхынҳәит Кавказҟа. Убри аамҭазы Урыстәылеи Џьамтәылеи аибашьра иаҿын, убри аҟнытә, Грибоедов идипломатиатә усура амҿхак еиҳагьы аҽарҭбааит. Адипломатиатә усура инаҷыданы, Грибоедов Кавказ аграждантә напхгара акрызҵазкуа азҵаарақәа рыӡбара ақтивла ихы алаирхәуеит. 1828 шықәсазы Џьамтәылеи Урыстәылеи реибашьра еилгеит, дипломатиала уи хнаркәшеит Ҭырқәманчаитәи аҭынчратә еиқәышаҳаҭра. Аиқәышаҳаҭра Урыстәылазы ихырҳаган иҟаҵан, уи аиҿкаараҿы акырӡа рыҵаркуан Грибоедов илшамҭақәа.
Аҳәынҭқар адәахьала Грибоедов илшамҭа ахә ишьеит, аҳамҭа ианеишьеит, Урыстәыла иахаҭарнакгәрагоу министр-резидентны дҟаиҵеит Џьамтәылан. Аха Грибоедов иусқәа шыманшәаламыз заманалаҵәҟьа идыруан, уи еилкааҵәҟьан иман аҳәынҭқар ииҭаз аҳамҭеи, ишҟа иааирԥшыз алкаареи рҵакы. Иҩызцәа рахь ииҩуаз асалам шәыҟәқәа ирныԥшуеит агәҭынчымреи алахьеиқәреи: Џьамтәылаҟа Урыстәыла ахаҭарнакс идәықәҵара дахәаԥшуеит “политикатә хгараны”, хьырхәраны. Зегь реиҳа иара ихазы ииҭаху арҿиаратә хақәиҭра ауп, аха убри аҭыԥан иара дахьцо изыԥшуп ихьанҭаӡоу аԥышәарақәа, еиԥҟьашьа змам ашәарҭарақәа.
А. С. Грибоедов илахь еиқәызҵоз даҽа хҭыс дукгьы ҟалеит убасҟан. Грибоедов Петербург “Ҭырқәманчаитәи аиқәышаҳаҭра” атеқст аннеига, аҳәынҭқар иҿаԥхьа агылара алшара аниоу, агәымшәара ӷәӷәа ааирԥшит: Пиотр Бестужев ишиҳәо ала А. Грибоедов иахьырхәу адекабристцәа рҭагылазаашьа еиӷьтәтәуп ҳәа дықәгылазаап. Николаи актәи усҟан адекабристцәа рыхьӡ аҳәараҵәҟьагьы цәҳарак еиԥш дахәаԥшуан. Ииашоуп ҳәа иԥхьаӡатәуп иҟоу агәаанагара, Грибоедов адекабристцәа данырхашшаа ашьҭахь ауп аҳәынҭқар уи цасҳәа Џьамтәылаҟа дандәықәиҵаз ҳәа. Избанзар, уаҟа аҭагылазаашьа даара иуадаҩын, идиҵеит уаатәи аус хьанҭақәа рҭыԥ рықәҵара (аконтрибуциа дыршәара, атҟәацәа рхы рақәиҭтәра уҳәа уб. иҵ.). Уи иҭахын диԥыригарц адекабристцәа рхашшаҩ “ареволиуционер ԥханаԥа”.
Џьамтәылаҟа ицамҭазы, Грибоедов ҳамҭакы Қарҭ даанхеит. Убраҟа 1828 шықәса нанҳәамзазы уи хатә ԥҳәысс дигеит Нино Ҷавҷаваӡе – иара иҩыза апоет-романтик Алеқсандр Ҷавҷаваӡе иԥҳа. Аха аҭаацәара ԥшӡа даналанагала ашьҭахь, дук мырҵыкәа иԥҳәыс қәыԥш дааныжьны дцар акәхеит) Грибоедов иаарласӡаны Џьамтәылаҟа дымцар ада ԥсыхәа ыҟамкәа аҭагылазаашьа ҟалеит.
Урыстәыла аминистр-резидентс Џьамтәылан дахьыҟаз Грибоедов аамҭа кьаҿк иалагӡаны иԥсадгьыл азы ихәарҭаз аусқәа акыр рыҟаҵара дахьӡеит. Ари ргәаԥхомызт Урыстәыла аӷацәагьы, Грибоедов иаӷацәагьы. Грибоедов аҿагылара изеиҿыркаарц, изеибырҳәарц рыӡбоит.
1829 шықәса жьырныҳәамза 30 рзы аџьамцәа-фанатикцәа жәпаҩык аурыс хаҭарнакра иақәланы иԥыххаа иқәырҵеит. Ишьызи, афанатикцәа еимҿырыжәжәази дрылан Алеқсандр Сергеи-иԥа Грибоедов.
Грибоедов дыржит Қарҭ, ақалақь амраҭашәарахьтәи аҳаракыраҿ, ацқьа Давид ишьха аҿаҟьаҿы. Инышәынҭра иахагылоу абаҟаҿы иануп зыԥсы ҭанаҵы иара изгәыкыз иԥҳәыс Нино Грибоедова лажәақәа цҳаражәҳәара рзызуа аҩыра: .
А. С. Грибоедов асахьаркыратә ҩымҭақәа рацәаны иаԥиҵеит аха урҭ зегьы аҵанарӡит “Зыхшыҩ ззыгәырҩахаз” ().
Ари аҩымҭа “гениалтә аурыс драмоуп” ҳәа азиҳәеит А. А. Блок. Акомедиа аҵакы ашәҟәыҩҩы ихаҿы ианааигаз аамҭа цқьа еилкаам. С. Бегичев ишиҳәо ала уи автор игәы иҭеикит 1816 шықәсазы, аха иҟоуп агәаанагарақәа уаанӡагьы аҩымҭа аҵакы ихаҿы иааигахьан ҳәа. Идыруп иара убас, 1822 шықәса алагамҭаз А. Грибоедов ииҩыз апиеса асцена ҿыцқәа Қарҭ иҟаз иҩыза В. Киухельбекер дышизрыԥхьоз.
1824 шықәсазы А. Грибоедов ипиеса ҩны даналга, даара иҽанишәеит уи акьыԥхьра аус, аха илымшеит. Азин ирымҭеит ашәҟәыҩҩы ипиеса “Зыхшыҩ ззыгәырҩахаз” асценаҿы ақәыргыларазгьы. Аҳәынҭқарратә цензура излазгәанаҭаз ала акомедиа аполитика аганахьала ишәарҭан аҟнытә акьыԥхьрагьы ақәыргыларагьы ақәнагам ҳәа ?ҳәа иаԥхьаӡеит. Автор иԥсы ҭанаҵы ари акомедиа ацыԥҵәаха хәыҷқәак 1824 шықасазы альманах “Ацссқыд Тыуид” адаҟьақәа рыҟны икьыԥхьын, дара урҭ икьыԥхьызгьы ацензура адҵала акырӡа еицакын.
Аха ари аҭагылазаашьа акомедиа ажәлар рыларҵәара аус изаԥырхагамхеит. Уи анапылаҩыратә теқст иаԥхьон, еилдыргон аԥхьаҩцәа, еиҳараӡак гәахәарыла ирыдыркылон адекабристцәа. Адекабрист Д. И. Завалишин ишигәалаиршәо ала, 1825 шықәса ааԥынразы Аҩадатәи ауаажәларра алахәылацәа “ирҭаххеит афицарцәа ироураны иҟаз аԥсшьара рхы иархәаны, Грибоедов икомедиа анапылаҩыратә теқст ажәлар ирыладырҵәарц, избанзар урҭ ақәгәыӷуамызт акьыԥхьра азин ҟалап ҳәа. Инеишьҭарххны мышқәак рыҩнуҵҟа Грибоедов дахьынхоз Одоевски иҟны еизон бжьыҭгала иаԥхьаны, еиуеиԥшым напыла иҭарыҩларц акомедиа”.
Акомедиа акьыԥхьра азин аныҟала апоет данҭарк ашьҭахь ауп, 1831 шықәсазы. Акьыԥхьрагьы алыршахеит ацензура даара “Игәнаалам” () ззырҳәаз аҭыԥқәа акомедиа атеқст ианагәыларх ашьҭахь. Убри еицакыз атеқст алоуп зны Петербург, нас Москва азанааҭтә (апрофессионалтә) сценаҿы акомедиа шықәыргылаз. Петербург Чацкии Софиеи ррольқәа асценатә ԥсҭазаара рырҭеит Каратыгини Екатерина Семионоваи, Москва Чацки ироль дыхәмаруан П. С. Мочалов, Фамусов ироль наигӡон М. С. Шьчепкин.
“Зыхшыҩ ззыгәырҩахаз” иҳараку ауаажәларратә жанр иаҵанакуа акомедиақәа иреиуоуп.
Акомедиа “Зыхшыҩ ззыгәырҩахаз” ауаажәларратә ҟазшьа зегь раԥхьаӡа иаҵанакуа аҩымҭа аконфлиқт хада иамоу ауаажәларратә хшыҩҵак ауп.
Зегь раԥхьаӡа аԥхьаҩ дыхнахуан аҩымҭа аидеиатә ҵакы.
А. Грибоедов инарҵаулан дагәылаԥшит аԥсҭазааратә ҵабырг, иагьааирԥшит зегь реиҳа иҟазшьарбагаз, акыргьы зҵазкуаз ацәырҵра: ҩ-дунеихәаԥшышьак, ҩ-идеологиак хацәнымырха реиҿасра. Изусҭцәада урҭ? Еиҿагылан еиқәԥоит зҵаҵӷәы баахьоу афеодалтә социалтә шьақәгылашьа ахьчаҩцәеи ареволиуциатә мчқәеи.
Ауаажәларратә конфлиқт инаваргыланы акомедиаҿы ицәыргоуп даҽа цәаҳәакгьы, уи ихаҭаратәу, ибзиабаратәу аконфлиқт ауп, Чацкии Софиеи рконфлиқт ауп. Урҭ аҩконфлиқткгьы еилыхшьа рымамкәа ауп ишеимадоу, еиҳа-еиҳа еизҳазыӷьоит, еиҳа-еиҳа иџьбарахоит, иҵархоит, аҩымҭа анҵәамҭаҿы акульминациатә кәаԥ аҟынӡа инеиуеит, рҽышьҭырхуеит.
Апиеса алагамҭаҿ Алеқсандр Чацки иҭынчу, илахҿыху ҷкәыноуп уҳәартә ауп дышцәырҵуа. Хышықәса аҳәаанырцәтәи иныҟәарақәа рышьҭахь иқалақь гәаҟьа Москва дазыхынҳәит. Иара убасҟан, ишаашазҵәҟьа Фамусов иҭаацәара ашҟа амҩа дықәлеит. Уи иԥҳа Софиа иара данхәыҷыз аахыс бзиа дибоит.
Аԥхьа ихы нкыло, иҽыҟажаны Москватәи ауаажәларра ҳарак аҟны ауп Чацки идырцәеи-иуацәеи рыгха-ԥхақәа ахьиҳәо, аха Софиа Чацки лҽырхьшәашәан даниԥыла, иара ишҟа илымаз ажәытәтәи ацәаныррақәа аалмырԥшуа даналага, уи иҟаиҵоз акритика иаҳаиаҳа иџьбарахо, шаҭарак ҟанамҵо иалагеит. Апаразит ҟазшьа змаз ауаа дуқәа Чацки енагьгьы ицәымӷын, Софиа заҵәык лакәын урҭ рахьтә гәацәа зхеикуаз, уи, иара игәанала, ахаҭашьа бзиақәа, аҟазшьа бзиақәа лыман. Аха ари игәыӷырҭа заҵәгьы, маҷ-маҷ ицәыӡит: Софиа Чацки алыбз-ҩыбз, амҵақьақьаҩ Молчалин диаҩылхит, уигьы азмырхакәа ауҳәан-сҳәан бааԥс гәаралҵеит, Чацки деилагоуп, дхагоуп лҳәеит.
Ари аҩыза ахҭыс анаҩс, Чацки кәанызанрада агәра игеит Фамусоваа рыгьагьара изҩыдоу ахшыҩгьы шрымам, абзиабара иашаҵәҟьагьы шрылымшо.
Абасала, ауаажәларратәи ахаҭаратәи драмақәа хеибарҭәаауеит, насгьы иаҳа-иаҳа аиҿагылара дырмжьыжькуеит. Аҩымҭа нҵәоит згәы ԥыжәжәо Чацки Москватәи аристократиатә уаажәларра наунагӡа изқәа аиарханы, иааныжьны ицарала.
Апиесаҿы иаарԥшуп Москватәи аристоркратиа алахәылацәа аӡәырҩы рхаҿсахьақәа. Урҭ зегьы еидызкыло ҟазшьақәоуп: амдырра, агәымбылџьбарара, апаразитизм (амучара), аха аӡәаӡәала рхаҭарақәа рыҟны абарҭ аҟазшьа бааԥсқәа аарԥшуп иалкааны дасу
ихаҭаратә ҷыдарақәа анырԥшны, дасу ихатә хаҭара, даҽаӡәы иламҩашьо ииндивидуалтә хаҿсахьа иҭаны.
Ҳахәаԥшып Павел Фамусов, Москватәи иҳаракӡоу аристократиатә уаажәларра иналукааша ахаҭарнак, амал ду зымпыҵаку ачынуаҩ. Аҳәынҭқарра аппарат аҟны амаҵура ду имоуп, аристократиатә гьагьарақәа рыҟны ҳаҭыр ду иқәуп, аха абарҭқәа зегьы уи аморалтә, усуҩтә хаҭашьа бзиақәа ахьимоу азыҳәан акәӡам изилшаз, иџьашьатәуп аиашазы, аха уи убырҭқәа зегьы ахьимамыз азыҳәан ауп хьӡи-ԥшеи иманы дзыҟалаз.
Фамусов есымша амаҵаураҿы иеиҳабацәа ргәы иахәашаз дашьҭан. Уи ҿырԥшыгас диман иабиашьа Мақсим Петра-иԥа ԥсаҭа шкәакәа. Уигьы иеиҳабацәа иргәаԥхарц азы рҿаԥхьа ахырхәара дацәаашьаӡомызт. Абри аганахьала уаҩы игәалаиршәартә иҟоуп абри аҩыза ахҭыс: Зны аҳәынҭқар ихан аҟны иеиҿкааз адкылара аан Мақсим Петра-иԥа машәырла дкаҳаит, “иуаҭәа дақәҳан, даара ижьы ицеит”, аха абри икаҳара аҳәынҭқар дшарԥышәырччаз ангәеиҭа, дҩагылан иҽамариашан даҽа ҩынтәгьы иҽкаижьит аҳәынҭқар агәахәара инаҭарц азыҳәан.
Фамусов заманалаҵәҟьа идыруеит “ауаажәларра ҳаракы” аҟны ауаҩы ихатә хаҭашьа бзиақәа рыла ихә шырымшьо, уи ихә шыршьо имали иаҭәаршьаз ачынқәеи, аҳамҭақәеи рыла.
Фамусов инарҵауланы агәра ганы дыҟоуп аҵара-дырра анасыԥдареи ацәгьаршреи шракәу ауаҩытәыҩса инаҭо.
Уи иаамҭа зегьы имаҵаураҿы, ма ихырҳагоу даҽа усурак аҟны акәӡам ихы иахьаирхәо, уи иаамҭа ақьафуреи, асасцәа рааԥхьареи, рыдкылареи роуп изықәирӡуа.
Павел Фамусов Аҳәынҭқар и-Урыстәыла абиурократиатә чынуаа рзы итиптәу хаҿсахьазар, апиеса егьи аперсонаж, аполковник Скалозуб ихаҿрала ҳара даабоит аракчеевшьчина егьи аган – арратә салдафонра ахаҭарнак. Скалозубгьы “Дуаҩ-дууп, даара ахьӡ-аԥша имоуп... Уаҩ дзеилаҳаша ачын имоуп”, имундир аиаҵәақәеи – ачыни рыла иқәҵоуп, аха имундир аҵаҟа агәы шимоу уаҩы инырӡом, ихаҿы акәзар – ахшыҩ. Абри “Аҳаҭарч иаҩызоу аҩардаџ, апарадқәеи амазуркақәеи рфырхаҵа” иҟәышу џьара ажәазаҵәыкгьы узиҿыҵыршәом. Уи дцәажәалар илшоит арратә кариереи абеиахареи рыӡбахәала мацара, урҭ инапаҿы раагаразы зегьы ихы иаҭәеишьоит.
Молчалин, Фамусови Скалозуби дреиԥшӡам, хылҵшьҭрала илаҟәу, чынуаҩ хәыҷуп – Фамусов имаӡаныҟәгаҩыс аус иуеит, аха уигьы “иҽаԥсеитәуеит ахьӡ-аԥша, иҽызлаликааша рацәахоит, мшәан ҳара ҳаҟны уажәы зҿы мцәажәо рами бзиа ирбо”, – иҳәоит уи изыҳәан Чацки.
Аԥсаҭазараҿы иҽалкааразы Молчалин иԥышәоу ацхыраагӡа бзиа иԥшааит, уи аҿымҭра ауп. Молчалин егьа залымдарыла иацәҳаргьы, ахьымӡӷ идыргаргьы, ажәак иҳәом, “Иҽырҭаслымны ихы лаирҟәуеит, ҿиҭӡом”,. Молчалин уажәы-уажә иҿыҵаку фразоуп: “Сара исзыгәаӷьуам схатә гәаанагара аҳәара”.
Ауаа дуқәа ргәы иахәоит абри ажәа мҳәаӡакәан зегьы рҳәатәы ҟазҵо Молчалин илакьеи ҟазшьа. Абарҭ аҟазшьақәа рыла уи Фамусов иҭаацәараҿгьы “Зегьы рҩызареи ргәыбылреи иҽаԥсеитәит. Уи Софиагьы ихы лгәаирԥхеит.
Амала лара Софиа лхаҭара апиесаҟны иаҳа ируадаҩны, инарҵауланы иаарԥшуп. Уи иҟәышу, даара ашәҟәқәа ирыԥхьахьоу ԥҳәызбоуп, алаӡарагьы ахабзиабарагьы (ахы ҳаҭыр ақәҵарагьы) лымоуп, иара лыгьагьара иаҵанакуа ауаа раҵкыс акырӡа дҳаракуп, аха егьа убас иҟазаргьы Фамусов иуаажәларра аҳкәажәцәа раасҭа уамак дрылукааратәгьы дыҟаӡам. Фамусов иеиԥш, Софиагьы Чацки “ишәарҭоу уаҩыс” длыԥхьаӡоит, насгьы зынӡаск илыдылкылаӡом (лгәы рызцаӡом) уи ипрогрессивтә дунеихәаԥшышьақәа. Софиа лзы иидеиалу “ахаҵа – амаҵуҩы” иоуп, иқәԥо афырхаҵа, абунтар иакәӡам.
Фамусоваа рыгьагьара бааԥс даҵанакуеит арупап еиԥш зегь ирҳәо еиҭазҳәо, иацызҳәо амдыр (невежа) Репетиловгьы.
Апиесаҿы иаабоит Москватәи “ауаажәларра ҳаракы” ахаҭарнакцәа даҽа 20-ҩык, урҭ зегь цәыригоит автор Фамусов еиҿикааз абал аҟны.
Аха А. Грибоедов ари азимырхеит. Уи ареақциатә уаажәларра хацәынмырха даҿаиргылеит ипрогрессивтәу, ихырҳагоу афырхаҵа Чацки. Ареақциа ахаҭарнакцәа рсатиратә патреҭқәа, Иаҳагьы иҿаасҭахоит урҭ рсабрадақәа рҿыхны, Чацки ихаҭа апрогрессивтә идеалқәа анцәыригалак.
А. Грибоедов Фамусов иуаажәларра ахаҭаркцәа сатиратә цхыраагӡала рсахьа ҭихуазар, уи Чацки дааирԥшуеит лирикатә аспеқтла. Чацки ареволиуциатә ентузиазм иамҽхаку иаарылукааша қәԥаҩуп, адекабристтә ҿар рзы итиптәу хаҭарнакуп. Уи даара дреиԥшуп адекабристцәа. Уи анцәа иаҭәеишьеит Фамусоваа зынӡаск ирҿагыло ахаҭашьақәа, аҟазшьақәа, насгьы убарҭ зегьы раԥхьа игылоуп ахшыҩ.
А. Грибоедов икомедиа ахаҿыҵәҟьа ҳалаԥш ақәикит ахшыҩ, уи иҩымҭа иапроблема хаданы иагьыҟаиҵеит, насгьы иара Чацки ихаҿсахьа иадиҳәалеит.
А. Грибоедов ихаан ажәа “ахшыҩ” иара аҵакыҵәҟьа инаҷыданы, даҽа хшыҩҵакыкгьы адырбалон. Усҟан дҟәышуп, ахшыҩ змоу уаҩуп анырҳәоз, уи иаанагоз ахақәиҭра бзиа избо уаҩуп, дтәылауаҩ ԥхьагылоуп, адекабристцәа дреиԥшуп, дырҩызоуп ҳәа акәын.
Машәыршақә иҟамлазар ҟалап А. Пушкин инагӡаны зыҩра дахьымӡаз  зыхьӡу ароман аплан аҟны рсахьа ахьҭихуа маӡалатәи уаажәларрак, уи “ахшыҩ змоу руаажәларра” () ҳәа дашьҭоуп апоет. Ареволиуциатә хшыҩ змаз ауаҩы аҳәынҭқар ихаантәи Урыстәылан агәаҟҵәаҟреи, ашьклаԥшреи ракәын лахьынҵас иоуаз, уи ауаҩытәыҩсатә насыԥ дацәыхаран. Амчра знапаҿы иҟаз ауаа, дара рҳәынҭқарратә мчра иаҿагылоз “ахшыҩ” хагароуп, еилагароуп ҳәа иԥхьаӡаны иақәыӡбон, иахьдырхәуан. Урҭ адекабристцәа абџьаршьҭыхрала рықәгылара хагароуп ҳәа азырҳәеит, аурыс хәыцыҩ ҟаимаҭ П. Чаадаев дхагоуп ҳәа ажәлар ирылаҳәаны, аҳәынҭқар идҵала ахагацәа рыҩны аҟны дҭаркит.
Иуадаҩын П. Чаадаев иеиԥш иҟаз ауаҩ ҟәыш иҭагылазаашьа усҟантәи аамҭазы Урыстәылан. Трагедиала иҭәын Чацки иԥсҭазаарагьы Фамусоваа рыгьагьараҿы, урҭ уи дхагоуп ҳәа рыларҳәеит аԥхьагылара змаз адекабристтә дунеихәаԥшышьақәа ахьааирԥшуаз, иахьрылаирҵәоз азы.
Чацки автор данцәыригалакь нахыс иаразнак илаԥш дыҵашәоит аԥхьаҩ, иара убас ахәаԥшҩы (аспектакль аҟны). Уи амца дақәуҵар дбылуам ззырҳәо уаҩуп, ибз хны иҿоуп, дҟәышуп, ԥсҭазаарала дҭәуп, ахынкылара ицәуадаҩуп зны-зынла. Убри инахырҟьацәаны ахынкылара ахьицәуадаҩу, дыззымдыруа данырдырлак имԥышәырччар ауам) уи аԥышәырччара аҩыза аԥышәырччара иоуеит аԥсҭазаара иаҟәырҷахоу ауаҩы, ибзиаӡоу, ицқьоу, аха макьана зԥышәа маҷу ауаҩ қәыԥш даниниалакь.
Чацки, убри иқьиоу аҿара, иқәыԥшу амч, аламыс цқьара, агәрагара, ақәыԥшра ишаҵасу еиԥш, ҳәаа змаӡам ахы агәрагареи, ахатәымчқәа рыгәрагареи змоу аҿара дахаҭарнакуп. Абри, иара иқәыԥшреи, ихы ақәгәыӷра ӷәӷәеи, уи дҟарҵоит зегь рыла даартны иччархәу, иара убас, итрагедиатәу агха-ԥхақәа рымазаара азынгьы.
Чацки изы ихадароу аҟазшьа ҷыдақәа ируакуп ицәаныррақәа ахьыҭҭәаау, иахьхаҭәаау. Уи рныԥшуеит ибзиабашьагьы, игәаашьагьы, ицәыриго ацәымӷшьагьы. Зегь реиҳа иара ицәымӷуп адеспотизми атәреи, абзамыҟәреи ахьымӡӷыдареи, иара убас хшыҩлеи уаҩытәыҩсалеи адагәара. Уи шаҭарада дрықәыӡбоит ҭауади-аамысҭеи, иара убас аҳратәратә зинқәа рыцәгьауратә зиндарақәа. Уи ибар иҭахӡам иааикәыршан иҟоу ацәгьареи азалымдареи, ицәымӷуп ибааԥсу зегьы, дрыдгылоит ақьиара, аҵабырг, аиаша. Чацки дунеихәаԥшышьала дагьдекабриступ, иара убри аамҭазы дагьромантикуп.
Ахәыцҩы, адекабрист-ақәԥаҩ, аромантикатә цәаныррақәа змоу ауаҩы, арҭқәа зегьы ԥсабарала еилаҵәан иҟоуп иара ихаҭараҿы, избанзар, уи аамҭа аан иҟан убарҭқәа зегьы аамҭак ала изҟазшьаз, аԥсҭазаара аҵабырг иқәнаргылоз иреалтәыз ауаа, иреалтәыз аҭагылазаашьақәа рыҟны.
Уаҩытәыҩсатә типк, иалкаау ауаҩытәыҩсатә ҟазшьа змоу аӡәы
иаҳасабала, Чацки иалкаау аамҭатә ҳәаақәа дырҭыҵуеит: Чацкиаа аԥсҭазараҿы иҟан аромантикцәеи адекабристцәеи репоха аҳәаақәа рынҭыҵгьы. Аамҭа цацԥхьаӡа урҭ адәахьала рҽырԥсахуан, аха рҟазшьа хадақәа рыԥсахӡомызт. Урҭ есқьынгьы иқәԥаҩцәоуп аиашазы, еснагь кәанызарада аҵабырг иашьҭоу ԥшааҩцәоуп ԥсабарала.
Чацки иԥсахы ԥыжәжәо, дгәаан дцәажәоит ҭауади-аамсҭеи атәцәа ирзыруа агыгшәыгра азы. Иара убри аамҭазы уи шаҭарада дызқәыӡбо асоциалтә уадаҩрақәа, аҳратәра, рымацара ракәӡам, уи акритика азиуеит аполитикатә режимгьы, аҳәынқар ихатәымчрагьы, царизм амаҵзуҩцәагьы, избанзар урҭ “агәаҟра иҭагылаз рзы рылацәагьы еихаҟәысуамызт, хыхь игылоу рыҟны аус анроулак, амҵақьақьара акаҭа иагәҭыларкуан”.
Чацки ипатриотизмгьы адекабристцәа рпатриотизм иашьашәалан. Уи иҭахуп “иаԥихырц Урыстәыла аристократиатә гьагьарақәа злачмазаҩу атәым аҿыԥшраҿы илашәу, иҟьашьу, атәитәыхратә доуҳа мри”. Иара игәанала Европатәи акультура иашаҵәҟьа урҭ рнапаҿы ирзаагом, адәахьала мацара ауп иарбанзаалак итәыму зегьы ишырҿыԥшуа... насгьы “афранцыз бызшәа Нижегородтәи адиалеқттә ҿцәажәара ирцәалаҩашьоит”.
Абасала, Чацки хшыҩҵакыла еиҳараӡак адекабристтә позициақәа дрықәгыланы дақәыӡбоит Урытәылан аҳра зуа асоциал-политикатә ҭагылазаашьа. Апиесаҿы, заагьы ишазгәаҳҭаз еиԥш, уаҩ илаԥш иҵашәартә еиԥш еиҿаргылоуп Чацки иҟәыӷареи Фамусоваа рымдырреи.
Амчра знапаҿы иҟоу ауаажәларра, аҵара змоу, ахшыҩ змоу, иҟәыӷоу афырхаҵа, зхы еиқәшәам уаҩуп ҳәа ажәлар иахьрыларҳәаз афақт иаҳәо, иара ус зҳәаз ауаажәларра ахаҭа ахшыҩ ацәмаҷуп, еилагоуп ҳәа ауп иаанаго, Аҳәынқар и-Урыстәыла анапхгаратә гьагьарақәа ахшыҩ анормақәа ирцәыхароуп ҳәа ауп иаҵанкуа.
А. Грибоедов иаамҭазтәи аконфлиқт хада аарԥшра, ахшыҩи уи иаԥықәсылоз Фамусов иуаажәларра арныгреи реиҿаргыларала, исатира амцабз рықәикит алашьцара ахаҭарнакцәа, иазԥхьагәеиҭеит аԥхьагылара змоу аинтеллеқтуалтә мчқәа аиааира рымгар ԥсыхәа шамам.
Ари апиеса даара аидеиатә ҵакы ҳарак змоу, асахьаркыра аганахь ала хьаҳәа-ԥаҳәа змам рҿиамҭоуп. Уи ҟаимаҭла зформеи зҵаки еиласоу, аоригиналра, агармониа зныԥшуа ԥҵамҭоуп.
Хыхь-хыхьла уахьахәаԥшуа “Зыхшыҩ ззыгәырҩахаз” аклассицисттә
комедиақәа угәаланаршәот. Уи ианыԥшуеит итрадициатәу ахҭыси, аҭыԥи, аамҭеи ракра (реизакра) азакәан: апиеса ақәгыларақәа аԥшьбагьы мҩаԥысуеит Фамусов иҩны, аԥшьқәгыларакгьы мҩаԥысуеит уахыки-ҽнаки рыҩнуҵҟала, ақәгылара цоит лакьылакьрада, ишиашоу. Иазгәаҭатәуп иара убас, А. Грибаедов икомедиа аперсонажцәа рыхьыӡқәа еиҳараӡак дара рыҩнуҵҟатәи рхаҭашьақәа шаадырԥшуа. Ишдыру еиԥш ари аклассицисттә комедиа аперсонажәцәа рзы иҟазшьарбоуп. Ҿырԥштәыс иаагозар, ажәла Молчалин, ажәа  аҟнытә иаауеит, уи “аҿымҭроуп” иаанаго.
Молчалингьы аҿымҭра, ҭынч аҟазаара, ацҳәа амҳәара ауп иҟазшьа хада. Репетилов ижәла аауеит афранцыз ажәа  – “аиҭаҳәара” аҟнытә. Автор иперсонаж ари ахьӡ ииҭеит уи ихатә гәаанагара, ихатәы ажәа шимам, Репетилов еснагь даҽаӡәы иажәа, игәаанагара дшақәшаҳаҭу, ишамаиамкуа, ишеиҭеиҳәо аликаарц азы.
Ашәҟәыҩҩы икомедиаҿы аклассицисттә драматургиа аҷыдарақәа иҵегь аарԥшуп, аха урҭқәа зегьы адәахьтәи аформа заҵәык ауп ирымоу. Ус, аҵакыҵәҟьа аганахь ала “Зыхшыҩ зызгәаҟрахаз” уаҩ дахәаԥшуазар, уи ареалисттә драматургиа иаҿырԥштәы шьахәуп. Ари аҩымҭа автор ирҿиаратә метод хада ареализм шакәу макышьа амаӡам. Уи иҩымҭа афабула ҭшәа аҳәаақәа ирҭагӡаны сахьаркыратә иашара ҳаракыла иҭихит аԥсҭазааратә ҵабырг асахьа наӡа-ааӡа, иаҳирбеит дызхааныз аамҭазтәи итиптәыз, иҟазшьарбагаз ацәырҵра – еинышәашьа змамыз 7-идеологиак хацәнымырха еиҿагыланы имҩаԥыргоз ақәԥара ду.
Излаҿыцу рацәоуп А. Грибоедов ипиеса ажанртә ԥсабара аганахь алагьы. Ҵабыргуп, “Зыхшыҩ зызгәырҩахаз” ахы акомедиа ҳәа аҵаҩуп, насгьы автор Фамусоваа руаажәларра акомедиатә цхыраагӡақәа рыла асахьа ҭихуеит, аха ари апиеса акомедиа атрадициатә формақәа рыла иҩым. Уи драмоуп, мамзаргьы итрагедиоуп ҳҳәаргьы ауеит, избанзар убас еиԥш иаарԥшуп Чацки ихаҿсахьа. Фамусоваа рыгьагьараҿы уи ихигаз акомикатә ҭагылазаашьа иацәыхароуп, уи ари ауажәларра аҩнуҵҟа ихигаз трагедиоуп. Ашәҟәыҩҩы ипиесаҿы баҩхатәра ҳаракыла еилаирҵәеит, еишьаршәалан иҟаиҵеит акомедиеи атрагедиеи, иччархәуи иҟасоуи, асатиреи алирикеи.
“Зыхшыҩ зызгәырҩахаз” ҩуп ажәеинраала лыԥшаахла, абызшәа акәзар иҟаҵоуп абырҵкал икылхны, еилацаланы, ажәақәа рҭыԥқәа рмаҷны, рыхшыҩҵакқәа рымҽхакы ҭбааны. Аҩымҭа ҩуп иамбикатә жәеинраалатә формала, уи алеқсикеи, аграмматикатә шьақәгылашьеи аҿцәажәаратә бызшәа, ажәлар рбызшәа иазааигәоуп. Адәахьала наԥшыхақә уанахәаԥшуа А. Грибоедов ипиеса абызшәа “ӷарушәа” иубар ҟалоит, фақтлаҵәҟьа уцәажәозар, ажәа аҭыԥаҟны иргыланы, еиҷаҳаны ахархәаразы зеиԥшыҟам, хаҳара злоу ҿырԥштәуп. Ашәҟәыҩҩы иҳәоу ажәак егьузацҵом, егьузагырхом. Иарбан ажәазаалакь ииашоуп, насгьы иара иахьаҳақу, иахьақәнагоу аҭыԥ аҟны игылоуп. Автор ажәаԥҟала, иааркьаҿны, зны-зынла ҩба-хԥа ҳәоу рыла ауаҩытәыҩса ихаҿсахьа аԥсы ахаиҵоит, афырхаҵа иҟазшьа ааирԥшуеит. А. Грибоедов ипиесаҿы дарбан персонажзаалак ибызшәа, иара иҩнуҵҟатәи ихаҭашьақәа, нас иҟазшьа аанарԥшуеит, дасу ибызшәа индивидуализациа азууп.
А. Грибоедов икомедиа абызшәазы А. С. Пушкин машәыршақә имҳәаӡеит абарҭ ажәақәа: . Пушкин иҟаиҵаз азԥхьагәаҭара ҵабыргхеит: “Зыхшыҩ ззыгәырҩахаз” аҟны ахархәара зауз аҳәоуқәа ҟалеит ижәаԥҟақәаны. Убарҭ иреиуоуп)  реиԥш иҟоу, аурыс цәажәара зырԥшӡо, хынҩажәа жәаԥҟа. Урҭ изныкымкәа амҵәыжәҩа змоу ажәақәеи афразеологизмқәеи реизгақәа ирнылахьеит, ажәлар ирылаҵәахьеит.
Абасала, А. Грибоедов ипиесаҿы аурыс литература иреиӷьу атрадициақәа хаирҭәааит, ирыциҵеит, аурыс драматургиа аизҳазыӷьара даҽа ҩаӡарак ашҟа ихеигалеит, иҳареикит, ароль дуӡӡа наигӡеит аурыс литератураҿы ареализм ашьақәырӷәӷәаразы, ауаажәларраҿы ареволиуциатә хәыцра аизҳазыӷьара аус ашьҭыхразы. Иазгәаҭатәуп иара убас, адекабристцәа ари апиеса еибашьыгатә бџьарк аҳасабала рхы ишадырхәазгьы.
А. Грибоедов икомедиа даара анырра ӷәӷәа ҟанаҵеит иара иаамҭалаҩцәа рыҩнуҵҟа, урҭ рнаҩсан ҳара ҳаамҭа аҟынӡагьы агәахәара рнаҭон арҿиаратә усура знапы алакызгьы, иалакымызгьы аӡәырҩы. Апиеса џьаршьон, еигәырӷьон Н. В. Гоголь, А. И. Герцен, Ф. М. Достоевски, нас М. Е. Салтыков-Шьчедрин уҳәа аурыс шәҟәыҩҩцәа, иара убас аԥхьаҩцәа аӡәырҩы.
XIX ашәышықәса 70-тәи ашықәсқәа раан “Зыхшыҩ ззыгәырҩахаз” иазкны “Миллион терзании” (“Агәамҵрақәа рмиллион”) зыхьӡу, ақтуалра зҵаз, аилкаанҵа иҩит И. А. Гончаров.
А. Грибоедов икомедиа “Зыхшыҩ ззыгәырҩахаз” ықәдыргылон Урыстәыла ацентртә қалақьқәа рыҟны, иара убас аперифериа аҟынгьы, Атеатр маҷ аҟынгьы, МХАТ асценаҿгьы – Москва, уи ықәдыргылон Алеқсандр итеатр аҟны Петербург, иара убас Ленинградтәи адраматә Театр Ду аҟны уҳәа убас акырџьара. Еиуеиԥшым аамҭақәа раантәи иреиӷьыз аурыс ақтиорцәа – В. Н. Давыдов, А. И. Иужин, К. С. Станиславски, В. И. Качалов, Б. Н. Иванов, А. А. Иаблочкина, В. Н. Рыжова, Т. В. Доронина, С. Иу. Иурски, К. Иу. Лавров – иԥыршәон, рбаҩхатәра абырҵкал икылырхуан рбаҩхатәра Чацки, Фамусов, Молчалин, Софиа, Лиза уҳәа ррольқәа анынарыӡгӡоз. А. Грибоедов ипиеса “Зыхшыҩ зызгәырҩахаз” атеатртәи аԥхьаҩтәи ԥсҭазара ԥсра-ӡра ақәӡам, еснагь иҟазаауеит. Ари апиеса еиҭагоуп адунеи амилаҭқәа жәпакы рбызшәақәа рахь. Аԥсуа бызшәахь уи ҟаимаҭла еиҭеигеит абаҩхатәра змоу аԥсуа поет, аиҭагаҩ, ажурналист Геннади Аламиа. 1981 шықәсазы уи ықәыргылан С. Ҷанба ихьӡ зху аԥсуа ҳәынҭқарратә драматә театр асценаҿы. Иқәиргылеит арежиссиор В. Ақаҩба. Апиеса аперсонаж хадацәа – Чацки (О. Лагәлаа), Фамусов (Ш. Гыцба), Молчалин (К. Ҳагба), Софиа (В. Маан), Лиза (Н. Лакоба), Сколозуб (Л. Ахба), Наталиа (Е. Коӷониа), Платон (Л. Аҩӡба), Тугоуховски (Р. Сабуа), Загорецки (С. Сақаниа) ррольқәа нарыгӡон, урҭ ррольқәа рынагӡарала рақтиортә баҩхатәра ҳараркуан, рзанааҭтә ҟазара иаздырҳауан еиқәыԥхьаӡаз еицырдыруа аԥсуа ақтиорцәа.
XX ашәышықәса 50-тәи ашықәсқәа раан Қарҭ, А. Грибоедов ихьӡ зху Аурыс драматә театр аҟны ари аурыс поет ду иԥсҭазаареи ирҿиамҭеи ирызкны аспектакль ҟаимаҭ ықәыргылан. Абри аспектакль аҟны А. Грибоедов иԥҳәыс гәлымҵәах – Нино Ҷавҷаваӡе лроль баҩхатәра ҳаракыла иналыгӡеит, усҟан Қарҭтәи Атеатртә институти, Қарҭтәи Аҳәынҭқарратә Университети рыҟны аҵара зҵоз аԥсуа студент ԥҳәызба Еҭери Кәаӷәаниа-ԥҳа. Уи лыхәмарра ари атеатр абзиабаҩцәа акыр шықәса гәаԥхарыла иахәаԥшуан.
Аԥсуа уаажәларра Асовет аамҭа аан, иара убас иара иахьагьы ҳаҭырқәҵара дула иазгәарҭоит А. С. Грибоедов ииубилеиқәа.
Иуадаҩуп А. С. Пушкин иаҟара ажәа ԥшӡақәа ззыркхьоу, ахәшьара ҳарак зоухьоу поетк иԥшаара аурыс литератураҿы. Уиазы ирҳәон аурыс поезиа мраны дазгылеит, аурыс литература дааԥынуп, Урыстәылазы раԥхьаӡатәи бзиабароуп ҳәа.
“Ари иара иаамҭазтәи аурыс поет ду мацарамызт, уимоу ажәларқәа зегьи, ашәышықәсақәа зегьы дырпоет дуун, Европа дагениан, адунеи дахьӡыԥшан” – иҳәон В. Г. Белински Пушкин изы агәадура иманы.
А. С. Пушкин аурыс литература ҿыци, аурыс литературатә бызшәа ҿыци дыруасхыршьҭаҵаҩын. Уи алитературатә шәыҟәҩыратә бызшәа, зыԥсы ҭоу, ажәлар рыҿцәажәаратә бызшәа иазааигәеитәит, насгьы убри амилаҭ бызшәа цқьа аԥсы рхаҵаны, Урыстәыла аԥсҭазаара аҵабыргхаҭеи аԥсабареи зеиԥшыҟамала иааирԥшит сахьаркырала ихаҭәаау иажәеинраалақәа, ипоемақәа, иажәабжьқәа, нас ипиесақәа рыҟны.
А. С. Пушкин дреалист дуӡӡан, еиҿагыларала иҭәыз аԥсҭазааратә ҵабырг иашаны, сахьаркыра ҳаракыла иҩымҭа лыԥшаахқәа рыҟны иааирԥшит. Убри ауп иара ианиаамҭаз Н. Добролиубов алитератураҿы Пушкин раԥхьаӡа акәны “аҵабырг ааиртит” зиҳәазгьы. Пушкин исахьаркыратә рҿиамҭақәа ҟалеит аԥсҭазаара иасаркьаны, аԥсҭазаараз ақәԥараҿы иабџьарны. Уи алитература ирбеиеит уаажәларратә ҵакыла, насгьы иара рҿаиргылеит аҳратәреи, аҳәынҭқар ихатәымчреи, абуржуазиатә шьақәгылашьеи. Иара убри ала ашәҟәыҩҩы иҟаиҵаз рацәоуп аурыс револиуциатә хәыцра аизҳазыӷьараҿы. Уи уалуашара ӷәӷәала ашәа азиҳәон ахақәиҭра, агәра гангьы дыҟан мышкы ахы мышкы аҵыхәан уи аиааира шагоз.
Пушкин машәыршақә дҟамлаӡеит аурыс литература ҿыци, аурыс литературатә бызшәа ҿыци дрышьаҭаркыҩны, драԥҵаҩны.
Пушкин ԥсабарала игениалтәыз уаҩын: ԥсҭазааратә материалс, ҵабыргс инапы зхьыслакгьы поезиатә хьырҵәаҵәан иҟаиҵон. Пушкин иҟны даумыжьхатә мчыла иааԥшит аурыс жәлар ду рыхшыҩи, ргәамчхареи, рдоуҳа аԥшӡареи.
Пушкин ипоезиа, акыр шәышықәса рыҩнуҵҟала еизҳазыӷьаз аурыс литература иазыҟанаҵеит. Пушкин критикатә блала дахәаԥшит, ишьҭикааит аурыс, иара убас адунеитә культуратә баҟақәа, урҭ ҵаҵӷәыс иныҟаҵаны, иаԥиҵеит иҿыцу аурыс сахьаркыратә литература.
Абарҭ иазгәаҳҭаз аҭагылазаашьақәа инарҷыданы, Пушкин
ицәырҵра ҳәаақәнаҵеит иара дызлиааз аамҭа аҷыдарагьы. Пушкин иԥсҭазаара мҩаԥысуан аурыс жәлар рмилаҭтәи рполитикатәи хдырра анҿыхоз аамҭазы, 1812 шықәсазтәи аџьынџьтәылатә еибашьреи адекабризми ршыкьымҭазы.
Пушкин дҟалеит абри аамҭа аантәи аидеиақәеи, аԥсҭазаареи гәыхыҭхыҭра ӷәӷәала иаазырԥшыз рҿиаҩ дуӡӡаны.
Алеқсандр Сергеи-иԥа Пушкин диит 26.05  1799 шықәсазы Москва, иԥсҭазаара далҵит 29.01  1837 шықәсазы Петербург.
Пушкин ихәыҷра мҩасит Москва. Иани иаби А. Пушкин иааӡара рхы аладмырхәӡеит уҳәартә иҟан аҭагылазаашьа. Ижәытәӡаз аамсҭацәа рыжәла иаҵанакуаз апоет иаб Сергеи Лев-иԥеи, иан – Пиотр актәи ииааӡаз араԥ Абрам Ҳанибал имоҭа Надежда Осип-иԥҳа Ҳанибали илахҿыхыз, ақьафура зцыз аԥсҭазаара бзиа ирбон, абалқәеи амаскарадқәеи рахь ацарақәа рхы рылхәдаартәуамызт,
Аҩынусқәеи ахәыҷқәа рыхӡыӡаареи рыла рхы дыргәамҵуамызт. Алеқсандри, уи иашьеи, иаҳәшьеи рааӡон афранцыз гуверниорцәа, раҳәшьаду Мариа Ҳанибал, раӡӡеи – анхаҩԥҳәыс Арина Радион-иԥҳа (Радионовна). Абри аҵыхәтәан зыӡбахә ҳҳәаз лоуп апоет иԥсҭазаараҿы акырӡа зҵазкуа ароль назыгӡаз. Арина Радион-иԥҳа... “ҟазарыла алакәқәа еиҭалҳәон, ажәлар рҵас-қьабзқәа, хыԥхьаӡара рацәала ажәаԥҟақәа, нас аҳәамҭақәа лдыруан”. Заԥхьаҟа ипоетхараны иҟаз Алеқсандр хәыҷы, дызҿыгәҳәаауа бзиа иибоз иаӡӡеи (иааӡаҩ) изеиҭалҳәоз алакәқәеи, ажәлар рашәақәеи еснагь игәы-иԥсы рзышьҭны дырзыӡырҩуан. Урҭ наунагӡа инхеит игәалашәараҿы.
Пушкин аҩреи аԥхьареи иҵеит заа, дшыхәаҷыз дашьцылт иаб Сергеи Лев-иԥа Пушкин ибиблиотека беиаҿы ашәҟәқәа рыԥхьара. С. Л. Пушкингьы ицәтәыммызт алитературатә усура, уи иҩны иртәарҭан, иргыларҭан, идикылон еицырдыруаз ашәҟәыҩҩцәа: Н. М. Карамзин, И. И. Дмитриев, иара Сергеи иашьа Васили Пушкин. А. С. Пушкин апоезиа арҿиара абаҩхатәра шимаз ааԥшит заатәи ихәыҷра шықәсқәа раан. Уи урҭ иҩуан францыз бызшәала. 1805–1810 шықәсқәа раан Алеқсандр аԥхын мзқәа ихигон ианду Мариа Алеқсеи-иԥҳа Ганнибал (данҭыԥҳазтәи лыжәла) лыҩны, Москва амҵан, ақыҭа Захарово аҟны, Звенигород азааигәара. Арҭ ихәыҷратә шықәсқәа раантәи ицәалашәарақәа рныԥшит маҷк ихьшәаны ииҩыз апоемақәа (“Амонах”, 1813) “Бова”, 1814), алицеитә жәеинраалақәа “Иудин иахь ашәҟәынҵа” (, 1815), “Аԥхыӡ” (, 1816).
1811 шықәса жьырныҳәамза 19 рзы Петербург азааигәара Царское село аҟны иаартын Алицеи. Иара убри ашықәсан инаркны абри алицеи аҟны фышықәса аҵара иҵон Пушкин. Ҵакыла Алицеи апрограмма университеттә программан, арҵаратә курсқәа рыҟны агуманитартә ҵарадыррақәа иаҳа аԥыжәара (априоритет) рыҭан. Уи аԥҟара ианырԥшын усҟантәи аамҭазы аԥхьагылара змаз апедагогикатә хәыцра, хықәкысгьы иаман арккаратә идеиалқәа рыҭаны, ауаажәларра амаҵ руртә аҿар рааӡара. А. П. Куницини, А. И. Галичи рлеқциақәа рыҟны алибералтә идеиалқәа апропаганда рзыруан. Абраҟа апоет қәыԥш уалуашарала ихҭысит 1812 шықәсазтәи Аџьынџьтәылатә еибашьра аантәи ахҭысқәа.
Алицеи иаркыз ҵареиурҭан аҟнытә фышықәса рыҩнуҵҟа аҵаҩцәа Царское село иалҵны даҽаџьара ацара-аара азин рымамызт. Царское Село аҟнытәи апарк, иалдаз амҩақәа, иамаз адә
ҳәыԥшқәа алицеистцәа инеиԥынкылан иахьнеиааиуаз, иахьыхәмаруаз аҭыԥқәа ажәаатәи ашәышықәсазтәи аурыс иааирақәа рбаҟақәа рыла иҭәын. Урҭ аҵаҩцәа рпатриоттә цәаныррақәа рырҿыхареи рааӡареи иацхраауан. Машәыршақә иҟамлаӡеит 1815 шықәсазы, Алицеи аҟны иреиӷьу апоет ҳәа иԥхьаӡаз А. Пушкин, актәи акурс аҟнытә аҩбатәи ашҟа диасырц аԥышәара аниҭиуаз, апоет Г. Р. Державин иҿаԥхьа дгыланы апатриоттә жәеинраала  (“Царское Село аҟынтәи агәалашәара”) дахьаԥхьаз (ари ажәеинраала кьыԥхьын ажурнал  (1815 ш., №4) аҟны. Раԥхьаӡа акәны уи иаҵаҩын автор Алеқсандр Пушкин ихьӡи ижәлеи нагӡаны.
Алицеистцәа “Рлицеитә ҭаацәараҿы” ҟасарыла рдоуҳа аус адырулон, агьагьарақәа еиҿыркаауан, анапылаҩыратә журналқәа ҭрыжьуан. Пушкин иакәзар, зегь реиҳа аԥхьагылара змаз агәыԥ напхгара азиуан. Алицеи “зых иақәиҭу ахәыцра иахәышҭаароуп” рҳәартә иҟазҵаз хаҭала Пушкини уи игәыԥи роуп. Убри агәыԥ иалан апоет Дельвиг, идекабристцәахаран иҟаз Киухельбекер, Пушьчин уҳәа убас аӡәырҩы. Усҟантәи аамҭазы Пушкин ипоезиатә гении қәнагала ахәшьара арҭахьан В. А. Жуковски, К. Н. Батиушков, Н. М. Карамзин, П. А. Виаземски реиԥш иҟаз ашәҟәыҩҩцәа аиҳабацәа рабиԥара иаҵанакуаз арҿиаҩцәа. Алицеи дышҭаз ауп Пушкин алитературатә ус аҟны архаикеи арутинеи ирҿагылаз алитературатә уаажәларра “Арзамас” ашҟа дышрыдыркылаз.
Алицеи аҵаҩцәа, иааидкылан аурыс ҿар зегьы, анырра ӷәӷәа рнаҭеит 1812 шықәсазтәи Аџьынџьтәылатә еибашьра Ду. Пушкин иҩыза алицеист И. Пушьчин ишиҩуаз ала Алицеи аԥсҭазаара адҳәалан “аурыс жәлар рыԥсҭазара аполитикатә епоха: иааигәахон 1812 шықәсазтәи адыд-мацәыс. Абарҭ ахҭысқәа ашьҭамҭа ӷәӷәа
анырҵеит ҳара ҳхәыҷра... Ҳара инаскьаагон агвардиа аполкқәа зегьы, избанзар урҭ Алицеи аԥхьа ииасны акәын ишцоз) урҭ анаацәырҵуаз аамҭазы ҳара есқьынгьы араҟа ҳаҟан, зны-зынла аклассқәа рыҟнытәгьы ҳдәылҵуан, аибашьцәа рымҩа ҳақәныҳәон, ҳазхылҵыз, нас иаадыруаз гәыдаҳкылон”.
Алицеи аҵаҩцәа рреволиуциа-патриоттә дунеихәаԥшышьақәа рырӷәӷәара аус иацхраауан, хыхь зыӡбахә ҳҳәаз Аџьынџьтәылатә еибашьра анеилга нахыс, зыԥсадгьыл ахь игьежьыз агусарцәа рполк Царское Село иахьгылазгьы. Пушкини, даҽа лицеистцәақәаки абри аполк аҟнытәи афицарцәа ԥхьагылаҩцәа рыҽрымардеит, ирҩызцәахеит. Аҵаҩцәа еиҳараӡак изыҿцаауаз П. Чаадаев иакәын, Пушкин ашьҭахь уи ажәеинраала бзиагьы ихьӡниҩылеит.
А. С. Пушкин раԥхьаӡатәи иҩымҭақәа Алицеи аҟны иҭрыжьуаз анапылаҩыратә журналқәа рыҟны ирнылозҭгьы, ашьҭахь ацентртә прессаҿгьы иаԥҵамҭақәа икьыԥхьуа далагеит. Раԥхьаӡатәи уи иажәеинраала “Аҩыза ажәеинраалаҩҩы иахь” () икьыԥхьит 1814 шықәсазы ажурнал  (“Европа ацҳаражәҳәаҩ”) аҟны.
А. С. Пушкин Алицеи аҟны аҵара иҵонаҵы 120 ажәеинраала инареиҳаны иаԥиҵеит. Урҭ ирныԥшуеит, Пушкин ҟасарыла иара иаԥхьа аурыс литература амаҵ зуаз апоетцәа рытрадициақәа шышьҭикаауаз, насгьы хәыҷы-хәыҷла исахьарку ажәа аҟазара аԥҵараҿы иара ихатәы мҩа алгара дшаҿызгьы. Апоет изы ари литературатә ҵаран, школк иаҩызаз аамҭан. Убасҟантәи Пушкин иажәеинраалақәа ирныԥшуеит хьӡи-ԥшеи змаз аурыс, иара убас аҳәаанырцәтәи апоетцәа дшырҿыԥшуаз, ӷәӷәала ишиныруаз. Усҟантәи аамҭазы Виссарион Белински Пушкин ирҿиамҭа аӡиас хәыҷқәа злало аӡиас ду иадикылеит. “Пушкин имуза иара иаԥхьа ицәырҵхьаз апоетцәа раԥҵамҭақәа ахаҳартә иаднакылеит, ирааӡеит, уимоу иаҳҳәар ҳалшоит, уи имуза закәанла иара иатәыз акы еиԥш иаднакылеит, нас шьҭахьҟа, адунеи ашҟа иархынҳәит иҿыцу, еиҭаку рҿиамҭак аҳасабала. Иҳәазар, егьышьақәырӷәӷәазар ауеит, Державини, Жуковскии, нас Батиушкови ыҟамызҭгьы, Пушкингьы дзыҟаломызт, уи урҭ дырҵаҩуп ҳәа”.
Аиашазы, арҭ хыхь зыӡбахә ҳәоу еиуеиԥшым апоетцәа рытрадициақәа анырра ӷәӷәа ҟарҵеит Пушкин ирҿиаратә еизҳазыӷьара амҩаҿы.
Пушкин поетк иаҳасабала иазхаҵараҿы акырӡа аҵанакуан 1815 шықәса ажьырныҳәамзазы, Царское Село аҟны Алицеиаҿ Пушкин
Г. Державин иҿаԥхьа дгыланы аԥышәара аниҭиуаз) иажәеинраала  (“Царское Село аҟынтәи агәалашәара”) дахьаԥхьаз. Алицеи аҟны иаарту аԥышәарақәа мҩаԥысуан. Уи зықәрахь инеихьаз Державингьы далахәын. “Ҳара ҳԥышәарақәа уи даара ддырааԥсеит, – иҩуан А. Пушкин, – ... Державин ихы инапы аҵыргәаны дтәан... Аурыс литературазы аԥышәара иалагаанӡа. Абри аамҭазы уи даалахҿыххеит, иблақәа аакәеицеиит, зынӡаск иҽааиҭеикит... Аҵыхәтәан сара снарԥхьеит. Сара Г. Державин иҟнытә ҩ-шьаҿак набжьаны сҩагылан сажәеинраала “Царское Село аҟнытәи агәалашәара” саԥхьеит... Державин дгәырӷьаҵәа дыҟан”.
“Царское Село аҟнытәи агәалашәара” патриоттә цәанырра ӷәӷәала иҩу ажәеинраалоуп. Араҟа апоет гәыхыҭхыҭрала 1812 шықәсазтәи Аџьынџьтәылатә еибашьра ақәҿиҭуеит атәымтәылатә мпыҵахалаҩцәа Урыстәыла ралцара уалуашарыла далацәажәоит, аурысқәа иаадырԥшыз афырхаҵара дахыҽхәоит. Ари ажәеинраалаҿ уаҩы илаԥш иҵашәоит Г. Державин, иара убас инеизакны аурыс классицизм анырра. Амала, абраҟа иазгәаҭатәуп Пушкин икалам иҵыҵыз егьырҭ ажәеинраалақәа жәпакы ишырныԥшуа Жуковскии Батиушкови ражәеинраалақәа рнырра.
А. С. Пушкин Алицеи аҟны аҵара аниҵоз аамҭазтәи иажәеинраалақәа ирныԥшуеит агражданатә моитивқәагьы.
Ажәеинраала “Лицини иахь” (, 1815) аҟны уи иҳәоит “сара исцәымӷуп атәра”, “сгәаҿы еилашуеит ахақәиҭра”. Ари ажәеинраала ахы, апоет алаҭын бызшәахьтә еиҭагоуп ҳәа аҵаиҩит ацензура алаԥш иҵамшәарц, хьаҳәа-ԥаҳәа арымҭарц азыҳәан, аха иара ахаҭа оригиналтә ҩымҭоуп, апоет идоуҳа, игәазыҳәара иаҿыҭбжьуп, ҳәарада. Уи Римтәи аԥсҭазаара асахьа аанарԥшуеит, аха Урыстәыла ишьагьуа иқәу атираниа ауп изқәыӡбо. Ари ажәеинраала иаанарԥшуеит апоет қәыԥш Радишьчев иреволиуциатә традициақәа дшырхьыԥшу, иагьшеихеиҳауа, иара убас адекабристцәа заатәи рграждантә лирика дахаҭарнакуп уҳәаргьы ауеит хымԥада.
Алицеи даналга ашьҭахь, А. С. Пушкин гәазыҳәара хаданы имаз арҿиаратә усура акәын, насгьы уи ӷәӷәала агәра ганы дыҟан ипоезиатә гәҭакы аперспеқтива шаиуз.
Абас ала, еиуеиԥшым аиаҵәақәа зкыдбыӷӷала изкыдыз аурыс поезиа ажәҩан азгылара иаҿын раԥхьаӡатәи зшәахәақәа ауаатәыҩса рахь меигӡарахда изыршәуаз, илашалашоз амра А. С. Пушкин ихаҿрала.
Петербургтәи апериод аантәи ауаҩытәыҩсатә (аграждантә) лирика. Апоема “Руслани Лиудмилеи”
Алицеи даналга ашьҭахь, 1817 шықәса рашәарамзазы А. С. Пушкин Петербургҟа диасуеит, уи уаҟа Адәныҟатәи аусқәа рколлегиаҿы “аколегиатә маӡаныҟәгаҩ” ҳәа амаҵауратә хьӡы ихҵаны аусура даладыргеит. Ҳәарас иаҭахузеи, рҿиаратә хәыцрала еиҵаҭәы иҟоу ауаҩ қәыԥш ачиновниктә маҵаура игәы изақәкуам. Ахақәиҭра бзиа избо апоет ганкахь ала аԥсҭазара ахаарақәа, қьафла аамҭахгара дазгәышьуеит, ус ала ихы егьымҩаԥигоит, даҽа ганкахьала уи ақтивла Петербургтәи ауаажәларра-литературатә усура ақтивла ихы алаирхәуеит.
1819 шықәсазы А. С. Пушкин  (“Алампа шьацԥшшәыла”) зыхьӡу, ҿыц ишьақәгылаз ауаажәларра далалеит. Ари имаӡаз адекабристтә организациа  (“Абзиаура ахеилак”) иалитературатә филиалын. Ари аорганизациа Пушкин иажәеинраалак аҟны дахцәажәоит “зых иақәиҭу амузақәа рхыҵакырҭа”, “Абзиабареи, ахақәиҭреи, нас аҩы бзиа избо афырхацәа реизарҭа аҭыԥ” ҳәа. Абраҟа иазгәаҭатәуп  аҟны ароль ӷәӷәа шынарыгӡоз Ф. Глинка, С. Трубецкои уҳәа даҽа декабристцәақәак.
А. С. Пушкин Петербург дынхон 1817–1820 шықәсқәа рыҩнуҵҟа. Ари адекабристцәа реилаҩынтра ианасакьаҳәымҭаз аамҭан. Ҵабыргуп, Пушкин официалла декабристтә организациак даламызт, аха адекабристцәеи иареи хаҭалагьы идеиаллагьы аиҩызаратә еимадарақәа рыбжьан. Усҟантәи аамҭазы адекабристтә идеологиа дара адекабристцәа рпоезиа аҟны аасҭа иаҳа иӷәӷәаны, иҟәыӷаны иааԥшит А. С. Пушкин иуаҩытәыҩсатә (играждантә) лирикаҿы.
1817 шықәсазы апоет иаԥиҵеит аода “Ахақәиҭра” (), уаҟа апоет инаигӡоит ареволиуционер ду Радишьчев заа икалам иҵыҵхьаз, иара абасҵәҟьа хыс измаз аода атрадициақәа, уи иҳәоит:
 
##􀃅􀃮􀃴􀃭􀃢􀃨􀃡􀀃􀃥􀃮􀀙􀃫􀃭􀃬􀃰􀀃􀃭􀃢􀃭􀃧􀃫􀃥􀃴􀃬􀃭􀀃􀃭􀃸􀃫􀃭􀃧􀃫􀃭􀀏
##􀃅􀃮􀃸􀃹􀃝􀃬􀃰􀀃􀃭􀃰􀃫􀃱􀃹􀃭􀃨􀃬􀃭􀀃􀃭􀀙􀃫􀃝􀃴􀃧􀃭􀃬􀃯􀃫􀃭􀃬􀃴􀃭􀃲􀃝 .
Ари аодаҿы апоет ииашаҵәҟьаны иааирԥшуеит Аџьынџьтәылатә еибашьра ашьҭахь ареақциатә мчқәа аҳра шыруа узырбо асахьа.
Апоет араҟа азакәандареи, ацәгьоуреи, ауаҩы атәра иҭацалара, ишьаҽра ахҭыс ҿаасҭақәа рықәӡбара мацараҿгьы даанҿасуам, уи ицәыригоит ихырҳагоу аполитикатә программагьы. Уи иахәҭаны иԥхьаӡоит, иақәнаиргоит закәанла, конституциала аҳәынҭқар имчра аиҵатәра. Ишдыру еиԥш, абри акәын заатәи адекабристтә организациақәа ирҭахызгьы.
Ишдыру еиԥш, XIX шаәышықәса алагамҭаз Урыстәылан аҳратәра азҵаара иақтуалтәыз социалтә проблеман. 1818 шықәсазы абри азҵаара иазкны Пушкин иаԥиҵеит ажәеинраала ҟаимаҭ “Ақыҭа” (). Ари ажәеинраала шьақәгылоуп ҩ-хәҭакны. Актәи ахәҭаҿы апоет ақалақь ԥсҭазаара амҽыӷрақәа дырԥырҵны, иԥсы ирҭынчырц азы ақыҭа аԥсабара ԥшӡа даҭаауеит. Уи дреигәырӷьоит уадаҩра злам, иҭынчу ақыҭа ԥсҭазаара, ачықьқәа ирыҵхәраа илеиуа иҟәындшәындуа акәарақәа, афҩы-хаа зхылҵуа аҭаҩаҿарақәа, шәҭы-какаҷла иқәҵоу адәқәа.
А. Пушкин иажәеинраала аҩбатәи ахәҭаҿы иаарԥшуп абри ақыҭа ԥсабара ԥшӡа афон аҿа еиҳагьы зыҿаасҭара алкааны иубо, ула ихыԥало аҳратәра асахьа. Апоет араҟа ицәыригоит контрастра ззеибауа асахьақәа, ақыҭа аԥсабара аԥшӡара иаҿагылоит асоциалтә залымдара, иччархәу, ицәаԥҽыгоу аҳратәра аҵас-қьабзқәа, ашьцылара бааԥсқәа. “Араҟа амалуаҩы ибнеикра ауаҩытәыҩса тәыс дҟанаҵеит, лабала ауаҩы иԥҟара – ԥгара зқәым закәанхеит” – иҳәоит апоет дгәынқьуа.
Урыстәыла аԥеиԥш лаша агәрагареи, апоет-ақәԥаҩ игәазыҳәарақәеи, иреволиуциа-патриоттә оптимизми ҟаимаҭла иаанарԥшуеит 1818 шықәсазы апоет ииҩыз “Чаадаев иахь” () зыхьӡу ажәеинраала.
Нас ҳгәыӷуа ҳазыԥшуп ҳара
Ахақәиҭра аминуҭ абара,
Арԥыс дзызгәаҟуа уи лара
Лбара аминуҭ дшазгәаҟуа еиԥш иара,
Ахақәиҭраз ҳара ҳашәуанаҵы,
Ахьӡ-аԥша ирызгәаҟуанаҵ ҳагәқәа,
Суа, ҳа ҳаԥсадгьыл иазаҳкып,
Зеӷьыҟам ҳгәы иҭоу нҳараҳкып,
Иаҳзаап уи, сҩыза, ихаҵа,
Аеҵә насыԥ бзиа нагӡа,
Ацәа иалҵып Урыстәыла зынӡа,
Ианырҵап ҳа ҳахьыӡқәа убри аҿы.
 
##􀀃􀀃􀀃􀀃􀀃􀃉􀃥􀃴􀀑􀀃􀃜􀀑􀀃􀃑􀃫􀃵􀃥􀃭
Ҳәарас иаҭахузеи, А. С. Пушкин иреволиуциатә жәеинраалақәа ркьыԥхьра, урҭ анҩыз аамҭазы аӡәгьы изыгәаӷьуамызт, аха урҭ усда-ҳәысда, ҭынхада апоет иҩырҭа астол иқәхомызт, напыла ихҩылааны ажәлар ирыладырҵәон, икьыԥхьыз аҩымҭақәа раасҭа гәахәарыла ирыдыркылон, урҭ ҿырҳәала ирҵон усҟантәи аамҭазы ипрогрессивтәны, ихырҳаганы ихәыцуаз Урыстәылан, адекабристцәа реизарақәа рыҟны урҭ ирыԥхьон, ирыладырҵәон аруаа рыҩнуҵҟа. Апоет арҭ иажәеинраалақәа анырра ӷәӷәа ҟарҵон Урыстәылан ареволиуциатә хәыцра аизҳазыӷьаразы.
Абарҭқәа рыла ауп ишалагаз апоети аҳәынҭқар ихатәымчреи хацәынмырха реиҿагылара. Алеқсандр Пушкин ахақәиҭреи, апоезиеи дырҳәынҭқарын, дрынцәан, Алеқсандр Романов иакәзар апоет иажәақәа рыла “амчра знапаҿы иҟоу, иԥсыҽу, насгьы ихԥароу, иҽырбо ах-паш, аусура (аџьа) иаӷоу. Аҳәынҭқар апоет ишәарҭоу уаҩуп ҳәа диԥхьаӡон, убри азыҳәан ауп иаарласны диԥыригарц зиӡбазгьы. Абар ари аҳәынҭқар игәҭакы лашьца зырҵабыргуа афақт: Ҽнак Царское Село апарк аҟны ианынеиааиуаз аамҭазы, аимператор Пушкин анкьатәи ирҵаҩы, Алицеи адиреқтор Енгельгардт ус иеиҳәеит: “Пушкин Сибраҟа дахгатәуп... Уаҩы иԥсахы ԥызжәаша ажәеинраалақәа рыла Урыстәыла зегьы илыкьит. Аҿар зегьы урҭ ҿырҳәала рҳәара иаҿуп”.
Пушкин Сибраҟа ахгара иқәымшәакәа даанхеит иҩызцәа рыцхыраарала. Аха, Алеқсандр актәи иприказ ала, зегьакоуп, Пушкин дахьырхәын, 1820 шықәсазы уи дахган Урыстәыла аладатәи арегионқәа рахь.
Пушкин алада иахгара ԥыҭк шыбжьаз, Алицеи аҟны аҵара аниҵоз зыҩра напы аиркхьаз апоема “Руслани Лиудмилеи” ҩны далгеит. Ари апоема асиужет ҿыцмызт. Уи аҩыза асиужетқәа жәытәнатә аахыс инарҭбааны акыр атәылақәа рфольклори рлитературеи рыҟны ирылаҵәаны иҟан. Жәабжьс иаҳәогьы, афырхаҵа гәымшәа, бзиа иибо аԥҳәызба аԥсы бааԥс зхоу шьоукы дытҟәаны дахьрымоу аҟнытә лхы дшақәиҭитәуа ауп. Абар, уи А. Пушкин ипоема аҟны ишаарԥшу.
Киев аҳ ду Владимир иԥҳа ԥшӡа Лиудмила хьӡи-ԥшеи змоу афырхаҵа Руслан хатәԥҳәысс дииҭоит. Ачара аан аҭаца алаԥшхырԥаҩ Черномор дымҵаирсуеит. Акыраамҭа данеимда, дангәамҵ, ааӡаб анихига ашьҭахь Руслан Черномор ибааш џьашьахә иԥшаауеит, дақәланы Черномор диабашьуеит, дагьаҵаирхоит, насгьы дызҿынҵәаауа бзиа иибо, иҳәаны изтәоу ибзиабаҩ дытҟәаны дызмаз иҟнытә лхы дақәиҭитәуеит.
Ари апоемаҿы, хыхьгьы ишаҳҳәахьоу еиԥш, асиужет акәым иҿыцу, араҟа иҿыцу асиужет аарԥшышьа ауп. Пушкин аус здиуло “ифырхаҵаратәу”, “уаҩ дзыцәшәаша” ахҭысқәа хәмаршақә, алаф рылхуа ауп дышрыхцәажәо, ишааирԥшуа. “Иҳараку” ажәабжь, “иҳараку” ахшыҩҵак, уи иааирԥшуеит “илаҟәу”, лафҵас иҳәоу стильла. Апоема зегьы аԥсҭазааразы изҩыдоу, илахҿыху агәаанагарақәа ирымҿхакуп. Пушкин араҟа аԥсҭазара аҵабырг, жәлар рҿаԥыцтә ҳәамҭақәа рсахьаркыратә принципқәа дрықәныҟәоит.
Аҳәынҭқарра аофициалтә реақциатә критика “Руслани Лиудмилеи” анхаҩы дымҽыӷӡа иаамысҭашәоу аристократцәа реизарҭаҿ иҩнашылара иадыркылеит, Урыстәылан ауаа ԥхьагылақәа рыгьагьарақәа ртәы ҳҳәозар, урҭ апоема гәахәарыла ирыдыркылеит. Апоема арецензентцәа аӡәы Пушкин заҵәык иоуп агагақәа ракәымкәа, зыԥсы ҭоу ауааа рхаҿсахьақәа ҳазҭызхыз иҳәеит.
Еиқәханы иҟоуп В. А. Жуковски ипатреҭ апоет ҿа Пушкин ҳамҭас ииҭаз, уи зықәрахь инеихьаз апоет абас еиԥш иҟоу ажәақәа аниҵеит: “Ииааиз аҵаҩы иахь, иаҵахаз арҵаҩы иҟнытә, уи ипоема “Руслани Лиудмилеи” ҩны даналгазтәи агәырӷьаратә мшы ду аҽны”. Ари ҟалеит 1820 шықәса хәажәкырамза ҩеижәа рзы. Абри анаҩс, мчыбжьык ашьҭахь ахарадҵаратә ус еиқәыршәахеит Пушкин иаԥиҵаз “иԥырхагоу ажәеинраалақәа” ирызкны, уи иагьахҟьеит аладаҟа апоет иахгара.
1820 шықәса лаҵарамза 6 рзы А. С. Пушкин Петербургынтәи Екатеринославҟа (уажәтәи Днепропетровск) амҩа дықәлеит. Уи уаҟа аладатәи аколонистцәа ркомитет анапхгаҩы, аинрал Инзов иҟны амаҵаура далагар акәын. Пушкин иԥсҭазаараҿтәи ари апериод ҿыц мҩасуан 1826 шықәсанӡа.
Пушкин Екатеринослав дахьнеиз, Днепр дҭалан иҽахьикәабаз, ахьҭа илалан дычмазаҩхеит. Ачымазаҩ Пушкин имала баша қәацәк аҟны дышьҭан. Убри аамҭазы уи диҭааит Петербургынтәи Кавказҟа ицоз, апоет иҩыза ду, Аџьынџьтәылатә еибашьра ду афырхаҵа, аинрал Н. Н. Раевски иԥа Николаи. Раевски иҟаиҵаз аҳәарала, аинрал Инзов Пушкин иҽихәышәтәырц азы Кавказҟа ацара азин
ииҭеит. Пушкин Раевскиаа дрыцны, ҩымз Пиатигорск иԥсы ишьон. Нас Раевскиаагьы иаргьы Ҟрымтәи Аханра ажәытәтәи аҳҭнықалақь Бахчисараи рбеит, игәарҭеит иара убас XVI ашәышықәсаз идыргылаз Ахан иаҳҭны.
Пушкин Кавкази Ҟрыми рҭоурыхтә баҟақәеи, рҭыԥ ԥшӡарақәеи гәаҭо дныҟәонаҵы аинрал Инзов иусбарҭа аканцелиариа Екатеринославнтәи Кишиниовҟа ииаргеит. Убри аҟнытә 1820 шықәса цәыббрамза 21 рзы апоет Кишиниов днеит, уаҟа дагьынхеит 1823 шықәса ԥхынгәымзанӡа. Усҟан Кишиниов адекабристцәа рацәаҩын. Араҟа амаҵаураҿы иҟан маӡалатәи ауаажәларра алахәылацәа: аинрал М. Орлов, апоет В. Раевски уҳәа убас аӡәырҩы. Пушкин урҭ дрымадан, ҷыдала аиҩызара бзиа рыбжьан В. Раевскии иареи. Араҟа Пушкин дидырит Аладатәи адекабристцәа рнапхгаҩы П. Пестель. Уи иҟны иман аполитикатә ҟазшьа змаз ацәажәара. Убри ацәажәара ашьҭахь Пушкин абас еиԥш алкаа ҟаиҵоит: “Пестель даара аоригиналра зныԥшуа ахәыцыҩцәа дыруаӡәкуп”. Пушкин убасҟан Киевтәи агуберниа ақыҭа Каменка аҟны адекабрист В. Давидовгьы диҭааит. Уаҟа ныҳәак азы еизазшәа ажәабжь рышьҭит, аха иззеизаҵәҟьаз маӡалатәи ауаажәларра алахәылацәа реилацәажәара амҩаԥгаразы акәын. Аха иазгәаҭатәуп, адекабристцәа маӡалатәи ауаажәларра шыҟаз аӡбахә Пушкин ишиарымҳәоз. Урҭ ирҭахымызт абаҩхатәра ду злаз апоет ашәарҭара дҭадыргылар.
1823 шықәса ԥхынгәымзазы Пушкин Кишиниовнтәи Одессаҟа диаргеит, Новороссииск аинрал-губернатор аграф Михаил Воронцов иҟны амаҵуразы. Аха апоети аинрал-губернатор хамаԥагьеи аханатә реизыҟазаашьа зҽеимхеит. Аинрал-губернатор М. Воронцов Пушкин иҟны аофициалтә биурократиатә еизыҟазаашьа ааирԥшит, Пушкин иакәзар, аинрал-губернатор дкылзыблаауаз аепиграммақәа ихьӡниҩыло далагеит.
А. Пушкини Михаил Воронцови реизыҟазаашьақәа иаҳа-иаҳа еицәахо иалагеит. Аҵыхәтәантәи аиҳабыра рыҟны инеиқәырццакны Пушкин изы ашшыԥхьыӡқәа наишьҭуа далагеит, аҵыхәтәан игәҭакы наигӡеит абасала: Апоет Одессантәи дызхылҵыз рҭыӡҭыԥ ахь ақыҭа Михаиловское ашҟа (Псковтәи агуберниа) аҭыԥантәи анапхгара рышьклаԥшра иҭаны дахыргеит.
1824 шықәса нанҳәамза 9 рзы Пушкин Михаиловское днеит. Уаҟа иаби иани иԥылеит. А. Пушкин ихымҩаԥгашьа игәаԥхомызт иаб, дыхьшәашәаӡа, аҽԥныҳәақәа рацәаны ииҭо далагеит. Ҽаҩраҭагалара анҵәамҭазы апоет иани иаби Михаиловское аанрыжьит. Пушкини уи бзиа иибоз иааӡаҩы (иаӡӡеи) Арина Радионовнеи рымала еизынхеит.
Араҟа Пушкин еиҳагьы иааигәаны иҵо, еиликаауа далагеит
жәлар рҿаԥыцтә беиара, анхацәа рыбзазашьа, лассы-лассы ажәлар дрыниалон, аиармаркақәа (ахәаахәҭратә ныҳәақәа) рахь днеиуан... Иара убри аамҭазы Пушкин даԥхьоит ирацәаны, ҿыц иҭыҵуа ашәҟәқәеи ажурналқәеи Петербургнтәи иашьа изааишьҭуа акы бжьаижьуам зегьы ҟасарыла илаԥш иҵигоит.
Абасала А. Пушкин хәышықәса инареиҳаны дахганы дыҟан, абри аамҭа аҩнуҵҟала иааигәаны идырит Аладатәи Урыстәыла, Кавказ, Ҟрым, Молдавтәыла, Украина, идырит ажәларқәа ирхыргаз рҭоурых, рыбзазашьа, рҿаԥыцтә рҿиамҭақәа, абарҭқәа зегьы рыбзоурала иаԥиҵеит асахьаркыратә рҿиамҭа ҟаимаҭқәа.
Апоет дахганы даныҟаз иреволиуциатә гәазыҳәарақәа еиҳагьы иӷәӷәахеит. Ари рыхҟьеит аладахьтәи адекабристцәеи иареи реиҿцаара, ахақәиҭра аӡбахә ала реицәажәарақәа. Абарҭ аицәажәарақәа рҵакы бзианы уаҩы ибоит 1821 шықәсазы апоет иҩыз ажәеинраала “В. Л. Давидов иахь” аҟны. Уаҟа апоет агәыӷра имоуп иаарласны Урыстәылан ареволиуциатә фырҭын ҟалап ҳәа. Иара убри ашықәсан Пушкин иҩит ажәеинраала “Аҟама” (). Араҟа Пушкин “Аҟама” ирҽхәоит атираниа иаҿагыланы ақәԥаразы иахьбџьару азы. Ареволиуциатә мотивқәа рныԥшуеит Бырзентәылатәи бџьаршьҭыхрала ақәгыларақәа ирызку алирикатә ԥҵамҭақәа, нас иара убри 1821 шықәсазы иаԥиҵаз инеиҵыху ажәеинраала “Наполеон”. Дахганы дахьыҟаз Пушкин апоемақәа “Кавказтәи атҟәа” (), “Аишьцәа-абрагьцәа” (), “Бахчисараитәи аӡыԥа” (), нас “Ацыганцәа” (). Абарҭ апоемақәа аладатәи апоемақәа ҳәа ирышьҭоуп, избанзар урҭ ҩуп апоет Урыстәыла аладатәи арегионқәа рыҟны даныҟаз аамҭазы, насгьы урҭ иаадырԥшуа аладатәи аԥсҭазаара ауп.
Аладахьтәи апоемақәа етап ҿыцуп Пушкин иидеиа-рҿиаратә еизҳазыӷьараҿгьы, инеизакны аурыс литератураҿгьы. Араҟа Пушкин дцәырҵит аурыс литератураҿы ипрогрессивтәу аромантизм дашьаҭаркҩны. Иазгәаҭатәуп Пушкин иромантизм ахатә ҷыдарақәа шамазгьы. Уи иромантизм иӷәӷәаны ианыԥшуан ареалисттә тенденциақәа.
Пушкин аладахьтәи ипоемақәа рыҟны ицәырҵуа аромантизм аклассицизм иаҿагылоит, иара убас, Жуковски иромантизм излеиԥшымгьы рацәоуп, иара убри аамҭазы Баирон иромантикатә методгьы иацәыхароуп.
“Кавказтәи атҟәа” (, 1820–1821) Пушкин аладахьтәи ипоемақәа рыҟнытә раԥхьаӡа иаԥиҵаз ҩымҭоуп. Ари аепикатә жанр иаҵанакуа рҿиамҭоуп. Уи аҷыдарақәа иреиуоуп ианыԥшуа алиризм, иалоу афырхацәа рыҩнуҵҟатәи руалуашарақәа. Ажәакала, ари лиро-епикатә поемоуп.
Иазгәаҭатәуп даҽа ҭагылазаашьакгьы. Аклассицисттә поемеи,
аепопеиеи рыҟны, ԥҟарак аҳасабала, иалоу афырхацәа аҭоурых иадыруа ҳәынҭқарцәоуп, ԥсҳацәоуп, ар ирхадацәоуп, ҳәынҭқарратә усзуҩцәа дуқәоуп. Кавказтәи атҟәа итәы ҳҳәозар дуаҩ хархьуп. Уи ихаҿрала апоет иааирԥшыр иҭахын XIX ашәышықәсазтәи Урыстәыла аҿар рзы иҟазшьарбагаз ахаҭашьақәа, ахымҩаԥгашьақәа. Абри, автор ахьӡҵәҟьагьы зимҭаз арԥыс, ицәымӷуп ацивилизациа злоу ауаажәларра ҳәа изышьҭоу ахеилак аҩнуҵҟа аҳра зуа амцҳәара, хаҳара злам амшгарақәа, ақьафурақәа, зегьы дрықәыӡбоит, нас аҳҭнықалақь агьагьара “ҳарак” ааныжьны даауеит Кавказҟа, абраҟа, аԥсабара ԥшӡа аҩнуҵҟа, ҽраԥшра дук иашьҭам ашьхауаа рыбзазара мариа рыцеиҩшаны, ахақәиҭра иԥшаарц (иоурц) азы.
Кавказтәи атҟәа ихаҿсахьаҿы, уи ихаҭашьақәа рыҟны Пушкин ииашан иааирԥшуеит адекабристцәа цәырҵаанӡатәи Урыстәыла аҿар итиптәу рҟазшьақәа, урҭ аҟазшьақәа ирылукаартә иҟоу ахақәиҭра абзиабара аԥхьа инаргыланы. Амала, иаҳхаҳмыршҭыроуп Кавказтәи атҟәа аромантикатә ҟазшьақәагьы шицәтәымым. Кавказтәи атҟәа иҭахрақәа, иҩнуҵҟатәи ицәалашәарақәа бзиан ирныԥшуеит абарҭ ажәақәа:
Ахақәиҭра! ари адунеиаҿ,
Уараӡәзаҵәык дузгәышьуан,
Уара дузхьуан.
Аха ари афырхаҵа Кавказгьы имоуит ахақәиҭра. Уимоу, ачерқьезцәа дытҟәангьы дыргеит, иҟаларын дытҟәаны дшыҟаз иԥсы ихыҵыргьы, ачерқьез ԥҳәызба ихы дақәиҭылымтәызҭгьы.
Ачерқьез ԥҳәызбагьы араҟа даарԥшуп ахақәиҭра бзиа избо, ауаҩ игәыбылра злоу уаҩны. Абри лхаҿсахьа аԥҵарала Пушкин иааирԥшит кавказаа рыҩнуҵҟа аурысқәа рҩызара зҭахыз, згәы рзыбылуаз ауаагьы шыҟаз. Ачерқьез ԥҳәызба аурысцәа лцәымӷӡам, уимоу уи илҭахуп аурыс тҟәа ихаҭара лынасыԥ адылҳәаларгьы, уи илцәымӷуп ауаҩ имч мырхәакәан иуаҩра, ихаҭара иаӷрагыло, дхьызҳәо, ишакәым ала изныҟәо зегьы, милаҭс изеиуазаалакгьы. Ачерқьез ԥҳәызба атҟәа иалҳәоит: лаби лашьеи лара илҭахым малуаҩык хатә ԥҳәысс дирҭарц шырҭаху, лара лакәзар иара атҟәа бзиа дшылбо, насгьы иара убасҵәҟьа атҟәа иццара, ицбналара дшазыхиоу. Аха аԥҳәызба еилылкаауеит атҟәа лара бзиа дшимбо. Егьа убас иҟазаргьы, лара атҟәа ихы дақәиҭылтәит. Атҟәа иԥсадгьыл ашҟа дхынҳәуеит, аԥҳәызба “иаахәоу” ахаҵа иԥҳәысра аҵкыс аҽшьра еиӷьылшьеит. Аҩымҭа излаанарԥшуа ала Кавказгьы ахақәиҭра иатәыламзаап, араҟагьы аҳра руан адеспоттә ԥҟарақәеи, ашьцыларақәеи.
Ишаабо еиԥш, апоема афырхацәа хадақәа аҩыџьагьы ахақәиҭра иашьҭан. Аӡәы ахақәиҭра иоурц азы Урыстәыла аҳҭнықалақь аҟнытә Кавказҟа дааит, егьи ахақәиҭра лоурц азы Урыстәылаҟа
дцар лҭахын. Аха, ҳақла ҳцәажәозар, ауаҩытәыҩса аҩыџьарагьы игәы дадыргоит, игәыхәтәы дахьырыгӡаӡом. Абри ауп апоема иҳанаҳәо ахшыҩҵак. Аҩымҭа аԥҵоуп ареволиуциатә романтизм ҳәа изышьҭоу аметод ала, насгьы уи ахы инаркны аҵыхәанӡа апротестанттә доуҳа иамҽхакуп.
Абарҭқәа зегьы рыцәтәымын “аорҭодоксалтә классицизми”, В. А. Жуковски иромантизми. В. Жуковски аконсервативтә-религиатә (динхаҵаратә) идеиақәа ажәлар ирылаирҵәозҭгьы, ирылаиҳәозҭгьы, Пушкин ахақәиҭреи, ажәларқәа реиҩызареи ашәа рзиҳәон.
Пушкин идимкылт, дыриааит Баирон имрагыларатә поемақәа ирныԥшуа абстракттә романтизмгьы, иаҩырҟьацәоу аиндивидуализмгьы. Баирон ифырхацәа зеиԥш дыҟам, алакәцәа зхоу, маӡала иҭәу, ибунтарцәоу титанцәазар, Пушкин ифырхацәа иреалтәу, илахҿыху, иԥсҭазааратәу уаауп) иаҳа иконкреттәуп, еиуеиԥшым ауаажәларрақәа рзы иҟазшьарбагоу аԥсҭазааратә хаҭашьақәа рымоуп. Ари иаанаго Пушкин иромантизм аҟны иаҳа иӷәӷәаны иаарԥшуп ареалисттә мчхара, ареалисттә цәқәырԥа, аԥсҭазааратә ҵабырг азы итиптәу ацәырҵрақәа реалисттә методла раарԥшра аҽазышәара ҳәа ауп.
Абраҟа иазгәаҭатәуп даҽа ҭагылазаашьакгьы. Пушкин Баирон иаасҭа аобиеқтивтә ҵабырг аарԥшра, аепикатә ган иаҳа аҭыԥ нарҭбааны иаиҭеит. Машәыршақә имҳәаӡеит В. Г. Белински, Пушкин зыӡбахә ҳамоу ифырхаҵа иашаҵәҟьа Кавказтәи атҟәа иакәӡам, Кавказ ауп ҳәа.
Кавказ азы ажәытәгьы ирыҩуан аурыс шәҟәыҩҩцәа, аха шамахамзар ирлас-ырласны ирыҩуамызт, ирыҩуазгьы рыҩуан иԥсыҽны, убри аҟнытә урҭ ирыҩуаз аԥхьаҩцәа руаажәларра цқьа рылаԥш иҵашәомызт. Кавказ алитератураҿы иаазырԥшыз А. С. Пушкин иоуп. В. Г. Белински ишиҩуала “Кавказ ахаҿсахьа дуи, уи иқәынхо ауаа гәымшәақәеи, раԥхьаӡа ианыԥшит аурыс поезиа, ашьҭахь, раԥхьаӡа акәны Пушкин ипоема ала аурыс уаажәларра ирдыруеит уаанӡа акыраамҭа Урыстәыла бџьарла иадыруаз Кавказ. Пушкин имуза ақәныҳәазшәа иҟоуп акыраамҭа уажәы аԥхьа ииашаҵәҟьаны иҟаз Урыстәылеи ари Атәылаҿацәи реиуара”.
Абасала, Пушкин “иааиртит” ахақәиҭра бзиа избоз, иара иаамҭазтәи афырхаҵа, иара убас, аурыс литературазы уаанӡа идырмыз Кавказ – еилашуа аԥсҭазаареи ахақәиҭреи, аԥшӡареи, нас апоезиеи рџьанаҭ тәыла. Апоема “Кавазтәи атҟәа” аԥхьаҩ дампыҵанахалон, иара убас атема, нас ажанр рҿыцрала, зеиԥшыҟам абжьы хаа зхоу ажәеинраалала, исахьарку, нас имариоу, еихышәшәо поезиатә стильла, имариоу бызшәала. Абарҭқәа зегьы рыла, зыӡбахә ҳамоу Пушкин ипоема аепоха ҷыда ҟанаҵеит аурыс литератураҿы. Уи хыԥхьаӡара
рацәала аҿыԥшыҩцәа бзиақәеи, аепигонцәеи аиуит. Ари аҭагызаашььагьы апоема асахьаркыратә хаҭабзиара аҳаракыра шьақәзырӷәӷәо фақтуп.
1821–1822 шықәсқәа рзы Пушкин аҩра даҿын Волга аԥшаҳәаҿтәи абрагьцәа рыхҭысқәеи рыԥсҭазаареи аазырԥшраны иҟаз апоема. Рыцҳарас иҟалаз, ари апоема ацыԥҵәахак ада зегьы ибылит автор. (Иҟалап ари уаҩ илахь еиқәызҵаша афақт ацензуратә ҭагылазаашьа бааԥсқәа ирыхҟьазаргьы). Еиқәхаз, икьыԥхьыз, ари апоема ацыԥҵәаха “Аишьцәа абрагьцәа” () ахьӡуп. Ари апоема ацыԥҵәахаҿы Пушкин цәанырра ӷәӷәала ррыцҳарақәа рыцеиҩша ҩыџьа аишьцәа рсахьа ҭихуеит. Урҭ шыхәыҷқәаз аҳратәра иарҿиаз амамзаара, агәаҟра, амлакра, арыцҳара рхыргеит. Ианрызҳа, абрагьра занааҭс ишьҭырхын, иҭахеит.
1823 шықәсазы ҭагалан Пушкин аромантикатә поема “Бахчисараитәи аӡыԥа” () ҩны далгеит. Уи асиужет ҵаҵӷәыс иоуит Ҟрымтәи Ахан-Гиреи итҟәаны иааргаз аполиак ԥҳәыс Мариа ихы ихашҭыртә еиԥш бзиа дшибаз аӡбахә зҳәо Ҟрымтәи алагенда. Ахан-Гиреи иҳәсақәа аӡәы дқырҭуан, Зарема лыхьӡын. Уи Мариа длызгәаан Гиреи дихыбааны лвартәа (Мариа) дылшьуеит. Гиреи иакәзар, Зарема дишьуеит, дызҿынҵәаауа бзиа иибоз Мариа лгәуалашәара ахьӡала амармалташь шкәакәа иалху абаҟа – “Бахчисараитәи аӡыԥа” иргылоит.
Аромантикатә сахьаркыратә метод аԥсыҽра Пушкин заа игәеиҭеит, дагьаиааит. Абри аганахь ала аинтерес аҵоуп апоет аҵыхәтәантәи иладатә поема “Ациганцәа” (, 1824). Ари аҩымҭаҿы иаарԥшу аҭагылазаашьеи, уи афырхаҵа хада Алекои “Кавказтәи атҟәа” злаугәаладыршәо рацәоуп. Аха Алеко Кавказтәи атҟәа дахьиеиԥшқәамгьы ыҟоуп. Алеко ақалақь ԥсҭазаара анынижь ашьҭахь, инкыдгәгәало иныҟәоз ациганцәа рқьалаҿы дзызгәышьуаз, зыхиақәиҭыз, имариаз, ихааз аԥсҭазара агьама ибеит, ациган ҭыԥҳа лыбзиабара иашаҵәҟьагьы даниеит.
Азныказы Алеко ахақәиҭра бзиа избо романтикатә фырхаҵан ҳҿаԥхьа даацәырҵуеит, аха анаҩстәи апоема ахҭысқәа рҟны аегоизми адеспоттә ҟазшьеи ааирԥшуеит. Земфира даҽа арԥыск бзиа данылбалакь, Алеко Земфира лыԥсҭазара далихуеит. Ишаабо еиԥш, Алеко ахақәиҭра ихазы мацара акәзаарын изиҭахыз. Уи Земфира длыхәаԥшуеит зин змам тәык, иара дызқәиҭу, агәахәара изҭо маҭәарк аҳасабала. Алеко игәаанагарала аԥҳәыс азин лымаӡам иара игәахәара импыҵылхыр, аҷкәын иакәзар лара аԥсҭазара лымихыргьы ауазаап. Алеко ациганцәа рқьалаҿ иааигеит, иара заа ицәымыӷхахьаз, дызҿагылахьаз, инижьыз, аҳҭнықалақь “ацивилизациатә гьагьара” аҟны аҳра зуаз аегоизми адеспотизми.
Апоема алагамҭаҿы автор Алеко дцәыригоит ахақәиҭра бзиа избо романтикатә фырхаҵаны, аха ашьҭахь уи иромантикатә сабрада иҿихуеит, еилыхаха иааирԥшуеит уи иегоисттә ԥсабара. Апоемаҿы, Баирон Амрагыларахьтәи ипоемақәа рыҟны ишыҟаз еиԥш, афырхаҵа – аиндивидуалист иакәым автор исимпатиақәа зыдҵоу, араҟа ахьӡ-аԥша иаԥсаны иԥхьаӡоуп, автор исимпатиақәагьы рызкуп ахақәиҭра бзиа избо ациганцәа рқьала иҩнанхо аколлеқтив.
Апоема “Ациганцәа” аҟны Пушкин аромантизм изқәа аиарханы ареализм амҩа данылеит.
Атрагедиа “Борис Годунов” А. С. Пушкин аҩра далагеит ақыҭа Михаиловское аҟны 1824 шықәсазы, дагьалгеит 1825 шықәса абҵара мзазы. Ари аҩымҭаҿы иаарԥшуп “аилаҩынтра аамҭа” ҳәа изышьҭаз XVI–XVII ашәышықәсақәа рҽеиҩшамҭазы Урыстәылан иҟалаз адраматә хҭысқәа.
Пушкин ари атрагедиа аҩра далагаанӡа иҭиҵааит аурыс шықәсынҵақәа, иара убас адокументтә материалқәа жәпакы. Абраҟа иазгәаҭатәуп Пушкин ҷыдала ишҭиҵааз 1824 шықәсазы иҭыҵыз Н. Карамзин икалам иҵихыз “Урыстәыла аҳәынҭқарра аҭоурых” ажәабатәии ажәеизатәии атомқәа. Абарҭ атомқәа рыҟны Н. Карамзин инҭкааны иааирԥшуан Борис Годунов иаамҭа. “Ахҭысқәа еилыкка рымҩаԥысшьа аарԥшраҿы” Пушкин, иара ишигәалаиршәоз ала, Карамзин ишьҭра дхыланы дахьцазгьы илнаршеит. Аха, абраҟа игәынкылатәуп ҭагылазаашьак, Пушкин Карамзин иусумҭа “Урыстәыла Аҳәынҭқарра аҭоурых” аҟнытә ихы иаирхәаз аҭоурыхтә фақтқәа роуп, иаахҵәаны мап рцәикит апоет-аҭоурыхҩҩы Н. Карамзин имонархист-динхаҵаратә концепциақәа.
Н. Карамзин иаԥиҵаз аҭоурых аҟны ишаарԥшу ала, Борис Годунов итрагедиа зегьы зыхҟьаз Урыстәыла Аҳәынҭқарҭыԥ ҳақла иааникылац зыхәҭаз, макьана ихәыҷыз Дмитри дахьишьыз ауп. Абри аҟнытәи, Борис Годунов Анцәа дизыӷьашкны дыҟоуп, Анцәа дизгәааны дыҟоуп, нас дагьахьирхәит. Ари Пушкин итрагедиа атәы ҳҳәозар, Борис иуахҭа аӡбит асоциалтә қәԥара алҵшәа “ажәлар ргәаанагара”. Пушкин иаԥҵамҭаҿы ифырхаҵаны, аҭоурых аҟны зегьы реиҳа иӷәӷәоу, зегь зымчу, изыӡбо фырхаҵан иаарԥшуп ажәлар. Борис Анцәа илахь ахьиоуз азыҳәан ауп дзаҵахаз ҳәа апоет-аҭоурыхҩҩы Н. Карамзин иааирԥшуа акоцепциа Пушкин зынӡаск изқәа аиаирхеит ихахьгьы иааимгаӡеит.
Ажәлари аҳәынҭқари реизыҟазаашьа ауп “Борис Годунов” проблема хадас иамоу. Пушкин игәаанагарала аҭоурыхтә хҭысқәа
рыӡбараҿы зегь зыӡбаша ароль аанызкыло ажәлар роуп, зҵаарас иҟоу зегьы рыӡбара ажәлар роуп изымчу, хазы игоу ахаҭарақәа ирыгу-ирыбзоуи ракәӡам, урҭ ирылшом аҭоурыхтә еизҳазыӷьара алахьынҵа шьаҭанкыла, инагӡаны аӡбара. Ҿырԥштәыс иаагар ҳалшоит Борис Годунов иҵкыс, сара соуп Дырмит ҳәа амц зҳәаз ииаира азҵаатәы. Араҟа Борис иҵкыс Дмитри дахьиааиз уи Борис иаҵкыс дҳаракуп ҳәа акәӡам иаанаго. Иашала ҳцәажәозар, Пушкин иаԥҵамҭаҿы Амц-Дмитри даарԥшуп иҟәышым авантиуристны, Годунов иакәзар дцәыргоуп иҟәыӷоу, аԥышәа змоу ҳәынҭқарратә усзуҩны.
Амц-Дмитри Борис Годунов дизаҵархаӡомызт, уи “ижәладаз аҳәынҭқар” ажәла дуқәа змаз абоиарцәа дшырзаҵамырхаз еиԥш, Борис Годунов дыриааиуан ареақционер боиарцәа бџьаршьҭыхрала рықәгыларақәагьы, атәымтәылатә интервентцәа зцырхырааны иабашьыз ацәгьацәыԥхамшьа Лже-Дмитригьы (Амц-Дмитригьы”), аха урҭ зегьы реиҳа ишәарҭоу, иӷәӷәоу амч – ажәлар рхы иадырхәоит. Иарбан социалтә гәыԥзаалак, дарбан хаҭаразаалак (уаҩызаалак) рҽазыршәон абри зегь зымчу ажәлар рымч рыдгылартә ахымҩаԥгара.
Амц-Дмитри ажәлар агәыӷрақәа рацәаны ириҭеит. Анхацәа ргәыԥскьара иахҟьаны агәра ргеит, Борис ихаан ишьақәыргылаз аршәара, ахьырхәра, агәымбылџьбарара, ашәахтә, аџьамыӷәа, амлакра уҳәа зычҳара цәгьаз зегьы аҳәынҭқар ҿыц ицҟьа-шәҟьа иқәиҵап ҳәа, Лже-Дмитри “рыцҳашьаратә блала ауаа ӷарцәа, ауаа хархьқәа дрыхәаԥшып” ҳәа. Убри азыноуп ажәлар Лже-Дмитри изидгылаз.
Адунеитә литертураҿы “Борис Годунов” раԥхьаӡатәи социалтә трагедиоуп, зыҟны аԥсадгьыл аразҟы ажәлар рмассақәа ирыӡбауа. Ари Пушкин итрагедиа аидеиатә ҵакы ҵаула шамоу аҳәоит, иазгәаҭатәуп ҳзыхцәажәо аԥҵамҭа сахьаркыралагьы ишыҳараку, излаҿыцу шырацәоу.
Пушкин ихаҭа итрагедиа “романтикатә ҩымҭаҵәҟьоуп” иҳәеит,
аха ари иаанаго “реалисттә” ҩымҭаҵәҟьоуп ҳәа акәын. Усҟан атермин “ареализм” алитератураҭҵаараҿы ахархәара амоуцызт. Пушкин иҩымҭа иасахьаркыратә принципны иҟаиҵеит ареализм, аԥсҭазааратә ҵабырг иашаны аарԥшра ҟаиҵеит зеиӷьыҟам сахьаркыратә принципны. Ари асахьаркыратә принцип зегь раԥхьаӡагьы ихы иаирхәеит ахаҿсахьақәа раԥҵара аан. Аклассицист пиесақәа рыҟны аперсонажцәа иҩабџьаӡа иҟаз схемақәазҭгьы, дарбанзаалак ицәгьаз, ма ибзиаз хаҭашьак ааирԥшуазҭгьы, иаҳҳәап Молиер иперсонаж акаҷбеи, дкаҷбеи мацароуп.
Пушкин итрагедиа атәы ҳҳәозар, уараҟа Борис Годунов дысхемам, уи еиуеиԥшым аҟазшьақәа имоуп: Урыстәыла аҳәынҭқар иҭыԥ нызкылашаз ауаҩы дишьит, дуаҩшьҩуп, ддеспотуп, аха убри инаваргыланы уи иҟәыӷоу ҳәынҭқарратә усзуҩуп, насгьы игәцаракҩу
абуп. Иара абас ауп егьырҭ апиеса иалоу аперсожцәагьы шҭихуа автор, рҟазшьақәа ааирԥшуеит инарҵауланы, ган рацәала, реалист ҵасла, асоциал-ԥсихологиатә ҵабыргра рныԥшуа.
Ари апиесаҿы Пушкин “х-еизакрак рзакәангьы” еилеигеит, уи араҟагьы ановаторра ааирԥшит. Атрагедиа “Борис Годунов” аҟны иҟоу ахҭысқәа быжьшықәса инареиҳаны имҩаԥысуеит (159в–1605), насгьы ахҭысқәа аклассицисттә пиесақәа рыҟны еиԥш џьарак имҩаԥысуам, урҭ аабоит Москва Ашҭа ҟаԥшь аҟны, Чудовотәи амонастыр аҟны, Новгород-Северски азааигәаратәи адәеиужьраҿы, ар рлагер аҟны, Литва аҳәааҿтәи ахәаахәҭырҭаҿы, Польша Мнишек иҟәарчбаагәараҿы. Ари аҩымҭа аԥҵоуп хә-стопак змоу иамбла, џьара-џьара прозала, иамоуп атрагедиа 23 сцена, арҭқәа зегьы ашәҟәыҩҩы инарҭбааны аԥсҭазара аарԥшра алшара ирҭон.
Абасала Пушкин аурыс драматургиа ҿазҳәоз аклассицизми аромантизми рдогмақәа ирҭигеит, иагьаԥиҵеит ареалисттә трагедиа, уаҟа ииашаны иааирԥшит аҭоурыхтә ҵабырг, ауаажәларратә ԥсҭазаараҿы иҟаз аибарххарақәеи аиҿагыларақәеи, иааирԥшит аҭоурых аҟны ажәлар иааныркыло ароль. Ари раԥхьаӡатәи ҭоурыхтә трагедиаҵәҟьан аурыс, иара убас адунеитә сахьаркыратә литератураҿы.
Петербурги Аладахьтәи Урыстәылеи адекабристцәа абџьар шьҭыхрыла аҳәынҭқар дахырҳәарц ианықәгылаз аамҭазы Пушкин дахганы дыҟан. Ақәгылара аҵахареи, уи иалахәыз иҩызцәа рлахьынҵеи гәыҵхас имоуп, апоет иҭахуп Петербург иҟалақәаз цқьа еиликаарц, аха дахьахгоу аҭыԥ ааныжьра азин имам. Аҳәынҭқарра ахадараҿы игылаз агәра ргеит Пушкин маӡалатәи уаажәларрак дшаламыз, аха урҭ ирдыруан уи иреволиуциатә жәеинраалақәа рыла адекабристцәа руалуашараҿы ароль ду шынаигӡоз – убри аҟнытә Урыстәыла аимператор ҿыц Николаи  иӡбит Пушкин ма ӷәӷәала дахьирхәырц, мамзаргьы иара иреақциатә политика аҳәатәы дахымԥо дҟаиҵарц.
1826 шықәса цәыббрамзазы Пушкин Москва Аҳәынҭқар иҟны днаргеит. Николаи  ԥхынҷкәын (декабр) 14 рзы Петербург уҟазҭгьы ухы шԥамҩаԥугарыз ҳәа азҵаара аныҟаиҵа, апоет гәымшәарыла, насгьы гәаартыла аҭак ҟаиҵеит: “Сықәгылон ибунтыз ргәаран”. Аҳәынҭқар апоет гәаартыла аҭак ахьыҟаиҵаз игәаԥхазшәа ҟаиҵеит, абык иеиԥш ианаижьызшәа асцена дыхәмарит. Аимператор хԥара апоет зегьы “ианажьны” “ахақәиҭра” ԥсҭазара ииҭеит. Насгьы
Пушкин ацензура дахьазашшуаз аҟнытә аҳәынҭқар ихаҭа сара суцензорхоит ҳәа иеиҳәеит. Аиашаҵәҟьа ҳҳәозар, уи III Аҟәшеи, нас ажандармцәа ршеф Бенкендорфи ирыдиҵеит Пушкин дкылкаан ихылаԥшларц. Пушкин иаарласны инырит Аҳәынҭқар изеиҿикааз “алԥхеи агәцаракреи”. Уи нахыс Николаи актәи изин имамкәа акы акьыԥхьра акәым, ашьаҿа аихгарагьы азин имамызт.
Абри аамҭа хьанҭа аан апоет ӷәӷәала дазхәыцит ауаажәларраҿы апоет иааникыло аҭыԥ азҵаара. Аҳәынҭқар иҭахын апоет иара иполитика дазышәаҳәаҩызарц, апоет ииҭахыз, уи даҽакӡан. Убри аҟнытә, Пушкин иҩит абас еиԥш иҟоу ажәеинраала ҟаимаҭқәа: “Аԥааимбар” (, 1826), “Апоет” (, 1827), “Апоети ажәлари” (, 1828), “Апоет иахь”  уҳәа уб. иҵ. Абарҭ ажәеинраалақәа рыҟны уи ихьчоит зых иақәиҭу аҟазара аидеиа, арҿиара ахақәиҭра. Апоет иашаҵәҟьа азԥхьагәаҭаҩ-аԥаимбар дидикылоит, уи поезиатә ажәала ируалуашозароуп ауаа рыгәқәа. Пушкин аҳәынҭқар дзырҽхәо поетны дырзыҟамҵеит, уи адекабристцәа драшәаҳәаҩын. Иарацәаны иҩуан абџьар шьҭызхыз, иршьыз адекабристцәа ирызкны. Абарҭ атемақәа ихадоу аҭыԥқәа руак ааныркылеит усҟантәи апоет ирҿиамҭаҿы. Адекабристцәа анырыцҟьа ашьҭахь, Пушкин ирҿиамҭаҿы еиҳагьы ирӷәӷәеит атираниа ацәымӷра, ибзиабара ирыӷәӷәеит иҩызцәа адекабристцәа рахь. Ари ахшыҩҵак арҵабыргуеит уи иажәеинраала “Арион” . Араҟа Пушкин аллегориала иааирԥшуеит адекабристцәа рықәгылара дшамадаз. Уи иаахтны иҳәоит декабр 14-нӡа, иҩызцәа ҭахаанӡа “ииҳәаз ашәақәа” шиҳәо. Аиашазы уи иҩымҭақәа жәпакы рыҟны поезиатә мчы лыԥшаахла, гәҭыӷьӷьала иааирԥшит адекабристцәа рахь имаз агәбылра, аидеиатә еизыҟара.
А. С. Пушкин Сибра акаторӷа иҭагылоу иҩызцәа рахь ишьҭуеит иажәеинраала ҟаимаҭ  (“Сибраҟа адекабристцәа шәахь”) зыхьӡу. Аурыс револиуциатә поезиа абри аҩымҭа лыԥшаах аҟны Пушкин ашәа рзиҳәоит аурыс декабристцәа “рхәыцрақәа рхықәкы ҳаракқәа, агәра гангьы дыҟоуп урҭ рықәԥара лҵшәада ишымҩамсуа”.
Зыӡбахә ҳамоу аамҭазтәи Пушкин ирҿиамҭаҿы аҭыԥ хатәра ааннакылеит Петра Актәи итема. Ишдыру еиԥш, Петра  итема аҭыԥ ду ааннакылоит XVII ашәышықәсазтәи апрогрессивтә литератураҿгьы. Ари ахшыҩҵак дырҵабыргуеит Кантемир, Ломоносов, Радишьчев уҳәа убас аԥхьагылара змоу аӡәырҩы аурыс шәҟәыҩҩцәа рырҿиамҭақәа.
Ауарыс литертура абри ихырҳагоу атрадициа аизырҳара напы аиркит Пушкин иҩымҭақәа “Астансқәа” (, 1826), “Петра ду ираԥ” (, 1827), “Полтава”  рыҟны.
Адекабристцәа рықәгылара анырыцҟьа ашьҭахь апоет Петра Актәи ихаҭара иазҿлымҳахара аполитикатә хықәкгьы аман. Пушкин ҿыц иҟалаз Урыстәыла аҳәынҭқар Николаи  анырра ииҭар иҭахуп Петра  диҿыԥшны “хыхьынтәи ареформақәа ҟаҵаны”, адекабристцәа “ҵаҟантәи” иқәдыргылоз азҵаарақәа иӡбарц азы.
Ажәеинраала “Астансқәа” аҟны апоет аимператор ҿыц диԥхьоит иарбан усзаалак аҟны иара иаԥхьа иҟаз аимператор, Петра Актәи, диҿыԥшырц, уи “гәымшәарыла аҵара-дырра лаиҵон, дакадемикын, дагьфырхаҵан, дымшынуаҩын, нас дагьуаџьаҟҟаҵаҩын. “Уҟаз Петра иеиԥш ааԥсара зқәым круҩны, насгьы урыцҳашьаҩны”, – иабжьигон Пушкин Николаи Актәи. (уи иаанагоз адекабристцәа рыцҳашьа ҳәа акәын).
1828 шықәсазы мызқәак рыҩнуҵҟала Пушкни аҭоурых-патриоттә поема ҟаимаҭ “Полтава” аԥиҵеит. Ари аҩымҭаҿы еиларҵәоуп ахаҭаратәи аҳәынҭқарратәи, алирикатәии аепикатәии зҵаарақәа. Араҟа аԥхьаҩ аҭаҳмада Мазепеи аԥҳәызба қәыԥш Мариеи рыбзиабара, насгьы амилаҭтә ҭоурыхтә хҭыс дуӡӡа – 1709 шықәсазы Полтаватәи аибашьраҿы Швециа аҳәынҭқар Карл XII даҵарханы, Петра Актәи аиааира шигаз аӡбахә. Араҟа Пушкин Петра Актәи исахьа ҭихуеит ар дырхада дуны, дпатриотны, насгьы “аҩадатәи аҳәынҭқарра азхаҵара” алыршаҩык иаҳасабала. Апоет Петра Актәи дырҿаиргылоит агрессор-авантиурист, “иныгәнысуа еибашьра игәароу Карл
XII-гьы”, Кочубеигьы, Мазепагьы, Мариагьы, избанзар урҭ зегьы егоизмуп иныҟәызцо. Петра иааҟаиҵо зегьы аҳәынҭқарра аинтересқәа рымаҵаура иазкызар, Карл XII, Кочубеи, Мазепа, Мариа рхатәы интерес мацарақәа ирышьҭоуп, зегь реиҳа иҳаракны рхатәы насыԥ ахә ршьоит. Убри азыноуп арҭ зегьы заҵахо аҩымҭаҿы. А. С. Пушкин “Полтава” аҟны патриоттә цәанырра ҳаракыла ашәа рзиҳәеит Урыстәыла аӷәӷәарагьы, уи аӷәӷәара зчаԥаз, изӡрыжәыз Петра I-гьы.
1829 шықәса лаҵарамза 27 рзы Пушкин Арратә мҩала Қарҭ днеит. Абраҟа заанаҵ иазгәасҭарц сҭахуп апоет ирҿиамҭаҿы Қырҭтәылеи Кавкази аҭыԥ хатәра шааныркыло, абри аус бзиа анагӡараҿы апоет инаҭаз рацәоуп абрҟа зыӡбахә ҳәоу аныҟәарагьы.
Абраҟа аӡбахә ҳәазар ауеит “Кавказтәи атҟәа” иазыҟаиҵо азгәаҭақәа руак аҿы апоет ииҳәо: “Насыԥ змоу Қырҭтәылатәи аҳауа абри атәыла ԥшӡа иааиԥмырҟьаӡакәа иахҭысуа агәаҟрақәа рыхә азшәом. Ақырҭуа ашәақәа хаауп...” Абри азгәаҭа апоет апоемаҿ ачерқьез ҭыԥҳа атҟәа “Насыԥ змоу Қырҭтәыла ашәақәа” () ахьизылҳәо аҭыԥаҿы иҩуеит.
Иазгәаҭатәуп, акыраамҭа анца ашьҭахь Пушкин ишиҩыз ҵакыла хыхь зыӡбахә ҳәоу аҩымҭа агәалаҟара иаҿагыло агәалаҟара аазырԥшуа ажәеинраала “Нх рәӡ, қаысыкиӷы, раи енх тш рхсхн Зацԥии рхҭыуьнәӡ” (“Ибымҳәан, аԥшӡа, сара сҟны, бара зылахь еиқәу Қырҭтәыла ашәақәа”). Хыхь иаагоу апоет иҟаиҵаз азгәаҭеи ажәеинраалеи иаадырԥшуеит акы. Апоет идыруеит Қырҭтәыла ԥсабарала, ԥшӡарала насыԥ шамоу, аха ажәлар атәыла рлахьынҵа ҭәуп трагедиала. Апоет идыруан ари атәыла шеимырҵәоз атәымтәылатә мпыҵахалаҩцәа.
Пушкин Кавказҟа игәы ихон адекабристцәа рықәгылара ашьҭахь. 1826–1829 шықәсқәа раан лассы-лассы Сибреи Кавкази дрызхәыцуан. Уаҟа, ихараз, иҵааршәыз Сибра ршьамҭлаҳәқәа хьаҩуа игәаҟуан адекабристцәа, арахь “Иԥхоу Сибраҟа” (Кавказҟа) иахгаз адекабристцәа Џьамтәылеи Ҭырқәтәылеи рагрессиа иаҿагылан иеибашьуан. Араҟа иҟан Пушкин иҩызцәа ааигәақәа: Н. Раевски, В. Волховски, М. Пушьчин, А. Грибоедов, апоет иашьа гәакьа Лев Пушкин уҳәа убас аӡәырҩы.
Пушкин даара иҭахын Қарҭҟа аара, иҩызцәа рбара, аха аҳәынҭқарра аиҳабыра азин ирҭомызт. Убри аҟнытә Атәыла аиҳабыра
рыҟнытә азин ылымхӡакәа Џьвартәи акаҵәара дхыҵны, лаҵара мза 27 рзы уи дааит Қарҭ.
Пушкин “ихамакәачра” даара рхы иақәырҵеит аиҳабыра. Урҭ ирдыруан Пушкин Қарҭҟа еиҳараӡак дзаауаз адекабристцәа дрыниарцаз шакәыз, убри аҟнытә Қырҭтәылатәи Ахадаратә напхгара адҵа рзаарышьҭит “Пушкин иахәҭоу ашьклаԥшра иҭаразы”.
А. Пушкин Қарҭ дахьааиз иашьагьы, иҩызцәа адекабристцәагьы инымиаӡеит. Урҭ Арзрумҟа аибашьрахь ицаны иҟан. Убри аҟнытә, апоет ар рхадара арзаҳал рзиҩит, афронтахь анеира азин ирҭарц азы.
Афронт ашҟа ацара азин аниоу, рашәара мза 10 рзы Пушкин уахь амҩа дықәлеит. ?ымш рышьҭахь, уаҩ иҿархасҭамыз ԥсҭак аҟны, Гергер азааигәара, уи иԥыргалеит игениалтәыз иаамҭалаҩ, икаламцкҩы, Тегеран (Џьамтәылан аҳнҭықалақь) иршьыз Алеқсандр Грибоедов иԥсыбаҩ.
... Апоет аурыс ар дрыхьӡеит. Иаамҭа зегьы иҩызцәа адекабристцәа рҟны ихигон. Арзрум ганы, аибашьра аҵыхәа анԥырҵәа ашьҭахь, нанҳәа акы азы, Қарҭҟа деиҭахынҳәит, нас араҟа ишиҩуа еиԥш, мчыбжьык аҟара даанхеит “ихынкылоу, нас илахҿыху ауаажәларраҿы. Ҵыхқәак абаҳчақәа рыҟны амузыкеи ақырҭуа ашәақәеи сшырзыӡырҩуаз исхызгеит” – иҳәоит иара.
1829 шықәсазтәи иныҟәара ашьҭахь Пушкин ииҩыз аԥҵамҭақәа рахьтә иаҳа акрызҵазкуа ҩымҭаны иԥхьаӡоуп асахьаркыратә еилкаанҵа “Арзрумҟа аныҟәара” (). Ари аҩымҭа ацыԥҵәаха Пушкин икьыԥхьит 1830 шықәсазы, инагӡаны икьыԥхьын 1836 шықәсазы. Араҟа Пушкин иааирԥшуеит Москва инаркны Арзрумынӡа имҩаԥигаз, ихҭысыз иныҟәарақәа, аха иалкаау аҭыԥ азикуеит Қырҭтәыла.
Пушкин иеилкаанҵаҿы инагӡаны рыхьӡқәеи рыжәлақәеи ҳәоуп иеицырдыруа ақырҭуа жәҟәыҩҩ Алеқсандр Ҟазбеги иаб “аҭауад Ҟазбеги” (Михаил Ҟазбеги) иара убас “Чилаев” – Борис Чилаев (Ҷилашвили).
Михаил Ҟазбеги апоет диниеит Ҟазбеги ақыҭан. Пушкин иныҟәараан диниеит иара убас Борис Гаврил-иԥа Чилаев (Ҷилашвили). Ари аҵыхәтәантәии А. А. Бестужев-Марлински Петербург аҵара еицырҵон. Иџьоушьаша, 1837 шықәса мшаԥымза 13 рзы Алеқсандр Бестужев Ҵабалдуҟеи Адлерҟеи аԥсуаа ирабашьырц ирхәҭагьы иаргьы цараны ианыҟаз иашьа Поль иахь иҩыз асалам шәҟәаҿы излаиҳәо ала Борис Чилиаев (Ҷилашвили) убасҟан Бомбора дыҟан.
Араҟа уаҩ ихаҿы иааигар ауеит Гь. А. Ӡиӡиариа иҟаиҵо адырраҭарагьы. Уи излаҳәо ала: .
А. С. Пушкин Қырҭтәыла даныҟаз дзыниаз егьырҭ ақырҭуа шәҟәыҩҩцәеи, ауаажәларратә усзуҩцәеи ринициалқәа роуп инхаз, ма зынӡа акгьы нымхаӡеит. Ари ақырҭуа литератураҭҵааҩцәа В. С. Шадурии, Г. А. Талиашвилии ргәаанагарала апоет Қырҭтәыла даныҟаз аамҭазтәи ацензуратә ҭагылазаашьа иахҟьеит.
Қырҭтәыла аԥсабареи апоет иҩнуҵҟатәи игәалаҟареи бзианы ирныԥшуеит ажәеинраалақәа: “Қырҭтәыла ахәқәа рҿы” (, 1829), “Ҟазбегитәи амонастыр” (). Кавказтәи аԥсабара, азалымдара ацәымӷра, аԥсабара астихиатә мчқәа рцәырҵрақәа, иара апоет ихәыцрақәа злацәыриго лшарақәаны иҟаиҵоит ажәеинраала лыԥшаахқәа: “Кавказ”, “Абгара” (), Апоемақәа “Ҭазит”, “Евгени Онегин” инагӡаны иҩым ажәеинраалақәа “Ашьха ҭӡамцқәа ирбыжьҟьоит Терек” (), “Абар, злакҭа цәгьоу абахәқәа рыԥсҭа” () рыҟны. Апоет Терек данахцәажәо, уи абри аӡиас цәқәырԥа еибаха-еибафа ииашан асахьа аҭыхра мацараҿы даанҿасӡом, иаҳирбоит уи акәша-мыкәша иҟоу убла хызкша аԥсабарагьы, урҭ аԥсы рхаиҵоит, рыԥсы ҭаиҵоит, урҭ ирылаирҵәоит иара игәаанагарақәеи ицәаныррақәеи, урҭ уаажәларратә гәаанагарақәаки идеиақәаки раарԥшразы илшарақәаны иҟаиҵоит.
Иаагап ҿырԥштәыс ажәеинраала “Кавказ”. Уаҟа иаарԥшуп Кавказтәи ашьха ԥсабаразы итиптәу аландшафт блахкыга. Аԥхьаҩ ибла ихгылоит ашьха ԥсабара блахкыга, иаҳауеит уи аԥсабара иахылҵуа абыжьқәа. Ари ажәеинраалаҿы Терек аарԥшуп аҳәынҭқар и-Урыстәыла адеспоттә режим мацара азы акәымкәа, инеизакны иарбан деспотизмзаалакгьы иаҿагыланы ақәԥаразы исимволны.
Терек ақәԥаратә ҟазшьа иапофеозны иҟаиҵеит Пушкин иажәеинраала “Абгара” ().
Апоет иныруан изааигәаз, еицырзеиԥшыз акы иахымхәыцуаз, зхы зхашҭны иԥсхәаҽыгаз абахәеиқәаҵәақәеи, игәымбылџьбараз абгарақәеи ирақәԥоз Тереки иареи. Згыгцәа ргыланы иқәԥоз Терек Пушкин ипоезиаҿы иаанарԥшуеит иара апоет ахақәиҭразы иқәԥара ахаҿсахьа. Ажәакала, Терек атема Пушкин ипоезиаҿы икаҩуеит ахақәиҭра иагимнны, уи иалкаау аполитикатә ҵакгьы амоуп.
Терек абасала азхәыцраҿы аурыс литератураҿы уи изааигәоу рацәаҩуп. Зегь раԥхьаӡа иаҳгәалаҳаршәар ҳалшоит М. Лермонтов иҩымҭақәа: “Демон”, “Терек аҳамҭақәа” (“Дары Терека”).
1830 шықәсазы А. С. Пушкин иԥсҭазаараҿы иҟалеит ахҭыс ду, аҭаацәара далалеит. Ԥҳәысс дигеит Москватәи аԥҳәызба қәыԥш блахкыга, аԥҳәызба ԥшӡа Наталиа Николаи-иԥҳа Гончарова. Убри аҟнытә, апоет иаб уи ианеишьеит Нижегородтәи агуберниа ақыҭа Болдино азааигәараҿтәи иқыҭа Кистиниовка. 1830 шықәса, цәыббрамза 1 азы Пушкин Кистиниовкаҟа амҩа дықәлеит. Уа дахьнеиз, иаб ианаишьаз ақыҭа дналс-ҩалсны ианиба, уи хашәалахә шинамҭоз агәра игеит, избанзар уаҟатәи анхацәа даара инанамгаз, иӷарыз уаан. Пушкин иаразнак дхынҳәырц иақәикит, аха убасҟан иҵысыз ачымазара ҿкы – ахолера аанкыларазы акарантинқәа еиҿыркаан, Москваҟа игаз амҩақәа ркит. Пушкин ашықәс нҵәаанӡа Болдино ақыҭан даанҿасит.
Алитератураҿы Пушкин иԥсҭазаара абри апериод “Болдинотәи ҭагалан” ҳәа иашьҭоуп. Ҭагалара аамҭа апоет ирҿиамҭаҿы еснагь имарымажан, аха Болдинотәи ҭагалан ҷыдала иалкаахартә арҿиаратә ҽаҩра ду ахылҵит. Ари ақыҭаҿы аҭынчра, атәыла ацентртә ҳәынҭқарратә мчрақәеи ажандармериеи рцәыхарара рыбзоурала апоет ирҿиаратә гениа даҽа аамҭанык еиԥшымкәа алҵшәа дуқәа цәырнагеит. Инықәырԥшшәа иуҳәозар, хымзҟа рыҩнуҵҟала Болдино дыҟанаҵы апоет “Евгени Онеген” аҩра нагӡаны ихиркәшеит, иҩит атрагедиа хәыҷқәа, “Белкин иажәабжьқәа”, апоема “Коломнатәи аҩны”, ҩеижәижәабаҟа ажәеинраалақәеи алакәқәеи, иара убас хыԥхьаӡара рацәала астатиақәеи.
“Евгени Онегин” Пушкин иҩымҭа хатәрақәа иреиӷьу, ихадоу рҿиамҭоуп. Уи аус адулара далагахьан 1823 шықәса лаҵарамзазы Кишиниов даныҟаз, заа ишазгәаҳҭаз еиԥш, хадарала иҩны далгеит 1830 шықәсазы, ҭагалан. Абасала, ари арҿиамҭа ихаҭәаау ахқәа аабагьы, аашықәса рыҩра даҿын автор, уи урҭ хаз-хазы икьыԥхьуан.
Ҳәарас иаҭахузеи, “Евгени Онегин” аҩра даҿнаҵы апоет ибаҩхатәрагьы аизҳазыӷьара амҩа иқәын. Аашықәса рыҩнуҵҟала Урыстәылан иҟалаз ахҭысқәа апоет игәалаҟара, идунеихәаԥшышьа ианмырыр ауамызт. 1825 шықәса, ԥхынҷкәынмза 14-нӡа (адекабристцәа бџьаршьҭыхрала рықәгылара рыцҟьаанӡа) иҩыз иажәеинраалоу ароман –IV ахқәа аԥҵоуп агәалаҟара бзиа зныԥшуа ажәеинраала ласыла, аха анаҩсантәи ахқәа иаҳа алахьеиқәра, агәынамӡара рныԥшуеит. Аҩымҭа аԥхьатәи ахқәа апоет иромантикатә поемақәа рҩышьа аформа угәаладыршәозар, анаҩстәи ахәҭақәа ишәхьоу, иҵаулоу, иҭышәынтәалоу ареализм аметод ала ишҩу ҩашьом. Иааизакны “Евгени Онегин” уахәаԥшуазар, иумбарц залшом уи ареалист ҟазара ишаԥҵамҭа шьахәу.
Пушкин зыӡбахә ҳамоу ирҿиамҭа ахы “иажәеинраалоу ароман” ҳәа аҵаиҩит. Иара убри алагьы иҩымҭа ажанртә ԥсабара аликааит. “Евгени Онегин” еиԥш иҟоу, ажәеинраалала иҩу, инеиҵыху аҩымҭа, еиҳараӡак апоема ҳәа ауп ишашьҭоу, насгьы алирикаепикатә жанр иахырыԥхьаӡалоит. Ари аԥҵамҭагьы еиҳараӡак ипоемоуп уҳәартә иҟоуп, ҳәарада, аха автор уи романуп иҳәеит, избанзар иусӡбатә хаданы иҿаԥхьа иқәиргылоит иобиеқтивтәу аԥсҭазааратә ҵабырг, итиптәу ахаҿқәеи асахьақәеи рыла, инарҭбааны, инарҵауланы аарԥшра.
Апоемаҿы дфырхаҵа хаданы даарԥшуп Евгени Онегин. Уи иҟазшьала, ихиго ахҭысқәа рыла, Кавказтәи атҟәа дызлаугәалаиршәо ыҟоуп, аха дызлаиеиԥшымгьы рацәоуп. Евгени Онегин диит ақьафурада ус змам аҳҭнықалақь аристократиатә уаажәларраҿы, иагьиоуит убри ауаажәларразыҳәан иԥсабаратәыз, иҟасам афранцызтә ҵара-ааӡара. Ари ауаажәларра Онегин ҟасарыла аусурагьы инамырҵеит, аҟазшьа ӷәӷәа иоуратәгьы дазыҟамҵеит, амала иазгәаҭатәуп, Онегин абзиабаратә интригақәеи қьафла аамҭахгареи дышрызҟазоу. Аҵыхәтәан Онегин усда-ҳәысда аԥсҭазаара игәы ахшәоит, дызлоу ауаажәларра шҵоурам еиликаауеит, иагьиӡбоит иҟасоу, иҵауроу аԥсҭазаара напы аиркырц, ихырҳагоу аусура далагарц, аха уи арҭ – игәҭакы ҳаракқәа изынагӡаӡом, избанзар аусуратә ҵара-дырреи агәақәкреи илааӡаӡам) насгьы иара иааикәыршаны иҟоу аԥсҭазаараҿы игәҭакы наигӡартә еиԥш аҭагылазаашьагьы ыҟаӡам. Убри аҟнытә Онегин акгьы игәы изақәкуам, агәкаҳара, апатиа дамҽханакуеит. Убри аамҭазы ақыҭа аҟнытә адырра иоуеит: уда хылҵшьҭра ааигәа дызмам, уаб иашьа игәы бааԥсуп ҳәа. Онегин ақыҭахь дцоит ичмазаҩхаз иаб иашьа ибаразы, аха иԥсы дзахьӡом, иара днеиаанӡа иаб иашьа дыԥсуеит.
Онегин хылҵшьҭрала иаб иашьа иҭынхаз анхара даԥшәмахоит. Ақыҭаҿтәи аҭагылазаашьа ҿыц игәалаҟарагьы маҷк еиӷьнатәит, иқыҭаҿтәи анхацәа рыԥсҭазаара еиӷьитәырцгьы иӡбеит. Уи ус егьыҟаиҵеит. Аха игәыларатәи апомешьчикцәа Онегин иҟаиҵаз абзиара цәгьауроуп ҳәа иԥхьаӡаны иқәӡбеит.
Онегин араҟагьы илахьынҵа иеижьеит. Игәылацәа апомешьчикцәеи иареи зеилибамкааит, урҭ ашәарыцарақәеи акрыфара-крыжәрақәеи рыда ус рымаӡам, иара ус еиԥш иҟоу аԥсҭазаара изидкылаӡом.
Абри ақыҭаҿы Евгени Онегини Германтәыла афилософиатә ҵара зауз аҷкәын Владимир Ленскии еибадыруеит. Ленски Онегин иирдыруеит апомешьчик Ларин иҭаацәара. Ларин иҭаацәараҿы ирызҳауеит ҩыџьа аҭыԥҳацәа – Татианеи Ольгеи. Татиана Ларина ӷәӷәала бзиа дылбеит Евгени Онегин. Уи лгәы-лыԥсы шизцаз салам
шәҟәыла илырдыруеит Онегин. Онегин иакәзар, Татиана лцәаныррақәа рыхә ҳаракны ишьеит, аха “аҭаацәаратә ԥсҭазаара хаа” дшазхиам леиҳәеит аԥҳәызба лышәҟәы аҭакс ииҩыз асалам шәҟәы аҟны. Ԥҳәысс дшизымгозгьы иҳәеит имӡакәан.
Ари ахҭыс абраҟа инҵәар ауан, аха инымҵәеит: жьырныҳәамза 12 рзы, Татиана лымшира аҽны, Ларинаа рыҩнаҭаҿы еизеит асасцәа, убарҭ ирылан Онегини Татиана лаҳәшьеиҵбы Ольга дҳәаны дзызтәаз Владимир Ленскии (Онегин ари ахәылԥахь анеира шиҭахымыз днеигеит Ленски). Онегин Ленски изҳәаны итәаз Ольга длыцкәашеит аишәачараҿы, насгьы даныкәашоз инамцхәны агәцаракра ааирԥшит Ольга лышҟа. Ари ахҭыс аҷкәын лас Ленски даргәаан, Онегин адиуал ашҟа диԥхьеит. Адиуал аҟны Ленски дҭахеит. Зҩыза дзыцәҭахаз Онегин, дзыниаз хьаас иҟаиҵан, ақыҭа ааныжьны акыр шықәса Урыстәыла еиуеиԥшым акәакьҭақәа рахь аныҟәара аԥшьигеит, дыҟан Кавказгьы.
Акыраамҭа анҵы ашьҭахь, аныҟәарақәа рыҟнытә ихынҳәыз Онегин, Урыстәыла аҳҭнықалақь аҟнытәи аристократиатә салонк аҿтәи абал аҟны Татиана Ларинеи зықәрахь инеихьаз уи лхаҵа аинрали дрыниеит.
Уажәы, ақыҭа ԥҳәызба гәызиан Татиана Ларина лхаҭыԥан, Евгени Онегин иҿаԥхьа дгылан, ауаажәларра ҳарак зырԥшӡоз аристократ ԥҳәыс ауԥшәыл. Онегин иԥсы налылаҵәаны бзиа дибеит Татиана Ларина, асалам шәыҟәгьы лзиҩит зыԥшра ҟамҵакәа. Аха Евгении Татианеи анеиниа, лара гәаартыла илырҳаит Онегин ибзиабара шылхымԥсаац, амала имӡакәангьы иалҳәеит лыԥсы ҭанаҵы, закәанла илхаҵоу, аинрал гәыкала дшизыҟазаауа, дагьшылымԥсахуа.
Абас ихиркәшоит апоет Онегин ихҭыс апоема аабатәи ахаҿы. Апоет иҩит аҩымҭа ажәбатәии ажәабатәии ахқәагьы, уаҟа иаарԥшын адекабристцәа рықәгылара асахьақәа, аха ацензуратә ҭагылазаашьақәа ирыхҟьаны, Пушкин ихаҭа инапала иԥырихит урҭ ахқәа. Ажәбатәи ахы аҟнытә “Онегин иныҟәара” зыхьӡу цыԥҵәахақәак роуп иикьыԥхьыз. Ажәабатәи ахы ахәҭақәа убриаҟара ирмаӡеит, XX ашәышықәса аантәи алитературадырҩцәа роуп иаҳәоз аилкаара зылшаз. Ажәакала, Онегин дҟалеит аурыс литератураҿы раԥхьаӡатәи “уаҩы мыцхәны”. Ашьҭахь иара инаишьҭарххны ицәырҵит Лермонтов и-Печорин, Герцен и-Белтов, Тургенев и-Рудин уҳәа убас аӡәырҩы. Евгени Онегин итиптәу “уаҩы мыцхәны” дызлаҟоу ала, иҵауроу, иара убас иҵаурам ахаҭашьақәа, аҟазшьақәа рацәаны имоуп.
Ганкахьала, Онегин изидкылом “ауаажәларра ҳарак” зҿынҵәаауа ақьафура ада, ҵакык змам аԥсҭазаара: даҽа ганкахьала уи издыруам дызлагаша, насгьы дшалагаша. Онегин итрагедиа, хықәкык ахьимам, иҟасоу, ихырҳагоу уск аҟаҵара ахьилымшо ауп изыхҟьо. Хықәкыда, насгьы усурада аԥсҭазаара, ҳәарас иаҭахузеи, ааӡабхгароуп. Онегин “имыцхәу уаҩхеит”, избанзар ҭауади-аамысҭеи ачынуааи рыбзазашьа мап ацәкны изқәа аиаирхеит (абри алоуп иара дызлаҵауроугьы), аха ажәлар рахьгьы дзынамӡеит, дзымнеит, насгьы џьара ихырҳагоу хықәкык, ма ихәарҭоу ускгьы аҟаҵара илымшеит, абри ауп иара гхас, хьысҳара ӷәӷәас имоугьы.
Изхарада, Онегин ихшыҩ, ибаҩхатәра хархәарак амоуӡакәа иахьынхаз, иԥсҭазаара ахьҵакыдахаз? Ԥыҭк иара Онегин ихаҭа ихароуп, аха аиҳараӡак иара дызхааныз асоциалтә ҭагылазаашьақәа ирхароуп. Аристократиатә уаажәларра ибааԥсны дааӡеит, ламысла акрура данамыршьцылеит, убриазоуп Онегин прақтикала аусура, аус аҟаҵара зилымшо. Уи инапаҵаҟа иҟаз анхацәа рҭагылазаашьа маҷк ианеиӷьитә, ҭауади-аамысҭеи иара ишәарҭоу, насгьы игәымхоу уаҩны дрыԥхьаӡеит. Ари аҩыза аҭагылазаашьа иақәшәаз Онегин зегьы игәы рыхшәеит, агәақәкра ицәыӡит, ипассиву, инаҵысны акы ҟазымҵо, “уаҩы мыцхәны” дҟалеит.
Онегин иҿагыло типуп апема аҩбатәи афырхаҵа – Владимир Ленски. Уи дромантикуп, дидеалиступ. Апоет дԥышәырччо, ирониа ласыла ауп, ари хәыҷҵас, гәызианрыла згәазыҳәарақәа аазырԥшуа арԥыс исахьа шҭихуа.
Виссарион Белински ишазгәеиҭоз ала, Ленски “еснагь аԥсҭазаара аӡбахә иҳәон, аха ахаангьы аԥсҭазаара закәу издырӡомызт”. Уи имамызт аԥсҭазааратә ҵабырг анырра зҩыда, зынӡаск издырӡомызт иара аԥсҭазаара ахаҭа.
Ҵабыргуп, аскептик Онегини аромантик Ленскии злеиԥшым рацәоуп, аха урҭ аҩыџьагьы ихырҳагоу ҟазшьақәак рымазаргьы, еиҟараны ирыцәтәымуп аурыс жәлар) урҭ рцәыхараны игылоуп дара рыкласс гәакьа иахылҵыз адекабристцәа. Иара убри ауп Онегини Ленскии рыцҳарас ирымоугьы. Апоемаҿы иҵауроу аидеал аарԥшуп Татиана Ларина лхаҿрала. Татиана, лаҳәшьеиҵбы Ольга, илахҿыху, иҵаулам Ольга длеиԥшым, уи дҟасоуп, ирацәаны ашәҟәқәа дрыԥхьахьеит, агәазыҳәара бзиақәа змоу, ибеиоу адоуҳатә ԥсабара анцәа изанеишьаз уаҩуп.
Татиана илыцәтәымуп Онегин дзыргәамҵуа аҩнуҵҟатәи доуҳатә еиҿагыларақәа. Уи Белински ииашаҵәҟьаны ишазгәеиҭаз еиԥш, иаку хҵәахак далхушәа деиқәтәа-еиқәгыла, деилаҭәах ауп дшыҟоу.
Татиана лхаҿсахьаҿы Пушкин еизигеит “аурыс доуҳа” зыхьӡу ажәақәа ирҭаӡаша ахаҭашьақәа. Аурыс милаҭ ҵаҵӷәы, анхаҩы ҳәсақәа, нас аурыс ԥсабара азааигәара, ажәлар рырҿиамҭа ԥсабарала ашьҭкаара роуп иҳәаақәызҵаз, аԥсабаратәра, ауаҩ изааигәара, нас амариара, аҟазшьа аӷәӷәара, иҳараку амораль (аламыс) реиԥш иҟоу Татиана дызлаҟоу ахаҭашьа ҳаракқәа. Татиана илыцәтәымуп, егьлызлыдкылом иарбанзаалак имцу, иԥсабаратәым ҟазшьак. Абри ахынкылара змаз аҭыԥҳа қәыԥш, лхы лхазыршҭыша цәаныррала Онегин бзиа данылба, лара дымшәакәа еилалгеит ауаажәларраҿы иҭышәынтәаланы иҟаз ақьабз, лыбзиабара аӡбахә цәырылгеит, изылышьҭит бзиа илбоз аҷкәын иахь шамахамзар уаҩ иԥымло, гәҭыӷьӷьаала иҩыз асалам шәҟәы.
Аҩымҭаҿы аԥсы рхаҵаны иӡыргоуп аҳҭнықалақьи, апровинциаҿы инхо ҭауади-аамысҭеи рыбзазара асахьақәеи, “адиқтатор ҽыруазҟьақәа” рыԥсҭазаара гәырхынҳәыгеи, Урыстәыла аԥсабара асахьа гәлымҵәахқәеи. Аладатәи апоемақәа рыҟны аиԥш акәымкәа, араҟа афырхацәагьы, шамахамзар, иуԥыло аромантика зҵоу уааӡам, уаҩ иимбац акгьы иалаҟаӡам ахҭысқәа ахьымҩаԥысуа аҭыԥқәагьы, иара асоциалтә ҭагылазаашьақәагьы ԥсабаратәуп, иҵабыргхаҭоуп. Кавказтәи ашьха еихгыла-еиҿгылақәеи, Ҟрымтәи аԥштәырацәа змоу апеизажқәеи рцынхәрас “Евгени Онегин” аҟны иаарԥшуп, аиԥш зеиԥшу Урыстәылан шьаҿацыԥхьаӡа иуԥыло, иаабац-иҳаҳац аурыс қыҭа. А. С. Пушкин апоезиа иашахаҭа иԥшаауеит абри џьара акала иаҩцам, аурыс қыҭаҿы, ҳәарас иаҭахузеи, абригьы апоет илшамҭа дуқәа ируакуп.
Аҩымҭаҿы зеиԥшыҟам сахьаркыратә иашала, насгьы иӷәӷәаны иӡыргоуп иобиеқтивтәу аԥсҭазааратә ҵабырг, иара убас автор идоуҳатә дунеигьы. Ажәеинраалала иҩу ари ароман, иагьепикатә рҿиамҭоуп, иагьлирикатә ԥҵамҭоуп) аурыс ԥсҭазаара апанорама нарҭбааны иаазырԥшуа рҿиамҭоуп, убри инаваргыланы иара иавтобиографиагьы џьышьахәшәа ианыԥшит. Уи иԥсҭазаареи, ихәыцрақәеи, ицәалашәарақәеи аашықәсатәи рҭоурых цәырнагеит, иԥсы, идоуҳа иасаркьахеит.
Аҩымҭаҿтәи иобиеқтивтәу ажәабжьҳәара акырынтә еиԥырҟьоит алирикатә хьаҵрақәа, урҭ рыҟны апоет еиуеиԥшым азҵаарақәа рзы ихатәы цәалашәарақәеи игәаанагарақәеи ааирԥшуеит. Уи игәҭахәыцрақәа ааирԥшуеит абзиабаразы, аиҩызаразы, акритика азиуеит асентиментализм, дырхыччоит иажәыз алитературатә хырхарҭақәа рылахәылацәа, иааирԥшуеит иара ихаҭа иԥсҭазаареи иусуреи рыҟнытә иаагоу хҭысқәак, дрыхцәажәоит илитературатә усура, “Евгени Онегин” аԥҵара аӡбахә уҳәа убас азҵаарақәа жәпакы.
Апоема ҩуп абжьырацәа хааны изхылҵуа ажәеинраалатә шәагазагала, автор ихы иаирхәоит еизааигәоу, еихдоу, ихыркәшоу арифмақәа. Урҭқәа зегьы ирхылҵуеит улымҳа иҭагәыбзыӷуа аритмикатә мелодиа хаақәа. Ажәеинраала ианыԥшуеит иԥсабаратәу ажәлар ражәабжьҳәаратә ҿцәажәара аформақәа ахьхьаҳәа еихышәшәоит ацәаҳәақәа.
Алитературатә критика изныкымкәа иазгәанаҭахьеит “Евгени Онегин” иблахкыгоу сахьаркыратә ҟазара иашала инарҭбааны ишаанарԥшуа Урыстәыла аԥсҭазаара, нас аԥсабара, адекабристцәа рықәгылара аламҭалазтәи ауаажәларра рыбзазара, рыԥсихологиа, иара автор ихаҭа иҩнуҵҟатәи идунеи. Пушкин ари игениалтә поема аԥхьагылара змоу аҭыԥқәа руак ааннакылеит аурыс, иара убас адунеитә реалисттә литератураҿы, исахьарку ажәа аҟазара адунеи аҟны.
Болдинотәи аҭагалара аамҭазы Пушкин иаԥиҵаз аҩымҭақәа иреиуоуп атрагедиа хәыҷқәа ҳәа дзышьҭаз: “Афырхаҵа каҷбеи”, “Моцарти Салиерии”, “Ахаҳәтә сасы”, нас “Азҩаҿкы аныҟаз аамҭазтәи ачара”. Абарҭ апиесақәа рыҟны апоет иааирԥшуеит еиуеиԥшым аамҭақәа раантәи ахҭысқәеи ауааи, насгьы иазгәаҭатәуп, уи атрагедиақәа шрылихуа, адунеитә литератураҿы еицырдыруа асиужетқәа.
“Афырхаҵа каҷбеи” (, 1830) зыхьӡу атрагедиаҿы аӡбахә ҳәоуп XVI ашәышықәсазтәи Францызтәыла. “Акаҷбеиратә ҟазшьа иҿыцу идеиаӡам, аха агении илшоит ижәытәугьы ирҿыцыр. Акаҷбеи идеал акы ауп, аха акаҷбеи итипқәа ҵыхәаԥҵәарада еиуиеԥшым”, иҳәон Виссарион Белински. Алитератураҿы, иаҳҳәап аклассицистцәеи аромантикцәеи рҩымҭақәа рыҟны икыз, икаҷбеиз ауаҩы даадырԥшуан акаҷбеира дахаҿсахьа мацараны, дасхеманы. Пушкин урҭ рышьҭра дықәымлеит. Пушкин ифырхаҵа – Аҭаҳмада барон зыԥсы ҭоу уаҩуп, уи ауаатәыҩса рҟазшьа бааԥс (акаҷбеира) иара ихаҿсахьаҿы ахатәы индивидуалтә ҷыдарақәа аҭаны ауп ишаарԥшу.
Абарон даарԥшуп аҟазшьа ӷәӷәа, ахықәкы змоу уаҩны. Уи рицарҵас (фырхаҵаҵас) ихы-иԥсы ақәҵаны ауп амаҵ шиуа дызҿыгәҳәаауа инцәахәы – ахьы. Аҭаҳмада абарон ахьы дахыбаауеит, дахӡыӡаауеит, арԥыс қәыԥш дызҿынҵәаауа бзиа иибо аԥҳәызба дшылҿынҵәаара, дшылхыбаара еиԥшҵәҟьа.
Ари арҿиамҭала ашәҟәыҩҩы иҳәарц иҭахуп ихадароу иарбанзаалак афырхаҵара аарԥшра акәым, афырхаҵара ззаадырԥшуа, изызку ахықәкы зыԥсоу ауп ҳәа. Араҟа зыӡбахә ҳәоу Абарон ихықәкы атәы ҳҳәозар, уи аханатәгьы, аегоисттә ҟазшьа амоуп, мцхаҵарак иаҩызоуп, уи ихачҳареи, иааирԥшуа аенергиеи хырҳага рылаӡам.
“Моцарти Салиерии”  зыхьӡу атрагедиа атема атәы ҳҳәозар, уи зынӡа даҽа егоизмуп, даҽа цәаҩа бааԥсуп изызку. Абри аҩымҭа Пушкин сиужетс иаиҭеит акомпозитор (ашәаԥҵаҩ) Салиери иколлега, агении Моцарт диҵашьыцны, ахәшә иҭаны дишьит ҳәа ауаатәыҩса рахьтә аӡәырҩы ирылаҵәаны иҟоу ажәабжь.
“Моцарти Салиерии” аҟны имҩаԥысуа ахҭысқәа иҿыцу аамҭазы
Германтәылан иҟалозар, “Ахаҳәтә сасы” (, 1830), зыхьӡу атрагедиаҿы иҟало ахҭысқәа мҩаԥысуеит абжьаратәи ашәышықәсақәа раан, Испантәылан. Ари аҩымҭа дафырхаҵа хадоуп адунеитә литератураҿы еицырдыруа, иалаҵәаны иҟоу атип – Дон-Жуан (зыӡбахә ҳамоу Пушкин итрагедиаҿы уи Дон-Гуан ихьӡуп). Ари зхаҭараҿы аиҿагыларақәа рацәаны ицәырҵуа хаҿсахьоуп: “игәы ҭыӷьӷьа дыҟоуп, дагьымцҳәаҩуп, ацәалашәарақәа имоуп, арахь дгәымбылџьбароуп, дҟәыӷоуп, арахь ихы аԥша ҭоуп”. Дон-Гуан анцәа ианаишьеит аԥшӡареи агәымшәареи, ахачҳара ӷәӷәа, ахгәарԥхара, нас аҿаԥыц ӷәӷәа (ахацламҳә ӷәӷәа). Абарҭқәа зегьы уи ихы иаирхәоит аҳәса ихы ргәаирԥхарц, ргәы даԥшәмахарц азы. Абри аҩыза азанааҭ знапаҿы иаазгаз Дон-Гуан, даара џьабаада игәҭакы наигӡоит, диааиуеит.
Дон-Гуан ахаҭашьа бзиақәа рацәаны иман, аха иԥсҭазаара ҵакыдахеит, трагедиала ихыркәшахеит, избанзар абригьы дегоистын, чмазараҵас “ацәаҩа бааԥс” дамҽхакын. Абарон “ифырхаҵара” акаҷбеира иазкызҭгьы, Дон-Гуан иԥсҭазаара акалҭбааԥсра иазкын. Абасала, А. С. Пушкин итрагедиа хәыҷқәа рыҟны иҳаиҭеит иҵарбгагаз ацәаҩа бааԥсқәа – акаҷбеира, аҵашьыцра, акалҭбааԥсра зхы ақәызҵоз ауаа рдоуҳа аԥсихологиатә анализ. Абарҭ ацәаҩа бааԥсқәа ирымҽхаркыз, ахачҳара ӷәӷәақәеи аҟәыӷареи змаз ауаа рхықәкқәеи рҭахрақәеи аегоисттә ҟазшьақәа ахьрымаз аҟнытә, ицәгьоуцәахаз, ахарагьы здылаз, иахьырхәхаз уааны иҟамлар амуит.
Ҳзыхцәажәаз Пушкин итрагедиақәа ирхаҭашьа бзиақәоуп ажәа ԥҟала, иааркьаҿны, еилацаланы иахьҩу. Еицырдыруаз ашәҟәыҩҩцәа дуқәа Молиери, Баирони, Бальзаки уҳәа убас аӡәырҩы акаҷбеиреи, адон-жуанреи ртемақәа рыла зҿыгҳарақәа дуу арҿиамҭақәа рыҩуазҭгьы, Пушкин арҭ атемақәа акакала ирыҵаркуаз апроблемақәа сахьаркыра ҳаракыла иӡбон ҩба-хԥа сцена рыда змам атрагедиа хәыҷқәа рыла. Аҵак ду, афилософиа-ԥсихологиатә идеиақәа ааирԥшуан зҳәаақәа ҭшәоу аҩымҭақаә ирҭагӡаны, ажәа мыцхәык мҳәакәан, иԥҟаны, ишәаны, изаны, акыраамҭа аԥхьаҩ игәынкылараҿы инхартә еиԥш аԥсы рхаҵаны.
Пушкин ипроза аҷыдарақәа бзианы иааԥшит Болдинотәи ҭагалан аамҭа иалагӡаны иаԥиҵаз “Белкин иажәабжьоуқәа” рыҟны. Ашәҟәыҩҩы ҷыдала иалкааны еиҟәиҭхон апоезиеи апрозеи реиԥшымра. Пушкин ӷәӷәала агәра ганы дыҟан апоезиа еиҳараӡак ацәанырра аанарԥшуеит, апроза акәзар иаанарԥшуеит ахшыҩҵак ҳәа.
Ишдыру еиԥш, Пушкин асетиментал-романтикатә “поезиатә проза” акритика азиуан, аха уи акритика аҟаҵара мацарагьы азирхомызт, дазықәԥон ареалисттә проза. Ареалисттә прозазы иприоритеттәу хаҭашьақәаны иԥхьаӡон ахшыҩҵак аҵаулара, аидеиатәра, алаконизм, иԥҟаны ацәажәара, ажәа армариара. Иара ипроза азыҳәан иҟазшьарбагақәан убарҭ еиқәаҳаԥхьаӡаз ахаҭашьақәа. Пушкин ицәтәымын иԥсабаратәымыз, мчыла еиҿкааз афразеологиа аԥшӡара.
“Белкин иажәабжьқәа” (, 1830) еиднакылоит хә-новеллак: “Ахысра” (), “Асырҳәы” (), “Акәыбаҟаҵаҩ” (), “Астанциа ахылаԥшҩы” (), “Аҳкәажә-анхаҩҭыԥҳа” (). Арҭ ановеллақәа ирыцҵоуп “аҭыжьҩы иҟнытә” зыхьӡу Алеқсандр Пушкин иаԥхьажәа. Уаҟа уи аԥхьаҩцәа адырра риҭоит арҭ ажәабжьоуқәа зҩымҭоу иара – Пушкин шиакәым, урҭ, зыԥсҭазаара иалҵхьоу апомешьчик Иван Петра-иԥа Белкин шиакәу. Абри ауп ановеллақәа рзеиԥш хгьы ҵаҵӷәыс иамоу. Абасала, Пушкин иажәабжьқәа ихыҭҳәаау автор идиԥхьаӡалеит, иара убри ала, ҵакыла еиуеиԥшым, сиужетла ихаз-хазу ановеллақәа Белкин ихаҿрала еидикылеит.
“Белкин иажәабжьқәа” рыла агениалтә поет, адраматург А. С. Пушкин, аурыс литератураҟны дҟалеит ареалисттә проза дашьаҭаркыҩны. Уи урҭ ановеллақәа рыҟны уаҩ ибла хызкыша сахьаркыратә ҟазарыла инарҭбааны иааирԥшит ареалтә дунеи: Урыстәыла апровинциатә ԥсҭазаара асахьақәа инарываргыланы араҟа иӡыригеит аруаа иреиуоу афицарцәа, ақалақь аҟнытәи иӷарӡоу анапуасҭацәа, нас иӷарӡоу ачынуаҩ ибзазареи иԥсихологиеи аазырԥшуа баҩхатәра ҳаракыла зыԥсы зхаҵоу аԥсаҭазаара аҵабыргхаҭа.
Араҟа ҷыдала уаҩы илаԥш иҵашәоит “Астанциа ахылаԥшҩы”, “Акәыбаҟаҵаҩы”. Арҭ ановеллақәа ареалисттә литература аизҳазыӷьара амҩаҿы иҟалеит ԥхьаҟа еихгоу шьаҿа ӷәӷәаны. Араҟа иаарԥшуп “ауаа хәыҷқәа” рхәыцрақәеи, ирыхҭысуаз ацәаныррақәеи исахьарку алитература иафақтқәаны. Ари аганахьала Пушкин игуманизм аанарԥшуеит, даҽа ганкахьала “Ауаҩ хәыҷы” алитература иалагалара “гьамадароуп” ҳәа изыԥхьаӡоз ареақционерцәа рқьышә иҭасуеит. “Астанциа ахылаԥшҩы” аҟны автор ииашан исахьаиркуеит аҳратәратә Урыстәылан иҟаз асоциалтә еиҟарамра асахьақәа, иӷару ачынуаҩ Самсон Вирин араҟа даарԥшуп “зчын ала апҟара аҟнытә мацара ихьчоу уаҩны, иара убригьы есымшаҵәҟьа акәымкәа...” Ашәҟәыҩҩы гәык-ԥсыкала ирыцҳаишьоит, ргәазыҳәарақәа дрыдгылоит ихьҳәоу, ишьаҽу ауаа хәыҷқәа. Урҭ алитература ду афырхаҵара рықәнаганы иԥхьаӡеит Пушкин. Ари афақт иҳәаақәнаҵоит уи игуманизми идемократизм иашаҵәҟьеи.
Пушкин Болдинонтәи Москваҟа дшыхынҳәызҵәҟьа аԥҳәысаагара аҽазыҟаҵара далагеит. Аҭаацәара даланагалеит 1831 шықәса жәабранмза 18 рзы. Убри нахыс иԥҳәысгьы иаргьы наунагӡа нхара Петербургҟа ииасит.
Пушкин иҭаацәаратә ԥсҭазаара даара игәы азҭан, дагьеигәырӷьон, иԥҳәыс ԥшӡа Наталиа Гончарова дылҿынҵәаауа бзиа дибон. Аха ари насыԥла иҭәыз иҭаацәаратә лахьынҵа-ԥшӡа нҵра дук амоуит. Дук мырҵыкәа, Пушкин ауаажәларратә, иара убас аҭаацәаратә ҭагылазаашьа хьанҭа изыҟалеит. Аҳәынҭқари, уи иаҳҭынраҿтәи ауаа рыгьагьарақәак ахақәиҭра бзиа избоз апоет аҭагылазаашьа уадаҩқәа изеиҿыркаауа иалагеит. Абри аус лашьца аиҿкаараҿы, рыцҳарас иҟалаз, апоет иԥҳәысгьы рхы дадырхәеит ацәгьаршыҩцәа. Наталиа лхаҵа иеиԥш иҳаракыз адоуҳатә интересқәа лымамызт, адәахьтәи аҳҭынратә ланарԥшырақәа, абал-маскарадқәа дхыхны дрыман. Пушкин ааԥхьара ахьиоуз иԥҳәыс длыцзар акәын. Ауаажәларра ҳарак рқьафурақәеи, ргәырӷьарақәеи, рыҽраԥшра цырцыррақәеи Наталиа илгәаԥхон, аха иара игәы ҭанамырҷаҷозар, гәахәарак инаҭомызт. Аамҭа рацәа ицәақәӡуан, ирҿиаратә гәҭакқәа рынагӡара дахьнагӡомызт. Зегь реиҳа Пушкин игәы ԥнажәеит Урыстәыла аҳәынҭқар Николаи Актәи апоет иԥҳәыс ԥшӡа Наталиа Гончарова, зыгәра имгашаз блала длыхәаԥшуа дахьалагаз, насгьы уи дылзааигәахарц азы 1833 шықәса анҵәамҭазы иара акамериункер иаҳаҭыр хьӡы ахьихиҵаз. Ари аҳҭынратә чын, еиҳараӡак изанаршьоз аҷкәынцәа қәыԥшцәа ракәын, 34 шықәса зхыҵуаз Пушкин дланамырҟәуазар дҳаранакуамызт, ажәакала, иқәнагамызт. Апоет ихьырҳәаз аӡәы иеиԥш ихы иԥхьаӡон, аха идимкылар амуит аҳәынҭқар иаҭәеишьаз ари “агәыҳалалра”. Абри ашьҭахь, Пушкин камериункерк иаҳасабала, иуалын иԥҳәыс диманы, аҳәынҭқари ауаа дуқәеи қьафла аамҭа ахьырхыргоз Аничков иаҳҭынрахьы анеилара.
Пушкин еиҳагьы аинтригақәа рыкаҭа ихаԥеит Францызтәылантәи авантиурист мбжьах Жорж Дантес данаа ашьҭахь. Дантес Урыстәыла данааи, уи Голандиа ахаҭарнак абарон Л. Геккерен ԥас дҟаиҵеит. Жорж Дантес хьӡы-ԥша бзиак змаз уаҩымызт, ирепутациа ҽеимызт. Агвардиа афицар, ақьафура иашьцылаз, зхымҩаԥгашьа ҽеимыз, аҿраԥшра бзиа змаз Дантес, ԥас дҟазҵаз иабԥса ицхыраарала Петербургтәи аҳҭынрауаа рыгьагьара далалеит, аҳәынҭқар изааигәаз ауаа рылаԥш иҽыҵыршәан акариера бзиа ҟаиҵар иҭахын. Дантес Пушкин иԥҳәыс Наталиа ихы лирдырит, лзааигәахара иҭаххеит, “бзиа дшибо” лаҳәо, леиҽырбара далагеит. Дырраҭарақәак ишырҳәо ала, Наталиа Гончарова уи иԥыларақәа мап рцәылкуамызт. Пушкин иаӷацәа ари аҭагылазаашьа амца аҵарҵеит, апоет ичҳара хыҵны ацәгьарахь ихы дырхарц рҭаххеит. Урҭ ргәыхәтәы егьынарыгӡеит. Апоет икәша-мыкәша еиҿыркааз аҭагылазаашьа
бааԥс изымчҳазт 1837 шықәса, ажьырныҳәамза 26 рзы Л. Геккерен иахь апоет игәаара ӷәӷәа зныԥшуаз ашәҟәы иҩит.
Абри ашәҟәы аниоу адырҩаҽны, ажьырныҳәа мза 27 рзы Дантес Пушкин адиуал ахь диԥхьеит. Пушкин иаԥхьа ахысра дахьӡеит Дантес. Дызгарыз ахы зықәшәаз ҩымш дгәаҟуан. 1837 шықәса, ажьырныҳәамза 29 рзы (ҿатә стильла жәабранмза 10 рзы) Алықсандр Сергеи-иԥа Пушкин иԥсҭазаара далҵит. Ари атрагедиатә хҭыс иаразнак Урыстәыла зегьы иаалаҩит. Аԥхьагылара змаз ауаа рыгьагьарақәа ӷәӷәала рхы иақәырҵеит апоет ду иҭахара. Аха аҳәынҭқар иҟаиҵаз адҵа ҷыда ала, иақәнагаз ахаҵгыларақәа ҟамҵакәа дганы дыржит Михаиловское азааигәара Свиатогорсктәи амонастыр аҟны.
Иҟоуп Пушкин иуаҩра ҳаразкуа, Жорж Дантес имбжьахра аазырԥшуа даҽа дырраҭаракгьы. Уи адырраҭара излаҳәо ала, Дантес Пушкин ианхәыԥҳа, Наталиа лаҳәшьа гәакьа длеиҽырбон, урҭ бзиа еибабон, аха аҵыхәтәан Дантес уи аԥҳәызба хатә ԥҳәысс димгар ада ԥсыхәа ыҟамкәа аҭагылазаашьа аныҟала, иара димгарц иақәикит. Убасҟан Пушкин ианхәыԥҳа димгар амуа аҭагылазаашьа изыҟаиҵеит. Ҳәарас иаҭахузеи, ари афақтгьы еиҿанаргылеит Жорж Дантеси Пушкини. Адырраҭара излаҳәо ала Пушкин данҭаха ашьҭахь, уи ианхәыԥҳа Жорж Дантес хатә ԥҳәысс дигеит. Убринахыс уи иԥҳәыс диманы дцеит Урыстәыла дықәҵны.
А. С. Пушкин иԥсҭазаара аҵыхәтәантәи ашықәсқәа раан, аҭагылазаашьа бааԥсы шимазгьы, ауаажәларра-литературатә ԥсҭазаара ақтивла ихы алаирхәуан. Абри апериод аантәи Пушкин ирҿиамҭаҿы аҭыԥ ӷәӷәа ааннакылоит апроза, дара убарҭ апрозатә рҿиамҭақәа зегьы ирылыҳәҳәоит “Акапитан иԥҳа” ( 1833–1836). Машәыршақә иазимҳәеит Виссарион Белински ари аҩымҭа “Онегин апрозаҿы” ҳәа.
Ари ароман аҟны ицәыргоу ахҭысқәа 1773–1775 шықәсқәа раан Урыстәыла зегьы зырхыџхыџыз, Е. Пугачов напхгара зиҭоз, абџьаршьҭыхрала анхацәа еиҿыркааз ақәгылара иадҳәалоуп. Пушкин ари аҩымҭа хатәра аҩра далагаанӡа инҭкааны иҭиҵааит ари анхаҩытә қәгылара аӡбахә зҳәоз адокументқәа, архивтә материалқәа, дрылсны ибеит аҭоурыхтә хҭысқәа ахьымҩаԥысуаз аҭыԥқәа (Ҟазан, Симбирск, Оренбург, Урал), абарҭқәа рышьҭахь ауп уи аҭҵаарадырратә усумҭа  (“Пугачов иҭоурых”), нас асахьаркыратә ҩымҭа лыԥшаах “Акапитан иԥҳа” анаԥҵаз.
Ароман “Акапитан иԥҳа” дафырхаҵа хадоуп аамысҭа ҷкәын – афицар Гриниов. Ари арԥыс аҳәынҭқарра гәыкала иазыҟоу уаҩуп, иара машәырла Пугачов димпыҵашәеит. Ароман аҟны ажәабжьҳәара цоит Гриниов ихаҿала. Уи “аҳәынҭқарԥҳәыс гәыкала дылзыҟоуп”, аха дуаҩы ламысуп, дызлахәны иибаз-иаҳаз обиеқтивла дахцәажәар иҭахуп, дагьахцәажәоит.
Аинтерес аҵоуп уи Пугачов дышихцәажәо. Аамысҭцәақәак Пугачов “ишьажәҩу гыгшәыгны” ихцәажәозар, Гриниов игәаанагарала Пугачов дыжәлартә фырхаҵоуп, абџьаршьҭыхрала иқәгылаз анхацәа дырхадоуп, ахаҭашьа бзиақәа имоуп, иҭеиҭыԥш бзиоуп, дҟәыӷоуп, иаамысҭашәоу ацәаныррақәа имоуп. Иаӷацәа рзы шаҟа дыџьбароу, дшаҭаҩым аҟара, убри аҟараҵәҟьа дқьиоуп, дыгәцаракҩуп ишьаҽу, згәы нырхоу ауаа рзыҳәан.
Гриниов изныкымкәа еиуеиԥшымыз аҭагылазаашьақәа раан диниахьан Пугачов, аха еснагь ауаҩы ибзиабареи аамысҭашәареи идибалон иара.
Гриниов имаҵауҩы Савелич дицны раԥхьаӡа акәны ирратә маҵура ахьыҟаз аҭыԥ ахь данцоз, амҩан аԥша зҵаз асырҳәы анрықәшәа, амҩа иацәыхҟьаны ишеимдоз, нкыдыгәгәалак дрықәшәан амҩа дирбеит. Анкыдыгәгәала ибааԥсны деилаҳәан аҟнытә, дрыцҳаишьан Гриниов ижьацәа кьаҿ аҟьала ииҭеит ҳамҭас.
Ашьҭахь, излеилкаахаз ала, убри ауаҩ ҟьала, анхацәа рықәгылара хадара азызуз, аҳәынҭқар и-Урыстәыла зырхыџхыџыз Пугачов иакәзаарын.
Гриниов амаҵаураҿы дыҟан Оренбург азааигәара иҟоу Белогортәи абааш аҟны. Абааш инапаҿы иҟан акапитан Миронов. Пугачов Белогортәи абааш инапаҿы ианааига, акапитан Миронови, даҽа фицарцәақәаки ршьит. Гриниовгьы урҭ рлахьынҵа илахьынҵахон, аха Пугачов дидырын ажьацәа кьаҿ шииҭахьазгьы игәалаиршәеит, заҵа димшьрыз, уаххьафарагьы иара ишҟа днеиԥхьеит. Гриниов игәеиҭеит Пугачов инапаҵаҟа иҟаз ауааи иареи ҳаҭырқәҵарыла ишеизыҟаз.
Гринов зынӡа дазыԥшӡамызт уаххьа анрыдыркыла ашьҭахь Пугачов ахақәиҭра ахьииҭаз, насгьы иҽи икьаҿ ԥхеи ҳамҭас иахьианаишьаз.
Гриниов Пугачов иуаҩра ибеит даҽа хҭыск аҟынгьы.
Пугачов Гриниов дицны Белогортәи абааҿы дцаны, Гриниов иҳәаны изтәаз аԥҳәызба Мариа (Маша) дииҭоит.
“Акапитан иԥҳа” аҟны ибзианы иӡыргоуп анхацәа рбунтра аҷыда ҟазшьақәа. Пушкин заманалаҵәҟьа идыруан анхацәа рықәгылара ажәлар рыргәаҟра ишахҟьоз, аҳәынҭқарра аиҳабыра ҭауади-аамсҭеи рыда уаҩ дышрыдымгылоз, “илаҟәыз асоциалтә гәыԥқәа” ракәзар, Пугачов ишицхраауаз, игәазыҳәара шицеиҩыршоз. Амала, Пушкин идунеихәаԥшышьа аиҿагыларагьы аныԥшуан, уи зыӡбахә ҳамоу аҩымҭагьы иаанарԥшит. Иара ганкахьала “иҵакыдоу, насгьы рыцҳашьара злам” анхаҩытә револиуциа аҭахӡам ауаажәларраҿы апрогресс ҟаларц азы, апрогресс азы иаҭахуп ажәлар аҵара-дырра рыларҵәара иҳәон, даҽа ганкахьала ргәазыҳәара рыцеиҩишон, гәахәарыла рсахьа ҭихуан анхацәа бџьаршьҭыхрала рықәгылареи, урҭ рхада Пугачови.
Пушкин исоциалтә дунеихәаԥшра иахҭысыз аиҿагылара уаҩы ибоит инагӡаны иҩым ироман “Дубровски” (1835–1833) аҟынгьы. Ароман аҿтәи ахҭысқәа мҩаԥысуеит Урыстәыла акәакьҭа кҿахақәа руак аҿы. Араҟа иаарԥшуп “аристократиа ҿыц” ахаҭарнак Троекурови ажәытә жәлантә ду ахылҵшьҭра ахаҭарнак Дубровски реиҿагылара.
Амал ду змоу, иԥагьоу, зкалҭ бааԥсу, зхашәа хы зымбо аҭауад Кирил Троекуров ҳәынҭқарҵас ихы иԥхьаӡоит, инапаҵаҟа иҟоу анхацәа рыԥҳацәа еизганы ауадалықь ҟаиҵоит, имаҵуцәа уаас ишьаӡом, иааигәаԥхо ҟаиҵоит, аусӡбарҭа ихы иархәаны идгьыл имихуеит игәыла Андреи Дубровски. Ари аҵыхәтәантәи, анкьа хьӡи-ԥшеи згымыз, ибеиаз уаҩызаарын, аха аҭагылазаашьа ҿыцқәа аныҟала дӷархазаап. Пушкин ӷәӷәала акритика рзиуеит Аҳәынҭқар и-Урыстәыла ачынуаа рҵарҭышагарақәа. Урҭ дара ишырҭаху аус ддыруеит адҵақәа, цҳәаҳәарада инарыгӡоит Троекуров игәазыҳәарақәа. Убри аамҭазы, Дубровски иԥа Владимир, анхацәа ирылхны абрагьцәа ргәыԥ еиҿикаауеит, Троекуров иҟны ишьа иурц, аха цқьа иҽизырӷәӷәом, длак-ҩакуеит, Троекуров иԥҳа Маша бзиа дахьибо аҟнытә.
Ари аҩымҭаҿы иалкаау симпатиала рсахьақәа ҭыхуп: Дубровски ианаӡӡеи, ажьиҩы Архип уҳәа убас аӡәырҩы. Аҭауадцәеи ачынуааи ргәымбылџьбарара згәы ԥнаҵәаз ажьиҩы уахынла урҭ иаӷацәа зыҩназ аҩны ашә аркны, амца ацреиҵоит. Аҩны аҩнуҵҟа иҩнахаз “ҳбылуеит шәҳацхраа!” ҳәа ианыҳәҳәалак, Архьип амца зыцроу аҩны “гәаӷла дԥышәырччо” дахәаԥшуеит, аха, ибылуаз аҩны ақә аҿы икақәхаз ацгәы ацхыраара арҭарц ишкьиуаз аниба, Архьип акьыба аҩны иадыргыланы, аҩны ақәахь дыхәнеит ацгәы еиқәирхарц азы.
Ари афақт ала Пушкин иааирԥшуеит анхацәа ԥсабарала ишуаа қьиақәоу, ишуаа гәшаҭақәоу, аха ахьырхәра рылшоит ишакәым ала иандыргәамҵлак, уаас ианырымшьалак.
Абасала “Акапитан иԥҳаи”, “Дубровскии” ҟаимаҭла ирныԥшит Пушкин ажәлар рҭагылазаашьа, урҭ ринтересқәа рыхьчара бџьаршьҭыхрала азықәԥарақәа рызҵаара дшазҿлымҳаз.
А. С. Пушкин иԥсҭазаара аҵыхәтәантәи ашықәсқәа раангьы ирҿиамҭа ажанртә еилазаара ҭшәамызт. Апрозатәи адраматургиатә ԥҵамҭақәеи инарываргыланы иҩуан апоема ҟаимаҭқәа, алакәқәа, ажәеинраала лыԥшаахқәа. Убарҭ ирылкаатәуп ҵакылагьы, формалагьы, шәагаалагьы акрызҵазкуа апоема “Абҩатә ҽуаҩ” (, 1933). Ари аҩымҭа хатәраҿы апоет дырҩегьых Петра Актәи итема дазхьаԥшит.
“Абҩатә ҽуаҩ” аҟны иқәыргылоуп аҳәынҭқарратәи аиндивидуалтәи интересқәа рыпроблема. Апоемаҿы аҳәынҭқарратә интересқәа дырсимволны даарԥшуп Петра Актәи, ауаҩытәыҩса ииндивидуалтә, ихаҭаратә принцип цәыргоуп Петербургтәи ачынуаҩ ӷар Евгени ихаҿрала. Евгени анкьа зны зыжәла дууз ҭауади-аамысҭеи ирхылҵшьҭраз уаҩын, аха аҭагылазаашьа ҿыцқәа аныҟала, амчрагьы амалгьы ицәыӡит. Евгени иџьабаала аарла ихы ныҟәигоит, насгьы бзиа иибо Параша ԥҳәысс лгара, аҭаацәара аԥҵара дазхьуеит. Аха ари игәазыҳәара намӡеит, аӡхыҵра ду аныҟала, Нева хыҵны ақалақь ианалала, хыԥхьаӡара рацәала аӡхыҵра иамҭахәхаз Парашагьы дрылан. Зыбзиабаҩ аӡы дашьыз Евгени игәы ҭҟьан, ихы еилаԥсеит, нас уахынланы дыблаҟьо ақалақь дшалаз Петра Актәи еицырдыруа ибаҟа-абҩатә ҽуаҩ аҿаԥхьа днанагеит Петербург, Сенаттәи ашҭаҿы.
Згәы кыдгыланы иҟаз Евгени иҭаҷкәым раҵәаны абҩатә ҽуаҩ – Петра Актәи диқәмақарит, избанзар уи ирыцҳара, Параша лыԥсра аҽыҵгас дишьеит, ауааԥсыра акырынтә аӡы хыҵны иахьрыҵало, иахьаргәамҵуа аҭыԥ бааԥс аҟны, ақалақь Петербург зыргылаз Петра Актәи, ихаралоуп абарҭқәа зегьы шыҟалаз ҳәа иԥхьаӡеит. Зхы еилагаз Евгени “Абҩатә ҽуаҩ” данақәмақар, иара абаҟа аныҟәара иалагазшәа алаԥшҵашәара иоуит.
Нас Евгени дшәаны дыҩит, аха уи дишьҭан аҽуаҩ:
Абҩатә ҽуаҩ уи дагьишьҭан,
Дахьцалак иҵԥраауа иҽы;
Арыцҳа, иагьа ирӡыргь ишьҭа,
Аухак дааицрымшәо зынӡа,
Абҩатә ҽуаҩ уи дагьишьҭан,
Иҽы ашьапышьҭыбжь хьанҭаӡа.
(П. Бебиа иеиҭагамҭа)
Евгени дыԥсгәышьоит. Ашҭаҿы аҳәынҭқарратә мчра, аҳәынҭқарратә принцип иашьанаха игылоуп абҩатә ҽуаҩ. Уи аԥсабаратә стихиа агәаарагьы заԥырхагамхеит, изаԥырхагамхеит ауаҩ хәыҷы, Евгени игәаарагьы.
Ҵабыргуп, апоет ауаажәларратәи аиндивидуалтәи интересқәа анеиҿаиргыло, Петреи Евгении анеиҿаиргыло, ихьчоит Петра иҳәынҭқарратә принцип, уи дадгылаҩуп аҳәынҭқар-ареформатор ду иусура, Петербург аргылара, аха иара убри аамҭазы, игәҭыха ицеиҩишоит, дрыцҳаишьоит Евгени, дрыцҳаишьоит аҳәынқарра зинтересқәа амыхьчаз ауаҩ хәыҷы.
Пушкин ҩеижәижәабатәи ашықәсқәа раан иаԥиҵаз ԥсра зқәым алирикатә шедеврқәа иреиуоуп 7-жәеинралак. Убарҭ руак ахьӡ амаӡам. Апоет иԥсҭазаара аҵыхәтәантәи ашықәсқәа руак аан ииҩыз, ахьӡ змам ажәеинраала Михаиловскоетәи иидыруаз, еснагь игәхьааигоз аҭыԥқәа аниба иаԥиҵаз акоуп. Ари алирикатә шедевр аҟны игәалашәоит ихигахьоу аамҭақәа: аԥсҭазаара, иаӡӡеи, амҩаду аҟны игылоу аԥсаҵлақәа ахԥа, урҭ рымахәқәа рыбжьы иаҳауашәа ибоит, иажәхьоу рдацқәа ирывҵиааз аҵиаақәа апоет драгәыбзыӷуа салам риҭоит.
Аҳәынҭқар имчра иҿырҟьаса иқәцалан иамаз апоет аԥсра шизааигәахо ибозаргьы, ахәыцра ашақәа изнарҵысуазаргьы, аԥсҭазааразы изҩыдаз игәаанагара иман уеизгьы, амҩа бзиа рзеиӷьаишьон ҿыц игылаз абиԥарақәа.
1836 шықәсазы ауп Пушкин еицырдыруа иажәеинраала “Абаҟа” аниҩыз. Уи, усҟан еиҳагьы игмызт илахь еиқәызҵашаз, игәы казыжьшаз ахҭысқәа, ахьаақәа, агәырҩақәа, аха ииашаны, ирҿиаратә ԥсҭазаара зегьы еизрыкәкәаны, ихаҿы иааганы еихишьалеит ирҿиамҭа, насгьы ԥааимбарҵас иазԥхьагәеиҭеит уи дунеихаан ԥсра-ӡра шиқәымлоз:
Ааи, диашоуп ԥааимбарҵасҵәҟьа Пушкин! Уи ԥсра-ӡра зқәым абаҟа иргылеит аурыс, иара убас егьырҭ ажәларқәа ргәаҵаҿы.
Машәыршақә имҳәеит Мақсим Горки “Пушкин ҳара ҳҿы – алагамҭақәа зегьы дрылагамҭоуп” ҳәа. Баша-ԥсакәат ирҿымшәеит уи аурыс поезиа дамроуп, аурыс литература дааԥынроуп, Урыстәылаз раԥхьаӡатәи бзиабароуп зҳәазгьы. “Ари иара иаамҭазтәи аурыс поет ду мацарамызт, ажәларқәа зегьы, нас ашәышықәсақәа зегьы дырпоет дуун, Европа дагениин, адунеи дахьӡырҳәаган” – иҩуан В. Белински Пушкин изы.
А. С. Пушкин алитература ҿыци алитературатә бызшәа ҿыци дырԥашәыркҩуп. Уи ашәҟәҩыратә бызшәа, ахьхьаҳәа еихыԥхьо, зыԥсы ҭоу, ажәлар злацәажәо абызшәа иазааигәеитәит, амилаҭ рбызшәа ҵыхәаԥҵәара змам абеиарақәа меигӡарахда рхархәарала, сахьаркырала игәылҭәаау ажәеинраала, апоема, ажәабжь, ароман, апиеса хьыршәыгәқәа аԥиҵеит, урҭ рыҟны иблахкыгаха ирныԥшит Урыстәыла аԥсҭазаареи аԥсабареи.
А. С. Пушкин дызлареалист дууз ала, иара иҟынӡа уаҩы иимбацыз сахьаркыратә мчхара ӷәӷәала иааирԥшит иуадаҩыз, еиҿагыларала иҭәыз аԥсҭазаара аҵабыргхаҭа. Абарҭ, ирҿиамҭа ианыԥшуаз ахаҭашьақәа ракәхап Добролиубовгьы изырҳәаз: алитературазы Пушкин иоуп зегь раԥхьаӡа “аҵабырг аазыртыз” ҳәа.
Пушкин ирҿиамҭа аԥсҭазаараз егьсаркьоуп, егьбџьаруп. Уи дпоет/-трибунын, алитература ауаажәларратә ҵакы ҳарак аиҭеит, ауаҩытәыҩса дхьызҳәоз, длазырҟәуаз аҳратәреи, ахатәымчреи, абуржуазиатә социалтә система азаамурақәеи ирҿаиргылеит. Иара убри ала аурыс револиуциатә хәыцра аизҳазыӷьараҿы акырӡа илиршеит. “Иаамҭа гәымбылџьбараан” гәацԥыҳәарыла ашәа азиҳәеит ахақәиҭра, насгьы ауаатәыҩса ӷәӷәала агәра ргартә иҟаиҵеит алашьцара аҵкыс алашара шиааиуаз.
Избан, уеизгьы-уеизгьы аурыс литература ҿыци аурыс литературатә бызшәа ҿыци раԥҵаҩыс Пушкин идам-здам даҽаӡәы дзыҟамлаз? Ҳәарас иаҭахузеи, ари иԥсабаратәу аҵаҵӷәқәа амоуп.
Иакхаз, Пушкин ԥсабарала дгениин. Икалам назхьыслак зегьы апоезиа иахьырҵәаҵәаны иҟаиҵон. Уи ихаҭараҿы иааԥшит аурыс жәлар рбаҩхатәра лаша, рдоумыжьхамч, рдоуҳа аԥшӡара.
Иҩбахаз, Пушкин ипоезиа ҳарак цәырҵырц азы шәышықәсала уи аҭыԥ азнархион аурыс литература. Пушкин рҿиаратәла, икритикатә лаԥшҳәаа иҵганы идикылеит аурыси адунеитәи культуратә беиарақәа, нас, урҭ шьагәыҭс иныҟаҵаны, иаԥиҵеит иҿыцу аурыс литература.
Аҵыхәтәан иазгәаҭатәуп Пушкин ицәырҵра шҳәаақәнаҵаз дызҭагылаз аамҭа аҷыдарагьы. Уи дахаанын аурыс жәлар рмилаҭтә, иара убас рполитикатә хдырра аҿыхара) 1812 шықәсазтәи Аџьынџьтәылатә еибашьреи адекабризми репоха аҭәагашоура. Пушкин убри аамҭа аидеиа ԥхьагылаҩцәа, нас иара аԥсҭазаара аҵабырг баҩхатәра дула ишьҭикааит, егьсахьаиркит.
“...Пушкин – ари ауаа раӡәкреи, риашьареи, аиашеи “дрымаӡоуп” – иҳәеит Џьек Линдсен.
Ас еиԥш иҟаз агени идоуҳа аԥсуа жәлар ирзааигәамхар ԥсыхәа амамызт. Зхыԥхьаӡара рацәамыз аԥсуа интеллигенциа ахаҭарнакцәа XIX ашәышықәса аҩбатәи азыбжа инаркны ирдыруан, гәахәарыла ирыԥхьон Пушкин иҩымҭақәа. Ари ахшыҩҵак дырҵабыргуеит Аԥсны аҵыхәтәантәи аҳ Аҳмыҭбеи (Михаил) иԥа, апоет, адраматург, апублицист, ауаажәларратә усзуҩы Гьаргь Чачба (1846–1918) иԥсҭазаареи ирҿиамҭеи.
Гьаргь Чачба бзиа ибаны дрыԥхьон А. С. Пушкини, уи игьагьара иаҵанакуаз ашәҟәыҩҩцәеи рырҿиамҭақәа. Ҳара ҳаамҭаҟынӡа иааӡеит Гьаргь Чачба аурысшәахьтә ақырҭшәахь еиҭеигаз А. С. Пушкин иажәеинраала “Ашәҭыц”.
Аԥсуа сахьаркыратә ҩыратә литература ашьаҭаркҩы Дырмит Иасыф-иԥа Гәлиа иакәзар, бзиа иибоз, насгьы зҩымҭақәа гәахәарыла аԥсшәахь еиҭеигоз аурыс литература аклассикцәа дыруаӡәкын А. С. Пушкин. Д. Гәлиа аурысшәахьтә аԥсшәахь еиҭеигеит ари апоет дуӡӡа икалам иҵыҵыз жәаф жәеинраала. Убарҭ рхыԥхьаӡараҿы иҟоуп: “Аныҳәаҿа”, “Абаҟа”, “Аӡын хәылбыҽха”, “Кавказ”, “Чаадаев иахь”, “Хәылԥазтәи зефир”, “Апрозаики апоети”, “Ибымҳәан сара сҿы аԥшӡа...”, “Аҿҟьа”, “Ахьи афрангьи”, “Ссир лаԥшҵашәарак сгәалашәоит сара”, “Аԥеҳамбар”, “Аӡын мҩа”, “Сибра амаденқәа ргәаҿы”, “Апоет”, “Анчар”. Аурыс поет ду икалам иҵыҵыз арҭ ажәеинраалақәа Д. Гәлиа иоригиналтә ҩымҭақәа реизгақәа жәпакы иргәылаҵаны акырынтә иҭижьхьан.
Д. Гәлиа инаишьҭарххны, Пушкин ипоезиа ихнахыз, баҩхатәра ҳаракыла аԥсшәахь еиҭазгаз дреиуоуп Аԥсны жәлар рпоет Баграт Шьынқәба. Уи аԥсышәала ирцәажәеит аԥсуа ԥхьаҩцәа гәахәарыла ирыдыркылаз Пушкин иажәеинраалақәа: “Сҭаххарақәа схызгеит, иӡит”, “Аҟама”, “Амза хыхь ишкыдыз алахь еиқәышьшьы”, “Авакхатә ашәа”, “Бзиа бызбон: уажәыгь уи сцәалашәара...”, “Сныҟәон гәарабжьарак сыбжьалан...”, “Кавказ”, “Аныҩбжьы”.
Пушкин ипоезиатә рҿиамҭақәа рахьтә заа аԥсуа литература иаланагалаз ажәеинраалақәоуп Леуарса Кәыҵниа еиҭеигаз “Елеша”, нас Қьаазым Агәмаа еиҭеигаз “Хара иҟоу быԥсадгьыл абаразы”.
Аоригинал аҟны ирыҵаз аритмика, ирхаз абжьы-хаа еицамкыкәа, ҟазарыла, баҩхатәра ҟаимаҭла аԥсшәахь еиҭеигеит апоет, апрозаик, адраматург Ҷыҷыкәа Џьонуа зыӡбахә ҳамоу аурыс поет иажәеинраалақәа: “Аӡын хәылбыҽха”, “Абаандаҩы”.
1954 шықәсазы Аԥснытәи аҳәынҭқарратә шәҟәҭыжьырҭаҿы хаз шәҟәны, аиллиустрациа бзиақәа рыцҵаны иҭыжьын аԥсуа критик, аҵарауаҩ Хәыхәыт Бӷажәбеи апоет Шьалуа Ҵәыџьбеи ахьхьаҳәа аԥсышәа цқьала идырцәажәаз А. С. Пушкин илакәқәа: “Аԥсыӡкҩи аԥсыӡи рлакә”, “Иԥсыз аҳәынҭқарҭыԥҳаи быжьҩык адауқәеи рлакә”.
Акыр жәашықәса ҵуеит А. С. Пушкин ипрозатә рҿиамҭа ҟаимаҭ “Акапитан иԥҳа” аԥсышәала хаз шәҟәны иҭыҵижьҭеи. Уи баҩхатәрала еиҭеигеит аԥсуа шәҟәыҩҩ ду, ажурналист Ӡаӡ Дарсалиа. Иазгәаҭатәуп “Акапитан иԥҳа” ацыԥҵәахак аԥсшәахь еиҭаганы, 1937 шықәса, жьырныҳәамза 4 рзы, агазеҭ “Аԥсны ҟаԥшь” ишаниҵахьаз аԥсуа шәҟәыҩҩ-ажурналист Мушьни Аҳашбагьы.
А. С. Пушкин итрагедиа “Моцорти Салиери”) иажәеинраалақәа: “Аныҳәаҿа”, “Аӡын шьыжьымҭан”, “Ишәиқәароу акасы”, “Аӡын хәылбыҽха”, “Қырҭтәыла ахәкәаԥрақәа аҵх рхатәоуп”, “Асонет”, “Абар Инезила”, “Сара бзиа бызбон, иҟалап сцәанырра...”, “Ашәҭыц”, “Уахынлатәи зефир” аԥсышәа цқьала еихышәшәо, аоригинал абжьы
ахаҵаны ирцәажәеит аԥсуа поет, аиҭагаҩ, аҵарауаҩ Владимир Аҵнариа. Аԥсуа литератураҿы ихҭыс дуны иҟалеит 1969 шықәсазы ашәҟәҭыжьырҭа “Алашара” аҿы А. С. Пушкин иажәеинраалоу ироман “Евгени Онегин” аԥсышәала хаз шәҟәны аҭыҵра (заа уи ҭыҵхьан ажурнал “Алашара” адаҟьақәа рҿгьы). Ари аҩымҭа аоригинал аҷыдарақәа ацәмырӡкәа аԥсышәала ирцәажәеит еицырдыруа аԥсуа поет, аҵарауаҩы Мушьни Лашәриа. Жәашықәса рышьҭахь, 1979 шықәсазы, заа зыӡбахә ҳҳәаз ашәҟәҭыжьырҭаҿы ароман еиҭаҭыжьын. “Евгени Онегин” аԥсышәала аиҭаҭыжьра, аԥхьажәа излаҳәо ала “аиҭагаҩ иусумҭа ҩаԥхьа дацклаԥшны инапы иҵижьит, атеқст ана-ара ирҽеит, иԥсахит, насгьы ҿыц еиҭаганы иагәылеиҵеит ароман аԥсышәала актәи аҭыжьраан иагәыламыз ахы “Онегин иныҟәарақәа ирызку ацыԥҵәахақәа”. Сгәанала, иалкаан иазгәаҭатәуп ари ароман аԥсышәала аҭыҵрақәа гәахәарыла ишрыдыркылаз аԥсуа критикцәа, ҳлитература аҭҵааҩцәа, аԥхьаҩцәа – ҳлитература абзиабаҩцәа.
1982 шықәсазы ашәҟәҭыжьырҭа “Алашара” аҟны аԥсышәала
хаз шәҟәны иҭыҵит, апоема ажанр азы иклассикатә ҿырԥшыганы ирыԥхьаӡо А. С. Пушкин иҩымҭа хьыршәыгә “Абҩатә ҽуаҩ”. Уи баҩхатәрала аԥсшәахь еиҭеигеит еицырдыруа аԥсуа поет, апрозаик Платон Бебиа.
Есааира ҳаԥсуа литератураҿы ицәырҵуеит Пушкин иҩымҭақәа реиҭага ҿыцқәа. Урҭ уаҩы идырбоит ҳаԥсуа поетцәа, инеизакны ҳаԥсуа шәҟәыҩҩцәа реиҭагаратә ҟазара шышьҭыҵуа, реиҭагаратә культура ишазҳауа. Ари ахшыҩҵак аиашара ҳәаақәырҵоит аакьыскьа апоет Гь. Гәыблиа еиҭеигаз А. С. Пушкин иажәеинраалақәа: “Абаҟа”, “Аӡын мҩа”, “Сибра амаденҵхырҭа агәаны”, “Аџьнышцәа”, “Бзиа бызбон...”, “Са исгәалашәоит иссиру еимгеимцарак”, “Абаандаҩы”.
А. С. Пушкин ипоезиа ашҟа ирымоу агәцаракреи абзиабареи унарбоит уи иҩымҭақәа аԥсшәахь реиҭагараҿы еиуеиԥшым аԥсуа поетцәа рабиԥарақәа рхаҭарнакцәа реиҭагаратә баҩхатәра ахьаадырԥшуа. Пушкин иажәеинраала “Кавказ” еиуеиԥшым аамҭақәа раан еиҭаргеит Д. Гәлиеи Б. Шьынқәбеи, “Абаҟа” еиҭаргеит Д. Гәлиеи Г. Гәыблиеи, “Аныҳәаҿа” еиҭаргеит Д. Гәлиеи В. Аҵнариеи, “Аӡын хәылбыҽха” еиҭаргеит Д. Гәлиеи, №. Џьонуеи, В. Аҵнариеи, “Сибра амаденҵхырҭа агәаҿы” еиҭаргеит Д. Гәлиеи Гь. Гәыблиеи, “Сара бзиа бызбон, иҟалап сцәанырра...” еиҭаргеит Гь. Гәыблиеи В. Аҵнариеи, “Абаандаҩы” еиҭаргеит №. Џьонуеи Гь. Гәыблиеи, “Хәылԥазтәи зефир” еиҭаргеит Д. Гәлиеи В. Аҵнариеи.
Арҭ еиқәаҳаԥхьаӡаз Пушкин иҩымҭақәа реиҭагамҭақәа еиҿырԥшны блаҵарыла ирыцклаԥшуа ауаҩы имбарц залшом Д. Гәлиа зуасхыр шьҭеиҵаз ҳаԥсуа ҩыратә литература, ҳаԥсуа ажәеинраала
еиҿартәышьатә культура аҩеижәатәи ашәышықәса алагамҭа инаркны иахьа уажәраанӡа акырӡа аҽшарыцқьаз, ишыҳаракхаз, ишеизҳазыӷьаз.
Жәохәҩык инареиҳаны аԥсуа поетцәеи апрозаикцәеи аԥсшәахь еиҭаргаз А. С. Пушкин иҩымҭақәа еиуеиԥшым аамҭақәа раан икьыԥхьын агазеҭ “Аԥсны” (“Аԥсны ҟаԥшь”), ажурналқәа “Алашара”, “Амцабз” уҳәа егьырҭ аԥсуа периодикатә кьыԥхьтә ҭыжьымҭақәа рыҟны. Ҷыдала иазгәаҭатәуп А. С. Пушкин иажәеинраалақәа реизгақәа, ироман “Акапитан иԥҳа” хазы шәҟәқәаны аԥсышәала ишҭрыжьхьаз ақырҭуа графика шьаҭас измаз аԥсуа алфавит алагьы.
Аԥсуаа рдоуҳатә ԥсҭазараҿы Пушкин аҭыԥ ӷәӷәа шааникыло азы шаҳаҭра руеит актәи инаркны аабатәи аҟынӡа аԥсуа милаҭтә школ аклассқәа зегьы рзы иҭыжьу аԥсуа бызшәеи алитературеи рырҵага шәҟәқәа, рхрестоматиақәа аԥсшәахь еиҭаганы иахьырну аурыс поет ду иажәеинраалақәеи, ипрозатә рҿиамҭақәеи, иԥсҭазааратә мҩа аҭҵаара иазку неилаҵаны жәаа ҩымҭа. Урҭ аԥсышәала идырцәажәеит: Д. Гәлиа, Б. Шьынқәба, М. Аҳашба, Ӡ. Дарсалиа, Ш. Ҵәыџьба, Б. Џьанашьиа, Г. Ӡиӡариа, Ш. Инал-иԥа уҳәа убас аӡәырҩы. Амала, сгәы излаанаго ала, ҳаԥхьаҟа иҭыжьхо аԥсуа бжьаратә школ аԥсуа бызшәеи алитературеи рырҵага шәҟәқәа иргәылаҵатәуп: №. Џьонуа, М. Лашәриа, Г. Гәыблиа, П. Бебиа, В. Аҵнариа еиҭаргаз Пушкин иҩымҭақәа рӷьыракгьы.
Пушкин иԥсҭазааратә мҩеи ирҿиамҭеи аҭыԥ хатәра ааныркылоит Аԥснытәи аԥсуа, аурыс, аерман бжьаратә школқәа ирызку аурыс бызшәеи аурыс литература ахрестоматиақәеи рҟынгьы.
А. С. Пушкин изкны ажәеинраала ҟаимаҭқәа аԥырҵеит Леуарса Кәыҵниа, Леонти Лабахәуа, Платон Бебиа уҳәа убас аԥсуа поетцәа аӡәырҩы.
Иазгәаҭатәуп Л. Лабахәуа иажәеинраала “Пушкин уахь” аоригинал ҳара 6ҟынӡа ишзымааӡаз. Уи бжьаӡит ҳазну ашәышықәса 30-тәи ашықәс хьанҭақәа раан, апоет Леонти Лабахәуа харада арепрессиа анизыруаз аамҭазы. Иахьа иҳамоуп ари зыӡбахә ҳҳәаз ажәеинраала ақырҭуа еиҭага аҟнытә аԥсшәахь абарҭ ацәаҳәақәа равтор еиҭеигаз авариант.
А. С. Пушкин ихьӡ аҭыԥ хатәра ааннакылоит аԥсуа критикеи апублицистикеи рҟынгьы. Уи иирамш иазкыз аиубилеиқәа асовет аамҭа аан гәахәара дула иазгәарҭон Аԥсынтәылан. Ҷыдала уаҩы игәалашәараҿы инхартә иҟан 1949, 1974 шықәсқәа рзы. Уи диижьҭеи 150 шықәсеи 175 шықәсеи рыҵра иазкыз аиубилеиқәа разгәаҭарақәа. Аԥсынтәыла ақалақьқәеи араионқәеи рыҟны, ашколқәеи, абжьаратә занааҭтә ҵараиурҭақәеи, иреиҳау аҵараиурҭақәеи рыҟны аҵаҩцәа, астудентцәа, ашәҟәыҩҩцәа, аинтеллигенциа, Аԥсны
ауаажәларра зегьы гәахәарыла иазгәарҭон аурыс поезиа амра ииубилеи, имҩаԥыргон апоет иирамш иазкыз апоезиа амшқәа, ахәылԥақәа, аҵара-дырратә прақтикатә конференциақәа, еиуеиԥшым аҵара-дырратә, акультуратә хәышҭаарақәа рыҟны еиҿыркаауан иҩымҭақәа, иара убас иԥсҭазааратә мҩеи ирҿиамҭеи ирызкыз аусумҭақәа рцәыргақәҵақәа. Убасҟан убарҭ аиубилеитә еиԥыларақәа ирымадаз ажәабжьқәа, ахҭысқәа Аԥснытәи акьыԥхь ианыԥшит.
Аԥсуа жәлар, Аԥснытәи ауаажәларра зегьы аурыс жәлар рҵеи ду А. С. Пушкин ишҟа иаадырԥшуа агәыбылреи агәцаракреи иршьананы иҟалеит диижьҭеи 200 шықәса аҵра азгәаҭара... Аԥсны аҳҭнықалақь Аҟәа акәакь ԥшӡақәа ируаку аҭыԥ аҟны игылоуп, уи ибаҟа, иара аҿаԥхьа ииасуеит ихьӡ зху амҩачаԥа, Аԥснытәи ақалақьқәеи араионқәеи рыҟны аурыс шәҟәыҩҩы ду ихьӡ рхуп амҩақәа, ашколқәа. Убарҭқәа зегьы иреиҳауп ҳажәлар рдоуҳатә ԥсҭазаараҿы А. С. Пушкин иааникыло аҭыԥ хатәра. А. С. Пушкин идоуҳа ԥсра ақәӡам! Уи ес ииуа ирыцилашт, еизҳазыӷьалашт ҳажәлар рдоуҳатә ԥсҭазаараҿгьы.
ТУРГЕНЕВ Иван Сергеи-иԥа (1818–1883)
Азеижәтәи ашәышықәса 40–70-тәи ашықәсқәа раантәи аурыс литературеи ауаажәларратә ԥсҭазаареи реизҳа-зыӷьара амҩаҿы, ареализм арҿиараҿы илшамҭақәа ирыҵаркуа акырӡа ирацәоуп исахьарку ажәа азҟаза ду, абаҩхатәра лаша анцәа изаҭәаишьаз ашәҟәыҩҩы Иван Сергеи-иԥа Тургенев.
Иԥсҭазааратә мҩа. Иван Сергеи-иԥа Тургенев диит жьҭаарамза 28 (абҵара 9) 1818 шықәсазы Ориол ақалақь аҟны; иԥсҭазаара далҵит нанҳәа 22 (цәыббра 3.) 1883 шықәсазы Буживаль, Париж азааигәара, джуп Волковтәи анышәынҭраҿы Петербург. И. С. Тургенев дыпрозаикын, дпоетын, дыдраматургын, дыкритикын, дпублицистын, дмемуаристын, деиҭагаҩын. Уи диит Сергеи Николаи-иԥеи Варвара Петра-иԥҳаи Тургеневаа рҭаацәараҿы. Иаб иԥхьатәаз кавалериатә фицарын, хылҵшьҭрала иӷархахьаз жәытә аамысҭан, иан жәлала иаҩцамыз, аха ибеиаз, анхамҩа ҭбаа змаз Лутовиноваа рҭаацәара дахылҵит. Сергеи Николаи-иԥа Варвара Лутовинова ԥҳәысс данига имамзаара даиааин, ирратә маҵура шьҭаҵаны, иԥҳәыс лқыҭа Спасское-Лутовиново (Мценск ақалақь азааигәара, Ориолтәи агуберниа иаҵанакуеит) днеины қьафла анхара напы аиркит. Ишәҟәыҩҩхараны иҟаз Ивангьы убраҟа ауп ихәыҷра шықәсқәа ахьихигаз. Ахәыҷы анап бзиа идкылан драаӡон, атәым гуверниорцәеи аурыс тәцәеи ихаҵкы кадыршәуамызт. Уи раԥхьаӡатәи рҵаҩыс диман иан лтәы маӡаныҟәгаҩ Фиодор Лобанов.
1827 шықәсазы Тургенев иҭаацәа нхара Москваҟа ииасит. Уаҟа иара зназы иҵара-дырра иазирҳауан ахатә пансионқәа рыҟны, нас Москватәи апедагогцәа П. Н. Погорельскии, Д. Н. Дубенскии, И. П. Клиушникови (ари аҵыхәтәантәи ашьҭахь еицырдыруаз поетны дҟалеит) рнапхгарала ихаирҭәаауан иҵара. Жәиԥшь шықәса анихыҵуаз Тургенев х-тәым бызшәак рыла дцәажәон хьаҳәа-ԥаҳәада, европатәии аурыси литературақәа иреиӷьыз аԥҵамҭақәа рыԥхьара қәҿиарала иҽахьигӡахьан. 1833 шықәсазы уи Москватәи ауниверситет дҭалеит, 1834 шықәсазы Петербургтәи ауниверситет ашҟа диасит, уаҟа 1837 шықәсазы афилософиатә факультет (словесное атделение) афилологиатә ҟәша далгеит. Ауниверситет аҿы Тургенев аҵара идырҵон Н. В. Гоголь, П. А. Плетниов (Пушкин данԥсы ашьҭахь ажурнал “Современник” редақторс иамаз) уҳәа убас еицырдыруаз апрофессорцәа аӡәырҩы. Ауниверситет аҟны аҵара аниҵоз ауп Тургенев арҿиаратә усура напы анаиркыз. Иҩуан аромантикатә жәеинраалақәеи апоемақәеи, иаԥиҵеит адрама “Стено” , иҽԥишәон атәым бызшәақәа рыҟнытә апоезиатә ԥҵамҭақәа реиҭагара аус аҟынгьы.
1838 шықәсазы Тургенев дцоит аҳәаанырцәҟа, дагьалагоит Берлинтәи ауниверситет аҿы иҵара-дырра ахарҭәаара, дырзыӡырҩуеит еицырдыруаз апрофессорцәа рлеқциақәа, иҽазҵәылхны иҵоит афилософиа, аклассикатә филологиа аҭоурых, иааигәаны дазҿлымҳахоит амраҭашәаратәи аԥсҭазаара, дырзааигәахоит уаҟа аҵара зҵоз аурыс ҿар, ҷыдала дизааигәахоит М. Бакунин. Абарҭқәа зегьы ирыҵаркуаз рацәан ашәҟәыҩҩы идунеихәаԥшышьа ашьақәгылараҿы.
1841 шықәсазы Тургенев иԥсадгьыл ашҟа дхынҳәит. Аԥхьаӡа уи аҵарадырра-педагогтә усура напы аиркырц игәы иҭан, амагистртә ԥышәарақәа рыҭира иҽазыҟаиҵон, ауниверситет аҟны афилософиа апрофессор иҭыԥ ааникыларц азы, аха иаарласны ари игәҭакы мап ацәкны, алитература-рҿиаратә усура алихит. Уи исоциалтә, нас иестетикатә дунеихәаԥшышьақәа рышьақәыргылараҿы здаҟам ароль наигӡеит 1845–1843 шықәса аӡынразы иидырыз, дагьзеигәырӷьаз В. Г. Белински. Урҭ ирлас-ырласны еиқәшәалон, зны-зынла ӷәӷәала аимак-аиҿакқәагьы роулон аполитикатәи алитературатәи зҵаатәқәа ирхырҟьаны. Тургенев хьаҳәа-ԥаҳәада идикылон аҳратәреи, адеспотизми, ареақциеи рзы Белински иааирԥшуаз ацәымӷра, иалкаан игәаԥхон алитература ажәлартәра, ареализм рзы акритик ду имаз адунеихәаԥшышьақәа, аха дкылашьа амам ҳәа иазиԥхьаӡон Белински ажәлар ирылаирҵәоз ареволиуциатә, иара убас асоциалисттә идеиақәа. Убасҟан Тургенев иҩуан ажәеинраалақәа, апоемақәа, апиесақәа, ажәабжьқәа. Белински иныррала хәыҷы-хәыҷла аромантизм изқәа аиаирхеит, еиуеиԥшымыз аҿыԥшрақәагьы иҽырцәихьчеит, иагьаԥиҵо далагеит иоригиналтәу ареалисттә ҩымҭақәа, аха макьана алитератураҿы ихьыԥшым ихатәы мҩа ылимгацызт уеизгьы. Тургенев ибаҩхатәра алшарақәеи, игәазыҳәара иашаҵәҟьеи аанарԥшит хҭыск.
1847 шықәсазы ажурнал  (“Аамҭантәи”) адаҟьақәа рыҟны уи иикьыԥхьит ажәабжь “Хори Калиничи”. Авторгьы ажурнал аредақциа аусзуҩцәагьы ари акрызҵазкуа ҩымҭоуп ҳәа ргәы иаанагомызт, аха аԥхьаҩцәа уи гәахәарыла ирыдыркылеит. Зегьы атәнатәит ашәҟәыҩҩы иҟазара, ажәабжь атема аҿыцра, анхаҩ типқәа, урҭ рыбзазашьа аарԥшра. “Хори Калиничи” иахылҵыз ақәҿиара Тургенев арҿиаратә гәазыҳәара инаҭеит. Убри нахыс “анхаҩытә” тематикала ажәабжьқәа рыҩреи ркьыԥхьреи далагеит игәы ацԥыҳәаны. Абасала иагьыҟалеит ашәҟәыҩҩы ахьӡ-аԥша изҭаз ажәабжьқәа реизга “Ашәарыцаҩ ианҵамҭақәа”.
1847 шықәса нахыс Тургенев дынхон аҳәаанхыҵ. 1850 шықәсазы уи дхынҳәит иԥсадгьыл ашҟа. Убри ашықәсан ашәҟәыҩҩы иан лыԥсҭазаара далҵит, лара илҭынхаз амал, абеиара ду зегьы лыҷкәын иахь ииасит.
1852 шықәсазы Н. В. Гоголь иԥсра иазкны Тургенев анекролог ҩны икьыԥхьит. Анекролог аҟны аиҳабыра ирҿагылоз хшыҩҵакык ыҟамызт, аха ашәҟәыҩҩы дҭаркит уеизгьы. Мызкы абахҭаҿы ианихига ашьҭахь, иара иҭыӡҭыԥ ашҟа – Спасское-Лутовиновоҟа дахыргеит. Асеиԥш ала уи иахьырхәра ҿыҵгас иаман 1852 шықәсазы хаз шәҟәны иҭыҵыз “Ашәарыцаҩ ианҵамҭақәа” рыҟны автор аҳратәра дахьақәыӡбаз, иахьҿаԥиҽыз.
1853 шықәсазы Тургенев иқәыз ахгара аҟнытә ихы дақәиҭыртәит. Уи Петербургҟа дцаны “Современник” аредақциа аусзуҩцәа иҽырзааигәеитәит, убри нахыс иара дҟалеит ажурнал аусзуҩцәа хадақәа дыруаӡәкны. Абри ажурнал аҟны икьыԥхьуеит уи ирҿиамҭақәа “Рудин”, “Аамысҭцәа рҭыӡҭыԥ” уҳәа убас егьырҭгьы. Ҵабыргуп, уи бжеиҳан аҳәаанырцә дынхон, еицырдыруаз ашәаҳәаҩ ԥҳәыс Полина Виардо лҭаацәараҿы дыҟан, аха ирлас-ырласны иԥсадгьыл ахь даалон, хынҩажәатәи ашықәсқәа раантәи ауаажәларра-литературатә ԥсҭазара ақтивла ихы алаирхәуан.
Тургенев идикылаӡомызт Чернышевскии, уи ицнагаҩцәеи ридеиақәа, усҟантәи Урыстәыла асоциалтә шьақәгылашьа револиуциатә қәԥарала ацҟьаразы, урҭ рестетикатә программа нагӡаҵәҟьаны адкыларагьы дақәшаҳаҭмызт, аха уи изидкыломызт “аҟазара цқьа” апропаганда азызуаз, аҳратәра зыхьчоз ареақционерцәагьы. Тургенев ахаангьы чарҳәара рзимуцызт апатриотизми агуманизми ридиа ҳаракқәа. Уи иаԥиҵоз аҩымҭа ҿыцқәа зегьы ақтуалра зҵаз атемақәа ирызкын, иара убриазы акәын урҭ ркьыԥхьра еснагь аимак-аиҿак дуқәа захылҵуазгьы.
Аҳәаанырцә даныҟаз Тургенев лымкаала афранцыз реалист шәҟәыҩҩцәа дырзааигәахеит. Уи ҩызара изыруан, ҳаҭыр иқәырҵон Флобер, Золиа, Мериме, Доде, Жорж Санд, Мопассан, аишьцәа Гонкураа уҳәа убас аӡәырҩы. Урҭ рахьынтә аӡәырҩы Тургенев рҵаҩыс дрыԥхьаӡон дара рзы. Аурыс шәҟәыҩҩцәа рахьтә романист дус Амраҭашәарахьтәи Европаҿы зегь раԥхьаӡа иазхарҵазгьы иара иоуп. Амраҭашәарахьтәи атәылақәа рыҟны аурыс литература аларҵәара аус даараӡа дацхрааит Тургенев. Иара иҟаиҵаз аԥшьгарала афранцыз, агерман, англыз бызшәақәа рахь еиҭагахеит Пушкин, Лермонтов,Кольцов, Гоголь уҳәа убас егьырҭ аклассикцәа аӡәырҩы рырҿиамҭақәа.
1883 шықасазы ибӷа иахьуаз ачымазара бааԥс – акьыба иахҟьаны Тургенев, хыхь ишазгәаҳҭаз еиԥш, дыԥсит Буживаль, Париж азааигәара, ибаҩ урыстәылаҟа иааганы ҳаҭырқәҵара дула дыржит Петербург.
Заа ишазгәаҳҭаз еиԥш, “Ашәарыцаҩ ианҵамҭақәа” () 1847 шықәса инаркны хаз жәабжьқәак раҳасабала ркьыԥхьра напы аиркит  адаҟьақәа рҟны. Акакала арҭ ажәабжьқәа зегьы ҭыҵцыԥхьаӡа ақәҿиарақәа роуан, аха 1852 шықәсазы автор иажәабжьқәа зегьы ааидкыланы, хаз шәҟәны ианҭижь, аԥхьаҩцәа зқәымгәыӷуаз агәаҳәара ду рнаҭеит, избанзар уаҟа сахьаркыратә мчы ӷәӷәала, аԥсҭазара аҵабырг иашьаршәаланы ианыԥшит аҳратәратә Урыстәылатәи ақыҭа ԥсҭазара.
Ари ашәҟәы 25 новелла рыла ишьақәгылоуп. Уи иагәылоу ажәабжьқәа зегьы даҽакы иадҳәалам, зхатә хаҭара змоу, ашәарыцаҩ дзыцклаԥшны иҟаиҵаз нҵамҭоуп. Урҭ ажәабжьқәа иаку сиужетк шрымамгьы, аизга ҩнуҵҟала еилаԥах иҟоу, иузеиҩымшо ҩымҭоуп, ажәабжьқәа дара-дара еимаздо аидеиа-тематикатә, нас асахьаркыратә еизааигәара рымоуп. “Ашәарыцаҩ ианҵамҭақәа” анатуралтә школа иаҵанакуаз ашәҟәыҩҩцәа рхы иадырхәоз ажанр хада “Афизиологиатә еилкаанҵақәа” злаугәаланаршәо ыҟоуп. Тургеневгьы анатуралтә школа иаҵанакуа шәҟәыҩҩноуп уҿаԥхьа дшаацәырҵуа, аха уи урҭ реиԥш ақалақь аҿтәи ауаа хәыҷқәа рыбзазара акәымкәа, анхацәа рыԥсҭазара аҵабырг ауп иааирԥшуа.
Тургенев иажәабжьқәа рыҟны еиҿаиргылоит атәра иҭагылоу анхацәеи анхамҩа дуқәа зымпыҵаку апомешьчикцәеи. Ашәҟәыҩҩы ихы-игәы аҟынӡа инаган, гәыбылрала, бзиабара дула иааирԥшуеит ҟазшьала еиуеиԥшым анхацәа рхаҿсахьақәа. Раԥхьаӡатәи ажәабжь аҟны аԥхьаҩ иҿаԥхьа иӡыригоит аҳратәра иҭагылоу ҩыџьа – Хори Калиничи.
Хор изҩыдоу, аенергиа ӷәӷәа змоу, иҟәышу, насгьы ихыхәоу нхаҩуп. Уи егьа аҭагылазаашьа бааԥс имазаргьы зхы зымшьуа, зыбзазашьа еиӷьызтәуа уаҩуп. Уи иҭаацәара бзианы еиҿикааит, малла иҽирӷәӷәеит, аҳ иҟнытә маҷк ахақәиҭрагь иоуртә иҽыҟаиҵеит. Ауаҩ хыхәа Хор зынӡаск иеиԥшым типуп изгу, аарла зцәеи зыбаҩи еикәыршоу, амала абаҩхатәра ҷыда злоу, аромантикатә гәазыҳәарақәа зыцәтәымым Калинич. Уи апоезиатә ԥсабара змоу уаҩуп, дҭынчуп, гәынхара ззымдыруа, иԥшқараху (згәы ԥшқоу) аӡә иоуп. Уи имырхьааӡакәа данышәоит иӷарра, инанамгара, апрақтикатә усура имаҷӡаны ауп дшазхәыцуа, егьыс даҽакала уихәаԥшуазар, улаԥш дызлаҵашәаша ыҟоуп, аестетикатә цәанырра имоуп, аԥсабара дазааигәоуп, бзиа ибоит. Иҳаракӡоу агәаҳәара инаҭоит иааикәыршаны иҟоу аԥсабареи иареи анеизынхо.
Аԥсабара анырра еиҳагьы иныԥшуеит “Қысьдн с Қаысикәӡ Ехҭи” (“Иԥшӡоу Меч аҟынтәи Касиан”) зыхьӡу ажәбжь аперсонаж анхаҩы
Касиан. Уи аԥсабара нцәеитәуеит, иара амаӡақәа рҿаԥхьа дрыхӡыӡаауа дшьамхнышгылоит.
(“Ашәаҳәацәа”) зыхьӡу ажәабжь аҟны Тургенев дӡыригоит Иашка ҳәа нхаҩык, уаҩ игәаҵанӡа инеиуа уи иашәақәа азыӡырҩцәа рытҟәоит, иртәыртәуеит. – “Уи ибжьаҿы иҟан мыц зымҳәоз иҵаулаз ацәаныррагьы, аҷкәынрагьы, амчгьы, ахаарагьы, нас узтәызтәуаз, акгьы хьаас измамыз (игәцаразымкуаз) алахьеиқәрагьы. Уи иҟны иразыз, ицаҳәцаҳәоз аурыс доуҳа (аурыс ԥсы) ҿнаҭуан, агәы еисуан, насгьы агәы иацралон”.
(“Ибзам-ԥсым”) зыхьӡу ажәабжь аҟны даабоит Лукьериа ҳәа ԥҳәызбак, уи анкьа зны мчхарала дҭәын, длахҿыхын, иара ашәҟәыҩҩы ишиҳәо еиԥш (“Игәырӷьаҵәа икәашоз, ишәаҳәоз”). Аҳратәра ауӷә Лукьериа зыԥсы ҭоу ԥсы-хьшәашәаны, “Мумианы” дҟанаҵеит. Аха уи уеизгьы ишьақәлырхеит убла хызкша аԥшқарахра, нас агәыҳалалра.
Аурыс рҵага шәҟәқәа ирнымшәаӡо ирну хрестоматиатә жәабжьуп “Беж идәы” () зыхьӡу аҩымҭа. Араҟа ашәҟәыҩҩы гәахәарыла рсахьа ҭихуеит еилҟьа-еилӷәыцәу, илахҿыху, агәымшәара злоу, арахә хьчауа аҵх ԥызҽуа анхаҩ хәыҷқәа.
Уаҩ изымчҳаша аеқсплоатациа, аӷарра, амлакра, ахыччара рыхҭысуеит анхацәа, аха зегь акоуп урҭ ишьақәдырхеит аԥсыцқьара, ауаҩытәыҩсара, уаҵәтәи амш агәрагара. Ҟыбаҩлагьы, моралтә хаҭашьалагьы, аҳратәра, ауӷә ишаҵагылоугьы раҳцәа раҵкьыс акырӡа иҳаракны игылоуп анхацәа. Аҳцәа ракәзар Тургенев дрықәыӡбоит гәы зызҭам, ԥсы зхам варварцәақәак, паразитцәақәак раҳасабала.
Арҭ аҵыхәтәан иазгәаҭоу ахшыҩҵакқәа арҵабыргуеит  (“Ҩыџьа апомешьчикцәа”) зыхьӡу Тургенев иажәабжь. Араҟа ашәҟәыҩҩы иааирԥшуеит ауаҩкьаҿ ԥсыла, ахпаш, апомешьчик Стегунов игәымбылџьбарара, уи идҵала аҩнуҵҟатәи (аҳҭынраҿтәи) атәы Васка лабала иааисуа дрыпҟеит аҽҭраҿы. Стегунов иакәзар абарҵаҿы дтәаны амузыкабжь илымҳа иҭаҩуашәа гәахәарыла дазыӡырҩуеит алабашьҭыбжьқәа рритм абжьы.
“Ермолаии аӡлагарахьча иԥҳәыси” () ахьӡуп зыӡбахә ҳамоу ашәҟәы иагәылоу ажәабжьқәа руак. Араҟа иаабоит анхамҩа-ҭбаа змоу Зверков иԥҳәыс, ирқьынцыцу Петербургтәи аҳкәажә луаҩымра. Уи лыхламхаԥагьан, илҭахын уеизгьы-уеизгьы хаҵа имцац аԥҳәыс длымазарц лаҳҭынраҿтәи маҵауҩыс. Убри аҟнытә, лмаҵауҩ ԥҳәыс Арина хаҵа ацара азин сыҭ ҳәа анлалҳәа аҳкәажә дгәааит, амаҵауҩ ԥҳәызба қыҭа кҿахак ашҟа нхарҭаҭыԥыс илыҭан дышьҭны днасыԥдалтәит, лыԥсҭазара шҳамлыркит.
Аҳцәа мҽыӷқәа дреиԥшымшәа дыҟоуп Тургенев иажәабжь “Бурмистр” аперсонаж Аркади Пеночкин наԥшыхақә данубо. Ари “акультура” злоу уаҩуп, “европауаҩуп”, аҵара имоуп, афранцыз газеҭқәеи ашәҟәқәеи ылҩааны иоуртә иҟаиҵеит, ицәажәара аан лассы-ласс атәым ажәақәа ихы иаирхәоит. Аха адәахьалатәи “иинтеллигентра” даҵаҵәахуп агыгшәыг ԥсабара змоу, исадисту аҳ Аркади Пеночкин. “Аграф Геиден игәалашәара” зыхьӡу истатиаҿы В. И. Ленин Пеночкин ихаҿсахьа иақәнагаз ахәшьара иашаҵәҟьа аиҭеит.
“Ҳара ҳҿаԥхьа дыҟоуп, – иҩуан В. И. Ленин, – ацивилизациа злысны иҟоу, аҵара змоу, акультура злоу апомешьчик, ахымҩаԥгашьа аформа ԥшқақәа змоу, европатәи алабҷашь зку. Апомешьчик исас аҩы имҵаргыланы аматериа ҳаракқәа дрылацәажәоит. “Аҩы зумырԥхазеи?” – диазҵаауеит уи алакьеи. Алакьеи ҿиҭӡом, иԥшшәы ихыгга дҟалоит. Апомешьчик аҵәҵәа ҟаиҵоит, нас ибжьы мырдуцәакәа, иааҩналаз амаҵуҩы ус иеиҳәоит: “Фиодор изы... адҵа ҟашәҵа”... Тургенев ипомешьчик “агуманизм” злоу уаҩуп... Салтичиха длыдукылозар, аиҿырԥшразы, убриаҟара агуманизм илоуп, аҽҭраҟынӡа ихаҭа дцом Фиодор ипҟаразы адҵа ҟарҵоу иҟарымҵоу агәаҭаразы, уи, ари апомешьчик, ихы азин аиҭом алакьеи дисыртә, ма дицәҳартә еиԥш, уи харантәи мацароуп “адҵа шыҟаиҵо”, аҵара змоу уаҩыми, иԥшқоу, нас игумантәу аформақәа рыла, ибжьы ҭымгакәа, ауаа ирбо-ираҳауа аскандал ҟамҵакәа”.
Избан изыҟоу, абас еиԥш иҟоу, ишарамшоу, иҿаасҭоу асоциалтә шьақәгылашьа – аҳратәра? Ҳәарас иаҭахузеи, уи аҟазаара цәгьоуроуп, залымдароуп, уи ықәхтәуп, ицҟьатәуп, – абри аҩыза алкаа, абри аҩыза ахшыҩҵак шьақәнарӷәӷәоит Тургенев ишәҟәы “Ашәарыцаҩ ианҵамҭақәа”. Ҵабыргуп, Тургенев иажәабжьқәа рыҟны аҳратәра иаҿагылан иқәԥо анхацәа рхаҿсахьақәа ҳԥылаӡом, уаҟа иаабо зыԥсҭазаара гәыԥҵәагоу аҳратәра ишьаҽны иамоу анхацәа роуп. Автор иҽизыҳарамкит Белинскии Чернышевскии рреволиуциа-демократиатә идеиақәа рыдкылара аҟынӡа. Уи игәы излаанагоз ала аҳратәра цҟьатәуп револиуциатә мҩала акәымкәа, “ҭынчратә” мҩала. Амала, иазгәаҭатәуп, иара убас, Тургенев данқәыԥшыз инаркны убри асоциалтә ҿаасҭара – аҳратәра даҿагыланы дықәԥаларц “Ганибал иҟәада” шиқәиҵахьаз. Уи убри иҟәада ахаангьы чарҳәара азимуцызт. “Ашәарыцаҩ ианҵамҭақәа” аԥхьаҩцәа аҳратәра иаҿанаргылоит.
Ари арҿиамҭаҿы иуԥылоит аԥхьаҩ дхызхуа, ибла хызкуа аурыс ԥсабара асахьа лыԥшаахқәа. Тургенев ари арҿиамҭаҿы дцәырҵуеит аԥсабара амаӡақәа драԥшәманы, ареалисттә пеизаж аазырԥшуа ҟаза дуны. Аԥсабара акырынтә ицәырҵуеит ауаа рыԥсҭазаара иалахәушәа, афырхацәа рцәаныррақәа, ргәырӷьарақәеи рылахьеиқәрақәеи ирымадоушәа.
“Ашәарыцаҩ ианҵамҭақәа” зыхьӡу ашәҟәы хыркәшоуп ажәабжь  (“Абнеи адәкаршәреи”) ала. Араҟа иаарԥшуп ашәҟәы хзыркәшо апеизаж гәлымҵәах. Сахьаркыратә мчхара ӷәӷәала иҭыхуп уаҩ илаԥш зхьымӡо, иҳәаадоу Урыстәыла адәкаршәрақәа, нас абнақәа. Ари асахьа аурыс жәлар рымч, рыԥшӡара, нас иҳәаадоу рылшарақәа рзы зеиԥшыҟам шьаноуп, символуп. Автор иԥсабара гәакьа аԥшӡара агимн азиҳәоит, насгьы агәра игоит мышкы зны абри иблахкыгоу аԥсабара аҩнуҵҟа ауаа рынасыԥ ԥсҭазаара аҳра ауртә ишыҟало азы.
Атематика, иара убас ажанр аҿыцра, аидеиатә ҵакы ҵаула, асахьаркыратә ҟазара, амелодиа хаа зҵоу абызшәа, иҳәаақәырҵеит Урыстәылан, нас Адунеи зегьы аҟны “Ашәарыцаҩ ианҵамҭақәа” иаиуз ақәҿиара ду. Абри ашәҟәы иагәылалаз аҩымҭақәа ихацдыркит ажәлари ажәлар рҭахрақәеи маҭәар хаданы иззыҟалаз алитературатә хырхарҭа ҿыц. Здаҟам хәшьара ҳаракуп абри ашәҟәы азы афранцыз шәҟәыҩҩ-ԥҳәыс Жорж Санд илҳәаз ажәақәа:
“Иарбан ҭоурыхтә баҟазаалак абас ибзианы Урыстәыла заҳнардыруамызт, абарҭ шәара ҟаимаҭла иҭҵааны, насгьы шәзыхцәажәаз ахаҿсахьақәеи, абзазашьеи реиԥш... Шәара ишәҟазшьоуп иуаҩытәыҩсоу дарбанзаалак изы иҭагылазаашьа шәхы аншьалара, нас инарҵауланы аҳаҭыр иқәҵара, егьа маҭәа хьыжә-кәыжәла уи дҵәахызаргьы, насгьы уӷәс уи иқәзаалакгьы... Шәара зегьы зырԥшӡо реалиступ, ишьаҽу зегьы рыцҳазшьо, насгьы зегь заҳауа агәы хазына зызҭоу уаҩуп”.
И. С. Тургенев раԥхьаӡатәи ироман “Рудин” иҩит 1855 шықәсазы, икьыԥхьит ажурнал  адаҟьақәа рыҟны 1856 шықәсазы. Уи инашьҭарххны иаԥиҵеит егьырҭ ироманқәа:  (“Аамысҭацәа рынхарҭаҭыԥ”, 1858),  (“Аламҭала”, 1860),  (“Абацәеи ахшареи”, 1862),  (“Алҩа”, 1867)  (“Аҿыцра”, 1877). Абарҭ ароманқәа рыла Тургенев ирбеиеит аурыс, иара убас адунеитә литература. Егьырҭ ажанрқәа раасҭа ароман еиҳа алшара инаҭон инарҵауланы аԥсҭазара аҵабырг сахьаркны аарԥшразы. Тургенев ироманқәа рыҟны иӡыригеит иаамҭазтәи азҵаара ҵарқәа.
Ҿырԥштәыс иаагар ҳалшоит “Рудин”. Ари ароман аҟны иқәгылоуп иҿырԥшыгоу, иҵоуроу афырхаҵа изҵаатәы. Ароман дафырхаҵа хадоуп иӷару апомешьчик иԥа Дмитри Рудин. XIX ашәышықәса 30-тәи ашықәсқәа раан уи аҵара иҵон Москватәи ауниверситет аҟны, астудентцәа рфилософиатә хеилакқәа ихы рылаирхәуан, агерманцәа ридеалисттә философиа дхыхны даман, абаҩхатәра бзиеи аусура агәақәкреи иман. Уи иара убасҵәҟьа иҵегь ауаҩытәыҩсатә хаҭашьа бзиақәа дрылаҟан: даара ихы ахәрыбӷьыц икылихуан, дуаҩы аамысҭашәан, ахаан иламыс чарҳәара азиуамызт. Ҷыдала иалкаан уаҩы илаԥш иҵашәартә еиԥш иҟан уи иҿаԥыц, ибыз хны иҿоуп уҳәартә еиԥш ахацламҳә ааирԥшуан, иҿцәажәара еснагь алогика ӷәӷәа аҵан, иазыӡырҩуаз датәнатәуан. Уи изыӡырҩуаз “иҿцәажәара ԥшӡа амузыка” мацара акәмызт дхызхуаз, уи изыӡырҩуаз ауаа аидеиа ҳаракқәагьы рызнеигон. Дмитри Рудин ӷәӷәала иҿаԥиҽуан, дрықәыӡбон адеспотизм, аегоизм, хырҳага зламыз аскептицизм, амдырра, ацәгьацәԥхамшьара реиԥш иҟоу, ауаатәыҩса рыԥсҭазаара зырхьанҭо ацәырҵра бааԥсқәа. Уи ауаатәыҩса ирымаирҽхәон ахақәиҭра, ауаажәларратә ус азы хацәынмырха ақәԥара, аҵарадырра. “Уи иажәа иҟалаша ашҟа ахы хан”, изыӡырҩуазгьы убри иҽеиу аҟаларазы ақәԥара ргәы азҭеиҵон.
Аха иара Рудин ихаҭа убарҭ аидеиа ҳаракқәа аԥсҭазаараҿы рызнагара илымшеит, иажәа усны изыҟамҵеит. Аԥсҭазаараҿы апрақтикатә усура напы анаиркы, раԥхьаӡатәи ишьаҿақәа анеихигаҵәҟьа даҵахеит, дзыманшәаламхеит. Ароман аҟны уаҩы ибоит Рудин акыр зымпыҵакыз малуаҩык дшизааигәахаз, уи инхамҩаҿы Европатәи агрономиа аҵыхәтәантәи аихьӡарақәа ихы иархәаны ареформақәа ҟаиҵарц ишақәикыз, аха уи прақтикала акгьы алымҵит. Абри ашьҭахь Рудин анџьныртә усура напы алеикит – ӡиас хәыҷык ырҵауланы аӷбақәа ҭаныҟәо иҟаиҵарц иақәикит. Аха ари игәҭакгьы изынамыгӡеит, уи иаҭахыз амали адырреи ахьимамыз аҟнытә. Аҵыхәтәан уи агимназиаҿы рҵаҩыс аусура далагеит, азныказы уи иажәа ԥшӡақәа ихырхуан аҵаҩцәа, аха дук мырҵыкәа ихаҭа агәра игеит аоратортә импровизациала хара дышзымцоз, иҵаулаз адырра усгьы иара имамызт. Убри аҟнытә Рудин агимназиагьы аанимыжьыр амуит...
Абасала Дмитри Рудин напы злеикыз уск аԥсҭазаараҿы изынамыгӡеит. Ицәырҵуеит азҵаара, избан, изизынамыгӡазеи Рудин игәҭакқәа? Урҭ ирымоуп ҩ-ҽыҵгак: иакхаз, уи имамызт ихырҳагаз уск анагӡаразы иаҭахыз аобиеқтивтә ҭагылазаашьақәа. Аҳәынҭқар и-Урыстәыла иаҭахымызт ииашаз, апрогрессивтә хәыцра змаз, ахақәиҭра бзиа избоз, абаҩхатәреи аҵара-дырреи змаз Рудинраа, уи иаҭахыз иҳәатәхаҵаҩыз, зегьы злаӡоз Молчалинраа ракәын) иҩбахаз, Рудин дидеалиступ, абстрактла ихәыцуа философуп, афраза ԥшӡа, ажәа ԥшӡа бзиа избо уаҩуп, аха аус атәы здыруа, аус иамароу аӡәы иакәӡам. Апрақтикатә усура зда ихәарҭам агәақәкреи ахачҳареи изхом, ареалтә ԥсҭазара аҵабырг адыррагьы цқьа изхом иара. “Аԥсабара даара акры снаҭеит сара, – иҳәоит Рудин, – аха сылшарақәа ираҭәоу акгьы сзыҟамҵаӡакәа сыԥсуеит... раԥхьаӡатәи аԥықәсылара шаасоулак – снеилышша сцоит”...
Тургенев ифырхаҵа Рудин аус аҟнытәи имчыдара ҳирбоит абзиабараҿгьы, Наталиа Ласунскаиеи иареи реизыҟазаашьа ала. Аԥсазаараҿы акырынтә ааха зауз, акырынтә иаҵахаз, акыр тәыла рыҟны данныҟәа ашьҭахь, 35 шықәса зхыҵуа Рудин днанагеит апровинциатә ҭауадцәеи-аамысҭцәеи рыгьагьарак аҟны. Урҭ амал рацәа зымпыҵаку Ласунскаиа лҭаацәара иамадоуп, уаҟа итәо-игыло уаауп. Ари аҭаацәара аԥшәмаԥҳәыс джәытә малуаҩуп, зых замхабзиоу, иқьынцыцу аҳкәажәуп. Уи лыҩнаҭаҿы лассы-лассы еизалоит аҭыԥантәи аинтеллигентцәа, урҭ реилазаараҿы иҟоуп пату зқәу, акультура злоу ауаагьы, ламыс змам ауаа хьымӡӷыдақәагьы. Абарҭ ауаа рыҩнуҵҟа Рудин иааира анырра ӷәӷәа ҟанаҵеит. Уи иҿцәажәа ԥшӡа зегьы хнахит, аха еиҳараӡак уи иажәақәа дрытҟәеит зегь еилызкаарц зҭахыз, аҟазшьа ӷәӷәа, агәазыҳәара ҳаракқәа змаз, аԥшәмаԥҳәыс лыԥҳа – 17 шықәса зхыҵуаз Наталиа Ласунскаиа. Ахақәиҭра ахақәҵаразы Рудин ииҳәоз ажәа ҳаракқәа Наталиа лгәы хыҭхыҭуа, џьара иҽеиу акы ҟасҵанда ҳәа дҳаҵ-ҳаҵо дҟарҵеит. Ари аԥҳәызба лыбла аҿаԥхьа Рудин аԥхьагылара змаз уаажәларратә усзуҩын, ақәԥаразы ииз фырхаҵаҵәҟьан, иӷәӷәаз уаҩын. Наталиа лхы-лыԥсы наилаҵәан бзиа дылбеит ари ахаҵа, дагьазхиоуп хатә ԥҳәысс уи иццара. Рудингьы гәык-ԥсыкала бзиа дибоит ари аԥҳәызба, аха прақтикала аус алахьынҵа аныӡбатәу аамҭазы иара аԥсыҽра ааирԥшуеит.
Сан уара суццар лҭахым, аха сара даҽаӡәы иццара аиҳа аԥсра еиӷьасшьоит ҳәа аҭак лысҭеит ҳәа иалҳәеит Наталиа лыбзиабаҩ. Абас, Наталиа илԥынгылаз зегьы дыриааины, лан лҳәатәы хамҵакәан, лыҩны ааныжьны бзиа илбо ауаҩы ԥҳәысс иццара даназхиоу аамҭазы, Рудин абас еиԥш ала дныҟәарц лабжьаигоит: – Бан ари аус даҿагылозар, лҳәатәы ҳахымԥароуп, насгьы ҳаиԥырҵыроуп бареи сареи, – иҳәеит Рудин. “Лҳәатәы ҳахымԥону! – ҿаалҭуеит Наталиа, – нас абас акәзаап ахақәиҭреи, ахымшаҭареи рзы шәара шәцәажәара аԥсҭазаараҿы шәхы ишашәырхәо!” Абри афразаҿы иақәыӡбоуп Рудин игха-ԥха хада: иажәеи иуси реиқәымшәара. Ари агха, ишдыру еиԥш, “ауаа мыцхәқәа” зегьы ирзеиԥшын, игха хаданы ирыман.
Рудин “Имцхәу ауаҩы” ихаҿсахьа аазырԥшуа фырхаҵоуп. Уи ихаҿсахьала Тургенев дааирԥшуеит азеижәтәи ашәышықәса 30–ҵ-тәи ашықәсқәа раантәи аамысҭа-интеллигент. Уи дҟәыӷоуп, аҵара имоуп, пату зқәу, зҿаԥыц ӷәӷәоу уаҩуп, аха апрақтикатә усура иахәарҭам, акы згәы ззақәымкуа, агәаӷьра змаз аӡәы иоуп. Ашәҟәыҩҩы идыруеит аамҭа ҿыц иаҭаху Рудин иҩызцәа шракәым, аамҭа ишаҭаху прақтикала аусура зылшо ауаа.
Ашәҟәыҩҩы дрықәыӡбоит Рудин иԥсыҽрақәа, игха-ԥхақәа, аха
аҩымҭа анҵәамҭаҿы, ароман егьи аперсонаж – Лежнев иажәақәа рыла ахәшьара ҳарак риҭоит Рудин иҩызцәа “ауаа мыцхәқәа” ирымаз аҟазшьа бзиақәагьы: убарҭ ахаҭашьа бзиақәа, аҟазшьа бзиақәа ирылан рмораль ацқьара, аиашеи аидеал ҳаракқәеи рызгәышьра, ахақәиҭреи агәҭак бзиақәеи рӡыргара.
Тургенев ироман “Рудин” аиҭаҭыжьра иазирхион 1860 шықәсазы. Убасҟан уи аепилог аҟны епизод ҿыцк ациҵеит: 1848 шықәсазы, Париж, ареволиуциатә баррикадақәа рыҟны абираҟ ҟаԥшь шику дҭахоит Рудин. Абри ахҭыс ала автор ифырхаҵа даҽа ҟазшьа бзиак ииҭоит, инаҵшьны иазгәеиҭоит аԥхьагылара змаз ҭауади-аамысҭеи ринтеллигенциа ахаҭарнакцәа ахақәиҭратә револиуциатә қәԥара ишамадаз.
Ароман “Рудини” – идеиала уи иамадоу 1858 шықәсазы Тургенев ииҩыз ажәабжь “Асиеи” акритикцәа аӡәырҩы рылаԥш иҵашәеит. Н. Чернышевски “Аурыс уаҩы аиԥылараҿы” (Ацссқиӡ ҭхуәкхқ ны  1858) зыхьӡу истатиаҿы абас иҳәон: ҭауади-аамысҭеи ринтеллигенциа, алибералцәа ауаажәларра израԥызаӡом, избанзар, урҭ раамҭа цеит, избанзар аамҭа ҿыц иаҭаху “Ауаа мыцхәқәа” ракәӡам, аамҭа ҿыц иаҭахуп зынӡа даҽа усзуҩцәақәак. Усҟан ус егьыҟан, аренахь ицәырҵуан аразночинеццәа (еиуеиԥшымыз ачынуаа) рабиԥара. Тургеневгьы “Аламҭала”, “Абацәеи ахшареи” зыхьӡу ироман ҿыцқәа рыҟны убарҭ аԥхьагылара змаз ауаа ҿыцқәа рхаҿсахьақәа раԥҵара иҽанишәеит.
Тургенев ари ароман аԥиҵон 1859 шықәсазы, Урыстәылан “ареволиуциатә ситуациа” анышьақәгыла аамҭазы. Уи икьыԥхит 1860 шықәсазы анхаҩытә реформа аламҭала. Ароман ахы “Аламҭала” асимволтә ҵакы аман.
1859 шықәсазы ииҩыз исалам шәҟәқәа руак аҟны Тургенев излеиҳәоз ала зыӡбахә ҳамоу ироман ҵаҵӷәыс иеиҭеит “акры здыруа ауаа ыҟамзар ԥсыхәа шыҟам атәы зҳәо агәаанагара”.
Тургенев ироманқәа “Рудини”, “Аамысацәа рынхарҭаҭыԥи” рыҟны аҩеижәатәи ашықәсқәа раантәи “ауаа мыцхәқәа” рхаҿсахьақәа аԥиҵозҭгьы ироман ҿыц “Аламҭала” аҟны иааирԥшуеит 1853–1854 шықәсқәа раантәи аамҭа аҭәагашоура, фырхацәа хадақәасгьы иааирԥшуа “ажәа иафырхацәоу”, азхьрада акгьы злам аидеалистцәа ракәӡам, иааирԥшуеит аус дуқәа рзы хацәынмырха иқәԥо ауаа ҿыцқәа, урҭ ахачҳара ду рымоуп, ирылшоит ажәа усыртәыр. Абас еиԥш иҟоу фырхацәоуп Инсарови Елена Стаховаи.
Инсаров “хылҵшьҭрала длаҟәуп”, дразночинецуп, дболгаруп
милаҭла. Уи Болгартәылантәи аҵара зҵарц Москва иааз уаҩуп. Араҟа иҽазыҟаиҵон “аҭырқәа мцқьацәа” рыҟнытә бзиа иибо иԥсадгьыл ахы ақәиҭтәра. Абри аус ауп Инсаров иԥсҭазаара хықәкы хадас иамоу. Абри апатриоттә идеиа иамҿхакуп уи игәгьы, иԥсгьы. Иара аенергиа ӷәӷәа змоу, зыԥсадгьыл азы хшаҭара ззымдыруа уаҩуп. Абас еиԥш иҟоу Инсаров иҟазшьақәа рзын ауп уи Урыстәылан иидырыз Елена Стахова бзиа дзылбоз. Лара Елена Стахова анцәа илаҭәеишьеит ахачҳара ӷәӷәа, ихьыԥшым ахәыцра, аиаша азгәакьара, нас иҳараку ацәанырра аамысҭашәақәа, агәымшәара, агәаӷьра. Уи дазгәышьуан ауаажәларра ирыхәаша апрақтикатә усура. “Елена Стахова дазгәышьуеит игәаҭеиуа ақьиара, – иҩуан Н. Добролиубов, – уи иаалыкәыршаны анасыԥ аиҿкаара алыршара дашьҭоуп, избанзар, агәра ганы дыҟоуп, ауаҩытәыҩса насыԥ иманы, насгьы игәы рҭынчны дышзыҟамло, уи икәша-мыкәша анасыԥдара, агәаҟра, изааигәоу ауаа рӷарреи, ахьымӡӷ дыргареи аҳра анауа”.
Ари аԥҳәызба лхаҿсахьаҿы иааԥшит хынҩажәатәи ашықәсқәа раантәи аурыс ҳәсақәа руаажәларратә хдырра шыҳаракыз, аемансипациа аидеиа ишазааигәахаз, иааԥшит иара убас “аԥсҭазаара ҿыци, ауаа ҿыцқәеи зда ԥсыхәа рымам рҭахра, уи уажәы Урыстәыла зегьы ауаажәларра зымҿхаку аҭахра”, – ҳәа иҩуан Н. Добролиубов.
Иџьашьатәӡам, Елена Стахова антикатәи акультура ихыхны иамаз, “аҟазара цқьа” амаҵ зуаз аскульптор Шубин ԥҳәысс дахьицымцаз, уи дицымцеит ауниверситет иалгаз, аҵарадырратә кариера зҽазыҟазҵоз аидеалист Берсеневгьы. Избанзар, урҭ аҩыџьагьы ареалтә ԥсҭазара иаҟәҟьаз, агәаӷьра змамыз интеллигентцәан, аԥсҭазараҿы мыҩнызас илзыҟалартә иҟамызт. Елена Стахова бзиа илбаз иӷарыз аболгар, астудент Инсаров иоуп, избанзар, уи дфырхаҵа иашаҵәҟьоуп, зыԥсадгьылаз зхы иамеигӡо уаҩуп, иаӷацәа рабашьра дазгәышьуеит, ипатриоттә гәҭакы анагӡараазы џьара акы дацәшәарангьы дыҟамызт.
Ибеиаз аамысҭатә хылҵшьҭра змаз Елена Стахова хатә ԥҳәысс диццоит Болгариантәи иааз ауаҩ ӷар Инсаров. Абри ауаҩ изы лара инлыжьуеит лыҩны, дызхылҵыз, лыԥсадгьыл Урыстәыла, илҭахуп лхаҵа дивагыланы аҭырқә мпыҵахалаҩцәа рыҟнытә Болгартәыла ахы иақәиҭылтәырц. Елена дшымгәыӷӡоз Инсаров аемҳәа ду данага, уи ипатриоттә ус анагӡара далагоит Урыстәылаҟа дхынҳәырц илыԥхьо лан дылхымхәыцкәан.
Тургенев ироман аҟны дфырхаҵан дааирԥшит аболгар револиуционер, избанзар ашәҟәыҩҩы игәаанагарала аҩымҭаҿ имҩаԥысуа ахҭысқәа аныҟаз аамҭазы аурыс разночинеццәа рабиԥара ауаажәларратә усура напы адмыркыцызт.
Еицырдыруа ареволиуционер-демократ Н. Добролиубов истатиа
“Ианбаҟало амш иашаҵәҟьа?” () аҟны Тургенев ироман “Аламҭала” ареволиуциатә лкаақәа азыҟаиҵеит. Акритик игәаанагарала Урыстәыла шьҭа иалшоит “Аҩнуҵҟатәи аҭырқәцәа” (аурыс малуааи ачиновникцәеи) ирабашьыша ахатә Инсаровцәа ҟанаҵарц (ықәнаргыларц). Иаарласны иҟалоит “амш иашаҵәҟьа, – ҳәа иҩуан Н. Добролиубов, – акыраамҭа аԥшра ҳақәшәаӡом. Абри ҳәаақәнаҵоит аԥсҭазаараҿ убри аҟалара ҳгәы хыҭхыҭуа, азԥшра ҳцәуадаҩны ҳахьазыгәышьуа. Уи зда ԥсыхәа ыҟам ауп ҳара ҳзы. Уеизгьы-уеизгьы мышкы зны иҟалоит уи амш”.
Арҭ ажәақәа ааԥхьаран ареволиуциахь. Алибералтә гәазыҳәарақәа змаз Тургенев ироман аҟнытә иҟаҵаз ареволиуциатә лкаақәа изидкыломызт ҳәарада. Убри аҟнытә уи Н. Некрасов диҳәеит хыхь зыӡбахә ҳҳәаз Добролиубов истатиа ажурнал  ианимҵарц. Аха Некрасов икьыԥхьит Добролиубов истатиа. Абри иахҟьеит ареволиуционер-демократцәеи алибералцәеи шьаҭанкыла рҽеиҟәыҭхара. Уаанӡа “Современник” аҟны ареволиуционер-демократцәагьы, алибералцәагьы рҩымҭақәа еицыркьыԥхьуан. Добролиубов зыӡбахә ҳҳәаз истатиа “Современник” аҟны ианкьыԥхьха нахыс алибералцәа рҩымҭақәа ари ажурнал адаҟьақәа рҿы ркьыԥхьра иаҟәыҵит, алибералцәа “Современник” аанрыжьит.
Тургенев ироманқәа аникьыԥхьлак, еиуеиԥшым агәаанагарақәа, аимак-аиҿак рхылҵуан. Аха абри аганахь ала уи ироманқәа зегьы ираԥнагоит “Абацәеи ахшареи” 1862 шықәса алагамҭаз иикьыԥхьыз. Ари аҩымҭаҿы уи ишьҭихит 60-тәи ашықәсқәа раантәи аурыс уаажәларра зызҿлымҳаз, ргәы зырхыҭхыҭуаз азҵаара ҵарқәа, азҵаара дуқәа, убарҭ иреиуан: аамысҭцәа-либералцәеи аразночинцәа (еиуеиԥшымыз ачын змаз ауааи) реизыҟазаашьа, акультуратә ҭынха азыҟазаашьа, аҟазареи аҵара-дырреи рхықәкы) еиҵагыло абиԥара ҿыц рааӡареи рҵарадырреи, ауаажәларратә уали аҭакԥхықәреи, аморалтә принципқәа уҳәа убас иҵегьгьы.
Ароман аҟны иӡыргоу ахҭысқәа мҩаԥысуеит 1859 шықәса аԥхынразы, ари Урыстәылан аклассқәа реиҿагылара, реиқәԥара мыцхәы ианеибарххоз, имжьыжькны ианыҟаз, ареволиуциатә ситуациа анышьақәгылаз аамҭан. И. С. Тургенев ииашаны исхьаиркуеит убри “Абацәеи ахшареи” еибашаҭарада еиҿагыланы ианеиқәԥоз аамҭа ӷыӷк, аамҭа уадаҩ иадҳәалаз ахҭысқәа. Ашәҟәыҩҩы “абацәа” ҳәа дрышьҭоуп ажәытәтәи аҭауадцәеи аамысҭцәеи рлибералтә аристократиа ахаҭарнакцәа, “ахшара” ҳәа дзышьҭоу иреиуоуп аразночынтә, ареволиуциа-демократиатә интеллигенциа.
Ус анакәха, араҟа қәрала еицәыхароу абиԥарақәа реиҿагылараҿы акәӡам аус ахьҳамоу, араҟа хацәынмырха еиҿагылоуп, еиқәԥоит ҩ-дунеихәаԥшышьак, ҩ-социалтә лагерк рхаҭарнакцәа.
Ароман аҟны “абацәа” ирхаҭарнакцәоуп аишьцәа Павели Николаии Кирсановаа – “ахшара” дреиуоуп – Евгени Базаров. Кәанызанрада иаҳҳәар ҳалшоит Базаров – даурыс Инсаровуп ҳәа, “дуаҩ ҿыцуп”, дразночинецуп, “хылҵшьҭрала иҳаракым”, уаҩ қәыԥшуп, ақыҭаҿтәи ахәышәтәҩы диԥоуп. Евгени Базаров аҵара иҵоит Петербургтәи Ауниверситет амедицинатә факультет аҟны, аԥхынтәи аԥсшьара мшқәа (аканикулқәа) раан, иҩыза астудент Аркади Кирсанов иқыҭа аҟны сасра ҳәа дахьнеиз, уи иаби иабиашьеи иареи еибадыруеит. Араҟа ауп Базарови “абацәеи” рыбжьара зназы ажәа еимакрақәа напы ахьыддыркыз, нас аиҿагылара ӷәӷәаҵәҟьа ахьроуз.
Кирсановаа аханатәгьы рхы иалнарҟьеит Базаров иҽырхықәымҵаратә хымҩаԥгашьеи, “зеилкаара уадаҩыз” идунеихәаԥшышьа џьашьахәқәеи. Ари “анигилист” “абацәа” рзы иԥшьаз зегьы дрыгәҭасуан, идикыломызт. Ҿырԥштәыс иаагозар, уи дрыгәҭасуан: аидеализм, аестетизм, “апринцип ҳаракқәа”... Базаров дырхыччон, иччархәитәуан Кирсановаа рыфраза ҭлаԥҟақәа, рыҽраԥшрақәа, нас ауаа рышҟа иаадырԥшуаз асентименталтә бзиабара. Абарҭқәа зегьы уи рҿаиргылон аматериализм, аутилитаризм, апрақтикатә усқәа рыҟаҵара, аџьаус. Аидеалист Кирсанов игәаанагарала адунеи ицқьаҭыԥу хануп, ауаҩ иакәзар, убри ахан (аныха) даныхаԥааҩуп, анцәа иҳәара, аматанеира иԥхықәууп, Базаров итәы ҳҳәозар, зынӡа даҽакала дхәыцуеит, уи игәаанагарала “Адунеи ҟазарҭоуп, ауаҩы иакәзар убраҟа дусуҩуп”.
Базаров аимак-аиҿак аҟны еснагь иопонентцәа аҵаирхоит, избанзар урҭ аԥсҭазара иаҟәҟьоу, иацәыхароу, иԥсхьоу апринципқәа ирықәныҟәоит, насгьы ажәа ԥшӡақәа изынархыҳәҳәаӡом, аматериалист Базаров иакәзар, аԥсҭазаратә ҵабырг ҵаҵӷәыс иныҟаҵаны, аԥсҭазара шьаҭанкыла аиҭакра дазықәԥоит.
Автор ипозициа уанацклаԥшуа, зыӡбахә имоу аимак-аиҿак аҟны Базаров иган дадгылаҩуп, иара иажәақәа рыла ҳцәажәозар “адемократизм аристократизм аҵкыс ишаиааиуа” ҳирбоит.
Ашәҟәыҩҩы Павел Кирсанов дааирԥшуеит ламыс змоу, иҟәыбҷоу, насгьы аҵара-дырра змоу уаҩны, аха днаҵысны акы ҟазымҵо, ибаҩдану, иԥшқараху аристократны. Даныҷкәыназ, арратә маҵураҿы даныҟаз, уи уаҩ илаԥш дыҵашәон иԥшӡареи игәымшәареи рыла, илибералтә дунеихәаԥшышьақәеи иманера (ихымҩаԥгашьа) бзиақәеи рыла. Аԥҳәыс лышҟа имаз илахьынҵадахаз абзиабара уи ишьара дықәнаҟьеит. Кирсанов убри нахыс имаҵура шьҭеиҵеит,
акыраамҭа хықәкык ҳәа имаӡамкәа дынкыдгәгәало аҳәаанырцә дныҟәон, аҵыхәтәан иашьа иҟны даан дынхеит ақыҭаҿы. Араҟа уи еиҭакра знымԥшуа, иԥшшәыдоу, игәырҿыӷьгоу, усура зцым, илахьеиқәҵагоу, адунеи иалхәдаау аԥсҭазаара напы аиркит, агәалашәарақәеи, иаҩсхьоу аамҭақәа рызхьреи рыла игәҿыӷьра ихигоит. Павел Кирсанов дангломануп, дкосмополитуп, аурысра зныԥшуа зегьы ицәымӷуп. Уи иаасҭа Николаи Кирсанов иаҳа дыпровинциатә малуаҩуп (дпомешьчикып), дуаҩы ҳаҭыруп, дыԥхашьа-ԥхаҵоит, асентименталтә ҟазшьа имоуп. Уи даара бзиа ибоит аҟазара, амузыка, аԥсабара, аха убригь баша зхьҩуп, баша гәазыҳәара уаҩуп, аус зымпыҵаманшәалоу уаҩӡам.
Ашәҟәыҩҩы ихаҭа излаиҳәаз ала, ироман “аамысҭцәа аԥхьагылара змоу класск аҳасабала рҿагылара иазкуп. Ҳрыцклаԥшыпи Николаи, Павел, Аркади Кирсановаа. Аестетикатә цәанырра исыҵанаҳәеит ҭауади-аамысҭеи рхаҭарнакцәа бзиақәа рхаҭақәа аасырԥшырц, стема еиҳа еиӷьны ишьақәсырӷәӷәарц азы: ахаҷа (ахмыҳәҳәара) абас ибааԥсызар, нас изеиԥшрахараны иҟоузеи ахш? Аамысҭцәа рахьынтә урҭ иреиӷьӡақәоу роуп, нас иара убри азыҳәанҵәҟьоуп изалысхыз саргьы убарҭ рыԥсыҽра ҳәаақәысҵарц азы”.
Зынӡа даҽакалоуп Тургенев Базаров дшизыҟоу. Ашәҟәыҩҩы ари афырхаҵа дшизыҟоу иаҳа иуадаҩуп, ҵкар рацәала еилоуп. Автор игәы ишҭеикыз ала уи ареволиуциа-демократиатә ҿар дырхаҭарнакуп. Базаров ахаҭашьа бзиақәа рацәаны имоуп: уи ахачҳара ӷәӷәа имоуп, ахшыҩ, аморалтә цқьара, агәымшәара, аиашаҳәара иаҭәашьоуп. Иқәԥо материалистк, нигилистк иаҳасабала, дарбан авторитетзаалак аӡәгьы дхеиҵаӡом, дидикылаӡом, аӡәгьы иҿаԥхьа дхыхәаӡом, гәымшәарыла дагәҭасуеит анцәа ихаҵарагьы, идикылаӡом дызхаану, дызлагылоу асоциалтә системагьы, амчра змоу аклассқәа рԥсихо-идеологиагьы. Уи ицәымӷуп аристократцәа рнапы нарҵысны акы ахьыҟарымҵо, ицәымӷуп рыфраза ҭлаԥҟақәа, иҵакыдоу рыҽраԥшра, рпоза. Ҳәашгашра злам, иаамысҭашәоу, насгьы ихархьуаҩу Базаров, адәахьала ахаан инирԥшӡом иҵаулоу иуаҩытәыҩсатә цәаныррақәа, убри аҟнытә гәык-ԥсыкала иҟам, згәаҵәа жәпоу ҷкәынак иакәушәа агәаанагара уаҩы иоуеит наԥшыхақә данизыԥшуа.
Ари агәаанагара арҵабыргуеит абри аҩыза афақт: Базаров дзыхшаз иани иаби бзиа ибоит, аха урҭ данырԥыло иҽырхьшәашәан ихы мҩаԥигоит, рхы-ргәы ҟазҵаша џьара ажәа ҟәандакгьы иҿыҵаиршәом. Ари афырхаҵа иҟазшьа ӷәӷәа иалкаау сахьаркыратә мчхарала иаарԥшуп ароман анҵәамҭаҿы – Базаров ичымазареи иԥсреи рысценаҿы.
Базаров иҟазшьа бзиақәа аԥхьаҩцәа гәахәарыла ирыдыркылеит аханатәгьы. Тургенев ихаҭагьы излаигәалаиршәоз ала ароман аҩра данаҿыз ԥсабарала даднаԥхьалон ифырхаҵа ихаҿсахьа, аха иара убри аамҭазы, ари “анигилист” иара бзиа дибаӡомызт. “Анигилист – ареволиуционер ҳәа аанагоит” – ҳәа ахәшьара ииҭон ифырхаҵа Тургенев исалам шәҟәык аҟны. Алибералтә дунеихәаԥшышьа змаз ашәҟәыҩҩы ареволиуциа агәра игаӡомызт. В. И. Ленин иажәақәа рыла иуҳәозар – Тургенев ицәымӷын Чернышевскии Добролиубови “рынхаҩытә демократизм” (“мужицкий демократизм”). Убри аҟнытә, Тургенев реалист шәҟәыҩҩык иаҳасабала, “ауаҩ ҿыц” ииашан, обиеқтивла иаарԥшра иҽшазишәозгьы, еицакны ҳҿаԥхьа ицәыригеит уи ихаҿсахьа. Автор Базаров ииҭеит убас еиԥш иҟаз ҟазшьақәакгьы, аиашазы, урҭ аурыс револиуционер-демократцәа рыԥсабареи, рдунеихәаԥшышьақәеи зынӡаксгьы иртәышьҭраӡамызт. Ҿырԥштәыс иаагар ауеит абас еиԥш иҟоу афақт: Базаров аестетикатә цәанырра имаӡам, иатәеибом, мап рцәикуеит аҟазареи алитературеи. Уи иажәақәа рыла иуҳәозар, Рафаел исахьақәа акапеи иаԥсам, “уаҩҵас иҟоу ахимик ҩеижәантә рыла еиҳаны дхәарҭоуп, дарбан поетзаалак иаасҭа”, Пушкин иԥхьара – аха змоу, ус змам ауаа ргәы змырҿыӷьуа усуп. Инеизакны, алитературеи аҟазареи, амузыка, асахьаҭыхра, изакәызаалак прақтикатә хықәкы рымаӡам, изакәызаалак хырҳагак рылам ауаажәларразы, убри аҟнытә дара рзы аамҭа ахарџьра хагароуп, – ҳәа игәы иаанагоит Базаров.
Ҵабыргуп, ари аҩыза анигилизм аадырԥшуан 60-тәи ашықәсқәа раантәи усзуҩцәақәак (ҿырԥштәыс даагар ауеит Д. Писарев), аха егьа убас иҟазаргьы, араҟа Тургенев диашамызт, абас еиԥш иҟаз агәаанагара Чернышевски иабиԥара иаҵанакуаз аразночинеццәа ианрыдиԥхьаӡалоз. Абри инаҷыданы иазгәаҭатәуп ароман аҟны “ауаҩ ҿыц” итип ганкахьала мацара дшаарԥшу. Автор иаҳирбом Базаров “иусгьы” (иусурагьы), ма уи игьагьара иаҵанакуа ауаагьы. Ароман аҟны инымҩатәынгьы акымзарак ҳәам 1859 шықәсазтәи ареволиуциатә ситуациазы. Афырхаҵа иполитикатә дунеихәаԥшышьақәа рзынгьы дырраҭарак ҟаҵам аҩымҭаҿы. Ажәак ала иуҳәозар, Тургенев “аурыс Инсаров” иҵакы нагӡаны изаамырԥшит, насгьы инагӡаҵәҟьаны аобиеқтивра ахьчарагьы илымшеит. Аҩымҭаҿы иалкааны ицәырымҵыр амуит Тургенев исубиеқтивизм, уи итенденциара, илибералтә дунеихәаԥшышьақәа.
Абарҭқәа зегьы ҵаҵӷәыс иҟалеит, ароман анкьыԥхьха нахыс аԥхьаҩцәа рыҩнуҵҟа ажурналқәеи агазеҭқәеи рҟны иарҿиаз аимак-аиҿакқәа. Ареақционер Каткови, уи ицнагаҩцәеи ргәынамӡарақәа рҳәон Тургенев Базаров ихаҿрала “анигилизм апофеоз” дааирԥшызшәа, ашәҟәыҩҩы аразночынуаҩ даара иҳараку апедестал аҟынӡа дҳаракны дықәиргылазшәа. Даҽа ганкахьала аразночынуаҩ М.
Антонович  аҟны Базаров “ауаҩ ҿыц” икарикатурак иаҳасабала ахәшьара ииҭеит, ареволиуционер-демократцәа рзы мыцшаҳаҭрак аҳасабала идикылеит.
Д. Писарев заҵәык игәаԥхеит Базаров ихаҿсахьа. Ҵабыргуп Д. Писаревгьы аразночынуаа дырхаҭарнакын, аха Чернышевскии Добролиубови дызлареиԥшымыз, алитературеи аҟазареи рҿаԥхьа Базаров иеиԥш анигелизм ааирԥшуан.
1870–1890-тәи ашықәсқәа раантәи ауаажәларра-литературатә ԥсҭазаара. Тургенев ирҿиаратә усура аҵыхәтәантәи ашықәсқәа
Урыстәылатәи анхаҩытә реформа акласстә қәԥара ашьҭыҵра ахҟьеит. Алеқсандр аҩбатәи иеиҳабыра – ареформа аҽазыҟаҵара аамҭа аан – алибералтә анажьрақәа ҟанаҵозҭгьы, уажәы арепрессиа бааԥсқәа рымҩа ианылеит. Ҷыдала иаалукаартә ихьанҭахеит 1862 шықәса. Абри ашықәс азы иҭаркит Чернышевскии Писареви, иадыркит “Современники” “Аурыс ажәеи” (), идырӷәӷәеит ареволиуционерцәа рышьклаԥшра, ркыдцалара. Аиҳабыра зқәымчуаз аразночынуаа аӡәырҩы аҳәаанырцәҟа ихҵәаны имцар амуит. Аҳәаанырцәтәи аемиграциа иақәшәеит иара убас Урыстәылатәи аҭагылазаашьақәа згәамԥхоз аурыс реақционерцәа аӡәырҩгьы.
Тургенев ироман ҿыц “Алҩа” (, 1867) хықәкыла убарҭ аемигранттә гьагьарақәа ирзикит. Ароман аҟны иаарԥшу ахҭысқәа мҩаԥысуеит Австриатәи акурорт Баден-Баден аҟны. Уаҟа рҽеизыргеит, ганкахьала аурыс реақционерцәа, агенералцәа, нас аристократцәа (агенерал Ратмиров, аҭауад Коко уҳәа убас аӡәырҩы), даҽа ганкахьала иаабоит ареволиуционер-демократцәа, урҭ напхгара риҭоит Губариов (алитератураҭҵааҩцәа ргәанала, автор араҟа зыӡбахә имоу Н. Огариов иоуп). Тургенев арҭ аҩгәыԥкгьы сатирала ауп ишааирԥшуа. Ареақционерцәа иргәаԥхом Урыстәыла иҟалаз аиҭакрақәа, ирцәымӷуп иарбан ҿыцразаалак иаацәырҵуа, ажәытә ҵасқәа ареставрациа рзура иазгәышьеит, арҭ ауаа рхатә кариера аиӷьтәреи, рмал азырҳареи мацара роуп интерес ирымоу. Губариови, уи ицхәыцыҩцәеи (Ворошилов, Суханчикова уҳәа егьырҭгьы), уҳәансҳәан ҳәацәоуп, догматикцәоуп, ҽхәаҩцәоуп, иҟасоу аусура алшара дара ирымам. Аурыс жәлар рыԥсҭазара адырра рымам ареақционерцәагьы ареволиуционерцәагьы. Ашәҟәыҩҩы аурыс уаажәларра аилазаарақәа ргәыԥқәа рыҟны џьаргьы изгәаҭом изҩыдоу, насгьы иҟасоу мчрак. Уи игәаанагарала, зегьы мчыдоуп, зегьы лаԥшҵашәароуп, лҩоуп, ԥшак наҵасыр еимбӷьыжәаа, инықәӡаа ицоит.
Тургенев игәанала Урыстәыла аԥсҭазара зда царҭа амам атыгә
аҟны инеины иҟоуп, уахьынтә узлаҭыҵуа амҩа џьаргьы уаҩы ибарҭаӡам. Ари алахьеиқәра иаанарԥшуеит Тургенев “Современник” данаԥырҵ, ареволиуционер-демократцәа данрыцәхҟьа, аидеиатә кризис шихҭысуаз.
1877 шықәсазы Тургенев икьыԥхьит аҵыхәтәантәи ироман  (“Аҿыцра”). Ари аҩымҭа аҟны иаарԥшуп анародникцәа ауаажәларратә аренаҿы рцәырҵра. Ашәҟәыҩҩы хаҭала идыруан емиграциа иҟаз ареволиуционер-народникцәа аӡәырҩы, ҵабыргуп урҭ рполитикатә программеи, рметодқәеи идикыломызт аха. Автор сахьаркыратә мчы ӷәӷәала иҭихуеит анхацәа рӷарреи, ирыхҭысуа ақәымчреи, иӡаӡом ареақционер аристократцәа рахь имоу ацәымӷрагьы, аха иара убри аамҭазы акритика азиуеит анародникцәа рреволиуциатә усурагьы.
Ароман дафырхаҵа хадоуп астудент Нежданов, уи агәы ԥшқа зызҭоу романтикуп, днародникуп, ажәлар рыҩнуҵҟа ареволиуциатә агитациа мҩаԥигоит. Аха иара ажәлар издырӡом, урҭ дызлеилыркааша азеиԥш ажәа изыԥшаауам. Анхацәа уи иажәа рзеилкаауам, агәра рызгом, иагьырҭахым. Згәыӷра намӡаз, згәы каҳаз Нежданов иҽишьуеит, уи бзиа иибо Марина Синецкаиа – шәара ззымдыруаз, даара ауаҩышәара злаз, иԥшӡаз аԥҳәызба, жәлар ринтересқәа рзыҳәан зых иамеигӡоз анародник – Нежданов данԥсы ашьҭахь ареволиуциатә усура даҟәыҵны, анџьныр Соломин хатә ԥҳәысс диццеит.
Ароман аҟны Соломин даарԥшуп ихырҳагоу, иҵауроу фырхаҵаны. Уи аусура бзиа избо, ламыс змоу, иҟәыӷоу, адеспотизм зцәымӷу, ажәлар ргәаҟ-ҵәаҟрақәа бзианы издыруа, ажәлар ирзааигәоу, дара рзы зхы аџьыка ықәызхуа уаҩуп. Соломин дырзааигәоуп, дрымадоуп ареволиуциа-народниктә гәыԥқәа (гьагьарақәа), идыруеит урҭ маӡалатәи русурагьы, аха урҭ рықәгылара иҽалаирхәӡом, избазнар, уи инарҵауланы агәра злаиго ала, ажәлар рҭагылазаашьа аиӷьтәаразы, иаҭаху хаз-хазы иҟоу ареволиуционерцәа рфырхаҵаратә хымшаҭара, ма “рбунтра” акәӡам, иаҭахуп акыраамҭа инеиԥынкыланы аусура, “аус хәыҷқәа, уаҩ илаԥш иҵамшәо, аха ажәлар рзы ихәарҭоу, ихырҳагоу аусура. Алибералтә гәазыҳәара змоу ашәҟәыҩҩы даара гәыблыла исахьа ҭихуеит Соломин, насгьы уи иҿала иҳәоит ихаҭа игәаанагарақәа. Абраҟа иазгәаҭатәуп Тургенев ииашан ишазгәеиҭаз, иагьшааирԥшыз анародникцәа рықәгылара, рҵысра агха хада, урҭ рпрограммеи ртақтикеи рыԥсыҽра, насгьы излаиашамыз аганқәа.
Иԥсҭазаара аҵыхәтәантәи ашықәсқәа раан Тургенев ԥсра зқәым аҩымҭақәа акры аԥиҵеит, урҭ рыҟны иаарԥшуп зыԥсадгьыл иацәыхараз, насгьы ачымазара бааԥсы зыхьуаз ашәҟәыҩҩы ицәалашәарақәеи ихәыцрақәеи. Убасҟан уи иаԥиҵеит “Прозала иҩу ажәеинраалақәа”. Ари зынӡаск иҿыцыз, зхатә ҷыдара змаз жанрын, алирикатә мшынҵа иаформа бзиан, апоезиатәи апрозатәи цәажәаратә формақәа рсинтез иаҿырԥштәы блахкыган. Абарҭ апоезиатә миниатиурақәа рыҟны иаарԥшхеит иҳаҩсхьоу аамҭа агәалашәарақәагьы, ҳаԥхьаҟа иҟалашазы ахәыцрақәагьы, араҟа ирылацәажәоуп аԥсреи аԥсҭазаареи рызҵаарақәа, аԥсадгьыли аԥсабареи рыԥшӡара, афырхаҵара, аиҩызара, нас абзиабара. Ажәеинраалатә миниатиурақәак ирныԥшуеит алахьеиқәратә, нас атрагедиатә гәалаҟарақәа, аха убарҭ инарываргыланы аԥхьаҩ иԥылоит “Ашәхымс” зыхьӡу аҩымҭа гәлымҵәах, уаҟа Тургенев агимн азиҳәоит аурыс патриот ԥҳәыс ажәлар рԥеиԥш лашазы фырхаҵарыла иаалырԥшуа ахымшаҭара. “Аурыс бызшәа” ахьӡуп аԥсадгьыли ахатәы бызшәеи рахь ашәҟәыҩҩы имоу абзиабара ду мчхара ӷәӷәа ҷыдала изныԥшыз ажәеинраала. Тургенев иԥсы ааихыҵаанӡа ахәыцра дамҿхакын. – “Спасское шәаннеилак, сара сцынхәрас асалам сызрышәҭ сыҩны, сыџьҵла қәыԥш, салам сзашәҭ сыԥсадгьыл, уи шьҭа ахаан исымбозар акәхап” – иҩуан И. С. Тургенев апоет Полонски ишҟа.
Иван Сергеи-иԥа Тургенев иеиԥш иҟоу ашәҟәыҩҩы исахьаркыратә рҿиамҭа аҵарадырратә, аесҭетикатә, ааӡаратә ҵакы аман, иамоуп, еиуеит хымԥада амилаҭқәа зегьы рзы, избанзар, уи ихырҳагоу апатриоттә, агуманисттә идеиақәа сахьаркыратә форма ԥшӡала, игәырхыҭхыҭгоу емоциала ирызнанагоит ауаатәыҩса.
И. С. Тургенев ирҿиамҭа бзианы ишырдыруаз ҩашьом XIX ашәышықәса анҵәамҭеи, XX ашәышықәса алагамҭеи раантәи аԥсуа интеллигенциа иахаҭарнакцәаз Гьаргь Аҳмыҭбеи-иԥа Чачба (Шарвашиӡе), Алеқсандр Константин-иԥа Чачба (Шарвашиӡе) реиԥш иҟаз ауаа. Аха, егьа убас иҟазаргьы, XX ашәышықәсазы, еиҳараӡак асовет мчра Аԥсны ианышьақәгыла нахыс ауп И. С. Тургенев ирҿиамҭақәа аԥсуа ԥхьаҩцәа ирылаҵәаны ианыҟалаз.
Иахьа, И. С. Тургенев иԥсҭазааратә мҩеи ирҿиамҭеи аԥсуа ҿар инарҵауланы ирҵартә еиԥш алшарақәа рымоуп Аԥснытәи аԥсуа, аурыс бжьаратә школқәа рыҟны, Аԥснытәи аҳәынҭқарратә университет аҟны, иара убас Урыстәылатәи иреиҳау аҵараиурҭақәа рыҟны. Аԥсуа бжьаратә школқәа рзы иҭыжьу, адаптациа зызуу Аурыс литература ахрестоматиақәа иргәылаҵоуп “Муму”, “Бежа идәы” аиԥш иҟоу И. С. Тургенев иажәабжьқәа. Аԥсуа университет афилологиатә факультет аԥсуа, аурыс сеқторқәа рыҟны, ари XIX ашәышықәсазтәи аурыс уаажәларратә ԥсҭазаара аизҳазыӷьараҿ, ареализм аҿиаразы ароль ду назыгӡаз, исахьарку ажәа азҟаза ду, иԥсҭазааратә мҩеи ирҿиамҭеи нарҭбааны, инарҵауланы ирҵоит астудентцәа.
Аԥсуа ԥхаҩцәа рхатәы бызшәала ирыԥхьоит И. Тургенев иажәабжьоуқәа: “Аԥхьатәи абзиабара”, “Асиа”, “Аразҟыда”, “Фауст”, “Ауаҩы мыцхәы имшынҵа”. Арҭ аҩымҭақәа аԥсышәа цқьала ирцәажәеит абаҩхатәра змоу аԥсуа поет, апрозаҩҩы, аиҭагаҩ, ажурналист Никәала Кәыҵниа. Уи урҭ 1982 шықәсазы Аҟәа, ашәҟәҭыжьырҭа “Алашара” аҟны “Аԥхьатәи абзиабара” ҳәа зеиԥш хыс ирыҭаны, хазы шәҟәны иҭижьит. Зыӡбахә ҳҳәаз ажәабжьоуқәа рахьтә “Аԥхьатәи абзиабара”, нас “Асиа” Н. Кәыҵниа заа ажурнал “Алашара” адаҟьақәагьы ирниҵахьан.
И. С. Тургенев иԥсҭазаареи ирҿиамҭеи ҵара-дыррала аҭҵаарагьы имаҷымкәа рџьабаа адырҵахьеит аԥсуа филологцәа-арусистцәа. Убарҭ рахьтә хымԥада лыӡбахә ҳәатәуп афилологиатә ҭҵаарадыррақәа рдоқтор, Аԥсны аҭҵаарадыррақәа ракадемиа алахәылакорреспондент Маргарита Глеб-иԥҳа Ладариа. М. Г. Ладариа 1954 шықәсазы илҩит аҭҵаарадырратә усумҭа хатәра “И. С. Тургенев ироман “Аламҭала”. Убри инашьҭарххны аԥсуа ҵарауаҩ иаԥылҵеит, хаз шәҟәны егьҭлыжьит ҵкар рацәала И. С. Тургенев иԥсҭазаареи ирҿиамҭеи аазырԥшуа амонографиақәа: “И. С. Тургеневи афранцыз шәҟәыҩҩцәеи (1970 ш.)”, “Зыԥсы ҭоу аҩызара аӡыхьқәа”) ( 1976 ш.), “И. С. Тургеневи XIX ашәышықәсазтәи афранцыз шәҟәыҩҩцәеи” (1987 ш.).
М. Г. Ладариа актәи лмонографиа рзылкит И. С. Тургеневи афранцыз шәҟәыҩҩцәа: Г. Флобери, П. Меримеи, Е. Золиаи, Ги де Мопассани ирыбжьаз ахаҭаратәи алитературатәи контактқәа рыҭҵаара. “Зыԥсы ҭоу аиҩызара аӡыхьқәа” зыхьӡу амонографиаҿ М. Г. Ладариа еиллыргоит афранцыз шәҟәыҩҩԥҳәыс – аромантик Ж. Санди аурыс шәҟәыҩҩ – ареалист И. С. Тургеневи реизыҟазаашьа афақтқәеи, урҭ ирхылҵуаз ахаҭаратәи арҿиаратәи еиныррақәа. Аҵарауаҩ излаалырԥшуала урҭ аиныррақәа хырҳагоуп адунеитә литература аизҳазыӷьара амҩаҿы.
Ахԥатәи амонографиаҿы иҭҵаауп, иара убас, И. С. Тургеневи XIX ашәышықәсазтәи афранцыз шәҟәыҩҩцәа-аромантикцәа: В. Гиуго, Ж. Санд, А. Де Миуссе, Ш. Бодлер, нас ареалистцәа: О. Бальзак, Стендаль, Г. Флобер, Ед. Де Гонкур, Е. Золиа, А. Доде, Ги де Мопассан рхаҭаратәи рлитературатәи еимадарақәа, XIX ашәышқәсазтәи европазегьтәи аҵысра иаку (еизаку) аспеқтк аҳасабала игәаҭаны. Арҭ амонографиақәа ахԥагьы ахәшьара ҳарак рырҭеит аԥхьаҩцәа, азанааҭтә зыҟаҵара бзиа змоу Урыстәылатәи, Европатәи, нас США аҟнытәи И. С. Тургенев ирҿиамҭа адырыҩцәа дуқәа.
И. С. Тургенев ирҿиамҭа Аԥснытәи ауаажәларра шазҿлымҳау, бзиа ишырбо лабҿабазтәуа фақтуп ашәҟәыҩҩы ииубилеиқәа
ҳреспубликаҿы еснагь инарҭбааны иахьазгәарҭозгьы. Ари ахшыҩзцара дырҵабыргуеит Аԥснытәи иҳаҩсыз ашәышықәсазы иҭыҵуаз иара убас иахьа иҭыҵуа агазеҭқәа, ажурналқәа, ашәҟәқәа ирымадоу И. С. Тургенев иԥсҭазаареи ирҿиамҭеи ирызку еиуеиԥшым аматериалқәа.
А. Н. Островски исахьаркыратә рҿиамҭа акрызҵазкуа цәырҵроуп аурыс литератураҿы, иара убас адраматургиатә ҟазара аҭоурых аҟны. Ари аурыс драматург ду ҩынҩажәеижәаба раҟара аоригиналтә пиесақәа аԥиҵеит, аурыс бызшәахь баҩхатәра ҳаракыла еиҭеигеит Теренци, Сервантеси, Гольдони, Шеқспири рпиесақәа, иаԥиҵеит адрамеи атеатри ирызку аинтерес зҵоу атеориатә ҟазшьа змоу астатиа ҟаимаҭқәа. Уи ирҿиамҭаҿы инарҵауланы иааирԥшит иара иаамҭазтәи аԥсҭазаара иқәнаргылоз, акрызҵазкуаз ауаажәларратә проблемақәа. А. Островски иаԥиҵаз ареалисттә хаҿсахьақәа рхыԥхьаӡара рацәоуп, насгьы еилоуп ҵкар рацәала. Уаҟа аԥхьаҩцәеи ахәаԥшцәеи рҿаԥхьа ицәырҵуеит еиуеиԥшым атипқәа) убарҭ реилазаараҿ иҟоуп: ахәаахәҭцәа, ачынуаа, апомешьчикцәа, амешьчанцәа, артистцәа уҳәа убас ирацәаҩны.
Иван Гончаров адраматург А. Островски дидныҳәало абас иеиҳәеит: “Шәара алитература ҳамҭас иашәҭеит асахьаркыратә ҩымҭақәа рбиблиотека наӡа, асцена акәзар иазыҟашәҵеит иалкаау адунеи. Шәара иҟаҵаны шәалгеит Фонвизини, Грибоедови, Гоголи зуасхыр зхатә қьырсҭақәа аларҵаз аҩны аргылара. Аха шәара шәышьҭахь аурысқәа иаҳҳәар ҳалшоит: “Ҳара иҳамоуп ҳара ҳаурыс милаҭ театр” ҳәа.
А. Н. Островски диит хәажәкыра мза 31 (мшаԥымза 12) 1823 шықәсазы Москва азааигәаратәи аиланхарҭа Замоскворечие аҟны, иԥсҭазаара далҵит рашәарамза 14, 1886 шықәсазы Шьчелыково зыхьӡу анхарҭаҭыԥ аҟны Костоматәи агуберниаҿы. Иара дыдраматургын, дтеатртә усзуҩын. Замоскворечие Москватәи ахәаахәҭцәеи, амешьчан-чынуааи ахьынхоз раионын. Иаб – иӷарыз чынуаҩын, апап диԥан, адоуҳатә академиа далгахьан, нас аҳәынҭқарратә маҵураҿы иҟаз, аҵыхәтәан аамысҭара зауз уаҩын. Иан – иӷарыз адин маҵзуҩцәа ирхылҵыз, ԥсабарала илымаз аԥшӡара инаҷыданы, иҳараку ауаҩышәара злаз ԥҳәысын, дыԥсит заа . Островски ианԥса иаурысхаз ажәытә швед аамысҭацәа дреиуан, зҭаацәараҿы аамысҭатә бзазашьа шьақәзырӷәӷәоз, илыхшази лԥаԥсацәеи аҭаацәаратә ааӡра бзиа рызҭоз, убриазы иақәнагаз аекономикатә ҭагылазаашьа змаз уаҩын. А. Островски 1835 шықәсазы Москватәи актәи агимназиа дҭалеит, убри даналга, 1844 шықәсазы уи дҭалеит Москватәи ауниверситет аиуристтә факультет. А. Островски ауниверситеттә курс далымгаӡеит. Уи ихатә гәаԥхарала ахԥатәи акурс аҟны дыштәаз иаанижьын, Москватәи аламыстә усӡбарҭаҿы ақьаад хҩылааҩ имаҵура анагӡара далагеит. ?ышықәса рышьҭахь А. Островски Москватәи акоммерциатә усӡбарҭаҿы амаҵура напы аиркит. Абраҟа, заԥхьаҟа идраматургхашаз Островски ибзианы иҭиҵааит Замоскворечиетәи ахәаахәҭцәа ссақәеи, ахәаахәҭцәа дуқәеи рус лашьцакқәа, еиуеиԥшым акоммерциатә цәгьацәыԥхамшьарақәа. Аусӡбарҭаҿ адраматург қәыԥш ирҿиамҭаҿы қәҿиарала ихы иаирхәаша аԥсҭазааратә материалқәа рацәаны иоуит, ашьҭахь уи иҩымҭақәа рыҟны ихы иагьаирхәеит.
А. Островски атеатр дазҿлымҳахеит ауниверситет аҟны аҵара аниҵоз инаркны. Уи ирлас-ырласны Атеатр маҷ ашҟа днеиуан, даара агәахәара дуӡӡа ирҭон Шьчепкини Мочалови рыхәмаррақәа. Убри аамҭазы Островски гәахәарыла дрыԥхьон аурыс, иара убас Европатәи адраматургцәа рҩымҭақәа, Виссарион Белински аурыс ақтиорцәа дуқәа рысценатә ҟазара иазкны ииҩыз астатиа ҟаимаҭқәа.
Раԥхьаӡатәи ипрозатә, иара убас идраматә ҩымҭақәа А. Островски иаԥиҵеит 40-тәи ашықәсқәа раан, аха урҭ ҳара 6ҟынӡа изымааӡеит. Драматургк иаҳасабала уи деицырдыруа дҟалеит 1847 шықәсазы иаԥиҵаз акомедиа  (“Еибатәу уаауп – ҳҽеилаҳагӡап”) ала.
А. Островски 1851 шықәсазы имаҵура шьҭаҵаны ҽышәалаҵәҟьа арҿиаратә, иара убас атеатр-уаажәларратә усура напы аиркит. 1856 шықәсазы уи иҽалаирхәит Амшынтә Министрра еиҿнакааз алитература-етнографиатә еқспедициа. Абри аеқспедициа анымҩаԥысуаз аамҭазы Островски дырзааигәахеит, иҭиҵааит Урыстәылатәи Волга аԥшаҳәаҿы инхоз ажәлар, урҭ рҵас-қьабзқәа, рышьцыларақәа, рҿаԥыц ҳәамҭақәа. Аеқспедициа аан иеизигаз аматериалқәа ашьҭахь ҵаҵӷәыс ирзыҟалеит А. Островски идраматургиатә шедеврқәа: “Адыдмацәыс” (), “Козма Захар-иԥа Минин-Сухоруки”, “Еихраҵам” () уҳәа убас егьырҭгьы.
60–70-тәи ашықәсқәа раан А. Островски алитература-рҿиаратә усура иалаигӡон атеатр-уаажәларратә усурагьы. 1859 шықәсазы А. Островскии Чернышевскии, Некрасови, Тургеневи, Писемскии еиҿыркааит “Иӷару аҵарауааи алитераторцәеи ирыцхраауа ауаажәларра”. Даҽа ԥыҭрак ашьҭахь Островски иаԥшьгарала еиҿкаахеит “Адраматә шәҟәыҩҩцәеи аоператә композиторцәеи руаажәларра”. Абарҭ ауаажәларрақәа хықәкыс ирыман арҿиаратә усзуҩцәа аматериалтә цхыраара рыҭара, аурыс милаҭтә театртә ҟазара аизҳазыӷьара аус напы адкылара.
70–80-тәи ашықәсқәа раан А. Островски хыԥхьаӡара рацәала атеориатә, иара убас апрақтикатә ҟазшьа змаз астатиақәа аԥиҵеит,
уи уаҟа ишьақәиргылеит аурыс милаҭтә, жәлартә, демократиатә театр азеиԥш принципқәа.
1886 шықәсазы Островски Москватәи атеатр арепертуартә ҟәша анапхаҩыс дҟарҵеит, аха рыцҳарас иҟалаз, усҟантәи аамҭазы адраматург игәабзиара уашәшәырхахьан.
1886 шықәса рашәарамза 14 рзы А. Островски иԥсҭазаара далҵит.
А. Островски арҿиаратә усура напы аиркит 1847 шықәсазы. Абри ашықәс азы икьыԥхьын уи иҩымҭа “Абанкрот”. Ҩышықәса рышьҭахь “Абанкрот” ҵаҵӷәыс иныҟаҵаны, адраматург иаԥиҵеит “Иеибатәу уаауп – ҳҽеилаҳагӡап” () зыхьӡу акомедиа ҟаимаҭ.
Абри апиеса ала Островски иреиӷьӡоу адраматург ҳәа азхаҵара иоуит. Уи ицәырҵра гәахәарыла иаԥылеит аконсерватор славианофилцәагьы, апрогрессивтә идеиақәа змаз “азападникцәагьы”. Адраматург ҿа зегьы дазхарҵеит Гоголь иреалисттә традициақәа назыгӡо аӡәы иакәны. Аиашазы Островски Гоголь икритика-реалисттә стиль ала исахьаркны иааирԥшит Москва амҵан Замоскворечиетәи еиҵахоу, апатриархалтә ԥсҭазаара змоу ахәаахәҭцәа рдунеи лашьца, уаанӡа алитература зынӡаск иазымдыруаз адунеи лашьца. Большовааи Подхалиузинааи убри рдунеи лашьца аҟны аԥара абзиабара, уи аизгара азықәԥара иаҵарӡны иаман ауаҩытәыҩсатә цәаныррақәа, ауаҩытәыҩсатә гәазыҳәарақәа, ажьрацәаратә, нас аиҩызаратә еизыҟазаашьақәа.
Апиеса иалоу хаҿсахьа хадоуп амал змоу, аха имҽыӷу, иҵарадоу ахәаахәҭҩы Самсон Большов. Абри иуалқәа ршәара иҽацәихьчарц азы сыблит, смал зегьы сымпыҵаӡит ҳәа ауаа ирылеиҳәеит, имал иара гәыкала иизыҟаз, ицәгьацәыԥхамшьаз, имцҳәаҩыз, имаҵауҩы Подхалиузин идиԥхьаӡалеит, ихьӡала иҟаиҵеит.
Подхалиузин еиҳагьы гәыкала дизыҟаларц азы, чарҳәара изимурц азы, Большов иԥҳа Олимпиадагьы Подхалиузин хатә ԥҳәысс дииҭеит. Олимпиада лакәзар, хаҵас илҭахыз аҭауад фицар ԥшӡацәа ракәын, аха лаб игәҭакы дзаҿамгылеит, лаб иажәа лара лзы изакәанын: “Сара дсыԥҳауп: исҭаху лзызуп” – иҳәон иара Большов амдыргьы.
Аха ацәгьаршра иазҟазаз Большов агха ихьит, дҩашьеит. Иара иаҵкыс дыцәгьаршҩызаарын Подхалиузин. Уи башаԥсакәат имԥыхьашәаз амал аҟнытә хәҭа хәыҷӡакгьы ииҭом иабхәа Большов иҿыхразы.
Лхаҵа иаҵкьысгьы лгәаҵәа жәпоуп, днамысдан даарԥшуп Олимпиадагьы. Ауалҳәацәа алеиқәикырц азы амал хәыҷык лхарџьырц лаб данлыҳәа, уи дыхьшәашәаӡа мап ицәылкит. Уи лаб агәра илыргарц лҭахуп ажәытә ԥсҭазаара лареи лхаҵеи ишраҭәам, урҭ рԥара шырҭаху имодоу амаҭәеи, ибеиан еиҿкаау анхарҭаҭыԥи, акыр иаԥсоу аҽуардыни рылаархәарц азы.
Подхалиузин Олимпиадеи Большов имал ртәыртәит, амал зтәыҵәҟьаз абахҭа дҭырымгаӡеит. Даҽакала ҟалашьагьы амамызт. Большоваа рыгьагьара иааӡаз ауаҩы дрылхәдаан аламыси, апатуи, ауаҩытәыҩсатә ԥагьареи.
Большовааи Подхалиузинааи рцәыхцәыфарақәа, рыцәгьацәыԥхамшьарақәа закәанԥҟарак иаҩызоуп урҭ рдунеи лашьцаҿтәи аԥсҭазааразы, даҽакала ари адунеи ҟалашьа амамызт.
Акомедиа “Еибатәу уаауп – ҳҽеилаҳагӡап” Москватәи ахәаахәҭцәа иргәамԥхеит. Урҭ рхаҭарнакцәа апиеса ықәгазааит ҳәа иқәгылт, ахәаахәҭцәа ахьхьиҳәаз азы автор дахьырхәызааит рҳәеит. Ахәаахәҭцәа ргәыхәтәы нарыгӡеит. Ацензура апиеса ақәыргылара мап ацәнакит, акьыԥхь аҟны уи аӡбахә аҳәара мап ацәыркит, автор иакәзар маӡала аполициатә шьклаԥшра изеиҿыркааит. Аха, абарҭқәа зегьы, Урыстәылатәи аԥхьагылара змаз апрогрессивтә интеллигенциа ргәаанагарала А. Островски изы ииааира дуун.
Островски икалам иҵыҵыз абри апиеса асценаҿ ақәыргылара азин ыҟамызт жәеиза шықәса. Ацензура ари апиеса асценаҿ ақәыргыларазы азин ҟанаҵеит, адраматург ипиеса анҵәамҭа аниԥсах, ацәгьаура анахьирхәы ашьҭахь. Апиеса аредақциа ҿыц ала акомедиа афиналтә сцена даақәлоит аполициауаҩ, уи жәаҳәарада дҭеикуеит Подхалиузин. Ацәгьоура ахьырхәтәуп, уи ахьдырхәуеит зегь зылшо аиҳабыра.
Ари аҩыза афинал, автор ипозициа ацәхьаҵра акәын иаанагоз, аха ари қәымчрала автор иеихдыргаз шьаҿан.
1852 шықәсазы ахәаахәҭцәа рыԥсҭазара иазкны апиеса ҿыц  (“Ирҳәаз аԥҳәызба ӷар”) икьыԥхьит адраматург. Ари апиесагьы ҩын акритикатә реализм апринципқәа рыла. Уаҟа уаҩ илаԥш иҵашәартә иқәыргылоуп аӷарреи абеиареи рызҵаара, иӷару ауаҩы илахьынҵадара азҵаара. Апиеса афырԥҳәызба хада, иӷару аԥҳәызба Незабудкина бзиа илымбо акрызхыҵуа ачынуаҩ диццоит хатә ԥҳәысс, дзыхшаз лан амла дылцәамгарц азыҳәан.
1852-1855 шықәсқәа рзы А. Островски аславофилцәа дырзааигәахеит. Уи имаҵура шьҭаҵаны, ажурнал “Москвитианин” аредақциаҿы аусура далагеит. Ҵабыргуп, Островски аславофилцәа рреақциатә идеологиа ныҟәызго уаҩны ахаангьы дҟамлацызт, аха уи абарҭ иазгәаҳҭаз ашықәсқәа раан урҭ ридеиақәа рнырра ихҭысит.
Абри апериод аан ииҩыз апиесақәа рыҟны уаҩы ибарҭоуп асоциалтә проблематика ахьысҳара, “алашьцара аҳәынҭқарра” акритика азура аԥсыҽхара, апатриархалтә хәаахәҭцәа рҵас-қьабзқәа, идеализациа рзура уҳәа убас иҵегьы. “Иутәым аџьанах уақәымтәан” (), “Аӷарра граӡам” () реиԥш иҟоу апиесақәа рыҟны Островски маҷк анатуралтә школа акритика-реалисттә принципқәа дрыцәхьаҵит, ахәаахәҭыҩцәа (ауаҷарцәа) рахьтә иҵоуроу атипқәа рсахьақәа рҭыхра иҽазишәеит.
“Иутәым аџьанах уақәымтәан” зыхьӡу акомедиаҿ ахәаахәҭҩы (ауаҷар) Русаков даарԥшуп иҵоуроу хаҿсахьаны, иҿырԥшыгоу ҭаацәарауаҩны, зыԥҳа илыхӡыӡаауа бзиа дызбо абны, иҳараку, иаамысҭашәоу ацәаныррақәа анцәа изанаишьаз уаҩны... Уи дреиҷаҳуеит даҽаӡәы иитәу, иара убас иара изааигәоу ауаҩытәыҩсатә хаҭашьақәа. Усҟантәи аамҭазтәи ажурнал ԥхьагыла  (“Аԥсадгьыл аҿтәи анҵамҭақәа”) излазгәанаҭоз ала, Русаков “инамцхәцәаны иидеалтәу хәаахәҭҩуп (уаҷаруп), уи есаашартәи аԥсҭазаараҿ иаҳԥыло ахәаахәҭцәа дреиԥшӡам, уи иҩыза ауаҷарцәа зынӡагьы иаҳԥылаӡом. Апиесаҿ, иара убас аидеализациа изуны даарԥшуп ахәаахәҭҩы Ваниа Дородкингьы.
Аславофилтә тенденциақәа цәыргоуп “Аӷарра граӡам” () зыхьӡу А. Островски икомедиаҿгьы. Араҟа асоциалтә проблема ҵарқәа ықәыргылам, аҩымҭаҿ ицәыргоуп азеиԥш етикатә зҵаарақәа. Убарҭ иреиуоуп, иаҳҳәап ани аби рыхшара рахь ирымоу абзиабара, аҭаацәара аныҟәгара уҳәа реиԥш иҟоу азҵаарақәа. Апиеса аҟны иҿыцу ақалақьуаҩ итип, акапиталист, доуҳала икаҳахьоу амҵарсҩы Коршунов инырра, аҵәгәыр даиркуеит апровинциатә хәаахәҭҩы Гордеи Торцов, иара убри ала уи дҭазырхаша амҩа дықәиҵоит. Апиесаҿ аурыс қьиара дахаҿраны даарԥшуп Самсон иашьа аҩыжәҩы Лиубим Торцов. Иара абри аҵыхәтәантәи аперсонаж иоуп аславофилтә гәаанагарақәа апропаганда рзызуа, абуржуазиатә цивилизациа иақәыӡбо, нас убри абуржуазиатә цивилизациа ажәытә патриархалтә ҟазшьақәа змоу ахәаахәҭцәа рыбзазашьа аҿазыргыло.
60-тәи ашықәсқәа раан А. Островски идунеихәаԥшышьа аҽеиҭанакит. 1855-1856 шықәсқәа рзы уи аславофилцәа иҽырҟәиҭхеит, дагьырзааигәахеит иеицырдыруаз аурыс револиуционер-демократцәа.
1856 шықәсазы Петербург Лев Толстои А. Островски Н. Некрасов диирдырит. Убри ашьҭахь, дук мырҵыкәа Островски ажурнал  (“Аамҭалаҩ”) аҟны ирҿиамҭақәа ркьыԥхьра, ажурнал
амаҵ аура далагеит. Адраматург ирҿиамҭаҿы ҿыцымҭала рыҽдырӷәӷәеит акритика-реалисттә лагамҭақәа, адемократиатә идеиақәа. 60-тәи ашықәсқәа раан А. Островски иаԥиҵаз апиесақәа: “Акрахьааиуа аҭыԥ” (), “Адыдмацәыс” (), “Аԥҳәыс ааӡа” () уҳәа убас егьырҭгьы, ақәыӡбаратә, акритикатә пафос зҵоу ҩымҭақәоуп. Урҭ рыҟны сахьаркыратә мчра ӷәӷәала иаарԥшуп анхаҩытә реформа аламҭалазтәи Урыстәыла аԥсҭазаара. Адраматург аԥсҭазааратә ҵабырг адырра бзианы иаарԥшуа, сахьаркыра ҳаракыла, аоригиналра аҵаҵаны иаԥиҵоит аурыс милаҭ ҟазшьақәа змоу ахаҿсахьақәа, даараӡа зхатә ҷыдара змоу, иколориттәу, иԥсҭазааратәу асахьақәа аԥиҵеит. Зыӡбахә ҳамоу апериод аан Островски ирҿиамҭа атематикатә мҿхакгьы ирҭбааит. Уи ипиесақәа рҿы ицәырҵуа Иалагеит адгьыл рацәа зымҽхазкыз апомешьчикцәа, аинтеллигенциа ахаҭарнакцәа, ачынуаа, иара убас Урыстәыла ирацәаз егьырҭ асоциалтә гәыԥқәа рхаҭарнакцәа.
А. Островски ипиеса “Акрахьааиуа аҭыԥ” аҿаԥҽратә пафос зҵаз раԥхьаӡатәи, насгьы иӷәӷәаз ҩымҭан, адраматург уи икьыԥхьит 1857 шықәсазы, аха аҳәынҭқарра аиҳабыра уи асценатә ԥсҭазара аҭара мап ацәыркит. Ари апиеса фышықәса рышьҭахь, 1863 шықәсазы, иқәыргылан Петербургтәи атеатр асценаҿы.
“Акрахьааиуа аҭыԥ” аҟны иаарԥшуп ареформа аламҭалазтәи аурыс чынуаа рыбзазашьа, урҭ рыцәгьацәыԥхамшьара, рымдырра, ринтеллеқтуалтә ҟәыӷара, рдоуҳатә деградациа.
Ачынуаа рдоуҳатә каҳара аҩымҭаҿы азеиԥштә ҵакы аҭоуп, ахәаԥшҩы уи идикылоит Урыстәыла ахатәымчра-биурократиатә аппарат азы итиптәу, иҟазшьарбагоу хаҭашьаны.
Апиеса аҟны Вишневски, Иусов, Белогубов реиԥш иҟоу аҵарҭышагаҩцәа, зыбла амса хылахьоу амҵақьақьаҩцәа дырҿагылоуп иқәыԥшу, аҵара змоу аперсонаж Жадов. Уи аҵара аниҵоз аамҭазы далашәеит аразночинеццәа (еиуеиԥшым ачынқәа змаз) ргәыԥ, нас дара рныррала аԥсҭазааразы зхатәҷыдара змаз агәаанагарақәа иоуит. Жадов малла дӷаруп, аха ипатудоу аԥсҭазаара иаҭәеишьом. Уи дзанышәом иҳақдоу, ииашам ацәгьацәыԥхамшьара, ауаҩытәыҩсатә хаҭашьа ԥшӡақәа рырӡра, ицәымӷуп амцҳәара, аҵарҭышагара, амҵақьақьара. Ари акомедиаҿы аҵарҭышагара машәырны иҟалаз акы акәны акәӡам ишаарԥшу, уи Урыстәылатәи аԥсҭазаараз итиптәу цәырҵраны, Урыстәылатәи аԥсҭазаара иаҟазшьарбагоу, иатәышьҭроу акы акәноуп ишцәыргоу.
Урыстәыла ахатәымчра-биурократиатә аппарат иахаҭарнакцәоуп: Вишневски, Иусов, Белогубов, урҭ убри асистема ауп ишаны адунеи иқәызҵаз, убри аҟнытә дара рыҟазаарагьы убри асистема аҟазаароуп изыдҳәалоу.
Ачынуаа ахәаахәҭцәа иреиҵаны бзиа ирбом аԥара. Аԥара арҳаразы урҭ еиҳагьы аламысдарақәа рыҟаҵара рхы иаҭәаршьоит. Ҿырԥштәыс даагап Вишневски. Уи ибзиаӡаны идыруеит аԥара амч, уи идыруеит, ԥарала иҟоу зегьы рыԥшаара, риура шалшо) уи идыруеит ԥарала амал, аусурҭа, аԥҳәыс уҳәа акры рыԥшаара шалшо. Абзиабаратә цәаныррагьы, уи аҳамҭақәеи, нас урҭ рыхәқәеи рылоуп ишишәо.
Апиесаҿ иеиҿагылоуп ҩ-дунеихәаԥшышьак. Иажәыз, зыҿҳәара ааихьоу, ианыӡаауа афеодал-хатәымчратә уаажәларра иадунеихәаԥшышьоу акы, убри дахаҭарнакуп Вишневски. Егьи адунеихәаԥшышьа ихырҳагоу, ипрогрессивтәу ахықәкы змоу аҿар иртәу, убри дахаҭарнакуп Жадов.
Жадов, Вишневски дизымӡырҩыкәан, данӷарыз аамҭазы аԥҳәыс дааигарц иӡбеит, аԥҳәысгьы дигеит бзиабарала, игәаанагарала, аԥсҭазаараҿ егьа гәаҟра даниаргьы, иԥҳәысгьы ицеиҩылшоз џьишьон, аха игәыхәтәы намӡеит, игәы дажьеит. Жадов игәазыҳәарақәа дырцәыхаран иԥҳәыс Полина. Уи лаҳәшьеи, егьырҭ ачынуаа рыҳәсақәеи рбеиара, рҽырԥшӡага ахьымаҭәақәа, зыхә ҳараку рцәашәҵатәқәа лыԥсы рзыцәгьан, дрыҵашьыцуан. Жадов адәныҟатәи иаӷацәа аҩнуҵҟатәиқәагьы рыцлеит. Урҭ иӷарреи, ҵыхәаԥҵәара змамыз иԥҳәыс лыҟәындҟәындреи ракәын. Иԥҳәыси иареи аисра аҟныӡа инеибаго иалагеит. Полина лхаҵа сулҵуеит ҳәа диқәмақарит.
Аҵыхәтәан Жадов дхьамҵыр ада ԥсыхәа имоуит. Уи Вишневски иҟны днеины акры ахьааиуа аҭыԥ аҟны аусура далаиргарц диҳәар акәхеит.
Апиесаҿ аҵарҭыша зго ачынуаа – Иусоваа, Белогубоваа рымакьаҭа ҟаланы иҟоуп, аныҳәа рымоуп, аха Жадов ипринципқәа анеилеига ашьҭахь имчқәа еизыркәкәаны, ихы даиааины иааирԥшыз аԥсыҽра аӡбахә иҳәеит иҿала: “Сара саҵахара шәамыргәырӷьазааит, – ҳәа иеиҳәеит уи Вишневски. – Сара ижәбац-ишәаҳац, баша иԥсуа уаҩ хархьуп, сара суаҩ ԥсыҽуп, убри аҟнытә, ауаа рыбжеиҳараҩык реиԥш, исызхаша ахачҳара сымам. Агәаҟра, аҭагылазаашьа бааԥсқәа, сызхылҵыз рҵарадара, иааҳакәыршаны иҟоу аламысдара сарааԥсар ҟалоит, аҽан маҟажә еиԥш сканажьыр ҟалоит, аха исызхоит ҵатәхәык (урокк), иаҳҳәап абас еиԥш иҟоу. Убриазы иҭабуп ҳәа шәасҳәароуп) Абыржәы сара дсызхоит аӡәы заҵәык идамхаргьы ламыс змоу уаҩык дсыниар, сыԥсны сыбзахазшәа сҩагылар сылшоит, насгьы ҿыц исызцәырҵыр алшоит сара сыӷәӷәара. Иҟалоит алак-ҩакра салагар, аха ацәгьа зуам, иҟалап сшьацәхныслар, аха скаҳауам. Сара сгәы арҟәымшәышәит аҵарадырра, уи агәымхара ихаҳәхартә иазыҟаҵом. Сара иԥхасшьоит, ааи, сыԥхашьаны сбылуеит, шәара шәышҟа сахьааиз”.
Ҵабыргуп, Жадов дфырхаҵа иашаҵәҟьам, уи револиуционер/-разночинецс иԥхьаӡара ауам, аха уи иҟазшьаҿы А. Островски иааирԥшит 60-тәи ашықәсқәа раан аԥхьагылара змаз аҿар рхаҭашьақәа, рҟазшьақәа рацәаны.
А. Островски идраматургиатә ҟазара иакаҵәароуп ҳәа иԥхьаӡоуп 60-тәи ашықәсқәа раан иаԥиҵаз аҩымҭа лыԥшаахқәа ируаку, ажурнал  адаҟьақәа рҿы иикьыԥхьыз апиеса “Адыдмацәыс”.
“Адыдмацәыс” аҟны иаарԥшу ахҭысқәа мҩаԥысуеит Волга аԥшаҳәаҿтәи провинциатә қалақь кҿахак аҟны. Уи азкуп аҭаацәаратә ԥсҭазаара атема. Апиеса дафырԥҳәыс хадоуп аромантикатә, иара убас арелигиатә (адинхаҵаратә) цәаныррақәа еимырхха ирымпыҵаку аԥҳәыс Катерина. Иманшәаламхаз ллахьынҵа, уи Кабаниха леиԥш иҟоу ауаа “рылашьцара аԥсҳара “аҳәынҭқарра” даннариеит. Катерина ланхәа Кабаниха лҭаацәара алыбз-ҩыбзреи, аршәареи роуп ҵаҵӷәыс иамоу. Аԥҳәыс леишәацәгьа лҭаацәара зегьы атәраҵәҟьа иҭацаланы илымоуп. Уи зегь реиҳа дыкҿацаланы длымоуп Катерина, избанзар, ари аҵыхәтәантәи лҟазшьаҿы илбоит апатриархалтә ҭаацәара иаҭәам ахаҭашьақәа. Катерина лҭаацәараҿы дылмоуит ланхәа лдеспотизм дацәызыхьчашаз ауаҩы. Лхаҵа Тихон ахачҳара змам, зыхшыҩ цагәу, зан лҿаԥхьа итәыхаҭоу уаҩуп, иԥҳәыс лыхьчараз игәаӷьны ажәакгьы изҳәом.
Абас еиԥш аҭагылазаашьа бааԥсы змаз Катерина, ргәыла ахәаахәҭҩы Дикои иуа – арԥыс қәыԥш Борис бзиа дламхабоит, избанзар, лара убри ахаҵа, иаалыкәыршаны иҟаз ауаа зегьы дреиӷьны длыԥхьаӡеит, ус дылдырбеит лцәаныррақәа, лыԥсҭазааратә ҭагылазаашьа, ллахьынҵа.
Катерина, егьа умҳәан, арелигиатә (анцәахаҵаратә) цәаныррақәа ирымҿхаку ԥҳәысуп аҟнытә, агәнаҳа ҟалҵар лҭахым, лҭаацәа (лхаҵа) лыԥсахырц лхы-лгәахьы иаалгом, Борис ишҟа илызцәырҵыз абзиабаратә цәанырра лҽамылхырц дықәԥоит, аха ҩнуҵҟала егьа лцәаныррақәа дырҿагылазаргьы лыбзиабара аиааира амгар амуит. Уи еилалгеит ахаҵеи аԥҳәыси рхаҵара-ԥҳәысратә динтә уалԥшьа, длыԥсахит лхаҵа, аха лыламыс дахьаҟаҟаз аҟнытә, насгьы адыдмацәыс ӷәӷәа аныҟаз аамҭазы, зегьы збарҭоу хыхь иҟоу Анцәа ду дахьирхәыр ҳәа дшәаны, ауаа ишырбо ишраҳауа, иҟалаз зегьы аахтны иалҳәоит лхаҵа. Иазгәаҭатәуп апиеса ахы инаркны аҵыхәанӡа адыд-мацәыс аҩымҭа асиужеттә-композициатә еиҿартәышьа иахәҭакны ишыҟоу. Уи аҩымҭаҿ ианцәырҵуа еснагь афырхацәа рдоуҳатә емоциатә ҭагылазаашьа анырра ӷәӷәа анаҭоит. Убриазы ауп ҳәарада иара апиеса ахаҭагьы “Адыдмацәыс” ҳәа хыс изамоу.
Иара ус, аҩымҭаҿы аҩнуҵҟалатәи адраматә конфлиқт цәырҵуеит абзиабаратәи адинхаҵаратәи цәаныррақәа реиҿагылара абзоурала. Зшьа шуаз, зда шуаз Катерина лыԥсы (лдоуҳа) дырбыжкит арҭ лыҩцәаныррак реиқәԥара анлызкашәа, урҭ егьҳәаақәырҵеит зда царҭа амам атыгә аҟынӡа инеиртә игәамҵыз аԥҳәыс лытрагедиатә лахьынҵа.
Иара Борис ихаҭа итәы ҳҳәозар, илахьеиқәҵагоу Катерина лыбзиабара дзаԥсамхеит. Уи бзиа дызбаз аԥҳәыс реиҳа идгылара анылҭахыз длыдымгылеит, Кабанихараа дрымҵажьны Дикои идҵала Сибратәи қалақь харак ашҟа хәаахәҭҩыс дцеит.
Абарҭқәа рнаҩсан Катерина аԥсҭазаара лгәы лзақәылкышаз акгьы лызнымхеит. Атәитәых ԥсҭазаара аҵкыс аԥсра еиӷьалшьеит. Уи Волга лҽалажьны лҽалырхәаҽит (лҽалыршьит).
Аҩымҭаҿы Катерина лҭахара аарԥшуп Кабанихарааи Дикоиааи рыцәгьаршра, ргәымхара иалҵшәаны, насгьы убарҭ ишьаҽны ирымаз, ԥсгарҭа змауз агәы лаша, алашьцареи, атираниеи рдунеи лашьца иаҿагыланы иҟанаҵаз протестны.
“Адыдмацәыс” аҟны иаарԥшу аԥсҭазаараҿы Катерина леиԥш иҟаз ауаҩы ҟәымшәышә лзы аԥсҭазаара залымшеит, Дикоии Кабанихеи рдеспотизмала, адинхаҵара ҿыҵгас иаҭаны иҟарҵоз ацәаҭаларақәеи, амаҵурақәеи рыла, згәы цқьаз ауаҩы аԥсҭазаара лмоуртә аҭагылазаашьа шьақәдыргылеит, еиҿыркааит.
Еицырдыруа аурыс револиуционер-демократ Николаи Алеқсандр-иԥа Добролиубов А. Островкки ипиеса “Адыдмацәыс” иазикит “Алашара ашәахәа алашьцара аԥсҳараҿы” () зыхьӡу астатиа. Акритик Дикоиааи Кабанихарааи руаажәларра “алашьцара аԥсҳара” (“алашьцара аҳәынҭқарра”) ахьӡиҵеит, Катерина лакәзар – убри “аҳәынҭқарра иалашәаз алашара ашәахәа” ҳәа лзиҳәеит.
Акритик игәаанагарала, Катерина ҿыц иҿыхаз, згәазыҳәара ԥшӡақәа, згәазыҳәара цқьақәа цәырызгаз аурысуп (аурыс уаҩуп). “Шәахьынаԥшы-ааԥшлакгьы, – иҩуан уи истатиа “Алашара
ашәахәа алашьцара аԥсҳараҿы” зыхьӡу аҟны, – ижәбоит ауаҩытәыҩса ихаҭара аҿыхара, ижәбоит уи иҭахрақәа ицәыриго, амчымхареи ахамаԥызареи дырҿагыланы апротест шыҟаиҵо, ҵабыргуп уи (апротест) макьаназы ианԥсыҽу еиҳауп, ахырхарҭа анеилкаам еиҳауп... аха ауаҩы иибарҭоуп уеизгьы!”
Островски игәы излаанагоз ала Катерина лыпротест аҵакы еилкааны илымамызт, уи ԥсабарала, стихиала илымаз алшарақәа рыла, даҽакала иаҳҳәозар, лцәаныррақәа рыла даҿагылеит алашьцара адунеи.
Добролиубов игәаанагарала Катерина лыпротест акырӡа аҵанакуеит
уеизгьы, уи лхаҿсахьа аԥҵара қәҿиароуп адраматург ирҿиамҭаҿы, иара убас аурыс литература зегьы аҟынгьы.
“Адыдмацәыс” аҟны Островски Дикоиааи Кабанихааи рдунеи лашьцара иаҿаиргылеит зхала аҵара зҵаз асааҭҟаҵаҩ Кулигини, Дикои иусбарҭа (иконтораҿ) аус зуа ауаҩ қәыԥш Кудиаши. Ари аҵыхәтәантәи афырхаҵа Дикои имақаррақәа зынӡаскгьы дрыцәшәаӡом, уимоу зны-зынла аҳ иқәымчрақәа дырҿагылоит аӷьеҩҳәа, иара убасҟаноуп Дикои иҟазшьа зеиԥшраҵәҟьоу, дышшәаргәындоу анааԥшуа.
Кулигин шаҭарада “алашьцара аԥсҳара” даҿагылоит, егьҿаԥиҽуеит, уи игәаанагарала, ахәаахәҭцәа лаапкқәахеит, шаҭарада дара-дара ӷыӷибагоит, руацәа, рҭахцәа, аӷарцәа, аиба-кәеибацәа еимырҵәоит.
Ауаҩӷар, зхала аҵара зҵаз асааҭҟаҵаҩ Кулигин ихаҿсахьала адраматург ипиесаҿы аурыс жәлар рбаҩхатәреи, рдоуҳатә беиареи цәыригоит заманалаҵәҟьа.
60-70-тәи ашықәсқәа раан А. Островски гәацԥыҳәара дула аус иуан аҭоурыхтә пиесақәа раԥҵаразыҳәан. Убасҟан уи инарҵауланы иҭиҵааит Урыстәыла иахҭнагахьаз аҭоурыхи, аетнографиеи рыӡбахә зҳәоз алитература, архивтә материалқәа, егьаԥиҵеит: “Кузма Захар-иԥа Минин-Сухорук” , “Ар рхада, мамзаргьы Волгатәи аԥхыӡ” ( 1867), “Ихыҭҳәаау Димитрии Уасил Шуискии” ( ,  , “Василиса Мелентиева” , нас “XVII ашәышықәса ақьачақь”  реиԥш иҟоу апиеса ҟаимаҭқәа.
А. Островски ҷыдала дрызҿлымҳахеит XVI-XVII ашәышықәсақәа раантәи Урыстәыла иахҭнагаз аҭоурыхтә хҭысқәа. Уи ҳәарас иаҭахузеи, машәыршақәгьы иҟамлаӡеит. Убри зыӡбахә ҳҳәаз аҭоурыхтә аамҭа аан аурыс жәлар аҳәаанхыҵтәи аӷацәа ирҿагыланы афырхаҵаратә еибашьрақәа маҷымкәан ирхыргеит.
А. Островски ҷыдала аҭоурыхтә тематика аҵак ду амоуп ҳәа иазиԥхьаӡон. Уи агәра ганы дыҟан аҭоурыхтә драмақәеи, ахроникақәеи “ажәлар рыхдырра ишазнарҳауаз, насгьы аԥсадгьыл ашҟа идырны абзиабара шышьҭнахуаз. Ауаа рҭоурых адырра иазӡышуеит. Аҵара-дырратә ҭҵаамҭақәеи, амонографиақәеи урҭ абри адырра рызрыҭом, егьыс, ибзианы иҩу ипопулиартәу аҭоурых ҳара ҳаҟны макьана иҩӡам, уи макьана аҭҵаара апроцесс аҟны ауп иахьыҟьоу. Амала уи аҩыза аҭоурых ҩны иҟазаргьы, убри зегьы аԥхьахьазаргьы, уи рдыруазаргьы, аҭоурыхтә драма аҭаххон уеизгьы... Аҭоурыхҩҩы иҟаз ауп иҳаиҳәо, апоет драматург иакәзар, иҟаз, шыҟалаз ҳирбоит: уи, ахәаԥшҩы ахҭысқәа ахьымҩаԥысуаз аҭыԥ ахь днеигоит, насгьы убарҭ ахҭысқәа дрылахәны дҟаиҵоит”.
Иҭоурыхтә пиесақәа рыҟны А. Островски аԥхьаҩи ахәаԥшҩи рҿаԥхьа дцәырҵуеит дпатриот, демократ иашаҵәҟьаны. Уи ипатриотизм ҵаулоуп, агуманизм аныԥшуеит, ажәлар ирызку ҳәаа змаӡам абзиабарала ишәахәацыркуп. Ипиесақәа рыҟны аҭоурых иашаҵәҟьа ҟазҵо мчны иӡыргоуп ажәлар, уи аԥсадгьыл аинтересқәа дрыхьчаҩ иашаҵәҟьоуп.
Аҭоурыхтә хроникақәа рыҟны иаԥиҵаз ажәлар рфырхацәа рхаҿсахьа лыԥшаахқәа рҿагылоит зхатә интересқәа зыблақәа дырлашәыз, зыԥсадгьыл аҿаԥхьа зуал-ԥшьа зхашҭуа, змилаҭ ринтересқәа чарҳәара рзызуа, амал ду змоу ипринципдоу ауаа.
Адраматә хроника ахьӡиҵеит А. Островски иҭоурыхтә пиесақәа рахьтә зпатриоттә пафос ала зегьы ирылукаартә иҟоу “Кузма Захар-иԥа Минин-Сухорук”. Ари иҩымҭа А. Островски 1856 шықәсазы аеқспедициаҿ даныҟаз ихаҿы иааигахьан, аха уи аус адулара хиркушеит 1861 шықәса азы.
Апиеса дафырхаҵа хадоуп ахәаахәҭҩы Минин. Уи ажәлар дырфырхаҵаны дҟалеит, аԥсадгьыл ахьчаразы, икәша-мыкәша ажәлар анеидикыла, хадара анырзиу ашьҭахь.
Апиесаҟны Минин иҿагылоуп зхатәы егоисттә ҭахарақәа ирымҿхаку амалуааи, ахәаахәҭцәа дуқәеи. Арҭ аҵыхәтәантәиқәа ажәлар рхада, изкны хыԥхьаӡара рацәала иҟам-иным ауҳәан-сҳәанқәа гәарарҵоит, избанзар урҭ ирҭахым, иацәшәоит иара ажәлар дахьырзааигәоу) Минин зыӡбахә ҳҳәаз амалуаа аҳәынҭқарра даӷоуп ҳәа дрыԥхьаӡоит, уи иҿагыланы еиуеиԥшым аинтригақәа, еиҿыркаауеит.
Москва, польшатәи апанцәа рыҟнытә ахы иақәиҭитәырц азы Минин ажәлар еизигоит, зегьы дрыԥхьоит арыцҳара ианиаз ран рыԥсадгьыл азы рхы иамеигӡарц азы. Аиашазы, иара Минин инапхгарала (ихадарала) Москва ахақәиҭтәразы игылаз зхатә егоисттә гәазыҳәарақәа иртәыртәны иҟаз абоиарцәа ракәӡамызт, уи ахақәиҭтәразы абџьар шьҭырхит ажәлар, избанзар аполиак панцәа рыҟнытә агәаҟра иаҿыз, зегоисттә хықәкқәа ирымҿхакыз абоиарцәа ракәмызт, аурыс жәлар ракәын.Адраматург иҭоурыхтә хроникақәа рыҟнытә аинтерес зҵақәоу иреиуоуп “Ихыҭҳәаау Дмитрии Уасил Шуискии” (). Абри апиеса аҟны авантиурист ихыҭҳәаау Дмитри даарԥшуп иҵаурам хаҿсахьаны, аурыс жәлар рмилаҭтә интересқәа зынӡак рыгәхьаа зкым авантиуристны. Иҵаурам хаҿсахьаны дцәыргоуп апиесаҿы Уасил Шуискигьы, уи ареақционер боиарцәа ринтересқәа роуп зымаҵ иуа.
Урыстәылеи амилаҭи ринтересқәа чарҳәара рзызуа аҵыхәтәан зыӡбахә ҳҳәаз аперсонажцәа аҩыџьагьы аҩымҭаҿы ирҿагылоуп ажәлар. Ажәлар активла рхы аадырԥшуеит, иара убри азыҳәан ауп урҭ ихыҭҳәаау Дмитри аҳәынҭқарҭыԥ иахҳәара зрылдыршазгьы.
70-80-тәи ашықәсқәа раан А. Островски аинтерес зҵоу адраматә рҿиамҭақәа рацәаны иаԥиҵеит) урҭ рыҟны адраматург исахьаркны ицәыригеит анхаҩытә реформа ашьҭахьтәи аамҭазтәи Урыстәыла аԥсҭазаара. Убарҭ иазгәаҳҭаз аамҭазы иаԥҵаз ҩымҭақәоуп: “Иаапку аԥарақәа” (), “Абна” (), “Ихьшәоу абзиабара” (), “Ақәыџьмақәеи ауасақәеи” (), “Еихраҵам” (), “Абаҩхатәрақәеи, урҭ рымҵахырхәаҩцәеи (разхаҵаҩцәеи)” (), “Харада ахара зыдқәоу” () уҳәа убас егьырҭгьы.
Зыӡбахә ҳҳәаз А. Островски ипиесақәа аурыс уаажәларра еиуеиԥшым реилазаарақәа рыԥсҭазаара аарԥшра иазкуп. Уаҟа уаҩы ибарҭоуп амалуаа (апомешьчикцәа), ачынуаа, абуржуазиа, аинтеллигенциа уҳәа убас егьырҭ асоциалтә гәыԥқәа рхаҭарнакцәа. Убарҭ рыла аԥхьаҩ (ма ахәаԥшҩы) ибоит аҳратәра анаԥырх ашьҭахьтәи Урыстәыла ауаажәларра, 70-тәи ашықәсқәа раантәи аԥсҭазаара аҵабырг, афеодализм аилабгареи, акапитализм аизҳазыӷьареи рпроцессқәа.
“Иаапку аԥарақәа”  зыхьӡу апиесаҿы исахьаркны иаарԥшуп ҭауади-аамсҭеи маллеи уаҩышәалеи рҵыкәкәара, ркаҳара. Ари аҩымҭа хадара зуа гәыцәны иагәылоуп амалуаа Чебоқсароваа рҭаацәара ахаҭарнакцәа – Надеждеи, уи лыԥҳа Лидиеи. Арҭ ирымаз-ирыхӡыз рмал зегьы аҩыжәреи, қьафла аамҭа ахгареи иақәдырӡит. Аӷарра бааԥс амҩа иангылоу Чебоқсароваа рҭаацәара, ирцәыӡыз раристократиатә қьафуратә ҭагылазаашьа, ашьақәырхара рҽазыршәоит Лида амал змоу аӡәы хатәы ԥҳәысс диҭаны.
Чебоқсароваа рыкәша-мыкәша ирыкәҟьашоит “Иаапку аԥарақәа” ирышьҭоу даҽа џьоукгьы. Убарҭ иреиуоуп: Кучумов, Телиатев, Глумов уҳәа убас аӡәырҩы. Телиатев иуалқәа рымшәаразы ес-аашар аҭакра дазыԥшуп, Глумов иакәзар аӷәыцәҳәы ҟьантаз ақәтәара иҽацәихьчеит амал змаз аԥҳәыс бырг хатә ԥҳәысс лгарала. Уи иахьеи-уахеи лара лыԥсра дазыԥшуп, знык ари иҭакәажә мажәроу дыԥсгәышьар лмал ида аҳ дамамкәа дҟаларц азы.
Абарҭ зегьы ирцәыӡхьеит аламыс, апату, аҳаҭыр, ихьымӡӷыдоу, игәырхынҳәыгоу амучатә ԥсҭазаара аҭлаҩа изалмыҳәҳәо иалагылоуп.
Ипатудахаз, ианыӡаауа ҭауади-аамсҭеи рыкласс даҿаргылоуп ари апиесаҿы аусура иаманшәалоу, амчхара ду змоу абуржуа Савва Василков. иара убри дигоит хатә ԥҳәысс Лидиа Чебоқсарова, иагьаԥиҵоит абуржуазиатә ҭаацәараҵәҟьа: Лидиа лхаҵа бзиа дылбаӡом. Уи Василков диццеит заа илҭахыз хәшьадны, илҭахын аԥара рацәа змаз Савва Василков имал ала ақьафуратә ԥсҭазаара лоурц, аха илықәымҿиеит, лгәыхәтәы лара ишылҭахыҵәҟьаз изыҟамлеит.
Василков икаҷбеиз, икыз буржуахеит. Иԥҳәыс қьафурала аԥсҭазаара лимҭеит. Лидиа лҭахрақәа, (лгәазыҳәарақәа) рахьтә уи финансла еиқәиршәаз, иара ибуржуазиатә хықәкқәа рымаҵ зуаз, ирыхәоз ракәын. “Шәара анхамҩа бзианы ианышәҵалакь, шәызгоит сгуберниатә қалақь ашҟа, – ҳәа лаиҳәон уи иԥҳәыс. Нас иажәа инациҵон, – уаҟа шәара шәтуалетқәа (шәымаҭәақәа) рыла, шәманерақәа рыла агуберниатә ҳәсақәа рыбла хышәкыроуп, абриазы сара аԥара сеигӡараны сыҟаӡам, аха ижәдыруазааит абиуџьет сышҭымҵуа. Сара абас иҟоу аус ҭбаақәа рзы ауп аԥҳәыс дзысҭаху. Уи анаҩсан ҳаҭырла са сганахьала шәхы ныҟәыжәгар, Петербургынӡагь шәызгап, Патти шәизыӡырҩып, аложазы зықь мааҭгьы сеигӡарым, Петербург сара сусқәа рзы ауаа дуқәа срымадоуп. Сара схаҭа ааҵәеиԥш сыҟоуп. Арахь сагьымҽыӷуп. Сара дысҭахуп зсалон аҟны аминистр идкыларагьы уацәыԥхамшьартә иҟоу аԥҳәыс. Шәара зегь шәымоуп убас аҟаларазы.
Арҭ ажәақәа илабҿабартәуеит Василков аԥҳәыси, аҭаацәареи рзы иҭшәоу аегоисттә гәаанагарақәа шимоу, уи урҭқәа зегьы амалрҳаразы, “иаапку аԥарақәа” рырҳаразы ишиҭаху. Аха Лидиагьы иара диҵахаӡом. Уигьы дегоиступ. Лхаҵа иҟнытә аԥара рацәаны ианылмоулак, ацәыбзацәа лыԥшаауеит, дареи лареи қьафла аамҭа рхыргоит, аха Лидиа Чебоқсарова аҵыхәтәаны лхаҵа иахь дхынҳәуеит, избанзар “Иаапку аԥарақәа” лара лаамысҭа бзиабаҩцәа ирымаӡамызт, уи змаз Василковаа ракәын.
Ҭауади-аамсҭеи акритика рызууп А. Островски ипиеса “Абна” () аҟынгьы. Абри хәы-қәгыларак змоу акомедиа аҟны лсахьа ҭихуеит амал рацәа змоу аԥҳәысеиба Гурмыжскаиа: уи адәахьала уахьлыхәаԥшуа ауаа дрыцхраауашәа, игәцаралкуашәа лҽыҟалҵоит, аԥсҭазаараҿы ари амал зымпыҵаку аԥҳәыс дԥагьоуп, лхашәа хы лбом, иаалыхҭашәалак ҟалҵоит, дкаҷбеиуп, насгьы рыцҳашьарак злам егоиступ. Ари апиесаҿы “Абна” иара ахатә ҵакы мацара акәӡам иамоу, уи асимволтә ҵакгьы амоуп. Апиеса аперсонажцәа ируаӡәку ақтиор Несчастливцев Гурмыжскаиа лыԥсҭазаара, иҟәыку абна аилабаара иадикылоит.
Уаҩ иҿархасырҭам абнаҿ инхақәо апиесаҟны иӷару, аха даараӡа аамысҭашәара злоу ақтиорцәа рҿагылоуп. Убарҭ ақтиорцәа рхаҭарнак Несчастливцев ӷәӷәала дҿаԥиҽуеит аегоист, аԥҳәыс ламысда, аԥҳәыс моральда амалуаҩ Гурмыжскаиа.
А. Островски аурыс ақтиорцәа дырҩыза дун, дрыцхырааҩын, дрыдгылаҩын. Адраматург ихы идыруа даныҟала нахыс, иԥсы ҭанаҵы урҭ
ринтересқәа ихьчон, избанзар иара ихаҭа гәык-ԥсыкала, баҩхатәрала аҟазара амаҵ иуан, ишьаҽыз, згәы иагаз ауаҩы, ақтиор дихьчаҩын.
Ақтиорцәа рыԥсҭазаара аарԥшуп “Абна”, “Абаҩхатәрақәеи, урҭ рымҵахырхәаҩцәеи”, (), “Харада ахара зыдқәоу” () ҳәа хыс измоу апиесақәа рыҟны.
А. Островски ипиесақәа рыҟны еснагь ақтиор дӷаруп, дуаҩ хәыҷуп, уи илахьынҵа аԥара агарҭа змам, змал хыҵны ицо ахәаахәҭцәеи акапиталистцәеи рнапы иакуп. Аха урҭ ақтиорцәа убри “алашьцара аԥсҳара” иаҿагылоит дара рыламыс цқьарала, иҳараку, иаамысҭашәоу ринтересқәа рыла, ргуманистреи, рдемократиатә гәазыҳәарақәеи рыла. А. Островски зхаҿсахьа ааирԥшуа ақтиорцәа малла ишӷаругьы, рхы иазгәдууп, имшәа-имырҳа атеатр знапаҿы иҟоу, зегоисттә хықәкқәа рынагӡаразы зхы иазырхәо, амал змоу ахәаахәҭцәеи апомешьчикцәеи ҿаԥырҽуеит.
“Абаҩхатәрақәеи, урҭ рымҵахырхәаҩцәеи” () зыхьӡу апиесаҟны А. Островски иааирԥшуеит афеодал-буржуазиатә уаажәларраҿы аҟазеи аҟазареи рҭагылазаашьа ауадаҩра. Уи игәанала ақтиор илахьынҵа амал змоу амеценат инапы иакуп, иара ианигәамԥха, изыҟалом атеатргьы, атеатр абзиабаҩгьы. Ахәаахәҭҩы-ауаҷар инапаҿы иҟоуп зегьы, уи иааихәоит атеатр излаҩнало абилеҭгьы, аспектакльгьы, ақтиоргьы. Зыӡбахә ҳамоу апиесаҿ абаҩхатәра змоу ақтриса қәыԥш Негина даҿагылоит абри аҩыза аҭагылазаашьа, уи ламыс змоу аҟаза иџьабаала, бзиабара иашалаҵәҟьа аԥсҭазаара еиҿылкаарц иақәылкит, аха илылымшеит. Ҵабыргуп, ақтриса апровинциатә ҟазарахәшьаҩцәа дыриааит, аха дзизымиааит иӷәӷәаз, европатәи амалуаа иреиуаз Великатов; уи агәра лиргеит амал ду змоу абзиабаҩ ицхыраара лымамкәа, лбаҩхатәра лҵшәа дук шамоуз. Негина лҿаԥхьа иаақәгылт азҵаара: аламыс, ма аҟазара, руак алхтәын, абзиабара цқьа, ма Великатов дицәыбзаны аҟалара, нас иара убри ала Аимператортә театрқәа рсценақәа рахь амҩа алхра.
Абаҩхатәра змаз актриса лыламыс, лыбзиабара цқьа мап рцәылкит, иалылхит аҩбатәи – дҟалеит ашьақар ҟаҵарҭа азауад знапы аҟны иҟаз Великатов дицәыбзаны.
“Абаҩхатәрақәеи, урҭ рымҵахырхәаҩцәеи” излаанарԥшуала, иҿыцу европатәи ауаҷарцәа иреиуоу Василковааи Великатовааи иаҳа иӷәӷәақәоуп Большовааи Дикоиааи раасҭа. Василковааи Великатовааи апатриархалтә хәаахәҭыҩцәа реиԥш ицәҳаӡом, ажәа бааԥсқәа рҳәара рхы иаҭәаршьаӡом, рыҽраамысҭашәан рхы мҩаԥыргоит, аурыс бызшәа цқьала ицәажәоит, урҭ рсоциалтә еилазаара еиуоу шьоукы-шьоук акымкәа-ҩбамкәа атәым бызшәақәа рдыруеит, ииашаӡоу аҵарадыррақәа закәугьы рхы азцоит ицәгьамкәа (даҳгәалаҳаршәап Василков апиеса “Иаапку аԥарақәа” аперсонаж).
Акомерциатә усеиҿкаара дуқәа рыла ауп Василковааи Великатовааи амал шдырҳауа. Арҭ зыӡбахә ҳҳәаз ауаа аҵара змоу ишраҭәоу еиԥш европатәи маҭәала оуп рыҽшеиларҳәо, аҳәсақәа ианрацәажәогьы даара рҽыдраамысҭашәоит, агәцаракра аадырԥшуеит. Аха абарҭқәа зегьы дара сабраданы ирымоуп, рыграқәа рылахырҩоит. Егьыс, ҵабыргыла ҳцәажәозар, Василковааи Великатовааи Большовааи Дикоиааи излареиԥшым ҳәа акгьы ыҟаӡам. Арҭ убарҭ аҵыхәтәантәиқәа реиԥш игәымбылџьбарақәоуп аморали, аламыси, аҳаҭыри рцәыӡхьеит, ирыԥгылаз аӡәгьы дыршаҭаӡом. Аӷбақәа змоу амалуаҩ Паратов ахьымӡӷ лиргеит, ӡы дазымыӡәӡәо дҟаиҵеит, лҽылиршьит ҿыц хаҵа ицаз еихраҵага (маҭарбага) змамыз Лариса “Имаҭарбагадоу” (“Еихраҵам”), Великатов иакәзар Негина цәыбзас дҟаиҵеит, Русаков иакәзар ԥарала дааихәеит ихатә ԥҳәыс. Ирацәоуп абас еиԥш иҟоу ауаа, аҭагылазаашьақәа А. Островски ипиесақәа рҟны.
А. Островски ақтиорцәа рыԥсҭазаара аарԥшра иазикыз адраматургиатә рҿиамҭақәа рахьтә ҷыдала иалкааны уахцәажәартә иҟоуп, Кавказтәи иныҟәарақәа раан иоуз ацәалашәарақәа ҵаҵӷәыс изауз, 1884 шықәсазы иаԥиҵаз апиеса “Харада ахара зыдқәоу” ().
“Харада ахара зыдқәоу” аҟны исахьаркны ицәыргоуп афеодал-буржуазиатә уаажәларраҿы Кручинина леиԥш иҟоу абаҩхатәра бзиа змоу ақтриса илымоу атрагедиатә лахьынҵа. Уи дышқәыԥшӡаз лцәанырра ҟәымшәышәқәа ирхыччеит, дхьырҳәеит, ахьымӡӷ лдыргеит: Амал ду змаз агуберниатә чынуаҩ Муров иԥсажә деиҭеит, димҭахәхеит иқьиаз, абаҩхатәра змаз, аха иӷарыз, имаҭарбагадаз (еихраҵамыз) аԥҳәыс Отрадина. Ари аԥҳәыс апиеса аҵыхәтәаны ахәаԥшҩы иҿаԥхьа дцәырҵуеит ахьӡ-аԥша змоу ақтрисаны, Кручинина ҳәа жәласы илыманы.
Ақтиорцәа рыԥсҭазаара иазку апиесақәа рыҟны аҟазеи аҟазареи рлахьынҵа апроблема ақәыргылара мацараҿ даанҿасуамызт адраматург. Уи афеодал-буржуазиатә уаажәларра иамаз агәымхарақәа инарываргыланы апрогрессивтә мчқәа рҿыхарагьы ааирԥшуан, иаҳирбон убарҭ амчқәа рдоуҳатә, уаҩышәаратә еизҳазыӷьарагьы.
“Абаҩхатәрақәеи, урҭ рымҵахырхәаҩцәеи” зыхьӡу апиесаҿы иҵыкәкәахьоу, доуҳала еилабаахьоу абуржуазиа даҿагылоуп “аразночинец” Мелузов, уи шаҭарада дрықәыӡбоит ԥарала ирҭәу ааҵәажәқәа иреиԥшу ахәаахәҭцәа, насгьы ажәлар ирылаирҵәоит ахақәиҭратә идеиақәа. Островски иааирԥшуа ақәыӡбаратә тенденциа ахы цәырнагоит ипиеса “Харада ахара зыдқәоу” аҟынгьы. Ари арҿиамҭа афырхацәа хадақәа Кручининеи, уи лыҷкәын Григори Незнамови, аџьамыӷәа цәгьа рыхҭызгаз Муроваа руаажәларра иақәыӡбоит, иҿаԥырҽуеит амҵақьақьара, амц, агәымбылџьбарара.
Автор план рацәала иҭихуеит Незнамов ихаҿсахьа. Уи гәаҟҵәаҟрыла, ҭынхадарала дахьааӡоу аҟнытә игәыжәла цәгьоуп, мыцхәы дуаҩ ӷыӷкуп, дымҽыӷуп, зхы иақәиҭу аилкаара имоуп. Уи шаҭарада дрықәыӡбоит абзиабареи, агәыҳалалреи рыӡбахә иалацәажәарц зҽазызкуа зегьы, избанзар урҭ ацәаныррақәа, иара дзыниахьаз ауаа рахьтә аӡәгьы идимбалаӡацызт.
“Харада ахара зыдқәоу” А. Островски игуманисттә цәаныррақәа ҟаимаҭлаҵәҟьа изныԥшуа пиесоуп. Ари аҩымҭа адраматург иаԥиҵаз иҵыхәтәантәиу, аха иӷәӷәоу алахьеиқәра зныԥшуа ашәоуп ахьымӡӷ зыргоу, ихьҳәоу\ ишьаҽу ауаҩытәыҩса изы. Амала абраҟа иазгәаҭатәуп, иҭаҳмадахахьаз адраматург иаԥхьаҟа иааираны иҟаз аамҭа гәыӷрала дшазыԥшызгьы. Илахьеиқәҵагоу апиеса ацәаҳәақәа рыҟны ауаҩы агәрагара иоуеит абзиабареи, аԥшӡареи, ақьиареи мышкы ахы мышкы аҵыхәан аиааира шырго. Абри ахшыҩҵак ӷәӷәала иҳәаақәнаҵоит иҳараку, аромантика зҵоу ақтриса Кручинина лхаҿсахьа.
Аурыс милаҭтә реалисттә театр аизҳазыӷьара Н. Гоголи, А. Островски, А. Чехови рыхьӡқәа ирыдҳәалазар, аурыс милаҭтә, реалисттә массатә театр ашьақәгылареи аизҳазыӷьареи А. Островски ихьӡ иадҳәалоуп. Амала арҭ адраматургцәа дуқәа ахҩыкгьы аӡәаӡәала урыхәаԥшуазар, аурыс театри адраматә литературеи рҭоурых аҟны дасу рырҿиамҭақәа рыла рхатә периодқәа ҟарҵеит ҳҳәар, ҵабыргхаҭоуп.
Аурыс литература аҭҵааҩцәа ииашан излагәарҭахьоу ала А. Островски Н. Гоголь диҵаҩын. Уи XIX ашәышықәса аҩбатәи азыбжазы Гоголь идраматургиа ареалисттә, нас акритика-қәыӡбаратә традициақәа ирызирҳаит. Аха А. Островски депигонмызт, дагьбаша ҿыԥшҩымызт. Уи зхатә стиль, зхатә ҷыдаратә, оригиналтә хаҭашьа змаз адраматә ҟазара аԥызҵаз рҿиаҩын. Ҵабыргуп, А. Островски исахьаркыратә типқәа, итематика, истиль рыла Гоголь идраматургиатә рҿиамҭа дазааигәоуп, аха дызлаиеиԥшымгьы рацәоуп.
Н. Гоголь идраматургиатә ҟазара иаҟазшьа хадоуп ахҭыс ирласны, адинамика аҵаны, адраматизм ӷәӷәа аныԥшуа иахьымҩаԥысуа. А. Островски идрамаҿы ахҭыс амҩаԥысшьа иаҳа иҭынчуп, уи еиҳа аԥсихологиатә анализ ала ирхьанҭоуп. Гоголь изы хадара злаз адраматә ҩымҭаҿы адинамика арххара, ахҭыс ырласны, аенергиатә концентрациа кәаԥк, ҭыԥк аҟны аизакра, ақәкра акәын, А. Островски итәы ҳҳәозар, уи изы ихадоуп аҩымҭа аперсонажцәа рҟазшьақәа, рцәаныррақәа, рыҩнуҵҟатәи рдунеи аарԥшра. Убриазоуп Гоголь икомедиақәа
ахҭысқәа рымҩаԥысра иадрамоуп ҳәа зырзырҳәо, А. Островски идрама – ахаҿсахьақәа (аҟазшьақәа) ирдрамоуп зырҳәо.
Н. Гоголь идраматургиа иаҷыда ҟазшьоуп, аԥсҭазааратә ҵабырг масштаб ҭбаала аарԥшра, А. Островски иакәзар амасштабқәа рышәагаа ирмаҷит, еиҵеитәит, адрама агәҭаны ԥҟарак аҳасабала, аҭаацәара иргылеит. Адраматург ауаҩытәыҩса исоциалтә, иԥсихологиатә хаҿсахьа, иҟазшьа, иуаҩышәатә ԥсҭазаара, иуаажәларратә ҭахрақәа рсахьа ҭихит иҭшәоу, аинтимтә сферақәа ирҭагӡаны. Абри ауп А. Островски ипиесақәа рыҟны аетикатә проблема аҭыԥ ду ахьааннакыло ҳәаақәызҵо.
Амала, егьа убас иҟазаргьы, А. Островски идрама, иҭшәоу бзазаратә ԥсихологиатә драмоуп ҳазҳәом. Уи идрамаҿы ахҭысқәа рымҩаԥысра аныҟәашәа маҷк иазирҵеит, даҽакала иуҳәозар, ирнадиит, Гоголь иаасҭа ахаҿсахьақәа рԥсихологиа еиҳа дацклаԥшит, аус адиулеит. Ажәакала иааркьаҿны иаҳҳәозар, А. Островски идрама социал-ԥсихологиатә драмоуп.
Аԥсуа милаҭтә занааҭтә театр раԥхьаӡатәи ашьаҿақәа анеихнагоз аамҭазы, зыӡбахә ҳамоу аурыс драматург ду ипиесақәа аԥсшәахь реиҭагара напы аркын. Ари аҩеижәатәи ашәышықәса 30-тәи ашықәсқәа рылагамҭаз аԥсуа милаҭтә драматургиа арбеиара мацареи акәмызт изыхҟьоз. Адрамстудиа иҭаз аԥсуа ақтиорцәа ҿарацәа рырҵаҩы В. Домогаров иҭахын аурыс классикатә драматургиа аҩымҭа лыԥшаахқәа рыҟны иаарԥшу ахаҿсахьақәа рыла аԥсуа артистцәа ҿарацәа рақтиортә ҟазара азырҳара. Уи игәҭакы егьынаигӡеит.
1932 шықәса ажьырныҳәамза 20 рзы аԥсуа театртә студиа аҵаҩцәа, В. Домогаров иҵаҩцәа иқәдыргылеит Николаи Уасил-иԥа Гоголь ипиеса “Аревизор”. Ари аспектакль аԥсуа хәаԥшцәа рхатәы бызшәала ианырба-ианраҳа гәахәарыла ирыдыркылт. Иара убри 1932 шықәса анҵәамҭазы, ԥхынҷкәын мзазы аԥсуа драмстудиа ақтиорцәа қәыԥшцәа иқәдыргылеит А. Островски икомедиа “Акры злыҵуа аҭыԥ” ().
Аҟазараҭҵаара адоқтор Алықьса Аргәын ишәҟәы “Аԥсуа театр аҭоурых” аҟны абас иҩуеит:
А. Островски икомедиа “Акры злыҵуа аҭыԥ” аԥсшәахь еиҭеигеит Аазиз Рашьыҭ-иԥа Агрба.
1944 шықәсазы, Аҩбатәи Адунеитә Еибашьра Ду ашыкымҭазы Аԥснытәи Аҳәынҭқарратә драматә театр асценаҿы аԥсышәала иқәыргылан А. Островски ипиеса “Харада ахара зыдқәоу” (. Аурыс классикатә драматургиа ари аԥҵамҭа лыԥшаахгьы аԥсышәала ирцәажәеит Азиз Агрба.
Апиеса аперсонаж хада Кручинина лроль налыгӡон Е. Шакербои. Уи Кручинина лыдраматә лахьынҵа баҩхатәра дула аԥсуа хәаԥшцәа ирзаалыртит. Ари аспектакль аҟны Незнамов ироль наигӡон Шәарах Ԥачалиа, Шмага ироль дыхәмарит артист Самсон Кобахиа. Алыбзҩыбзра зҟазшьоу кариеристны Муров ироль наигӡеит Леуарса Касланӡиа. Игәымхоу мешьчан ԥҳәысны, дшьыцыҩны, дбаҩхатәраданы даалырԥшит Коринкина Анна Аргәын лыхәмарраҿы.
Аԥсуа театр аспектакль “Харада ахара зыдқәоу” ахәшьара бзиа аиуит усҟан. Аԥснытәи апериодикатә кьыԥхь аҟны. Ари ахшыҩҵак ҳәаақәырҵоит агазеҭ  акорреспондент даниҿцәажәоз усҟантәи Аԥснытәи Аҳәынҭқарратә драмтеатр адиректор А. Хорава ииҳәаз ажәақәа: “
1953 шықәса, лаҵарамза 22 рзы Аԥсуа ҳәынҭқарратә драматә театр ахәаԥшцәа еиҭаднарбеит А. Островски иҩымҭа “Харада ахара зыдқәоу” ала иҟаҵаз аспектакль. Ари хыхь ҳзыхцәажәаз, 1944 шықәсазы атеатр иқәнаргылахьаз аспектакль еиҭашьақәыргыларамызт, ари арежиссиор Шә. Ԥачалиа зынӡа даҽакала, даҽа сахьаркыратә хықәкык аҭаны ҿыц иқәиргылаз спектакльын. Апиеса ароль хада, Кручинина лроль, налыгӡон Е. Шакербаи. Актриса зроль налыгӡоз афырԥҳәыс лыла даалырԥшит агәыҭбаа зызҭаз, алахьынҵа хьанҭақәа змаз ауаа еилкааны, гәыкала бзиа рбара зылшо уаҩны.
Аспектакль арежиссиор, насгьы Незнамов ироль назыгӡоз Шә. Ԥачалиа ифырхаҵа дҟалеит аенергиа ӷәӷәа змоу, ахынкылара зцәу/-адаҩу, атемперамент џьбара змоу уаҩны.
Ақтиор А. Агрбеи, арежиссиор Шә. Ԥачалиеи апиеса аперсонаж Дудукин ихаҿсахьа ҟарҵеит иаамҭазтәи аурыс интеллигент иаамысҭашәара зныԥшуа уаҩны. Уи автор ифырхаҵа маҷк диеиԥшымхазаргьы, аспектакль аперсонажцәа рзеиԥш ансамбль имырбеиазар, имырӷарит.
Аспектакль аҟны иҟан аинтерес зҵас, уаҩ ихдырраҿы акыраамҭа иаанхоз атеатр атруппа ақтиорцәа иаԥырҵаз ахаҿсахьақәа. Иалкаан иазгәарҭон, ахәшьара бзиа рырҭон М. Зыхә-ԥҳа (Галчиха), Р. Агрба (Миловзоров), М. Ԥачалиа (Шелиавина), М. Касланӡиа-ԥҳа (Аннушка), Џь. Амқәаб (Иван), С. Кобахиа (Шмага) рыхәмаррақәа.
Машәыршақә иҟамлаӡеит 60-тәи ашықәсқәа рылагамҭаз Қарҭтәи атеатртә институт иалгоз аԥсуа студентцәа ргәыԥгьы дипломтә спектакльс аԥсышәала А. Островски ипиеса, “Харада ахара зыдқәоу” ахьықәдыргылаз. Ари апиеса аперсонажцәа рклассикатә хаҿсахьақәа рыхәмаррала аԥсуа ақтиорцәа рпрофессионалтә ҟазара ҳараркуан.
Абасала, А. Островски ипиесақәа аԥсуа театр арепертуар ӷәӷәала иалалеит.Аԥснытәи ауаажәларра, СССР иқәынхоз ажәларқәа зегь реиԥш, гәахәарыла иазгәарҭон А. Островски ииубилеиқәа. Урҭ аурыс милаҭ драматург ду ииубилеиқәа ҳауаажәлар ишазгәарҭоз атәы зҳәо хыԥхьаӡара рацәала аматериалқәа рнуп Аԥснытәи апериодикатә кьыԥхьтә органқәа.
Ареволиуциа-демократиатә ҵакы змаз аурыс сахьаркыратә литература ахаҭарнакцәа дуӡӡақәа дыруаӡәкын М. Салтыков. Уи литературатә хьыӡшьарас иман “Н. Шьчедрин”. Ихьыӡшьара рыҵаҩны акәын ишикьыԥхьуаз исахьаркыратә рҿиамҭақәа. Иара ихьӡ иадырҳәалоит XIX ашәышықәса аҩбатәи азыбжазы аурыс сатира ӷәӷәала аизҳазыӷьара. М. Салтыков-Шьчедрин дсатирик дуӡӡан, иҵаулаз хәыцҩын, исахьарку ажәа ахьыршәыгә еиԥш еикәаԥхо игәылзыршәоз ҟазан, абаҩхатәра змаз публицистын, критикын, журналистын. Карл Маркси, В. И. Ленини ахақәиҭтәратә ҵысра иналукааша аусзуҩцәеи еснагь ахә ҳаракны иршьон М. Салтыков-Шьчедрин илитературатә рҿиамҭа. Ари ахшыҩҵак ҳәаақәнаҵоит урҭ ареақционерцәеи алибералцәеи ирҿагыланы рықәԥараан ирлас-ырласны илитературатә рҿиамҭа рхы иахьадырхәоз.
Михаил Евграф-иԥа Салтыков диит ажьырныҳәа мза 15  1826 шықәсазы Калиазинтәи ауезд, Твертәи агуберниа иаҵанакуаз, уаҩы иҿархасҭамыз ақыҭа кҿаха Спас-Угол аҟны. Иԥсҭазаара далҵит ҿатә стильла мшаԥымза 28, жәытә стильла лаҵарамза 10, 1889 шықәсазы Петербург ақалақь аҟны. Иаб – Евграф Уасил-иԥа ибеиаз помешьчикын, иан – Ольга Михаил-иԥҳа Забелина хылҵшьҭрала ахәаахәҭцәа ирылҵыз ԥҳәысын, даара злеишәа цәгьаз, аҟазшьа бааԥс змаз, насгьы амҽыӷара злаз уаҩын. Мышьа хәыҷы дызхылҵыз иҭаацәа гәцаракрала, ргәыбзыӷрала қьаф ируны дрымамызт. Урҭ ааӡаразы иреиӷьу методны ирԥхьаӡоз апҟара акәын. М. Салтыков иҩнаҭаҿгьы, иқыҭаҿгьы данхәыҷыз инаркны ибон анхацәа рықәымчра, реимҵәара, аӷарра, агәымбылџьбарара, ацәгьацәыԥхамшьара реиԥш иҟаз аҳратәра иацыз ахҭыс хамшҭыхәқәа. Абарҭқәа зегьы ашәҟәыҩҩы идунеихәаԥшышьеи ирҿиамҭеи анырра ӷәӷәа рырҭеит.
Мышьа хәыҷы раԥхьаӡатәи алагарҭатә ҵара иҩнаҭаҿы иоуит. Уи даара абаҩхатәра, нас агәақәкра змаз хәыҷын. 9-10 шықәса анихыҵуаз аамҭазы францыз бызшәалеи немец бызшәалеи аҷҷаҳәа дцәажәон. 1836 шықәсазы М. Салтыков ҭауади-аамысҭеи Москватәи ринститут дҭалеит. Уи уаҟа ҩышықәса аҵара аниҵа ашьҭахь, иреиӷьу ҵаҩык иаҳасабала, Аҳәынҭқарра ахарџьала, иҵара иациҵарц азы Царское Село (Аҳәынҭқар Қыҭа) аҟынтәи алицеи ашҟа
ддәықәырҵеит. Ишдыру еиԥш, ари алицеи Пушкин данҭаз аахысгьы зегьы рзы зышә аартымыз, апривилегиа змаз ҵареиурҭан. XIX ашәышықәса 30-тәи ашықәсқәа раан, М. Салтыков иажәақәа рыла иуҳәозар, аҳәынҭқар ичынуаа “ирааӡарҭан”. Аҵаҩцәа рыбжеиҳараҩык гәырӷьа-ччара рыгымкәа, меигӡарахда амалныхра (ахарџь) зцыз аԥсҭазаара лыхҿых рыман. Мышьа урҭ иҽырҟәыҭханы дыҟан, ашәҟәыԥхьара хҭакны иман. Уи еиҳараӡак Пушкини Лермонтови ражәеинраалақәа, Белински истатиақәа дхыхны дрыман. Алицеи аҟны аҵара аниҵоз аамҭазы М. Салтыков ажәеинраалақәа рыҩра, нас ркьыԥхьрагьы далагеит, аха урҭ дуӡӡак уаҩ илаԥш излаҵашәашаз аоригиналра рымамызт.
1844 шықәсазы М. Салтыков Алицеи аҟнытәи иҵара хиркәшоит, дагьалагоит амаҵура Петербург, Арратә министрра аканцелиариаҿы. Абри аамҭазы Белинскии Герцени ридеиақәа рныррала изызҳауаз арԥыс, алицеи аҟны аҵара аниҵозгьы иидырхьаз, М. Петрашевски дизааигәахоит. Петрашевски усҟан аԥхьагылара змаз аурыс хәыцҩын, гәҭыӷьӷьала апропаганда рзиуан асоциалисттә, иара убас адемократиатә идеиақәа. Баша имҳәаӡеит В. И. Ленин Урыстәылан асоциалисттә интеллигенциа рышьақәгылара Петрашевски игәыԥ аҟнытә иалагеит ҳәа. Аҩынҩеижәатәи ашықәсқәа аҩбатәи рызыбжазы Петрашевски иҭыӡҭыԥ аҟны хәашала еизалон Ф. Достоевски, А. Плешьчеев, А. Пальм уҳәа убас аӡәырҩы реиԥш иҟаз, апрогресс иашьашәалаз ахәыцра змаз аҿар) урҭ гәцаракрыла ирҵон асоциалист-утопистцәа рырҿиамҭақәа, ирылацәажәон иахьеи-уахеи аԥсҭазаара ицәырнагоз асоциалтә, аполитикатә, алитературатә зҵаарақәа. Урыстәылатәи амилаҭ-хақәиҭратә ҵысра аҭоурых иадкыланы уахәаԥшуазар, Петрашевски игәыԥ (игьагьара) иааннакылон, адекабристцәеи ареволиуционер-демократцәеи рыбжьаратәи аҭыԥ, уи иагьеиманадон арҭ ареволиуциатә қәгыларақәа рыҩеитапк. Петрашевски игәыԥ иалаз дара-дара рдунеихәаԥшышьақәеи, рполитикатә хдыррақәеи рыла излеиԥшымыз ыҟан, аха урҭ зегьы ирцәымӷын ахатәымчра (), аҳратәра, насгь дара зегьы хыхны (итҟәаны) иаман аутопиатә социализм атеориа. М. Салтыков М. Петрашевски “ихамышҭуа ҩызас, насгьы рҵаҩыс” диԥхьаӡон, убриазы акәын уи игәыԥ ақтивла ихы залаирхәуаз. Убри аамҭазы М. Салтыков иаԥиҵеит “Аиҿагыларақәа” (, 1847), нас “Еилаԥаҭоу аус” (, 1848) зыхьӡу раԥхьаӡатәи иара ипрозатә ҩымҭақәа. Арҭ ажәабжьқәа асахьаркыра аганахьала уаҩы дхызхышаз акгьы иалаҟамызт, аха урҭ ибзианы ирныԥшит равтор асоциалтә идеиақәа дышрымҿхакыз.
М. Салтыков дрызҿлымҳан акласстә еиҿагыларақәа, ауаажәларратә еизыҟазаашьа аус еилаԥаҭақәа. Аҩбатәи ажәабжь аҟны
дфырхаҵа хаданы даарԥшуп “ауаҩ хәыҷы” Мичулин. Уи апровинциа аҟнытә Петербург днеиуеит, уаҟа иара ихаҭа ихҭигоит асоциалтә еизыҟазаашьа бааԥсы иарҿио арыцҳарақәа, агәымхарақәа зегьы. Иаамҭазтәи ауаажәларра уи апирамида иеиԥшнишьалоит, уаҟа, хыхьтәи аилазаарақәа иреиуоу – “зызхара ҟамло, ақәыџьма шьажәыҩцәа” – ҵаҟатәи аилазаарақәа ирықәыӷәӷәоит, идыргәаҟуеит. Амраҭашәара Европатәи атәылақәа рсоциалистта литератураҿы усҟан ирылаҵәаны иҟаз ауаажәларра, апирамидатә теориа” М. Салтыков араҟа ареволиуциатә ҟазшьа аиҭеит. Уи иажәабжь аҟны ан имлаго лхәыҷқәа лыргәыӷуеит “зызхара ҟамло ақәыџьмақәа” иаарласны индырҵәараны иҟоуп ҳәа раҳәаны. Ари ажәабжь аҟны, ҳәарас иаҭахузеи, аҳәынҭқар иеиҳабыра “иԥырхагоу ахшыҩҵакқәа” адырбалеит, убри ҽыҵгас иныҟаҵаны, аҩымҭа автор қәыԥш 1848 шықәса ааԥынразы дахьдырхәит, ақалақь Виатка ашҟа дахыргеит.
М. Салтыков дахьахыргаз аҭыԥ аҟны аа-шықәса дыҟан. Усҟантәи аамҭазы уаҩ иҿархасҭамыз Виаткатәи агуберниаҿы уи арҿиаратә усура иаҭахыз аҭагылазаашьа имаӡамызт. Уаҟа аԥсҭазара “Аԥсра аҵкысгьы еицәан”. Аха ашәҟәыҩҩы дахганы дахьыҟаз иаҳа иааигәаны ибеит, егьинырит аҳратәратә Урыстәыла ақыҭа, аԥсҭазара аҵабырг иаанарԥшуаз “аиҿагыларақәа”, “аурыс еилаԥаҭақәа”, “Ахатәымчра-биурократиатә режим аҿаасҭарақәа. Убарҭ дахганы дахьыҟаз иоуз ахшыҩзцарақәа ҵаҵӷәыс иазыҟалеит, Салтыков раԥхьаӡатәи иҩымҭа ду – “Агуберниатә еилкаанҵақәа” (). Ари аҩымҭа уи дахганы дахьыҟазынтә Петербургҟа даныхынҳә 1856 шықәсазы иҩит, нас хьыӡшьарас ишьҭихыз. “Н. Шьчедрин” ҳәа наҵаҩны икьыԥхьит. Убри нахыс уи иҩымҭақәа зегьы Н. Шьчедрин ҳәа рыҵаҩны акәын ишикьыԥхьуаз.
“Агуберниатә еилкаанҵақәа” рыҟны зыӡбахә ҳәоу ахҭысқәа мҩаԥысуеит ақалақь Крутогорск аҟны. Ҳәарас иаҭахузеи уи ахьӡалоуп ашәҟәыҩҩы Виатка ахаҭашьақәа шцәыриго. Амала автор уи азеиԥштәратә ҟазшьа аиҭоит, исахьаиркуеит ареформа ҟалаанӡатәи итиптәу аурыс провинциатә қалақьк аҳасабала. Аԥсҭазааратә ҵабырг асферақәа нарҭбааны ицәырнагоит аҩымҭа. Ахҭысқәа мҩаԥысуеит агуберниаҿтәи ачынуаа дуқәа ррезиденциаҿы, ҭауади-аамсҭеи рынхарҭаҭыԥқәа (раҳаҭынрақәа) рыҟны, ахәаахәҭҩы идәқьан аҟны, ауаарацәа злоу аџьармықь аҟны, анхацәа рқәацәқәа рыҟны уҳәа убас акырџьара.
Н. В. Гоголь иреалист-сатиратә традициақәа ирыцҵауа “Агуберниатә еилкаанҵақәа” равтор инарҵауланы, ирџьбараны иҿаԥиҽуеит ахатәымчра-ҳратәратә шьақәгылашьа асистема зегьы неидкыланы. Шьчедрин иҩымҭа еиуеиԥшым ахқәа рыҟны рсахьа ҭихуеит иаамҭазтәи ауаажәларра асоциалтә еилазаара хадақәа рхаҭарнакцәа. Иаагап ҿырԥштәык: “Сара сдырцәа” зыхьӡу аилкаанҵаҿы асатира иҵәылнахуеит, икылнаблаауеит ҭауади-аамсҭеи, ахатәымчра зықәгәыӷуа, ҵыргәас иамоу классны иахьыҟоу азы. Живновскиаа, Забиакинаа, Музовкинаа уҳәа убас аӡәырҩы рхаҿрала ашәҟәыҩҩы иҿаԥиҽуеит аҳра зуа акласс иаанарԥшуа амучара, аморальдара, аеқсплоататортә ԥсабара. “Абаҩхатәра змоу анатурақәа” зыхьӡу аилкаанҵаҿы ӷәӷәала акритика рызууп ҭауади-аамысҭеи рыгьагьарақәа ирылҵыз “ихәыцуа” алибералцәа, “ауаамыцхәқәа”, “афраза (ажәа) афырхацәақәак раҳасабала, “хырҳага злам агәазыҳәарақәа змоу идеалистцәақәак раҳасабала. Абас еиԥш иҟоу персонажцәоуп Буеракин, Лузгин уҳәа убас аӡәырҩы.
“Агуберниатә еилкаанҵақәа” иахылҵуа асатира амцабз рыжәҵоуп ахәаахәҭцәа, ирықәыӡбеит урҭ ргәымхарақәа, рыцәгьаршрақәа, ари ашәҟәаҿы иҿаԥҽуп абиурократ Чубилкини, аҳәынҭқарратә аппарат егьырҭ ачынуааи рхамакәачра, рҵарҭышагара, (аилкаанҵа  (“Амриқәа”, “Ашарамшақәа”), ажәлар рыргәаҟра, ратәамбара (аилкаанҵа  (“Ацәгьацәыԥхамшьа”).
Н. Добролиубов ишазгәеиҭаз еиԥш, ашәҟәыҩҩы аҳра зуаз, амчра знапаҿы иҟаз аклассқәа ирҿаиргылоит аџьа иаҵагылоу, зин змам, ишьаҽу ажәлар, иӷару анхацәа, автор сахьаркыратә ҵабыргыла, дрыдгыланы, рыгәҭыхақәа рыцеиҩшо ауп урҭ рсахьа шҭихуа.
“Аринушка” зыхьӡу аилкаанҵаҿ иаарԥшуп аҳратәра иҭагылоу анхацәа рӷарра, рҵарадара, ицәарҭанхалоу Аринушка лытрагедиа. Аха абраҟа иҳәатәуп даҽакгьы. “Агуберниатә еилкаанҵақәа” рыҟны уаҩы иԥылом классла ираӷоу иҿагыланы ақтивла иқәԥо анхацәа, урҭ анааланы иҟоуп изҭагылоу атрагедиатә ҭагылазаашьа, рзиндара.
Ари аҩымҭа анаԥиҵоз Салтыков-Шьчедрин алибералтә иллиузиақәа дырцәыхьчамызт, ажәлар “хыхьынтәи” ахақәиҭра рырҭап ҳәа агәыӷра иман, ус, субиеқтивла, аха шәҟәыҩҩык иаҳасабала, дахьреалистыз аҟнытә, иаԥиҵаз “Агуберниа-еилкаанҵақәа” харадҵаратә лкаак аҳасабала абжьы ӷәӷәа ахан, ирықәыӡбон усҟантәи асоциалтә залымдара шьақәзырӷәӷәоз асистема адгылаҩцәа зегьы. Машәыршақә иҟамлаӡеит Н. Добролиубови Н. Чернышевскии ари аҩымҭа шкьыԥхьхазҵәҟьа, абӷьааҳәа ахьақәҿырҭыз, ахәшьара ҳаракы ахьарҭаз, насгьы аҩымҭа автор ихаҭараҿы, наҟ-наҟ дара ридеиақәа ирыдгылашаз, дара ирыцнагаҩхашаз ауаҩы дахьгәарҭаз.
Виаткантәи дхынҳәны 1856 шықәсазы Петербург данааи нахыс М. Салтыков-Шьчедрин Аҩнуҵҟатәи Аусқәа рминистрраҿы амаҵура далалеит. 1858 шықәсазы уи вице-губернаторс дҟарҵеит Пенза, 1860 шықәсазы вице-губернаторс днарышьҭит Твер. Ари аамҭа Урыстәылан ауаажәларратә гәаанагара ашьҭыҵра, аҳаракхара иапериодын. Салтыков дгәыӷуан имаҵура ҳаракқәа ихы иархәаны ажәлар рҭагылазаашьа еиӷьитәып ҳәа, “анхаҩ ахьымӡӷ иргара азин аӡәгьы ииҭарым” ҳәа. Аиашазы, ашәҟәыҩҩы анхацәа рҭагылазаашьа еиӷьитәырц азы акырынтә ареақционер ҭауадцәеи-аамысҭцәеи дырҿанагалахьан, убри аҟнытә урҭ хьыӡшьарас цәымӷшақә “Вице-Робеспиер” ҳәагьы ишьҭан.
1861 шықәсазтәи анхаҩытә реформа ашьҭахь игәҭыхақәа шзынамӡоз агәра игеит Салтыков-Шьчедрин. Иара убри акәхап ҽыҵгас иамоугьы 1862 шықәса алагамҭазы имаҵура шьҭаҵаны Петербургҟа ихынҳәра. Абраҟа уи активлаҵәҟьа напы аиркит ауаажәларра-литературатә усураҿы ахалархәра. Амала иазгәаҭатәуп, уи вице-губернаторс даныҟазгьы ирҿиаратә усура шеиԥимҟьацыз. 1859-1860 шықәсқәа раан Салтыков-Шьчедрин иҩымҭақәа маҷымкәа ажурнал “Современник” аҟны икьыԥхьын, 1862 шықәса инаркны абри ажурнал аредақциа далалоит, насгьы иааиԥмырҟьаӡакәа уи амаҵ азиуеит. Салтыков-Шьчедрин ас еиԥш ихымҩаԥгара усҟантәи аамҭазы даараӡа агәыӷьра ӷәӷәа зҭахыз, игәаӷьылацәаз усын. Избанзар, убри ашықәсан ауп ажурнал “Современник” аамзы иаркны, аҭыжьра азин ыҟамкәа ианыҟаз, Чернышевскии даҽа револиуционерцәаки абахҭа ианҭаркыз, аҳәынҭқар иеиҳабыра арепрессиақәа андрыӷәӷәаз, ареақциатә режим апрогрессивтә мчқәа ӷәӷәала рахьырхәра напы ананаркыз, алибералцәа иҟарҵоз ачарҳәарақәа рацәаӡахо ианалага, абарҭқәа зегьы ирыхҟьаны дара адемократиатә интеллигенциа ахаҭарнакцәа рыҩнуҵҟагьы ридеиақәа рыгәра рымго, илак-ҩакуа ианалагаз. Абас еиԥш иҟаз аамҭа хьанҭа аан Салтыков-Шьчедрин Некрасов дааивагылт дарӷьажәҩаны. Ажурнал “Современник” аредақциаҿы уи иусура амҽхакы ҭбаан, егьмарымажан. Ажурнал адаҟьақәа рыҟны икьыԥхьуан иажәабжьқәа, иеилкаанҵақәа, ипублицистикатә статиақәа. Абарҭ еиқәаҳаԥхьаӡаз рахьтә ҷыдала иалкаатәуп “Ҳара ҳуаажәларратә ԥсҭазаара” () ҳәа зеиԥш хыс измаз, 1863 – 1864 шықәсқәа раан иикьыԥхьуаз апублицистикатә ҩымҭақәа рцикл (реидкыла), уаҟа иара Чернышевски итрадициақәа наигӡоит, ареволиуциа-демократиатә позициақәа дрықәныҟәаны еилиргоит, анализ рзыҟаиҵоит дызҭагылоу аамҭа иқәнаргыло ақтуалра змоу ауаажәларра-политикатә, иара убас алитературатә зҵаарақәа. Арҭ астатиақәа
реидкыла иацыз ауаҩы имбарц залшом дара равтор аҵара-дырра ду змоу, насгьы аԥсҭазаара блаҵарыла иахәаԥшуа, абаҩхатәра змоу публицистны, амцабз зҿықәыҳәҳәуа полемистны дшыҟоу.
Ҷыдала изыхцәажәатәу ҩымҭоуп иара убас асатиратә еилкаанҵақәа реидкыла (рцикл) “Апомпадурцәеи апомпадурҳәсақәеи” (). Ишдыру еиԥш, Маркьиза Помпадур Францызтәыла аҳәынҭқар Луи XV ибзиабаҩ (ицәыбза) лакәын. Уи аҳәынҭқар иаҳҭынраҿы лнырра ӷәӷәан. Ари аҟазшьа бааԥс змаз, меигӡарахда амал зҟьоз, зхы зымакәачраз аԥҳәыс, ақтивла Атәыла анапхгара лҽалалырхәуан. Ашәҟәыҩҩы абри аԥҳәыс лыхьӡ символра аируеит (еиҭарсны ихы иаирхәоит) Аҳәынҭқар и-Урыстәыла ачынуааи, урҭ рыҳәсақәеи рхамакәачреи, рымучареи аарԥшразы. Аҩымҭа ианыԥшуа асатира рықәыӡбоит, егькылнаблаауеит Аҳәынҭқарра аппарат аҟны аҳра зуа абиурократизми, акариеризми, апротекцианизми.
1864 шықәсазы Салтыков-Шьчедрин ажурнал “Современник” аредақциа аанижьын, аҳәынҭқарратә маҵура напы аиркит апровинциаҿы. Уи еиуеиԥшымыз аамҭақәа раан дынхон-дынҵуан, аҳәынҭқарратә маҵурақәа ныҟәигон Пенза, Тула, Риазан. Иара Шьчедрин ихаҭа абри имаҵура дахәаԥшуан ихатәгәаԥхарала еиҿкааз хгарак (хьырхәрак) аҳасабала. Ашәҟәыҩҩы абасала ихымҩаԥгара ахҟьеит иматериалтә ҭагылазаашьа, имамзара. Ари ас шакәу ҳәаақәнаҵоит абас еиԥш иҟоу афақт: 1866 шықәсазы “Современник” анадыркы ашьҭахь, Некрасов 1868 шықәса инадыркны ажурнал “Аԥсадгьыл аҿтәи анҵамҭақәа” () ахадараҿы дангыла, ицхраашаз редақторс дивагыларц дааиԥхьеит Салтыков-Шьчедрин. Аҵыхәтәантәи ари ааԥхьара гәахәарыла идикылеит. Нас Некрасов иԥсы ҭанаҵы Салтыков-Шьчедрин уи дицредақторын Некрасов иԥсҭазаара даналҵ, 1877 шықәса нахыс Шьчедрин ари ажурнал даредақтор хадан.
“Ажурнал “Аԥсадгьылаҿтәи анҵамҭақәа” () аҟны аус аниуаз ашықәсқәа раан (1868–1884) Шьчедрин ҽышәалаҵәҟьа акәын арҿиаратә усура дшаҿыз. Абри аамҭа иалагӡаны уи иаԥиҵеит игениалтәу асатирик ихьӡ-иԥша изаазгаз исахьаркыратә рҿиамҭа хадақәа.
“Қалақьк аҭоурых” (, 1869-1870) иҵару политикатә сатиратә рҿиамҭоуп. Адәахьала уахьнахәаԥшуа, уи Глупова (“Бзамыҟәырҭан”) зыхьӡу қалақьк иашықәсынҵоуп. Ашәҟәыҩҩы XVIII ашәышықәсазтәи аԥсҭазаара аӡбахә иҩуашәа ҳирбоит, аҵабырг
хаҭа атәы ҳҳәозар, аҭоурых автор ихы иаирхәоит ашәҟәыҩҩы дызҭагылоу аамҭазтәи Урыстәыла ахатәымчхьчаратә режим аҿаасҭарақәа рықәыӡбаразы. Ашәҟәыҩҩы заманала ибон ауаажәларратәи аҳәынҭқарратәи ԥсҭазаара ажәытә ҵаҵӷәқәа, ажәытә уасхырқәа аҿатә аамҭа аангьы ԥсахрада ишынхаз, ажәлар ракәзар ажәытә аамҭа аан еиԥш изиндоуп, агәаҟра иҭагылоуп, ишьаҽуп иахьагьы. Шьчедрин ихаҭагьы иҳәон абас: “Аҭоурых аҟны сара ус сымаӡам, сара ҳара ҳазхаану ҳаамҭоуп сылаԥш зықәку”. Ақалақь Глупово (“Бзамыҟәырҭан”), зҭоурых иҳәошәа архивариус-ашықәсынҵаҩ дызҿу, Урыстәылатәи ахатәымчра иасимволуп (иашьаноуп). Акыр шықәса рыҩнуҵҟала Глупова ақалақь анапхгаҩцәа аӡәырҩы аднагалеит, урҭ дасу ихатә ҟазшьеи, ихатә “усушьеи” рыла иҽаликаауан.
Даҳгәалаҳаршәап Глупова раԥхьаӡатәи анапхгаҩы Брудаст. Уи ақалақь аҟны дшааизҵәҟьа ачынуаа дрыԥхьан еизигеит, илақәа нҭырпыжы-ааҭырпыжны иааирыцәгьан, ибжьы ҩҭцаны “ари сычҳараны сыҟаӡам” ҳәа дҟааит, нас ашацаҳәа иуада длыҩнапҟа дцеит. Зегьы гачамкны инеиҿаԥшы-ааиҿаԥшуа иаанхеит. Ашьҭахь, акыраамҭа анҵы ауп глуповаа ианеилыркааз Брудаст ихы ахшыҩ ацынхәрас “арӷан” шҭагылаз, уи ҩ-ҳәоу заҵәык рҳәара шалшаз. Урҭ аҳәоуқәа руак “Исычҳараны сыҟаӡам”, акәын, егьи “Шәықәысхуеит” акәын. Убри азыҳәан ауп уи хьыӡҷыдас “Арӷанчик” зихьӡырҵаз. Абри “анапхгаҩы” Глупово ақалақь аҟнытәи “иусура” еиԥызҟьаз “арӷан” амеханизм ахьԥхасҭахаз, насгьы аҭыԥантәи асааҭҟаҵаҩ аус ауртә иахьизыҟамҵаз ауп.
Глупово зегь реиҳа акыр аамҭа аус зуаз, насгьы зегь реиҳа “Ихьӡырҳәаган” аус зуаз напхгаҩын Бородовкин. Уи ихы ааирԥшит аибашьрақәа рыла. Уи 33 қыҭа нықәццышәаа иблит, абри абзоурала анхацәа рыҟнытә ҩ-мааҭки 50 капеии ашәахтә ылихит.
Ақалақь анапхгаҩцәа рахьтә Миқьелаӡе ҳәа қырҭуа ҭауадкгьы дыҟазаарын. Уи абаҩданреи, аҳәса рышьҭашәарыцареи ракәзаарын ҷыда ҟазшьас имаз, иара убри абзоурала Глупово иаланхоз ауаа рхыԥхьаӡара ҩынтә рыла иазҳазаап.
Егьа убас иҟазаргьы, Глупово анапхгаҩцәа зегьы Угриум-Бурчеев ираԥигеит. Уи “ацәаҳәа иаша” азгәышьра датәнатәны дыҟазаарын, иарбан ԥсҭазааратә цәырҵразаалакь зегь рыҟны аматематикатә еиҿкаара аларҵәара (ахархәара) иҽазишәон. Глупово дшааиз еиԥшҵәҟьа иҟаиҵеит апроеқт. Убри апроеқт аҟны изларбаз ала ақалақь агәҭаны ашҭа ҟаҵатәын, ашҭа аҟнытә радиусла иҟарҵар акәын агеометриа аганахьала ииашаз амҩақәа, иарбан ҭыӡҭыԥзаалак аҟны инхозар акәын ҩыџьа-ҩыџьа аҭаҳмадцәа, ҩыџьа-ҩыџьа зуаҩыбжараҿ инеихьо ауаа, ҩыџьа-ҩыџьа арԥарацәа, нас ҩыџьа-ҩыџьа ахәыҷқәа. Абри инаҷыданы ҩныцыԥхьаӡа дҟалон ԥхьагылаҩык, дҟалар акәын
иара убас цәгьаҳәаҩыкгьы. Аԥсҭазаара еиҿкаахон ар рҵас ала. Ауаа еснагь аусурахь бригада-бригадала еишьҭагылан ицалар акәын, насгьы аус рулар акәын арратә дҵақәа ирықәныҟәаны. Ипроеқт иаҳәоз наигӡарц азы Угриум-Бурчеев мызқәак рыҩнуҵҟала ирбгеит “закәан/-ԥҟарак” амаӡамқәа иргылаз Глупово, аха ԥынгылак даниеит: ақалақь амраҭашәарахьтәи аганахьала аҵара-дырра аӡиас авсны ицон, насгьы “цәаҳәа-иашан” ицоз ахырхарҭа амамызт уи, ицон илакьы-лакьуа. Угриум-Бурчеев абри аӡиас хамаԥагьа аҟьамсар ҭажьны иааникыларц далагеит, аха абри ихықәкы анизынамыгӡа, ирбгаз Глупово ацынхәрас адәышкәаӷьаз иашаҿы ақалақь ҿыц аргылара напы аиркит. Угриум-Бурчеев дипрототипын, аҳәынҭқар иарӷьажәҩан имаз, арратә министр Ааракчеев) уи фанатикҵас Урыстәыла арратә “казармақәа” ирыҩнацаланы инирхарц иҭахын, иргылон “арратә қыҭақәа”, ӷәӷәала даԥырхаган, икыдицалон аҵара-дырра.
Зыӡбахә ҳамоу аҩымҭаҿы автор иааирԥшуеит даҽа напхгаҩцәақәак ртипқәагьы. Убарҭ рахьынтә дҵыхәтәантәиин ақалақь аҽыхәа иақәтәаны иалалаз, агимназиақәа зблыз, аҵара-дырратә усбарҭақәа аԥызхыз.
Шьчедрин ихы иаирхәон алитератураҿ асахьаркыратә типизациа аметод ҿыцқәа – афантастика, агипербола, агротеск, ашарж, Езоп ибызшәа. Убри аҟнытә критикцәақәак ашәҟәыҩҩы лахь ирҭон – ахшыҩҵак цқьа игәылуршәом, аҩымҭа аҵакы узеилымкаауа иҟауҵоит ҳәа. Ари ҵаҵӷәы змамыз ҽыԥныҳәан. Асахьаркыратә еизырҳара ихы иархәаны Шьчедрин мыцхәы уаҩ илаԥш иҵашәартә, аԥсы ахаҵаны, иџьышьахәны иааирԥшуан ареалтә ҵабырг аҿаасҭара, иаҳа еилыкка аԥхьаҩ инырыртә иҟаиҵон иара игәҭаки, иидеиеи.
“Сара сҩымҭақәа ҳаҭыр зқәу ауаа зегьы ирцәымӷу ахамакәачреи, абнауаҩреи зныԥшуа ирҿагылоит”, – иҳәон ашәҟәыҩҩы исалам шәҟәқәа руакаҿ. – Иаҳҳәап, ҿырԥштәыс даагар ауеит абри аҩыза ауаҩы, афарш иалху () ахы зхагылоу ауаҩы, афарш иалху ахы зхагылоу ауаҩы ҳәа акәӡам иаанаго, уи зықьҩык ауаа рлахьынҵа знапы иаку ақалақь анапхгаҩы ҳәа ауп иаҵанакуа... Ари ччархәраӡам, трагедиатә ҭагылазаашьоуп. Ахшыҩдара анапаҵаҟа иҟоу аԥсҭазаара анаасырԥшуаз, сара хықәкыс исымаз агәырӷьаратә гәалаҟара аарԥшра акәмызт, сара усҟан исҭахын аԥхьаҩ изсырҵысырц иашоу ацәаныррақәа”. Ажәакала иаҳҳәозар Салтыков-Шьчедрин асатира гәмырҿыӷьгак аҳасабала дахәаԥшуамызт, уи асатира ишьон аполитикатә қәԥара иабџьар цҳафырны. Уи Гоголь икритикатә реализм иациҵеит, ԥхьаҟа игеит, аха “алаӷырӡ злаз Гоголь иччаԥшь”, аасҭа, Мақсим Горки ииашан ишазгәеиҭаз еиԥш, Шьчедрин иччара иаҳа иҵаулан, нас еиҳагьы имчын, иӷәӷәан”.
“Қалақьк аҭоурых” аҟны иқәыргылоуп иара убас, ахатәымчреи
ажәлари реизыҟазаашьа апроблема. Ус, азныказ аҩымҭа наԥшыхақә уанагәыдԥшыло, ашәҟәыҩҩы ажәларгьы, анапхгараҿы игылоу ҭауади-аамысҭеи рыгьагьарақәа реиԥш сатирала дрыхцәажәошәа убар ҟалоит. Ажәлар рыхцәажәара аангьы уи лассы-ласс ихы иаирхәоит афантастикеи агротески рметод, мыцхәы еизырҳаны ҳҿаԥхьа ицәыригоит Глуповоаа рымдырреи рыҭеслымреи. Убри аҟнытә, алиберал/-народниктә критика анхацәа идеализациа рызнауан азы, Шьчедрин аурыс жәлар злаҟам рхараитәуеит, дырхыччоит ҳәа шьақәдырӷәӷәар рҭахын. Аха ари аҩыза алкаа аҟаҵара иашамызт. “Сара ибзиаӡан издыруеит амассақәа зыԥсоу, аха дара сыриашарц азы, цасҳәа ирзырҳаны рсахьа ҭысхуеит урҭ рыгха-ԥхақәа, рымдырра, нас тәҵас рҽырҭеслымра – иҳәон Салтыков-Шьчедрин.
Ишаабо еиԥш, “Қалақьк аҭоурых” хықәкыс иаман аҳәынҭқар и-Урыстәыла аполитикатә шьақәгылашьа аҿаԥҽра, насгьы убри ашьақәгылашьа (арежим) ажәлар раҿаргылара.
Ари арҿиамҭа социал-ԥсихологиатә романуп, аха абригьы хазыхаз иҟоу асатиратә ҟазшьа змоу аилкаанҵақәа рыла ишьақәгылоуп. Наԥшыхақә уахьынагәыдыԥшыло XIX ашәышықәсазтәи алитератураҿ иалаҵәаны иҟаз аҭаацәаратә хроника, ҭауади-аамысҭеи рынхарҭаҭыԥқәа рҭоурых угәаланаршәон, аха асатирик дуӡӡа абри атема ааирԥшуан ареволиуциа-демократиатә позициақәа дрықәгыланы.
Ароман аидеиа хада ааркьаҿӡаны абас уахцәажәар ауеит: амчымхареи аӡәы иргәамҵреи ҵаҵӷәыс измоу аҳҭынратә ҭауадцәа рҭаацәара, ҭоурыхла аџьал ааигәахахьеит, уи аныӡаареи аҭахареи рышҟа ахы хоуп.
Аҩымҭаҿы иаарԥшуп Головлиоваа рабиԥарақәа хԥа рлахьынҵа. Анхаҩытә реформа ҟалаанӡа урҭ рҭаацәара акыр ибеиан. Уи аҭаацәараҿы ароль хада налыгӡон амчхара ду змаз, насгьы злеишәа цәгьаз аԥшәмаԥҳәыс Арина Петровна (Петра-иԥҳа). Ари шаҭарада дрызныҟәон лнапаҵаҟа иҟаз атәцәагьы, лхаҵагьы. Еилышшара зқәымыз уи ленергиа зегьы аҭаацәара амал азырҳара иазкын, абри ахықәкы анагӡаразы иарбан ус ҟьашьызаалак ҵкьыҵкьалшьомызт, лхы иалырхәон кәанызанрада. Арина Петра-иԥҳа “аҭаацәара ахӡыӡаара” аӡбахә лҿыҵакын есымша, аха лара аҭаацәара иашаҵәҟьа лымаӡамызт. Аҭаацәара дахӡыӡаауеит злоуҳәарызеи амалеизгара аманиа иамҿхакыз ауаҩы лхаҵеи лыӡӷаби ачаҿаҵаҵәҟьа иахылбаауазҭгьы, ачаҿаҵа дара рзы деигӡозҭгьы, лхаҵа аҩыжәҩы “аԥша ӡлагара” ҳәа дишьҭазар, лыхшара ракәзар – аҟәынгақәа ҳәа рзылҳәозар. Арина Петра-иԥҳа шаҟа дбеиахоз аҟара дкаҷбеихон. Лдашьмаҵақәеи, лыҩны аҿаԥарақәеи маллеи фатәылеи иҭәын, арахь лхәыҷқәеи, лыҩнаҭатә маҵуҩцәеи амла иарганы илшьуан.
Урыстәылатәи анхаҩытә реформа ашьҭахь Головльиоваа рҭыӡҭыԥ хәыҷы-хәыҷла иӷарӡахеит. Зықәрахь инеиз Арина лхатә ҭаацәараҿы “имцхәу хаҿхеит” (дмыцхәхеит), “лхы лыкәаҽит, лыбӷаӡара хәеит”, лыблақәа рымцабз ҿыцәааит, лныҟәашәа ԥкит”.
Головлиоваа аҩбатәи рабиԥара ахаҭарнакцәа – Сҭеԥан, Павел, Порфир еиҳагьы еицәахеит, икаԥсеит. Арҭ аишьцәа реиҳабы Сҭеԥан данхәыҷыз дҟәыбҷан, дназлагоз агәақәкра иман, аха дызхылҵыз длаԥшықәҵан цәымӷс даныҟарҵа, есаашар ихьҳәара ишаҿыз атәратә ҳәатәхаҵара, аҭеслымра дадыршьцылон, ашарамша, амри ҳәа ишьҭан, убри аҟнытә уи иҭаацәараҿгьы, ауниверситет аҿгьы лажәхырԥа ззыруаз ччархәыс дрыман. Амаҵураҿы еихьӡарак иара имоуит, хылҵшьҭрала иоуз амал ицәеиԥхьыттеит, аҵыхәтәан, дынкыдыгәгәало, дныгәнысуа дҟьала-ԥалаха данныҟәа ашьҭахь Головльиовоҟа дхынҳәит.
Иԥсхыхгаз аҳратәратә ҭаацәара аҭагылазаашьақәа, ааӡара бааԥсы, нас ауаҩ иларҟәра, ихьҳәара дымрины дҟанаҵеит, нас дагьамҭахәхеит аишьцәа иреиҵбыз Павелгьы. Ашәҟәыҩҩы иажәақәа рыла иаҳҳәозар, “уи дқьиазаргьы ҟаларын, аха ихаан аӡәгьы изы изакәызаалак қьиарак ҟаимҵеит, иҟаларын дҟәыӷазаргьы, аха иԥсҭазаара зегьы ҩнуҵҟала аҟәыӷара зныԥшуаз шьаҿакгьы изеихымгеит.” Уигьы амучареи арыжәтә жәреи рыҭлаҩа длаланагалан длалаԥсит.
Ароман даперсонаж хадоуп данхәыҷыз хьыӡшьарас Иудушка – “Иудушка ашьажәҩы” () зыхьӡырҵаз Порфир. Абри атип ила асатирик сахьаркыратә мчхара ӷәӷәала иааирԥшит Урыстәылатәи ҭауади-аамысҭеи рымахашьахатә, иара убас рдоуҳатә деградациа, афеодал-буржуазиатә классқәа рхаҭарнакцәа рзы иҟазшьарбагаз ацәгьаршра. Ари атип бааԥс адунеитә литератураҿы иҟоу, иеиԥш-зеиԥшу аӡәы акала иҵамхо, ԥсра зқәым ахаҿсахьақәа дыруаӡәкуп.
Порфир-иудушка Головльиов еснагь иҿыҵаку ажәақәоуп “анцәа”, “азакәан”, “аламыс”, аха арҭ ажәақәа иара иламысдара, имцҳәара, ицәгьаршра злаиҵәахуа цхыраагӡақәоуп. Иудушка ацәгьаршреи ачарҳәареи рхаҿрахаҭа аазырԥшуа типуп. Уи ҿааихак ҟамҵакәа дпарпаруеит, уажәы-уажә дматанеиуеит, анцәа диашьапкуеит, ажәа ҭлаԥҟақәа иҳәоит, ажәа гәыбзыӷқәа рхархәарала ауаҩытәыҩса игәрагара иҽаԥсеитәырц дашьҭоуп, иара убри ала иҭахуп уи иаҳа џьабаада чарҳәара изиурц, диҭирц. Иудушка зегьы чарҳәара рзиуеит. Чарҳәара рзиуеит: “Иҭаацәагьы, дзыхшазгьы, ихшазгьы,
иашьцәагьы”... Уи данхәыҷыз нахыс ибзиан еиликааит рҭаацәараҿы зегьы знапаҿы иҟаз иан шлакәыз убри аҟнытә цәгьаҳәаралеи, дҳәатәхаҵаҩушәа аҽыҟаҵаралеи иан лгәы икит, лыгәрагара иҽаԥсеитәит. Иудушка иҟазшьа ашьақәгылара иацхрааит даҽа ҭагылазаашьакгьы. Аҭаацәараҿы иоуз ааӡара ҿаасҭа ашьҭахь Иудушка “ашкол ду” дахысит Петербург, адепартамент ачынуаа рыҩнуҵҟа, уи уаҟа 30 шықәса амаҵ иуан, уаҟа еиҳагьы инарҭбааны, инарҵауланы, ибзианы инапаҿы иааигеит амцҳәареи, алыбз-ҩыбзреи, ачарҳәареи рметод маншәалақәа. Ашьҭахь Иудушка дзыхшаз рмазара импыҵаихалеит, аԥсра дамҭахәитәит иашьа Сҭеԥан. Уаҩ дархәыцыртә иҟоуп абри аҩыза ахҭысгьы: Иудушка игәыларатәи иқыҭаҿ аԥсра иаҿу иашьа Павел дицәнымхошәа иҽыҟаҵаны днеиуеит дибарц азы. Арахь иара заманалаҵәҟьа идируеит, чмазаҩбара инеирала иашьа ачымазаҩ Павел иԥсра ширццакуа, иширааигәо. Ачымазаҩ иҭахуп алаҳәа еиқәаҵәа аиԥш иааины ихатәаз Иудушка наҟ диԥыригарц, аха аҳәара-чаралагьы, амақарралагьы дизиԥырцом уи. Иудушка иашьа-чымазаҩ дааныжьны дцеит уи иԥсра сааҭқәак шагыз, имали инхарҭаҭыԥи даҿаӡә ихьӡала ашәҟәы аҭагалара дышзахьымӡаз, насгьы уи имазара зегьы иара ишимпыҵаихалоз агәра анига ашьҭахь.
Иудушка дгәымбылџьбароуп ихшара рзынгьы. Уи ихшара – Владимири Петреи ицхыраара анырҭахыз аамҭазы рыцхраара мап ацәикит, иара убри алагьы руахҭа ирааигәеит. Петра аҳәынҭқарра ахазынарҭатә ԥара аницәца, аррамаҵаураҿы дахьыҟазынтә ақыҭаҿ иаб диҭааит, ицәцаз аԥарақәа рцынхәра имырхынҳәыр дышҭаркуаз еиҳәеит, дагьиҳәеит иаб ацхыраара ииҭаразы. Аха, акаҷбеи Иудушка иԥа дицымхрааит. Петра дцо даналага, уи дицәнымхошәа цәала абас диацәажәеит: “О, Петка, Петка! Уқьиам уара! Уаанҿасыр иауааз ҳара ҳаҟны сасра!”
Иудушка ихаҿсахьаҿы даара игәылыршәаны иааԥшит ҭауади-аамысҭеи рыкласс амрира, аҿаасҭара, аилабаара. Иудушка иҭахцәа зегьы чарҳәара рзуны инирҵәеит, иара убри иахҟьаны иаргьы адунеи дацәтәымхеит, даҟәыҭхахеит, аԥсрада гәыӷырҭа имамкәа, дгыгшәыгхама рҳәо дҟалеит. Уи “Ихы иҭиҳәаауеит афантастикатә дунеи, насгьы дазгәышьуеит иара убри адунеи аҟынгьы аӡәы диргәамҵыр, деимиҵәар, днасыԥдаитәыр, ишьа ижәыр!” Ароман аҵыхәтәаны дзаҵәха уаҩы диҭахымкәа, ала рзы агәы иқәхаз Иудушка арыжәтәыжәра ҵигеит, насгьы аҽшьра дазхәыцуа далагеит. Иламыс даҟаҟоит ицәгьаршрақәа рзы. Ус, асырҳәы анауа, аԥша даас анасуа уахык зны иан лнышәынҭрахь дышцо, длаҳәны дыԥсуеит. Абри атрагедиатә финал ала автор иаҳирдыруеит, Иудушка иԥсымҭаз ишеиликааз иҟаиҵахьаз ацәгьаршрақәа зда царҭа амамыз атыгә аҟны дышнаргаз, иԥсҭазаара зегьы шҿаасҭаз, ишиашамыз. Иара абри
алагьы Шьчедрин ӷәӷәала дақәыӡбоит ауаҩытәыҩса иԥсабара еиҭазкуа, дшарамшаны, дҟазҵо, дзырҿаасҭо афеодал-буржуазиатә система.
Абасала Головлиоваа рыхабиԥаракгьы ҭахоит. Урҭ рхаҿсахьақәа рыла ашәҟәыҩҩы иаҳирбеит ҭауади-аамысҭеи рыкласс доуҳала ишеилаҳәаз, ҭоурыхла руахҭа шыӡбаз, перспектива шрымамыз. Урҭ ҭамхар ԥсыхәа шамам ҳәаақәнаҵоит ҭауади-аамысҭеи рсоциалтә система алахьынҵа. Головльиоваа аниуаз абаҩхатәреи агәақәкреи, амчхареи рыгӡамызт, аха иҽеимыз, изҩыдамыз асоциалтә ситема, ибааԥсыз ааӡара урҭ арҿаасҭеит, ишарамшан иҟанаҵеит, нас егьҭанархеит.
“Ахыҵакырҭа Монрепо” (, 1878–1880). “Аҳәаанырцә” (, 1880-1881) уҳәа убас егьырҭгьы.
Салтыков-Шьчедрин ҭауади-аамысҭеи рдеградациа аарԥшра мацараҿгьы даанымҿасит, урҭ зыԥсахыз абуржуазиатә класс аизҳазыӷьара, нас аеқсплуататортә ԥсабарагьы ҳирбеит. Хынҩеижәижәабатәи ашықәсқәа аԥхьатәи азыбжазы ашәҟәыҩҩы иаԥиҵаз “Абзиазыгәҭаку ацәажәарақәа” () зыхьӡу аилкаанҵақәа рцикл аҟны еилыкка иааирԥшит акапитализациа апроцесс иахҟьаны ицәырҵыз амҵарсыҩцәа ҿыцқәа. Урҭ асатирик ду “агәамсиҭ” () ҳәа зеиԥш хьӡыс ирхиҵеит. Уи ҟаимаҭла иааирԥшуеит акапитал раԥхьаӡатәи аизгара “афырхацәа” – ахәаахәҭцәа, акулакцәа, нас аусеиҿкааҩ гәамсиҭцәа, урҭ шбеиахо, шаҟа ламысдарала анхацәа еимырҵәо, ишырӷәыхуа аԥсабаратә малқәа. Абри аганахьала ахатә ҷыдара амоуп аусеиҿкааҩ Дерунов (Ацәахыхҩы-иԥа) “иусура”.
Ҭауади-аамысҭеи “реилабаара”, насгьы “агәамсиҭ” кулак ииааира бзиаӡан ицәыригоит ашәҟәыҩҩы “Ахыҵакырҭа Монрепо” аҟны. Иара ианиаамҭаз ари аилкаанҵақәа реизга ашәҟәы дазҿлымҳахеит Карл Маркс. Акулак Разуваев (Аимашьхҩы) аҭауад муча дкыдцаланы, уи идгьылқәа, иҭыӡҭыԥ инапаҿы иааигоит. Аҩымҭаҿ иӡыргоуп ҩ-еқсплуататортә класск реиқәԥара, хацәнмырха реиҿагылара: илаҟәу асоциалтә гәыԥқәа ирылҵыз абуржуазиа иаҿагылан ақәԥараҿы ҭауади-аамысҭеи рыкласс аҵахоит, иԥыххааса иқәҵахоит. Акапитализм аҿиареи, аизҳазыӷьареи рыҟны М. Салтыков-Шьчедрин ихырҳагамыз ацәырҵра мацара акәын иибоз, уи ихшыҩ зазцомызт, акапитализм, иара ахаҭа зжышаз, иқәызхышаз акласс-апролетарцәа рыкласс шахылҵуаз.
Ашәҟәыҩҩы аурыс буржуазиа мацара ақәыӡбараҿ даанҿасуамызт, уи акритика азиуан Аҳәаанырцәтәи абуржуазиагьы. Абри аганахь ала уаҩ дызлазҿлымҳахаша рацәоуп “Аҳәаанырцә” зыхьӡу аҩымҭа. Араҟа ицәыргоуп Шьчедрин Аҳәаанырцәтәи иныҟәарақәа раантәи ицәаныррақәа. Ари ҟалеит Прусиатәи аибашьра анынҵәа,
Парижтәи акоммуна анаҵаха ашьҭахь. Убасҟан ауп Германтәылан арратә режим анышьақәгыла, Францызтәылан ареақциатә буржуазиа аҳра ауа ианалага. Ашәҟәыҩҩы игәы ихьуа иҩуеит, Германтәылан, абри адунеи ауаатәыҩса ашәҟәыҩҩцәа хазынақәа, акомпозиторцәа (ашәаԥҵаҩцәа), афилософцәа ҟаимаҭқәа рызҭаз атәылаҿы, уажәы зыхшыҩ хәашьу афицарцәа шьагьуа иқәуп, Францызтәыла атәы ҳҳәозар, анкьа зны аџьа иаҵагылаз амассақәа ирыдгылан афеодализм цҟьашәҟьа иқәызҵаз абуржуазиа, уажәы убарҭ амассақәа рахь ацәымӷреи, ашәареи аанарԥшуеит. Ҳаамҭазтәи афранцыз буржуа имаӡам афырхаҵара алшара, иара убас – аидеалқәа, – иҩуеит М. Салтыков-Шьчедрин. “Аиқәа зшьоу аҷкәын”, “Аиқәа зшьам аҷкәыни” рыбжьара иҟалаз акомикатә еимакы-еиҿакы аҟны ашәҟәыҩҩы еиҿирԥшит афеодалтә Урыстәылеи абуржуазиатә Европеи, нас аԥхьаҩ абарҭ аҩтәылакгьы рыҟны аҳра зуа арежимқәа аурыс нхацәеи Европатәи апролетариати рзы зынӡаск дкылашьа шамам азхаҵара аҟынӡа днеигоит.
Иԥсҭазаара аҵыхәтәантәи ашықәсқәа раан М. Салтыков-Шьчедрин еиҳарак лакәқәан ииҩуаз. Ари зыхҟьоз ԥшьынҩеижәатәи ашықәсқәа рылагамҭа инаркны, Алеқсандр аҩбатәи иеихсра аҭакс, аҳәынҭқар и-Урыстәыла арепрессиа бааԥсқәа рыҟаҵара иахьалагаз акәын. 1884 шықәсазы ажурнал “Отечественные записки” адыркит. Ишдыру еиԥш, Салтыков-Шьчедрин ари ажурнал 16 шықәса напхгара азиуан – зны Некрасов дицредақторын, ашьҭахь дредақтор хадан. Шьчедрин изы даара ихьанҭан ажурнал ахьицәыӡыз, аха уи уеизгьы ақәԥара дшаҿыц даҿын, аха ақәԥаразы даҽа бџьар ҿыцк иԥшааит, уи иаҳа ихтымыз, ирмаҷӡан ашәҟәыҩҩы ииҭахыз злеиҳәоз алакә аформа акын. Ҵабыргуп М. Салтыков-Шьчедрин алакә аформа заагьы ихы иаирхәон, 1869 шықәсазы х-лакәк икьыԥхьхьан, аха усҟан уи ирҿиамҭаҿы ари ажанр хадара ауамызт, уажәы, 80-тәи ашықәсқәа раан алакә асатирик ирҿиамҭаҿы аҭыԥ хада ааннакылоит, иагьаԥиҵоит 30-рҟынӡа алакә ҟаимаҭқәа.
Асатирик ду илакәқәа ажәамаанақәа излареиԥшқәоу ыҟоуп, урҭ бжеиҳан ирперсонажцәоу аԥстәқәа, аԥсаатәқәа, аԥсыӡқәа рхымҩаԥгашьақәа аллегориа ҳасабла ауаа реизыҟазаашьақәа роуп иаадырԥшуа.
Ашәҟәыҩҩы илакәқәа рҟынгьы исатиратә еилкаанҵақәеи ироманқәеи рыҟны аиԥш дрықәыӡбоит, рыгха-ԥхақәа ҵәылихуеит ареақционерцәеи алибералцәеи. Ари ахшыҩҵак зырҵабыргуа ҩымҭақәоуп ароман “Қалақьк аҭоурыхи” алакә “Амшә аибашьҩы инапхгарҭаҿы”
(). Арҭ аҩымҭақәа аидеиатә тематикатә еимадара рымоуп. Араҟа зыӡбахә ҳҳәаз алакә аҟны иаарԥшуп амшә Топтыгин “аҩныҵҟатәи аӷа” ишиҿагылаз. Уи уахынланы атипографиа иҩналеит, акьыԥхьгақәа ԥнаҽҽит, ашрифтқәа еиԥхьнарттеит, ауаҩытәыҩса ихшыҩ иахылҵыз аҩымҭақәа аҟьамсарҭра иҭанажьит”. Ари ахҭыс аӡбахә Топтыгин Аҩбатәи ианаҳа, анапхгарҭаҿы уаҳа шәҟәҭыжьырҭа шыҟамыз анеилнакаа, абас еиԥш азҵаара ҟанаҵеит: “Амца зыцрасҵаша университет, ма академиа ыҟаӡами мшәан”? Аха арҭ аҵыхәтәан зыӡбахә ҳҳәақәазгьы аныҟамла, уи ашьапԥаҟьа ажәлар рцәа рыхнахырц иақәнакит, аха анхацәа ианаамҭаз аԥсҭазаара иалырхит иара ахаҭа.
“Хынкылара змам анапхгаҩы изы алакә” () зыхьӡу аҩымҭаҿы даарԥшуп даара зхы зымакәачроу, ибзамыҟәу анапхгаҩы. Уи хацәнымырха дызҿыз “аусура” лҵшәас иамоу “афатәқәа ахьԥырихыз, ахәышәтәырҭатә, нас аҵара-дырратә усбарҭақәа ықәыццышәааны, убарҭ рыццышә аԥша иахьеиҭаз ауп”.
Шьчедрин илакә хазына “Адоумыжьха” () атәы ҳҳәозар Асовет Мчра анышьақәгыла ашьҭахь ауп ианкьыԥхьха. Адоумыжьха ҳәа ашәҟәыҩҩы дзышьҭоу (Урыстәылатәи амонархьизм ауп), зқьы шықәса иҭахәхәа ицәан, атәыла згәынқьуаз, изықьызқьызуаз зынӡаскгьы хьаас иамаӡамызт. Ажәлар қәԥарц азы адруҳәа ршьапы ианықәгыла, зқьы шықәсатәи ацәара ашьҭахь адоумыжьха зынӡаск ишеилабааз зегьы ирбеит.
80-тәи ашықәсқәа раан алибералцәеи, абуржуазиатә интеллигентцәеи, аобивательцәеи алакәқәа маҷымкәан ирзикит М. Салтыков-Шьчедрин. Урҭ егьарааны урзыӡырҩыргьы “ахақәиҭреи”, “ауаажәларратә мышхәыбзазара” аҟаҵареи рзы цәажәаран изҿыз, арахь цқьа урышьклаԥшыр аҳра зуаз ареақциатә режим акәын зымаҵ руаз. Абас иҟоу типуп “Алиберал” зыхьӡу алакә аперсонаж “Тәылак аҟны” дынхон-дынҵуан либералк, – иҩуеит ашәҟәыҩҩы. – Уи ахақәиҭреи, зинла аиҟарареи ридеиақәа рылаирҵәон ауаа, аха урҭ аԥсҭазаараҿ рынагӡаразы “ҳалшарақәа ҳаҽрылаҳагӡароуп” иҳәон. “Хыхьынтәи” (“акры здыруаз ауаа”) ари авариант анрыдрымкыла, алиберал дзыҳәахьаз аҵкыс еиҵаны акәзаргьы игәыхәтәы нарыгӡарц даҳәеит, аха убриазынгьы мап ицәыркын “иҟаз агәымхара иҽанирааларц” иабжьыргеит. “Ицон амшқәа, – иҩуеит Шьчедрин, – убарҭ ирыцны ицон иҟаз агәымхара анышәара аусгьы. Зыӡбахә ҳәаз аидеиалқәа уажәы егьыргәалашәомызт”. Абас дрықәӡбон ашәҟәыҩҩы 80-тәи ашықәсқәа раантәи аурыс либералтә интеллигенциа ахаҭарнакцәа. Урҭ руаажәларратә усура напы адыркуан “ҳалшарақәа ҳаҽрылаҳагӡароуп” зҳәоз алозунгқәа рыла, нас русура хдыркәшон агәымхареи ахатәымчреи рнышәарала.
“Карас – аидеалист” зыхьӡу алакә аҟны асатирик дырхыччоит даҽа либералтә интеллигентцәақәак, урҭ рмучара баша акгьы иаԥсам барбаррала ихырҩоит (ирҵәахуеит). Аԥсыӡ ссақәа зҿаҟәшәаны изфоз аԥсыӡжәла мҵарсыҩ ду аидеалист Карас лассы-лассы атеориатә ҟазшьа змаз аимак-еиҿакқәа еиҿнакаалон аԥсыӡ ԥсыцәгьа ду агәшаҭара амҩа иқәнаҵарц азы. Аԥсыӡ мҵарсыҩ ԥсыцәгьа аидеалист – Карас абарбарра агәы анԥнаҵәа, аҟаԥыҳәа инамҵасын илбаанадоит.
“Агәымшәара” аазырԥшыз Карас аҽеиԥшымтәыкәа, даҽа ҟазшьа бааԥсык аман “Аҟәыӷа пескар”. Уи аԥсыӡ дуқәа ирыцәшәаны аԥслымӡраҿы ҭыҩра хәыҷык ҭнажаауеит, нас убраҟа инҭатәаны аҽаҵәахуеит, убраҟа ишәаԥы-рҳаԥуа ишҭатәоу аԥсҭазаара зегьы ниакәкәа ицоит. Абри аҩыза абзамыҟәра ауп апескар “ҟәыӷарас” иамоу. Ари алакә аҟны шаҭарада акритика азууп амешьчан-обивательтә уаажәларра ашәаргәындара.
М. Салтыков-Шьчедрин илакәқәа рыҟны акры зҵазкуа аҭыԥ ааннакылоит ҭауади-аамысҭеи анхацәеи реизыҟазаашьа аазырԥшуа асоциалтә тематика. Ашәҟәыҩҩы сахьаркыратә мчхара ӷәӷәала иӡыригоит хацәнымырха еиҿагылоу абарҭ антагонисттә классқәа аҩба рхаҭарнакцәа. 1869 шықәсазы асатирик икьыԥхьит “Нхаҩык ҩыџьа аинралцәа акрышырҿеиҵаз азы ажәабжьоу” (). Ари аҩымҭаҿы аинралцәа аеқсплуататортә классқәа рымдырреи рпаразитизми рныԥшуеит. Урҭ еснагь ажәлар рџьабаала рыԥсы ҭан, зегь мазеины ироуан, убри азыҳәан ауп, урҭ уаҩ дахьнымхоз адгьылбжьахаҿы ианнанага, рхы зланыҟәыргара рзымдыруа изықәхаз. Насыԥс иҟалаз, уаҟа урҭ дрықәшәеит, амца дақәуҵар дбылуам ззырҳәо зеиҿырцаа бзиаз анхаҩы, уи амла иаганы иԥсраны иҟаз аинралцәа еиқәирхеит. Дара аинралцәа ракәзар, еиқәзырхаз анхаҩы инапы ала иршаз ашахала дԥахны дҿарҳәан ааӡаб ихыргеит. Араҟа анхаҩ ихаҿрала ашәҟәыҩҩы ҳара даҳирбоит зеиҿырцаа бзиоу, аенергиа ӷәӷәа змоу, аха зсоциалтә хдырра лаҟәу анхаҩы.
“Аҭауад бнеик” () ахьӡуп Шьчедрин илакәқәа руак. Араҟа асатирик излааирԥшуала знапаҵаҟа иҟаз анхацәа зԥырҵыз аҭауад зынӡа дыбнауаҩхеит, “ихы инаркны ишьапқәа рҟынӡа ахәы иқәлеит, иԥынҵа аԥссара ихашҭит, бжеиҳан дкаҳа-бӷало акәын дышныҟәоз, нас егьџьеишьон – заа схаҿы ишԥамааии абасала аныҟәара иаҳа уаҩ идикылартә ишыҟаз, егьшыманшәалаз. Уи ауаарашәа ацәажәарагьы ихашҭит, насгьы иалкаау, иҷыдоу еибашьратә ҿыҭышьак шьҭикааит – ашәышәреи, аҟрым-ҿрымреи, ашәареи иреиԥшны.
Ҷыдала иалкааны изыхцәажәатәу лакәуп “Аҽы” () зыхьӡу
аҩымҭа. Аарла зцәеи-зыбаҩи еикәыршоу, аусура хьанҭа еиҵнаххьоу аҽабаа мчыда анхацәа рхаҭара иагиперболатә символуп (шьаноуп). Аҽабаа арыцҳареи аџьамыӷәа зцу аусуреи анҵәамҭа убарҭаӡам. Аусуроуп уи аҟазаара ҵакыс иамоу”. Уи аџьалыҵ атәы ҳҳәозар, даҽа шьоукы иргоит, аха абас чҳашьа змам аҭагылазаашьа иахьа ишамоугьы, аԥхьаҟатәи аԥеиԥш бзиа иақәгәыӷыртә иҟоуп.
Ашәҟәыҩҩы џьара абас иҳәоит:
...“Шәышықәсала ишьаҳиҭханы иҟоуп згәыжәла цәгьоу имҵысуа улаԥшҳәаа зхьымӡо адәқәа. Урҭ ирытҟәаз лакәтә мчык рҷаԥшьошәа ауп ишыҟоу. Изылшарыдашь убри итҟәаны иҟоу амч ахы ақәиҭтәра. Изылшарыда уи алашарахь акылгара? Ԥсы зхоу рахьтә убри аус анагӡара рлахьынҵан анхаҩи, аҽи”.
1887 шықәсазы М. Салтыков-Шьчедрин илакәқәа хаз шәҟәны иҭижьырц иақәикит. Аха ацензура уи игәҭакы инанамыргӡеит. Убасҟан Шьчедрин илакәқәа рзы ацензор Лебедев абас иҩуан: “Салтыков алакәқәа ҳәа дзышьҭоу, зынӡаск рыхьыӡ иақәнагаӡам. Уи илакәқәа ҳара ҳуаажәларратәи ҳполитикатәи шьақәгылашьа иаҿагыло сатироуп, насгьы даараӡа иџьбароу сатироуп”.
М. Салтыков-Шьчедрин анырра ӷәӷәа ҟаиҵеит аурыс литература, нас амилаҭ хақәиҭратә ҵысра реизҳазыӷьараҿы, акры зҵазкуа аҭыԥ ҷыда ааникылеит адунеитә литература аклассикцәа рыҩнуҵҟа. Асатирик дуӡӡа ахәшьара ҳаракы ирҭон Маркси, Енгельси, Ленини.
М. Салтыков-Шьчедрин имонументалтә сатира аԥсуа уаажәларра рылаԥшгьы иҵашәеит. Еицырдыруа аԥсуа уаажәларратә усзуҩ, аҵарауаҩ, ашәҟәыҩҩы, аиҭагаҩ Миха Ҭемыр-иԥа Бӷажәба аԥсшәахь еиҭеигеит, хаз шәҟәынгьы иҭыҵит М. Салтыков-Шьчедрин ироман “Қалақьк аҭоурых”.
М. Салтыков-Шьчедрин иҩымҭа “Нхаҩык ҩыџьа аинралцәа акрышырҿеиҵаз азы ажәабжьоу” атәы ҳҳәозар, уи аԥсшәахь еиҭаганы аԥсуа бжьаратә школ аабатәи акласс иазку “Аԥсуа литература ахрестоматиа” иагәылаиҵеит арҵаҩы Шь. Инаԥшьба.
Иуадаҩуп, аиҿагыларақәа аныԥшуеит Достоевски ирҿиамҭа. Ганкахьала уихәаԥшуазар уи идуӡӡоу гуманиступ, игениалтәу шәҟәыҩҩ-реалиступ, зхыԥхьаӡара рацәоу иажәабжьқәеи ироманқәеи рыҟны сахьаркыратә мчы ӷәӷәала иааирԥшит 1840–1870-тәи ашықәсқәа раантәи Урыстәыла аԥсҭазааратә ҵабырг, акритика рзиуит ҭауади-аамысҭеи абуржуазиеи руаажәларра ианыԥшуаз агха-ԥхақәа, дрыхӡыӡаауа, ирыцҳашьауа рсахьа ҭихит аӷарра бааԥс иампыҵашәаз ихьҳәоу, зцәа ԥҽу ауаа ргәаҟҵәҟарақәа, рхәыцрақәа, рцәалашәарақәа”, даҽа ганкахьала, Достоевски иаахтны мап ацәикуан, асоциалтә залымдара ақәхра, иԥыххааса ақәҵаразы ареволиуциатә қәԥара, иҵәылихуан, акритика рзиуан ареволиуционер-демократцәа, ауаа ирылаирҵәон ихырҳагамыз арелигиатә идеиақәа, еиуеиԥшымыз асоциалтә классқәа ирабжьигон аинышәара, аинаалара, ақьырсиантә ҭеслымра, ақәымчра аҿаԥхьа ахыларҟәра, аҽышьаҽра. Ганкахьала ашәҟәыҩҩы иҭахын “ауаҩы иҟны ауаҩытә хаҿсахьа ашьақәыргылара”, дазхьуан анасыԥ зцу аамҭа ааира) даҽа ганкахьала убас еиԥш аамҭа аҟаҵаразы ақәԥара ареволиуциатә мҩа ианыз зегьы шаҭарада дырҿагылон. Абас еиԥш иҟаз аиҿагыларақәа ирыхҟьон Достоевски ирҿиамҭа аидеологиатә қәԥарақәа раан апрогрессивтә, иара убас ареақциатә мчқәа акырынтә рхы изадырхәоз, иахьагьы акырынтә рхы изадырхәо. Ф. М. Достоевски дпрозаикын, джурналистын, дпублицистын.
Фиодор Михаил-иԥа Достоевски диит ҿатә стильла жьҭаарамза 30, жәытә стильла абҵара 11, 1821 шықәсазы Москва. Иԥсҭазаара далҵит ҿатә стильла ажьырныҳәамза 28, жәытә стильла жәабранмза 9, 1881 шықәсазы Петербург. Диит ахәыҷы рацәа змаз, аӷарцәа рзы еиҿкааз Москватәи Мариинтәи ахәышәтәырҭа аштаб-ҳақьым иҭаацәараҿы. Иаб – даамысҭан, мыцхәы дымҽыӷын, дзажәын, дкаҷбеин, насгьы алкоголизм аформа бааԥс змаз чмазаҩын. Иан – москватәи ажәытә хәаахәҭцәа дрыжәлантәын (дреиуан). Аҵара бзиа лыман, дыԥҳәыс қьиан. Фиодор Достоевски иаб даара ихы аџьабаа арбаны ауп аамысҭара шиауз, насгьы 1831 шықәсазы Тулатәи агуберниаҿы дгьыл хәыҷык ааихәеит. Заԥхьаҟа ишәҟәыҩҩхашаз Фиодор раԥхьатәи ижәаф шықәса ахәышәтәырҭаҿтәи иаҩцамыз аказен ҭыӡҭыԥ аҟны ихигеит. Даара ихьанҭаз аматериалтә, иара убас аморалтә ҭагылазаашьақәа рҿы иқәшәеит аԥсҭазаара. Егьа убас иҟазаргьы иаб илиршеит иԥацәа Москва ақалақь аҟнытәи иреиӷьӡаз Л. И. Чермак ихатә пансион аҟны аҵара бзиа роуртә аусқәа реиҿкаара. Аҷкәынцәа рлитературатә интересқәа заа рҽаадырԥшит. В. Скотти, А. Радклифи рныррала, Фиодор “венециатәи аԥсҭазаара иахҳәааны ароманқәа иҩуан”) иҿыцӡаз аҳәаанырцәтәи алитература днардыруан иԥацәа рзы аб илиҩаауаз ажурнал “Аԥхьаразы абиблиотека” (). Аҷкәынцәа рыԥхьон О. де Бальзак, Ж. Жанен, Ф. Шиллер, Ж. Санд, Е. Т. А. Гофман уҳәа убас аӡәырҩы рырҿиамҭақәа. Аурыс шәҟәыҩҩцәа рахьтә аҭаацәараҿы бзиа ирбон Н. М. Карамзин, В. А. Жуковски, А. С. Пушкин. Достоевски изҳауан адинхаҵаратә шәҟәы “Евангелие” дышқәыԥшӡаз аԥхьара дахьаладыргаз аурыс ҭаацәараҿы.
Заԥхьаҟа ишәҟәыҩҩхашаз Фиодор даараӡа анырра ӷәӷәа ирҭеит ҩ-хҭыск: 1837 шықәсазы дызҿыгәҳәаауа бзиа иибоз иан аимҳәаду () дагеит, 1839 шықәсазы иаб дҭахеит. Официалтә версиала ихшыҩ ашьа алаҭәеит (). Иаҳа ииашоу версиоуп аҩбатәи. Уи излаҳәо ала, Тулатәи агуберниаҿы ашәҟәыҩҩы иаб имаз ақыҭақәа Даровоеи, Черемошиеи рыҟны, зычҳара хыҵыз анхацәа дыршьит имҽыӷыз, амаҷаз ауаа зыргәамҵуаз аамысҭа. 18 шықәса нагӡамкәа изхыҵуаз Достоевски деиҭымхеит. Иаб иԥсӡы аниаҳа ауаҩ қәыԥш ишьара дықәнаҟьеит, далаԥсит, аҵыхәтәан уи изнарҵасит агыртә захьӡу ачымазара – аепилепсиа. Ари ачымазара бааԥсы хылҵшьҭрала дазыҟаҵан, иабгьы иман.
Убри аамҭазы Фиодор Достоевскии, иашьеиҳаб Михаили Петербургтәи Арра-нџьнырратә ҵареиурҭаҿы аҵара рҵон. Еибацәахаз аҷкәынцәа аҵарагьы рҵар акәын, рашьцәеи раҳәшьцәеи аиҵбацәагьы ирхылаԥшлар акәхеит, арыцҳареи аӷарреи ианиеит, акырынтә чаҿаҵак иазхьыртә аамҭа рзыҟалеит.
Анџьныртә ҵареиурҭаҿы ауп Ф. Достоевски ихатә ҩымҭақәа раԥҵара дахьалагаз. Уаҟа уи иҩит аромантикатә драмақәа “Мариа Стиуарт”, “Борис Годунов”. Арҭ аҩымҭақәа ҳара 6ҟынӡа изымааӡеит.
1843 шықәсазы, иҵара анынаигӡа ашьҭахь Ф. Достоевски анџьныртә департамент аҟны ҵәаӷәасҭаҟаҵаҩыс аусура даладыргеит. Ари уаҩ илаԥш иҵамшәоз, ауалафахәы маҷны изцыз амаҵура игәы изақәкуамызт алитература ихыхны иамаз аҷкәын. Убри аҟнытә, 1844 шықәсазы Достоевски имаҵура шьҭеиҵан, иаамҭа зегьы арҿиаратә усура иақәирӡларц иӡбит. Иара убри ашықәсан Достоевски Бальзак ироманқәа руак (“Евгениа Гранде”) еиҭеигеит иагьикьыԥхьит, аха уи ақәҿиара иашаҵәҟьа аниоу ихатәы оригиналтә роман “Ауаа рыцҳақәа” () аниҩы, иагьаникьыԥхь ашьҭахь ауп. Ари аҩымҭа
Достоевски 1845 шықәсазы иҩны Некрасов иирбеит. Некрасов автор қәыԥш иҟны “Гоголь ҿыц” дибеит, убри аҟнытә ароман анапылаҩыра екземплиар Белински ииҭеит. Акритик дугьы ароман игәаԥхеит, иаразнак автор диниеит, акыраамҭагьы гәаартыла диацәажәеит. Абри аиԥылара “наунагӡа еиҭанакит” Достоевски иԥсҭазаара. “Ари зегь реиҳа агәахәара сызҭаз минуҭын сара сыԥсҭазаараҿы” ҳәа игәалаиршәон ашәҟәыҩҩы акыр жәа-шықәса рышьҭахь.
Ароман “Ауаа рыцҳақәа” кьыԥхьын 1846 шықәсазы “Петербургтәи аизга” () ҳәа хыс иаҭаны Некрасов иҭижьыз “анатуралтә школ” иаҵанакуаз авторцәа рҩымҭақәа реизгаҿы. Автор қәыԥш иҩымҭаҿы зегьы ирбеит Пушкини Гоголи ргуманисттә традициақәа ибзиаӡаны реизырҳара, реихаҳара, “ауаа хәыҷқәа” рышҟа абзиабара дуӡӡа, ргәазыҳәарақәа рыцеиҩшара.
Машәыршақә имҳәаӡеит Достоевски “Анатуралтә школ” иаҵанакуаз ашәҟәыҩҩцәа рзы “Ҳара зегьы Гоголь ‘Ишнел’ ҳахылҵит” ҳәа. Акритикаҿы изныкымкәа ишазгәарҭахьоу ала, “Ауаа рыцҳақәа” афырхаҵа хада Макар Девушкин даара акырқәа рыла Гоголь иперсонаж Акаки Башмачкин дугәалаиршәоит: уигьы Петербургтәи адепартаментқәа руак аҟны қьаад хҩылааҩыс аус иуеит, даара дӷаруп, иргәамҵу уаҩуп. Аха урҭ шеиԥшу еиԥш, излеиԥшымгьы рацәоуп.
Акаки Башмачкин атәыла аҳәынҭқарратә аппарат доуҳала дацҟьеит, ихшыҩ арцагәит, имариаӡоу хҩылааҩ машьынан дҟанаҵеит. Уи ицәаныррақәеи ихәыцрақәеи зынзаҵәык иҿыхеит – ашнел ҿыц андирӡахуаз. Башмачкин иԥсҭазаара ԥшшәыдаҿы ашнел аԥсахра акры зҵазкуа цәырҵрахеит. Гоголь иперсонаж хлаҳәада итәы ҳҳәозар, адоуҳатә ԥсҭазаара имаӡам, автор уи исахьа ҭихуеит адәахьала, наԥшыхақә. Ароман “Ауаа рыцҳақәа” аперсонажцәа ракәзар, ибеиоу аҩнуҵҟатә дунеи рымоуп, иаарԥшуп, иӡыргоуп “ҩнуҵҟала”. Иара аепистолиартә форма, абри аҩымҭаҿы Достоевски ихы иаирхәаз, аԥхьаҩ алшара инаҭоит афырхацәа рдоуҳа аҵаулара дҭаԥшырц азы, рыҩнуҵҟатәи рдунеи еиликаарц азы.
Ароман шьақәгылоуп аперсонаж хадацәа – Макар Девушкини Варвара (Варинка) Добросиоловаи ирыбжьысуа асалам шәыҟәқәа рыла. Урҭ еигәылацәаны инхоит, рысалам шәыҟәқәа рыҟны гәаартыла рхатә хәыцрақәеи рцәалашәарақәеи деилибаркаауеит, рыԥсҭазаара хьанҭа иахцәажәоит Макар Девушкин зықәрахь инеихьоу уаҩызаҵәуп. Адепартамент аҟны уамак зҵазымкуаз амаҵураҿы акыраамҭатәи иусуреи, аиҳабацәа ахьиқәҳәҳәози, аусзуҩцәа хыччарыла иахьизныҟәози, нас иӷарреи, уи зынӡа даршәеит, дагьыланарҟәит. Девушкин аӡәгьы уаҩыс дишьаӡом, уи зегьы иҟам-иным аӡәы иакәны дрыԥхьаӡоит, цахажәк еиԥш, зыхшыҩ ҭыкәкәаахьоу аӡәы иакәны дрыԥхьаӡоит, дара ргәанала уи аӡәы диҭахӡам, аӡәгьы изы дхәарҭаӡам. Ари агәра игеит иаргьы, насгьы ихы аҳаҭыр абара ицәыӡит. “Аха абар, шәаацәырҵит шәара, – абас лзиҩуеит иара Варинка, – нас сара сыԥсҭазаара лашьцәа зегьы шәырлашеит: нас убасҟан еилыскааит, аӡәгьы сышиеиҵамыз, насгьы гәыла, хшыҩла саргьы сышуаҩу”.
Варинка лыбзиабара Девушкин амҵәыжәҩақәа инаҭеит, ихаҭа ихы агәрагара, нас аҳаҭырқәҵара изархынҳәит. Уи раԥхьаӡа акәны дуаҩыҵәҟьаны ихы агәра игеит, ихеиҵеит, иаргьы ихәарҭоу уаҩны дшыҟоу, насгьы Варинка леиԥш иҟоу ауаҩы цқьа лзы.
Добросиолова ӡынӡа дқәыԥшуп, аха аԥсҭазаараҿы ашаҩынҵәарақәа акры ргьама лбахьеит, заа деиҭымхеит, бзиа илбоз ауаҩы дылцәыӡит, ламыс змамыз аҭауад Быков ахьымӡӷ лиргеит, днасыԥдаитәит. Абас гәыӷырҭа змамыз, ахьымӡӷ зыргаз ауаҩы лыгәцаракреи, бзиа лбареи рыла иӷәӷәаны иааԥшит Макар Девушкин игуманизм, идоуҳа, иԥсы рыԥшӡара. Уи аҵыхәтәантәи иҿаҵахәгьы мап ацәикуеит Варинка ашәҭқәа, ма ахарԥ лзааихәарц азы. Абзиабареи, аӡәи-аӡәи реихӡыӡаареи аҩыџьагьы рыԥсҭазаара аинтерес аҵанаҵеит аҵакы анаҭеит. Хаҭа-хаҭала арҭ аҩыџьагьы насыԥ рыманы рхы рыԥхьаӡон, дасу ихатә ҩыза дахьиоуз азы. Аха ари анасыԥ даара аамҭа кьаҿ иҭагӡан, аԥсынҵры кьаҿхеит. Варинка ахьымӡӷ лзыргаз аҭауад Быков хатә ԥҳәысс диццар акәхеит, убри ала илцәыӡхьаз лыхьӡ лырхынҳәыр лҭахуп: лҭаацәара ҿыц аҟны дшыларҟәхо, аџьаҳаным ԥсҭазаара шылзыԥшу бзиаҵәҟьан ишылдыруагьы. Девушкин иакәзар еиҳагьы игәнигоит ари аҩыза алахьынҵа, уи ицәыӡуеит игәыӷырҭа заҵә, насгьы дырҩегьых аԥсҭазаараҿ даанхахуеит дзаҵәны. Достоевски, ауаҩытәыҩса игәы амаӡақәа ирыԥшәмоу ԥсихологк иаҳасабала, нас исахьарку ажәа азҟаза дук иаҳасабала ибзиаӡан иӡыригеит ҩыџьа ауаа хәыҷқәа рцәанырра дуқәа, насгьы иԥшӡоу трагедиала иҭәу урҭ рыбзиабара.
Девушкин Акаки Башмачкин дызлаиеиԥшым “гәыла” мацара акәӡам, уи Гоголь иперсонаж иаҵкыс “хылагьы” – аԥсҭазаара ацклаԥшралагьы ҟәыӷарыла ахәыцра алшаралагьы диеиԥшӡам. Макар Девушкин гәцаракрыла дрыԥхьоит Пушкин иҩымҭа “Астанциа ахылаԥшыҩи”, Гоголь иаԥҵамҭа “Ашнели”, урҭ иара Варинка изаалҭиит. Уи даараӡа илахь еиқәырҵеит, убарҭ ажәабжьқәа рперсонажцәа ртрагедиатә лахьынҵақәа, насгьы инарҭбааны дрыхцәажәоит дара. Девушкин ибоит аԥсҭазаараҿ аҳра зуа асоциалтә залымдара, насгьы абас еиԥш иҟоу азҵаара “шәарҭагьы” ықәиргылоит:
“Варинка, абас бнасыԥданы бҟазҵазеи? ауаҩ бзиа еснагь насыԥдароуп дызҿагылоу, изыҟалои абас, шьоукых анасыԥ ахала ирызнеиуеитеи. Издыруеит, издыр, ари... зых иақәиҭу хшыҩҵакуп...” Агәыӷра змам, насгьы аҩ иҵацалоу ачынуаҩ ихаҭа дшәоит, игәы
ҭҟьоит абас еиԥш иҟоу “зхы иақәиҭу ахшыҩҵакқәа” ихаҿы иахьааиуа, изеилкаауам, рыцҳа, “абас зыҟало”, амала изхартә аҟара ихшыҩ азцоит аҭауад Быкови, уи иеиԥшқәоуи, “аԥҳәызба еиҭым ахьымӡӷ лыргара акашәа изымԥхьаӡо, урҭ здоуҳа лаҟәу шьоукы роуп, урҭ уааӡам. Девушкин агәалаҟара бзиа иманы дцәажәоит, пату зқәу усурала ичаҿаҵа ахьааирыхуа, иаргьы ихәарҭоу уаҩны абри адунеи дахьықәу, избанзар, зегьы ашәҟәыҩра иалагар, нас ихызҩылаауада?” Макар еилкааны имоуп иара иуаҩратә хаҭашьа бзиақәа. “Гәылагьы хшыҩлагьы сара суаҩуп” – игәы аздуны иҳәоит иара.
Гоголи Достоевскии рҩымҭақәа злеиԥшқәам ыҟоуп иҵегьы. “Ашнел” еиҳараӡак аӡәы иоуп изызку – Акаки Башмачкин. Ҵабыргуп, автор уи план дула дцәыригоит. “Ауаҩ хәыҷы” абри ажәабжь аҟны аҭыԥ ду ааникылеит, аколорит змоу фигураны ауп ҳаԥхьа дышцәырҵуа, уи зегьы иҵаирӡуашәа ауп дшыҟоу. Достоевски иакәзар Макар Девушкин инаиваргыланы рхаҿсахьақәа ааирԥшуеит Варвара Добросиолова, аӷарцәа-нанамгақәа Горшковаа уҳәа убас аӡәырҩы рҭагылазаашьа бааԥс. Абри ароман нанамгак имала иакәым изызку, уи рызкуп ананамгацәа аӡәырҩы. Ашәҟәыҩҩы даара иԥсҭазааратәны, сахьаркыратә мчы-ӷәӷәала иааирԥшит аҳәынҭқар ихаантәи Урыстәыла аҳҭнықалақь – Петербург иаланхоз рыбжеиҳараҩӡак изиндоу ананамгацәа шракәу, насгьы уи иалкаан иазгәеиҭон убарҭ ананамгацәа шамахамзар уаҩы иԥыхьамшәо аамысҭашәареи, руаҩышәа цқьареи рыла “ауаажәларра ҳарак” иаҵанакуаз, аӷарцәа уаас изымԥхьаӡоз раасҭа иаҳа ишыҳаракқәаз: ауаҩра ирылаз. Варинкаи Макари рхаҿсахьақәа рыла ашәҟәыҩҩы иҿаҿаӡа аԥхьаҩ иҿаԥхьа ицәыригеит ауаа ӷарқәа рыҩнуҵҟатәи рдунеи абеиара. Убри азыҳәан ауп В. Белински Достоевски иҩымҭа адунеи ахьабаз дзеигәырӷьаз, насгьы уи аурыс литератураҿы асоциалтә роман аԥҵаразы раԥхьаӡатәи ҽазышәароуп ҳәа изиԥхьаӡаз.
Иазгәаҭатәуп иара убас, Гоголь иҩымҭа “Ашнел” трагикомедиас иушьратә иҟазар, “Ауаа рыцҳақәа” асентиментализмгьы атрагизмгьы шаныԥшуа. “Ашнел” аперсонаж аҩнуҵҟатәи адунеи змам уаҩызар, илахьынҵа автор алаӷырӡ згәылыжжуа ԥышәырччарала далацәажәозар, “Ауаа рыцҳақәа” иалоу ауаа рцәаныррақәа аадырԥшуеит, ихәыцуеит, рцәаныррақәеи рцәалашәарақәеи дара рхаҭақәа иӡырыргоит, ирыхцәажәоит.
Ари иаанагоз, Достоевски Гоголь игуманисттә традициақәа ирҵаулеит, даҽа шьхынгыларак риҭеит, иаԥиҵеит “анатуралтә школа” адемократиа-реалисттә ҩымҭақәа рыҩнуҵҟа аҭыԥ хатәра аанызкылаз асоциал-ԥсихологиатә роман хазына ҳәа акәын.
“Ауаа рыцҳақәа” иаиуз ақәҿиара Достоевски арҿиаратә гәазыҳәара инаҭеит, алҵшәа бзиақәагьы ахылҵит. 1846–1848 шықәсқәа
рзы уи иаԥиҵеит аинтеллигент ӷарцәа рыԥсҭазаара хьанҭеи рыгәжәажәарақәеи аазырԥшыз акымкәа-ҩбамкәа ажәабжьқәа. Урҭ ирныԥшит ашәҟәыҩҩы ирҿиамҭа аӷәӷәарақәеи, аԥсыҽрақәеи. “Икәадоу агәы”, нас “Аҵх шкәакәақәа” рыҟны Достоевски Гоголь икалам иҵихыз “Петербургтәи ажәабжьқәа” рытрадициатә хырхарҭа дықәныҟәоит, аӷарцәа, ананамгацәа ринтересқәа зыхьчо шәҟәыҩҩны иҽааирԥшит, аха ари аҩыза агәаанагара уздырҵысуан, иара абри апериод аан иаԥиҵаз “Аԥшәмаԥҳәыс” (), нас  (“Аҩаза”). “Иԥсыҽу (икәадоу) агәы” дафырхаҵа хадоуп иӷару ачынуаҩ Васиа Шумаков. Ари ауаҩ иԥсы ааиҭамкӡакәа аусуреи, аиҳабацәа рҿаԥхьа ашәа-ӡыӡареи ахагахара аҟынӡа днаргеит) егьи аҩымҭа “Аҵх шкәакәақәа” аҟны “ауаҩ хәыҷы” даара дқьианы, даамысҭашәаны даарԥшуп, уи хәыҷҵас дыгәрагаҩуп, агәазыҳәара бзиақәа змоу уаҩ қәыԥшуп, дызрышьцылом аҳҭнықалақь абуржуазиа-усҳәысқәа зҟазшьоу ақьабзқәа, игәыԥҵәагоу аԥсҭазаара, дазхьуеит ауаҩытәыҩсатә насыԥ. Уи ареалтә ԥсҭазаараҿы анасыԥ изыԥшаауам аҟнытә, ихәыцрақәа рыла иидеалтәу дунеик ашҟа “дыхҵәаны дцоит”, аха убри дзызхьуа адунеигьы еимгеимцарак иҭагӡоуп, абри анасыԥ иазгәышьуа ауаҩ қәыԥш аҵх шкәакәа аан аԥҳәызба ԥшӡа Настенка бзиа дшибоз леиҳәеит, аха лара даҽаӡәы хатә ԥҳәысс диццеит. Ажәабжь ҩуп алиризм аҵаҵаны, апоезиатә цәа ахаҵаны.
“Аҩаза” () аперсонаж хада Гольиадкингьы дыԥхашьаҩуп, насгьы идыршәахьоу (ишәаҟьахьоу) чынуаҩуп, аха Девушкини Шумакови раасҭа абиурократиатә иерархиаҿы еиҳа дҳаракны дгылоуп, урҭ реиҳа амал имоуп, аха ганкахьала “ауаажәларра ҳарак” ицәымӷуп, даҽа ганкахьала иеиҳабацәа рбеиара, рхақәиҭра даҵашьыцуеит, иҭахуп урҭ рыгьагьара иаргьы далазарц. Ари игәазыҳәара зынаӡом, убри иахҟьаны Гольиадкин ихы еилаԥсоит. Ачымазаҩ лаԥшҵашәаран иоуеит идепартамент аҟны иара иԥшра змоу даҽа чынуаҩык – “Иҩаза” “Гольиадкин аиҵбы” амаҵура далагазшәа. Уи азнык азы иара “Гольиадкин аиҳабы” ихаҭа иеиԥш дыԥхашьа-ԥхаҵо дыҟан, иаарласӡаны дҭамамхеит, агызмалра илалеит, дышнеи-шнеиуаз дыԥханаԥахеит, насгьы иаарласны ацәгьаршреи акариеризми рҟазара инапаҿы иааигеит, аусқәа реиқәырҽаҽашьа иҵеит, ақәҿиарақәагьы иоуит, нас иеиҳабацәа ҳаҭыр иқәырҵартә иҽаԥсеитәит.
Белински ари ажәабжьоу акритика азиуит ӷәӷәала, афырхаҵа ичымазаратә ԥсихика еиҵыхцәаны аӡыргара асоциалтә мотивқәа ахьаҵанарӡыз игәамԥхеит. Ари аҩымҭа аҵкысгьы ирымчны дақәыӡбеит Белински Достоевски иаԥҵамҭа “Аԥшәмаԥҳәысгьы”. Акритик ду игәаԥхомызт ҳәарада, зыӡбахә ҳамоу аҩымҭаҿы асоциалтә мотивқәа зынӡакс иахьцәыргамыз.
1847 шықәса инаркны Ф. Достоевскии имаӡаз Петрашевскиаа рхеилак далан. Ари ахеилак иалахәыз реилатәарақәа руак аан ашәҟәыҩҩы Белински Гоголь иизиҩыз ашәҟәынҵа даԥхьеит. Уи анапылаҩыра усҟан ареволиуциатә гәалаҟара змаз аҿар аԥхьон, маӡала ажәлар ирыладырҵәон.
1849 шықәса ааԥынразы Петрашевскиаагьы Достоевскигьы ҭаркит, аус анҭырҵаа ашьҭахь шамахамзар зегьы ашьра рықәырҵеит. 1849 шықәса ԥхынҷкәын 22 рзы арҭ ршьырц ирыман идәықәлеит, акнаҳарҭақәа ирыдкнарҳалеит, рыблақәа акгьы рымбартә иҿарҳәеит, ашәақьқәа рҭырҟьара ишазыԥшыз ацҳаражәҳәаҩ (алапҟьаҩы) аҳәынҭқар иҟнытә ашьра ацынхәрас акартоӷа рықәырҵеит. Ашьра азԥшра аан шәымҭақәак рыхгара Достоевскии, уи иҩызцәеи рзы убри аҟара иуадаҩхеит, абарҭ руаӡәк дхагахартә аҟара, дагьхагахеит.
1850–1854 шықәсқәа Достоевски Омсктәи абахҭаҿ ихигеит, ашьҭахь Семипалатинск ақалақь ашҟа диарган, уаҟатәи ар рбатальон аруаҩык иаҳасабала дахырԥхьаӡалеит. 1859 шықәсазы уи дахьахгаз аҭыԥ аҟнытә дхынҳәит. Амала иазгәаҭатәуп ихигаз акартоӷа Достоевски ичымазара (аепилеԥсиа – агыртә) еиҳагьы ишарыӷәӷәаз, идунеихәаԥшышьагьы ишанырыз, ирҿиамҭаҿы заа иааԥшхьаз арелигиатә, нас ареақциатә тенденциақәа еиҳагьы ишарыӷәӷәаз.
Ԥшьышықәса дахьҭакыз акартоӷатә бахҭаҿы ашәҟәыҩҩы анхацәеи, аруааи, “аҳәынҭқарра аҿаԥхьа ахара здыз ацәгьауцәеи”, чҳашьа змамыз акартоӷатә ҭагылазаашьақәеи ибеит ахаан ихамышҭыртә еиԥш, ашьҭахь убарҭқәа зегьы ииашаны иааирԥшит “Изыҩнԥсааз аҩны аҟынтәи анҵамҭақәа” () зыхьӡу иҩымҭаҿы. Ашәҟәыҩҩы иаԥҵамҭа аперсонаж, ашьауӷа зқәу ацәгьоуҩы Алеқсандр Гориачников иҿала иҳәоит акартоӷахгарҭа абахҭаҿтәи абаандаҩцәа шдырӷәӷәаз, ари абахҭа уи изыҩнԥсаахьоу аҩны иадикылоит, иаҿирԥшуеит. Автор уаҩы игәы ҭнашьаартә, ирыцҳаишьартә иҭихуеит хыԥхьаӡара рацәала акартоӷа зхызго абаандаҩцәа рхаҿсахьақәа, урҭ рыбзазашьа, рҵас-қьабзқәа, рышьцыларақәа, иааирԥшуеит убарҭ ааӡаб рхызго абахҭа анапхгара ахаҭарнакцәа: асадист амаиор, апоручик Жеребиатников уҳәа абаандцәа рыԥҟареи рыргәамҵреи агәахәара рнаҭартә ауаҩра зцәыӡны иҟаз апалачцәа.
Ҳәарас иаҭахузеи, ашәҟәыҩҩы идеализациа рзиуам акартоӷа иақәшәаз ауаҩшьцәа, абрагьцәа, аимҵәаҩцәа, иазгәеиҭоит урҭ рыбнеикрақәа, рҵарадара, рымдырра, шаҭарак шырзымдыруа, ишрылам, аха убри инаваргыланы иааирԥшуеит убарҭқәа зегьы зыхҟьо ауаажәларратә ҭагылазаашьа бааԥсқәа шракәу, изиндаз, идыргәамҵуаз ажәлар
“аҳәынҭқарра аҿаԥхьа ахара зду” ҳәа ирԥхьаӡоз, харас ирыдыз залымдарыла иҭәыз аҳәынҭқарратә шьақәгылашьа иазеиҿыркаауаз истихиатәыз протестны, ҿагылараны ишыҟаз. Акартоӷа зхызгоз ирылан, ашәҟәыҩҩы излеиҳәоз ала, “зшьацәгьа зызнымкылоз атиран иҟнытә “иҳәаны изтәаз аԥҳәызба, ма зашьа, ма зыԥҳа” дзыхьчоз, ма “ахақәиҭра, ма зыԥсҭазаара зыхьчоз хыԥхьаӡара рацәала ауаҩы дрымшьыр ада ԥсыхәа змауз, амла иагоз ауаа”. “Иҟан заа иӡбны ацәгьара зуазгьы, урҭ ирҭахын акартоӷа ахьырхыргашаз иақәшәар, нас иара убриала аҳратәра ауӷә аҟнытә иаҳа еицәаз акартоӷатә ааӡаб рхы ацәырыхьчарц”.
Абаандцәа рыбжеиҳараҩык ажәлар ирылҵыз, абаҩхатәра, амчхара ду змоу, уаҩы игәаԥхаша ауаа роуп, – иҳәон ашәҟәыҩҩ. “Баша акы иалаҳәаӡамкәа ауаа қәыԥшқәа шаҟаҩы ыҟазыз урҭ рыҩнуҵҟа! Шаҟаҩ амч ӷәӷәақәа ҭахазеи абраҟа акы иалаҳәаӡамкәа! Зегьы рыӡбахә ҳәатәуп: арҭ ус иаабац иреиԥшымыз, шамахамзар иуԥымлоз уаан! Иҟаларын урҭ ҳажәлар рыҩнуҵҟа зегь реиҳа иҟәыӷаз, зегь реиҳа иӷәӷәаз уаазҭгьы? Аха акы иалаҳәаӡамкәа иҭахеит амч дуӡӡақәа, иҭахеит баша, закәандарыла, наунагӡа, насгьы зхарала иҭахада шәымҳәо!”
Достоевски игәы излаанаго ала зегьы зхароу адеспотизм ауп, аӡәы даҽаӡәы атәра дҭацаланы ииҭаху ахьилаигӡо ауп. Ашәҟәыҩҩы атираниа шаҭарада дақәыӡбоит, аха дҩашьоит иара атираниа хыҵхырҭас иамоу ауаҩытәыҩса иԥсабара ауп, асоциал-политикатә шьақәгылашьа бааԥсы акәӡам аниҳәо. “Апалач (ауаҩшьҩы) иҟазшьақәа рылагамҭа – ԥашәыркуп шамахамзар ҳаамҭазтәи дарбанзаалак зегьы рыҟны”, – ҳәа иҩуан Достоевски. Иара игәанала акартоӷахгара зду абаандаҩцәа абахҭа администрациа иаҿагыланы иҟарҵо апротест ҵакыдоуп, егьиашаӡам. Абри “абунт” урҭ рҭагылазаашьа еиҳагьы еицәанатәит – урҭ шаҭарада алаба иадыргеит, ааӡаб рхыргеит. Убри аҟнытә ашәҟәыҩҩы дызҭагылаз аамҭа аантәи асоциалтә шьақәгылашьа иаҿагыланы ақәԥара мап ацәикуеит, ажәлар ирылаирҵәоит ақьырсиантә дин ишазакәану еиԥш ачҳара. Иазгәаҭатәуп, ашәҟәыҩҩы гәыблыла исахьа шҭихуа даӷьсҭантәи каторӷахгаҩык ҩба злам, иззымдыруа здырырц зҭаху Алеи захьӡу ашьхауаҩ, уи иҩызцәа абахҭаҿы аҩреи-аԥхьареи идырҵоит анцәашәҟәы (абиблиа) ала.
– Абри ашәҟәы аҟнытә зегь реиҳа иугәаԥхозеи? – ҳәа иазҵаауеит Алеи. – Исҭахуп абас ахьаҳәо аҭыԥ: ианажь, бзиа дубоз, ахьымӡӷ иумырган, бзиа дубоз, аӷагьы – аҭак ҟаиҵоит иара.
Ақьырсиантә ҽырҭеслымра, ақьырсиантә чҳара апринцип ақәныҟәара Достоевски идунеихәаԥшышьа аганқәа руак аанарԥшуан ҳәарада. Аха ари аҩыза адунеихәаԥшышьа иԥырхагамхеит уи шәҟәыҩҩык, хәыцҩык иаҳасабала дгәманистны, дреалист дуны ишьаҽу,
изиндоу ажәлар бзиа избо изыхьчо уаҩны дҟаларц азы. “Изыҩнԥсаахьоу аҩны аҟынтәи анҵамҭақәа” шьауӷатә қәыӡбарак иаҩызан аҳәынҭқар и-Урыстәылантәи акартоӷатә режим ацәгьурақәа рцәыргара аус аҟны. Убриазоуп уи акьыԥхьра гәахәарыла изаԥылаз аԥхьагылара змаз Урыстәылатәи ауаажәларра.
Абри ашәҟәы анҭыҵуаз аамҭазы акьыԥхьра иаҿын Достоевски егьи ироман “Ихьҳәоу, нас ахьымӡӷ зыргоу” (, 1861 ш.) “Аамҭа” () зыхьӡыз ажурнал адаҟьақәа рыҟны. Ари аҩымҭаҿы ашәҟәыҩҩы дырҩегьых Урыстәыла аҳҭнықалақь аҟнытәи “Ихьҳәоу, ахьымӡӷ зыргоу” ауаа рлахьынҵеиқәаҵәа дазыхынҳәуеит. Аҵабыргхаҭа иашьаршәалан иӡыригоит акапитализм аҿиара ицәырнагаз аиҿагылара бааԥсқәа – ганкахьала иаҳирбоит амалуаа аристократ Вальковскии, уи иеиԥшу аламыс зцәыӡхьоу атипқәеи, даҽаганкахьала иӡыригоит Петербург ақалақь аҿтәи аҩынқәа рдашьмақәа рыҵаҟада хыҵакырҭа змам ихьҳәоу, ахьымӡӷ зыргоу, зцәа ԥҽу ауаа нанамгақәа.
Ашәҟәыҩҩы аҳҭнықалақь ашҟа дхынҳәит уаҟа алибералцәеи – ареволиуционер-демократцәеи аидеиатә еиҿыхара ӷәӷәа анрымаз, Урыстәылан ареволиуциатә ҭагылазаашьа аҽырӷәӷәара ианаҿыз аамҭазы. Достоевски иаразнак активла ауаажәларра-литературатә ԥсҭазаара ихы алаирхәуа далагеит. 1861–1863 шықәсқәа рзы иашьа Михаилгьы иаргьы ажурнал “Аамҭа” аредақциа азыруеит, 1864 шықәса инаркны “Аепоха” зыхьӡу ажурнал редақторцәас иамоуп. Арҭ ажурналқәа аҩбагьы рыҟны аҩыџьагьы ирлас-ырласны рхатә сахьаркыратә рҿиамҭақәа, апублицистикатә, нас акритикатә статиақәа ркьыԥхьуеит.
60-тәи ашықәсқәа раан Урыстәыла иҟаз аидеиа-литературатә қәԥарақәарҿы Ф. Достоевски даара иуадаҩыз апозициа ааникылеит. Уи ареақционерцәагьы дрыдымгылт, Н. Чернышевскии Н. Добролиубови хадара ззыруаз ареволиуционер-демократцәагьы. Достоевски ишьақәирӷәӷәар иҭахын “ашьагәыҭтә” () ҳәа изышьҭаз атеориа. “Афеодализм аҵкыс абуржуазиа аиааира, – ишьақәирӷәӷәон уи, – ажәлар анасыԥдара заҵәык ауп ирнаҭаз. “Ахақәиҭра, аиашьара, нас аиҟарара” ҳәа XVIII ашәышықәсазтәи арккаҩцәеи, Францызтәылантәи Абуржуазиатә револиуциа Ду аусзуҩцәа ҳзықәдыргәыӷыз лҵшәа амоуит. Уимоу акапитализм аҿиара еиҳагьы иарӷарит, нас еиланарбааит ауаа рыбжеиҳараҩык. Аԥара иагаз аиааира аегоизми, аиндивидуализми, аморальдареи ауаатәыҩса
рыԥсҭазаара аларҵәара иацхрааит. Абуржуазиатә Европа аилабаареи адегредациеи ахҭысуа иалагеит. “Амраҭашәарахьтәи ауаҩы” ԥсабарала аӡәы џьара акы абеицәызгари ҳәа иҟоу уаҩуп, ахәымгара игым, – анцәагьы дхеиҵом, – аиашьарагьы. Аурыс хархь уаа ракәзар, Достоевски игәы излаанаго ала, акыр иаԥсоу ахаҭашьақәа раҭәеишьеит анцәа, ауаҩытәыҩса ибзиабара ацәанырреи, анцәа ихаҵареи рцәа-ржьы иалоуп, урҭ ргуманизми рқьырсиантә гәазыҳәарақәеи еиуеиԥшым атеориақәа ракәым изхылҵыз, уи дара ирыԥсабаратә ҟазшьоуп, ирԥсабаратә хаҭашьоуп. Аха абас цәгьара злам (гәнаҳа змам) аурыс жәлар роуп, аџьа иаҵагылоу ауаа роуп, урҭ ауаажәларра зегьы “иашьагәыҭуп” (иаҵаҵӷәуп). Аҳра зуа аклассқәа апривилегиа змоу, нас аҵара змоу ауаа рыгьагьарақәа ракәзар, урҭ Достоевски иажәақәа рыла иаҳәҳәозар, акры ааҵуеит убри “ашьагәыҭ” иаҟәҟьеижьҭеи, ирцәыӡит акыр иаԥсаз амилаҭ хаҭашьақәа, ишьҭырхит абуржуазиатә Европа аҟазшьа бааԥсқәа, ақьабзқәа, атеориақәа, нас ирцәыӡит рхаҿра. Иақәнагоуп урҭ абарҭқәа зегьы ибзианы рхаҿы иааргарц, аурыс жәлар руаҩышәара аԥыжәара шамоу дырны “ршьагәыҭ” иазыхынҳәыр.
Арҭ Достоевски идунеихәаԥшышьақәа аславианофилцәа (аславофилцәа) ргәаанагарақәа иахьреиԥшу рацәоуп. Диашоуп ашәҟәыҩҩы абуржуазиаа акритика анырзиуа, урҭ регоизм, рыхәымгара данақәыӡбо, аха, ҳәарас иаҭахузеи, узидгылом акапитализм аҿиараҿы бааԥсымзар бзиа ахьимбоз азы, “гәнаҳа змамыз аурысра” амраҭашәаратәи “аегоисттә ҟазшьа” иахьаҿаиргылоз азы. Иара убас дҩашьон ашәҟәыҩҩы Чернышевскии, уи ицнагаҩцәеи данрықәыӡбоз, урҭ Урыстәыла ахатәымчра-ҳратәратә режим раҿагылара дахьақәыӡбоз, диашамызт ажәлар рҭагылазаашьа аиӷьтәразы, зегьынџьара аиашьареи агармониеи рышьақәыргыларазы ареволиуциатә қәԥара акәӡам иаҭаху, иаҭахуп аклассқәа зегьы ани “ашьагәыҭ” ҳәа дызҿу ҵаҵӷәыс иныҟаҵаны аӡәк иеиԥш реидгылара аниҳәоз аамҭазгьы, диашамызт Достоевски ауаажәларра раԥхьаҟатәи рынасыԥ асоциал-економикатә ҭагылазаашьақәа ракәым измадоу, уи рымадоуп аморальтә фақторқәа аниҳәозгьы. “Ауаҩ иҟны ауаҩытә хаҿра анеиҭашьақәгылалакь, – иҩуан Достоевски, – убасҟан абри адунеи аҟны иара ахала ишьақәгылоит ауаҩытәыҩсатә еизыҟазаашьа иашаҵәҟьа, насгьы уаҩы игәаԥхаша ашьақәгылашьагьы.
Абасала, ашәҟәыҩҩы асоциалтә зҵаара, асубеқтив-уаҩышәатә сфера ашҟа ииаигоит, убри аҟнытә иҩымҭақәа рҟынгьы еиҳараӡак “зшьагәыҭ” иаҟәҟьаз ауаа иуадаҩу рдоуҳатә еизҳазыӷьара асахьа ҭихуеит, шамахамзар иуԥымло аԥсихологиатә ҵаулареи, асахьаркыратә мчхареи рыҭаны иааирԥшуеит урҭ рыҩнуҵҟатәи руалуашара, нас руаҩышәатә идеалқәа рыԥшаара. Ашәҟәыҩҩы иҩымҭақәа рперсонажцәа бжеиҳан ииашам атеориақәа ирықәныҟәоит азы, аегоизм аҭлаҩа иҭанагалоит зны-зынла ацәгьоурахь ианкылнагогьы ыҟоуп, нас иуалуашо, игәамҵуа, изҭашәаз аҭымҭшәара аҭыҵра рҽаныршәоит.
Ф. Достоевски, хыхь зыӡбахә ҳҳәаз афырхацәа иреиԥшу аперсонажцәа ахьааирԥшуа аҩымҭақәа рахьтә зегь раԥхьаӡагьы уахцәажәартә иҟоуп ароман “Ацәгьауреи ахьырхәреи” (, 1866 ш.).
Ари ароман аҟны, аԥхьаҩ иҿаԥхьа ицәырҵуеит ареформа ашьҭахьтәи Петербург. Усҟан ауп Урыстәылан ӷәӷәалаҵәҟьа акапитализм аҿиара ианалагаз. Ароман дафырхаҵа хадоуп абаҩхатәра, аламыс змоу арԥыс Родион Раскольников. Уи ҩышықәса аҵара ахьиҵоз Петербургтәи ауниверситет аиуристтә факультет аанижьыр акәхоит, избанзар дӷаруп, амамзара даргәамҵуеит. Раскольников аԥсҭазаара дахьацклаԥшуа ибоит зықь-ҩыла намыс змоу ауаа, убарҭ ақыҭаҿы инхо иани иаҳәшьеи нарылаҵаны амла ишаргәамҵуа, арахь уаԥсҵәык азна иҟам амучацәа ирымпыҵакуп хыԥхьаӡара змаӡам амалқәа. Убри аҟнытә аиурист қәыԥш ӷәӷәала иқәиргылоит азҵаара: “Иарбан зину, изықәныҟәо?!” Избан ари аҩыза азакәандара закәанра задыруа?! Нас иарбан ҳазрықәныҟәара ибеиоу апаразитцәа ринтересқәа зыхьчо, ауаа рыбжеиҳараҩык абас рыцҳашьарада ирызныҟәо (иахәызтәуа) азакәанқәа? Ус анакәха, аиуристтә, иара убас амораль иазку азакәанқәа даара аушәақә инықәырԥшшәа, иҳақданы иҟазаап, иудукылартә иҟаӡам. Раскольников арҭ азҵаарақәа даара акыр дрызхәыцуеит, нас абас еиԥш иҟоу алкаа ҟаиҵоит: Ауаажәларра зегьы ҩ-хәҭакны ишоит: “иаабац”, нас “иалкаау” ауааи рыла. Аԥхьатәиқәа иреиуоуп ауаатәыҩса рыбжеиҳараҩык. Арҭ апассивра аазырԥшуа массоуп, аԥсра зқәашьу, иаԥҵоу аиуристтә закәанқәеи, аетикатә нормақәеи жәаҳәарада издызкыло хархь уаауп. Аҩбатәиқәа ртәы ҳҳәозар, урҭ хыԥхьаӡарала имаҷҩуп, иалкаау роуп, иӷәӷәоу хаҭарақәоуп, аԥсабара иалкааны абаҩхатәреи амчхареи рананашьеит. Урҭ ирыԥхықәуп ауаажәларра аизҳазыӷьара аԥхьагылара азырурц, ажәытә қьабызқәеи азакәанқәеи, ауаҩышәатә нормақәеи еилаганы аҿатә закәанқәеи аидеиақәеи аԥырҵарц, убарҭ аԥсҭазаараҿ рышьақәырӷәӷәаразы, иаҭахны иҟалозар, иауеит ашьа карҭәаргьы. Абас еиԥш иӷәӷәаз хаҭаран, ҿырԥштәыс даагозар, Наполеон. Уи аибашьрақәа рыҟны шә-нызқьҩыла ауаа нирҵәеит, аха аӡәы заҵәык ишьразыҳәангьы ахара зду ӷәӷәала дахьзырхәуа ауаажәларра, Наполеон дҭоурыхтә фырхаҵоуп ҳәа ихьӡ-иԥша дыргеит, дагьынцәартәит.
Абри “атеориа” зхаҿы иаазгоз дхәыцуеит, издыруада саргьы “иалкаау” уаҩызар ҳәа, абри игәаанагара иашоу ииашаму агәаҭаразы “аеқсперимент” џьышьахә ҟаиҵарц иақәикит: иӡбоит наӡынла аԥараҭиҩ, амал ду знапаҿы иҟоу аԥҳәыс бырг дышьны, лмал импыҵаихаларц, нас убри амал ала дрыцхраарцы амамзара иаргәаҟуа иҭаацәа, иуацәа, иара убас аҭахара иацәихьчарц “иқәыԥшу шәҩыла аԥсҭазаарақәа”.
Ашәҟәыҩҩы ироман асиужет еиҿаиртәуеит Раскольников “итеориа” шцәгьоуроу, насгьы нагӡашьа шамам ккаӡа иааԥшыртә еиԥш. Раскольников анаӡынԥара арԥсахҩы лышьра зегь рыла цқьа дазхәыцны еиҿикааит, заа ихаҿы иааигеит изызхәыцтәыз зегьы, насгьы игәы иаанагон рыцҳашьарада, уаҩ илаԥш иҵамшәартә иҟаиҵап ҳәа, уи ауаҩшьра, арахь “с-Наполеон хәыҷуп” ҳәа ихгьы имԥхьаӡази: аха дшақәымгәыӷӡоз даҵахеит. Ацәгьара иуаанӡа Раскольников игәеиҭеит дышгәжәажәоз, дышуалуашоз, аԥара рԥсахҩы данылҭаа, игәы аҭра иҭамгыло, дшәаԥырҳаԥуа дахьыҟаз аҟнытә, ашә аркра ихашҭит, ахҭыгәлаҩ диоуит, еихала аԥара рԥсахыҩгьы, акгьы зхараӡамыз, асысымҟаа иаҩызаз уи лаҳәшьа Елизаветагьы ишьит. Адырҩаҽны шьжьымҭан, ижәытә уал ахьимшәацыз азы аполициахь иԥхьеит Раскольников, иарах иҟасҵақәаз ауаҩшьрақәа еилыркааит игәахәын иԥсы маҷхеит.
Раскольников, иҟаиҵаз ацәгьаура ашьҭахь дшыҟалақәаз агәра идыргеит “иӷәӷәоу ахаҭара” змоу аӡәы шиакәмыз, уимоу зцәаныррақәа “зтеориа” иззаамырбыз, иԥсыҽыз, зцәаныррақәа ирымҿхаку, зцәаныррақәа знапаҿы иззамгаз аӡәы шиакәызгьы ибеит, иҟаиҵаз ацәгьаура даара ибааԥсны инырит, иԥсы аруалуашеит, ицәеи иҭынчреи ицәнарӡит. Адунеи ду иқәынхо ауаа зегьы дрылҵны, имала адәы дықәушәа ибо далагеит. Ауаҩшьрақәа аныҟаиҵа ашьҭахь, изааигәаз ауаагьы иара изы итәымхазшәа ибо далагеит. Раскольников абарҭқәа зегьы хьаа ӷәӷәаны ихҭигеит. Ихы ицәымыӷхоит. Ашәҟәыҩҩы сахьаркыратә мчхара ӷәӷәала иааирԥшуеит акыраамҭа афырхаҵа ҩнуҵҟала ихиго агәаҟрақәа. Арҭ агәаҟрақәа хгашьа рмоуртә иҟалеит Раскольников аусҭҵааразы иԥхьо ианалага нахыс.
Аусҭҵааҩ Порфири Петра-иԥа даара аԥышәа змоу, иҟәыӷоу ԥсихологны дааирԥшит автор. Уи агәра игеит Раскольников дышбаша цәгьауҩым, баша аӷьычразы ауаҩы дызшьуа аӡәы шиакәым, аха ииашам идеиак дшамҿхаку, уи уажәшьҭа дахьхәны дшыҟоу, иаԥхьаҟа ихара ихихырц азы еиҳау агәаҟра дақәдыршәаргьы дшаҵагыло. Аусеилыргаҩы игәаанагара иашахеит. Анаӡынԥараҭиҩ лакәым, – схы ауп исшьыз, ҳәа леиҳәоит Радион Раскольников Сониа Мармеладова, нас акыраамҭа ихы ириашарц азы игәы данҭахәыц, ихы данақәыӡба ашьҭахь, Сониа лабжьгарала, ихала аполициаа рыҟны днеины, иҟаиҵаз ацәгьоура аӡбахә реиҳәоит.
Ишаабо еиԥш, Раскольников, ганкахьала ламыс змоу, насгьы
ауаҩытәыҩса бзиа дызбо, аӷарцәеи-ананамгацәеи дрыцхраарц зҭаху арԥысуп, иҭахуп амал змоу амучацәа ринтересқәа зыхьчо азакәан еилеигарц. Уи ацәгьоурахь еихигаз ашьаҿа иҽеим асоциалтә шьақәгылашьа иаҿагыло протеступ. Убри азы ауп Раскольников ишҟа авторгьы аԥхьаҩгьы рсимпатиақәа заадырԥшуа, аха даҽа ганкахьала, Раскольников заа ихәшьадны, “теориала” ауаҩшьра еиҿикааит, нас иқәнагоуп ҳәагьы иазиԥхьаӡеит. Ари ахҭыс, абуржуазиа ахьҭышәынтәалахьоу аҳәаанырцәынтә иқәнагалеит Урыстәылаҟа, убри аҟнытә аурыс милаҭтә ҟазшьа зынӡаск иақәнагаӡом. Раскольников анигилисттә зыҟазаашьа ззааирԥшуа убарҭ ауаатәыҩса реиҳараҩык роуп, убарҭ рыхьӡалоуп “изакәаным азакәан” дзаҿагылазгьы. Абарҭ ауаатәыҩса рыбжеиҳараҩык дырҿаиргылеит “Иӷәӷәоу ахаҭара”) уи иҟаиҵалак азин имоушәа ауп дшыҟаҵоу” аҩымҭаҿы. Абри “атеориа” ауп изхылҵуа Раскольников иҟаиҵо аиуристтә, иара убас ауаҩышәатә уаҩытәыҩсатә нормақәа реилагара, иара убас ашьакаҭәара. Убри аҟнытә Достоевски диашоуп уи дахьиқәыӡбо, дахьақәыӡбо “анигилизм акульт”, абуржуазиатә индивидуализм.
Раскольников аҵыхәтәанынӡа “ахаҭара ӷәӷәа атеориа” дықәныҟәазҭгьы, ароман аҟны Лужини Свидригаилови иаадырԥшуа аморализм ашҟа дкылнагон. Лужин итәы ҳҳәозар, уи аурыс буржуазиазы итиптәу хаҭарнакуп, иныԥшуеит убри акласс иаҟазшьарбагоу аегоизми агәымхареи. Лужин игәаанагарала ауаҩытәыҩса ихы мацара иазеиӷьу дашьҭазароуп. Уи “итеориеи” ипрақтикеи изакәаныртәуеит амалуаа ажәлар ахьеимырҵәо) ари Раскольников “итеориа” излеиԥшу рацәоуп, уи апринципқәа рыла “иӷәӷәоу ахаҭара” иҟаиҵалакгьы азин имоуп. Амала иазгәаҭатәуп Раскольников Лужин иаасҭа ауаҩытәыҩса ибзиабара ӷәӷәаӡаны ишилоу.
Ари ароман аперсонаж апомешьчик Свидригаилов итәы ҳҳәозар, уи ихаҿрала ашәҟәыҩҩы иаҳирбоит Урыстәылан акапитализм анҿио аамҭазы аурыс ҭауадцәеи-аамсҭацәеи изакәытә деградациаз, изакәытә еилабаараз ирыхҭысуаз. Ароман аҟнытә еилаҳкаауеит Свидригаилов анкьа дшыцәгьауҩыз. Уи изааигәаз ауаа рахьтә иԥырихқәаз дреиуоуп ихатә ԥҳәысгьы, убарҭқәа зегьы рышьҭахь еиуеиԥшым аус хәымгақәа еиқәирҽаҽоит Раскольников иаҳәшьа Дуниа инапаҿы дааигарц азы. Ус анакәха, Свидригаиловгьы, уаҩшьҩык иаҳасабала, Раскольников “диколлегоуп”, амала Раскольников иеиԥш, иламыс даргәамҵуамт акәымзар.
Ажәакала, Лужини Свидригаилови Раскольников ицәгьарақәа мацара роуп иаадырԥшуа. Автор агәра ҳиргар иҭахуп аразночинец Раскольников иихәыцыз “Иӷәӷәоу ахаҭара “атеориеи”, “абунти” социалтә залымдарак раҿагылара, аҳра зуа аклассқәа раморализми, рыцәгьаурақәеи, асоциалтә залымдареи ацәгьаурақәеи ирыхҟьаны,
даҽа залымдараки, даҽа қәымчраки шырхылҵуа. Убри аҟнытә, Достоевски, игәаанагарала, ақәԥара акәӡам иаҭаху, иаҭахуп Сониа Мармеладова иаалырԥшуа аҩыза аҭеслымреи ауаҩытәыҩса ибзиабареи.
Иҵегь ихтны иаҳҳәозар, Раскольников апротестанттә лагамҭа ауп иааирԥшуа, Мармеладова лакәзар – иаалырԥшуеит ақьырсианратә ҭеслымреи, аҳәатәхаҵареи. Ашәҟәыҩҩы ари ифрыԥҳәыс дааирԥшуеит иидеалтәу, иҵауроу аӡәы лаҳасабала, аурыс ԥсы аԥсабара змоу уаҩны. Амамзаара бааԥс, лаб иҩыжәрақәа, еишьеи-еиҳәшьеи ррыцҳара, ланԥса лыцәгьацәыԥхамшьарақәа Сониа апроституциа амҩа данымларада ԥсыхәа лымамкәа дҟарҵеит. Ус анакәха, Сониа Мармеладовагьы еилалгеит ауаажәларратә уаҩышәатә закәан, аха ари “ахара” џьара “теориак” иахымҟьеит, агәаҟра иақәшәаз ауаа рыцхраара азгәышьра иахҟьаны, лгәы илыҵанаҳәеит. Сониагьы акапиталисттә дунеи дшьанаҽит, уи ӷәӷәала аларҟәреи, ахьымӡӷгареи лыхҭысуеит, аха абарҭқәа рзы гәынхарак, ма протестк, гәынамӡарак аалырԥшуам, уимоу ауаа рышҟа абзиабаралеи, ауаа рыцхрааралеи, лгәаҟҵәаҟралеи, нас жәаҳәарада аҽырҭеслымреи рыла илҭахуп “лыгәнаҳа” аҿаԥхьа лхы ҿылхырц.
Азныказы Раскольников игәаԥхомызт анцәа дхазҵоз Сониа Мармеладова лҟазшьақәа, аха нас агәнаҳа змаз аԥҳәыс дгәыдикылон, Сониа лхаҿрала “ауаҩытәыҩса ирыцҳара аҿаԥхьа схыхәоит” иҳәеит. Акартоӷаҿы даныҟаз Родион еиҳагьы дылзааигәахеит Сониа Мармеладова, уи илҭаз аныррала зынӡаск иҽеиҭеикуеит, иагьақәикуеит иҽырҭеслымны, гәаҟ-ҵәаҟрыла игәнаҳақәа, ицәгьоура азы ихы ҿихырц. Ажәакала “итеориа” аԥсҭазаара аҵабырг аҿаԥхьа иаҵахеит, ахшыҩ аҵкыс ацәанырра аиааит, ақәԥара акәымкәа, аҭеслымреи абзиабареи роуп адоуҳатә еиҭеира ашҟа дназго. Абри ауп аҩымҭа ҵакы хадас иамоугьы.
Иуадаҩӡам ароман аҵакы аилкаара: Раскольников ихҭеикыз “атеориа бааԥсқәа”, ашәҟәыҩҩы ареволиуциатә дунеихәаԥшышьа змаз аурыс ҿар ирхьынирҳалар иҭахын, уи игәанала урҭ аурыс шьагәыҭ (аурыс дгьыл) иацәыхҟьеит, нас аҳәаанырцәтәи атеориақәа рныррала амчмырхаратә, ақәымчратә идеиақәа ажәлар ирыладырҵәон. Ари аҵабырг иацәыхараз хшыҩҵакын. Апрогрессивтә критика иаразнак иазгәанаҭеит, аурыс ҿар Раскольников “итеориа” ишацәыхараз, уи ианархисттә ииндивидуалисттә “бунти”, иуаҩшьратә идеиа бааԥсқәеи рыҟны ус шрымамыз.
Абасала “Ацәгьоуреи ахьырхәреи” аҟны иккаӡа иааԥшит Раскольниковгьы, аҩымҭа авторгьы рдунеихәаԥшышьаҿы иҟаз аиҿагыларақәа. Ганкахьала ашәҟәыҩҩы ҳара ҳҿаԥхьа даацәырҵуеит аӷарцәеи-ананамгақәеи дрыԥсҿыхыҩны, гәыла-ԥсыла дрыдгылаҩны, ирыцҳашьаны дрыхцәажәоит, рыԥсҭазаашьа ӡыригоит ихьҳәоу, ахьымӡӷ
зыргоу ауаа лахьынҵадақәа) даҽа ганкахьала уи мап ацәикуеит ацәгьаура иаҿагыланы ақәԥара, насгьы ақьырсиантә ҭеслымра, ақьырсиантә ҿамгылара, аҳәатәхаҵара дадгылоит) ганкахьала ароман аҟны ирықәыӡбоуп аҳра зуа аклассқәа – ҭауади-аамысҭеи ргәымхарақәа: даҽа ганкахьала ари аҩымҭа ианыԥшит ареақциатә тенденциақәа) урҭ Достоевски иаҳа еилыкка иааирԥшит 1880 шықәсазы А. С. Пушкин ибаҟа анаадыртуазтәи ицәажәараҿы: Ухы ларҟәы, ауаҩ ԥагьа, зегь зылшо анцәа иҿаԥхьа, урҟәаҵ иарбанызаалак апротестқәа, уҽанраал аԥсҭазаара, уазыхынҳә “аурыс шьагәыҭ”, уҟаз уҭеслымны (уҳәатәхаҵаҩны), насгьы угәыбылҩны. Ҭеслымрала ишәоуеит анасыԥ, – иҳәон Достоевски, арахь убри акыр зымчыз рҿаԥхьа аҭеслымра акәын ашәҟәыҩҩы дзыргәамҵуаз, игәҭыхаз анасыԥдара мзызс иамаз.
Аҭауад арԥыс Лев Николаи-иԥа Мышкин ароман “Аидиот” даперсонаж хадоуп. Ашәҟәыҩҩы уи дааирԥшуеит иҿырԥшыгоу фырхаҵаны, “зеиԥш дыҟам уаҩ иашаҵәҟьаны”. Ашәҟәыҩҩы инапҩымҭақәа руак аҟны уи “Иҿыцу Христос” ҳәагьы дишьҭоуп. Уи ауаа дрызкашәеит, рыԥсҭазаара иԥсахырц, еиӷьитәырц азы. Социалтә ҭагылазаашьала аҭауад Мышкин дразночинецуп (иаб иалкаамыз фицарын), амала иҭауадра хьӡы каиршәуам акәымзар. Ароман алагамҭаҿы иаарԥшуп Мышкин Швеицартәылантә Петербургҟа иаара.
Мышкин хшыҩла убри аҟара дымшәыц, дыԥшқарахуп, зԥсихика чмазаҩу уаҩуп... уахьынаигәыдыԥшыло дидиотуп уҳәартә дыҟоуп. Швецартәылан ԥшьышықәса дзыҟаз, убри ичымазара бааԥс – агыртә (аепилепсиа) аҟнытә иҽихәышәтәырц азы акәын. “Сара уаҟа еснагь ахәыҷқәа срылан, – иҳәоит иара, – ахәыҷқәа рыҟны мацара... Аԥсы ахәыҷқәа рыҟны аҟазаара иахәышәтәуеит”. Иара Мышкин ихаҭагьы зыбыз ада зыхәлам ахәыҷы диеиԥшуп. Уи уаҩ илаԥш дыҵашәоит игәыԥшқарала, иаамысҭашәарала, џьара гәынхарак ахьинымԥшуала, ауаатәыҩса рахь иааирԥшуа иразу азыҟазаашьала. Абар, абри иҩыза агәы ҳалал зызҭоу, агәазыҳәара бзиақәа змоу, аԥсҭазаараҿ зынӡаск аԥышәа змам ауаҩ қәыԥш Петербургтәи “ауаажәларра ҳаракы”, аегоизми акариеризми, нас аҽгәарԥхареи, цәала ацәажәареи, ахамабзиареи аҳра ахьыруа ауаажәларра, даарылагылоит.
Достоевски сахьаркыратә мчхара ӷәӷәала иааирԥшуеит абуржуазиа-ҭауадтә, нас аамысҭатә уаажәларра ахаҭарнакцәа рколориттә хаҿсахьақәа. Убарҭ иреиуоуп: доуҳала ибжьысу аристократ Тоцки, агыгшәыг ԥсабара змоу ахәаахәҭҩы (ауаҷар) Рогожин, аинрал Епанчин
уҳәа убас аӡәырҩы. Абри “алашьцара аҳәынҭқарраҿы” дшәахәа лашаны даарԥшуп Настасиа Филип-иԥҳа – иқәыԥшу, иқьиоу, нас ицқьоу шамахамзар уаҩ имԥыхьамшәо аҭеиҭыԥш блахкыга, адоуҳа ԥшӡа змоу аԥҳәыс. Ари аиԥш иҟоу аԥшӡарала адунеи ааурҳәыр ауеит, – иҳәоит автор ароман аҟны. Аха абри “аԥшӡара аҳкәажә” Петербургтәи “ауаажәларра блахкыга” аҭиреи-аахәареи дырмаҭәарны дҟарҵеит.
Дшыхәыҷыз иеиҭымхаз Настасиа, лыԥшӡара зыбла хнакыз аристократ каҳԥы Тоцки диааӡоит, нас цәыбзас дҟаиҵоит. Аамҭа цоит. Тоцки Настасиа Филип-иԥҳа диԥырганы, аинрал Епанчин иԥҳа аиҳабы ԥҳәысс дигарц иӡбоит. Абри игәҭакы хәымга анагӡаразы Тоцки Настасиа Филип-иԥҳа еихраҵагас 75 нызқь мааҭ лыҭаны, аинрал Епанчин имаӡаныҟәгаҩ Ганиа Иволгин хатә ԥҳәысс дииҭарц иақәикуеит. Иволгин ашьаура злоу, аԥагьара зыцәтәымым арԥысуп, уи Тоцки бзиабаҩыс дышлымаз шидыруагьы, абеиареи акариереи дахьрызгәышьуа аҟынтә, дақәшаҳаҭуп ибеиан еихраҵоу Настасиа ԥшӡа хатә ԥҳәысс лгара. Абри аус аҟалара дазеинтересуп аинрал Епанчингьы, уи дгәыӷуеит имаӡаныҟәгаҩ иааигараны иҟоу аԥҳәыс шә-нызқь мааҭ аԥара лыдигалоит игәҭакы анагӡаразы. Абри ауаҷартә сцена хәымга шаҳаҭс даиуеит аҭауад Мышкин.
Аламыс змоу Мышкин ибзианы еиликаауеит, хьаасгьы имоуп Настасиа Филип-иԥҳа лҭагылазаашьа бааԥс, аԥҳәыс рыцҳа лыҩныҵҟатәи лыцқьареи, лаамысҭашәареи агәра игоит, гәык-ԥсыкала бзиа дибоит, ҳаҭыргьы лықәиҵоит. Аԥҳәыс ари лныруеит аҟнытә, гәылагьы-ԥсылагьы Мышкин иоуп илҭахыҵәҟьоу. – Сара акырынтә сизхьхьан абри уара уеиԥш иқьиоу, нас ибзиоу ауаҩы, – ҳәа иалҳәоит Настасиа Филип-иԥҳа бзиа илбо Мышкин. – Агәра згон, уи иаалырҟьан дааины абас сеиҳәап ҳәа: “Бара хара бымаӡам, Настасиа Филип-иԥҳа, сара бара бынцәастәуеит!”
Абас еиԥш иҟаз ажәақәа егьлеиҳәеит Мышкин, бзиа иибоз Настасиа Филип-иԥҳа хылҵшьҭрала иқәнагаз амал шааиоузҵәҟьа. Уи бжьыҭгала зегьы ирбо-ираҳауа иҳәеит лара хатә ԥҳәысс лгара дшазхиаз. Аха Настиа лгәанала Мышкин лара дрыцҳашьан ауп абас зиҳәо. Убри аҟнытә лара илҭахым Мышкин игәыҳалалра лхы иалырхәарц, илҭахым уи “днасыԥдалтәырц”. Насгьы, Мышкин, гәыкԥсыкала Настасиа Филип-иԥҳа лымацара лакәым бзиа дызбо, уи бзиа дылбоит Епанчин иԥҳаиҵбы Аглаиагьы, уи лыҟны иҟалап иара иаҳа анасыԥ иманы дҟаларгьы. Настасиа Филип-иԥҳа Рогожин амҽыӷ диццоит, иара убри алагьы лара ауаажәларратә мцҳәареи аҵмыҳәҳәаррақәеи, Тоцкиааи Епанчинааи дырҿагыланы, дара рышҟа илымоу ацәымӷреи апротести аалырԥшуеит. Уи илдыруеит ари ауаажәларра “ҳаракы” ахаҭарнакцәа ргәымбылџьбарареи, рыгәҭакы лашьцақәеи
“ауаҩышәареи”, “аамысҭашәареи” рсабырадала ишырҵәахуа, лаԥшхырԥагас ишрымоу.
Настасиа Филип-иԥҳа аханатәгьы лгәы азцон абнеик Рогожин ицынхара закәытә насыԥдараз. Ус егьыҟалеит: лхыбаара иараапкыз Рогожин уи ҳәызбала дишьит. Ароман аҵыхәтәан иаарԥшуп уаҩ игәы ҭызшьааша асцена: Настасиа Филип-иԥҳа лыԥсыбаҩ ахьыкҿоу аҵх ԥырҽуеит уи дызшьыз Рогожини аҭауад Мышкини. Абас еиԥш иҟоу атрагедиатә хҭысқәа ирыхҟьаны Мышкин дхагахоит.
Ишаабо еиԥш “Ацәгьауреи ахьырхәреи” аҟны еиҳараӡак аӷарцәа-нанамгақәа ргәаҟ-ҵәаҟ ԥсҭазаареи рцәаныррақәеи аарԥшызҭгьы, “Аидиот” аҟны Достоевски Петербургтәи “ауаажәларра ҳаракы” абзазареи, аҵас-қьабзқәеи цәыригеит. Абри ауаажәларра аҩнуҵҟатәи агәымхарақәа раарԥшразы ашәҟәыҩҩы асатиратә сахьаркыратә цхыраагӡақәа ихы иаирхәозар, Настасиа Филип-иԥҳа дӡыригоит дытрагедиатә хаҿсахьаны. Уи лцәа ԥнаҽит, дакәаҳаит, дҭанархеит убри “ауаажәларра ҳарак” агәымхара. Аҭауад Мышкин ихаҿсахьа ҟаҵоуп алирикатә шәыгақәа рыла.
Азныказ агәыҩбара унамҭарц залшом ашәҟәыҩҩы иҿырԥшыгоу ифырхаҵа аҭауад Мышкин доуҳатә еизҳазыӷьарала ахәыҷы иҩаӡараҿы дахьиргыло, ԥсихикала дахьычмазаҩу, дидиотума уҳәартә дахьыҟоу. Аха ари еилкаахоит, Достоевски игәаанагарала атеориақәа зегьы аҳәаанырцәтәи абуржуазиа анырра иахҟьеит ҳәа ииҳәо ҳхаҿы ианаагалакь, аурыс милаҭ ҟазшьа ишашьашәалам ҳаназхәыцлакь. Тоцкиааи Епанчинааи регоисттә прақтицизм, мцҳәарала иҭәу рыхдырреи ргәымхареи, ашәҟәыҩҩ, Мышкин ихәыҷтәы гәызианреи, иуаҩышәаратә цқьареи, иуаҩытәыҩсатә бзиабареи рҿаиргылоит. Мышкин ашәҟәыҩҩы ихаҿы дааигеит “Иҿыцу Христосны”, уи ауаажәларра дрызцәырҵуеит ауаа рыграқәа рыҟнытә рыҽрыцқьара дацхраарц, анасыԥ рзааигарц. Аха ари амиссиа нагӡашьа змам утопиахеит. Мышкин игәазыҳәара қьиақәа аԥсҭазааратә ҵабырг ианааха, инадԥыхаала ицеит. “Ауаҩы ԥшӡа иашаҵәҟьа” дымчыдахеит, атрагикомедиатә ҭагылазаашьа дақәшәеит, аӡәгьы аиашамҩа дизықәымҵеит, аӡәгьы анасыԥ изимҭеит. Ус анакәха, ақьиара ацәгьахәыцра аҵкыс изымиааит. Уимоу ауаажәларратә цәгьаршра убри аҟара иӷәӷәахеит, автор иидеалқәа здикылаз ауаа: Настасиа Филип-иԥҳагьы, аҭауад Мышкингьы ҭанархеит.
XIX ашәышықәса 70-тәи ашықәсқәа раан Ф. Достоевски ареақционерцәа дырзааигәахан, ареволиуциатә, асоциалисттә,
аматериалисттә, нас атеисттә идеиақәа еиҳагьы ирымчны ргхаԥхақәа иҳәо, акритика рзыҟаиҵо далагеит. Уи иреақциатә дунеихәаԥшышьақәа ӷәӷәала иааԥшит ироман “Аџьнышқәа” () аҟны. Ари аҩымҭа, Мақсим Горки иажәақәа рыла иаҳҳәозар, зегь реиҳа баҩхатәрыла иҩыз, иара убас зегь реиҳа ацәгьаршра зныԥшуаз ҽазышәаран, 70-тәи ашықәсқәа раантәи ареволиуциатә ҵысра иахарамыз ахара адҵаразы. “Аџьнышқәа” кьыԥхьын 1871–1872 шықәсқәа рзы ажурнал “Аурыс цҳаражәҳәаҩ” () адаҟьақәа рыҟны. Абри ашьҭахь Достоевски напхгара азиуан ажурнал  (“Атәылауаҩы”). ари аурыс ҳәынҭқар иеиҳабыра ирымадаз ареақциатә гьагьарақәа иртәыз журналын. Абри ажурнал аҟны Достоевски иикьыԥхьит “Ашәҟәыҩҩы имшынҵа” зыхьӡыз истатиақәеи ифелетонқәеи рсериа еидызкылаз ацикл. Абри ажурнал анынижь ашьҭахьгьы 1876–1877 шықәсқәа раан Достоевски есымза иҭижьуан “Ашәҟәыҩҩы имшынҵа” зниҵоз хазы иҟаз аизгақәа.
1879–1880 шықәсқәа раан икьыԥхьын Достоевски аҵыхәтәантәи ироман ду “Аишьцәа Карамазоваа” (). Ари ашәҟәыҩҩы акыршықәсатәи ирҿиаратә усура еихызшьалоз ҩымҭан. “Аишьцәа Карамазоваа” аҟны иаарԥшу ахҭысқәа мҩаԥысуеит апровинциатә қалақь Скотопрогониевск аҟны. Аҩымҭа ахы ароман аперсонажцәа рахәҵас рхымҩаԥгашьа алнакаарц ихы иҭиҳәааит автор.
“Аишьцәа Карамазоваа” адәахьала уанахәаԥшуа ҭаацәаратә романушәа иҟоуп, аха ашәҟәыҩҩы Карамазоваа рҭаацәаратә хҭысқәа иҽрылаигӡаӡом, иҩымҭаҿы ицәыригоит асоциалтә, аполитикатә, афилософиатә, аетикатә проблемақәагьы. Ароман аҟны еиҭацәырҵуеит Достоевски иҩымҭақәа рзы закәан-ԥҟарак иаҩызоу аиҿагыларақәа, уи ирҿиамҭа иаҟазшьарбагоу аӷәӷәарақәеи аԥсыҽрақәеи. Автор Карамазоваа рҭаацәара ҿырԥшыгас иныҟаҵаны иааирԥшуеит ҭауади-аамысҭеи абуржуазиеи руаажәларра аилабаареи, уи адеградациеи рсахьақәа нарҭбааны.
Иааркьаҿӡаны иуҳәозар, ароман абаҩ абасала еиҿартәуп: иҭаҳмадахахьоу аҭауад Фиодор Карамазов иҭаацәараҿы иаалырҟьаны еизоит иҷкәынцәа: Дмитри, Иван, Алиоша. Урҭ реизара ҽыҵгас иамоуп раб икаҳԥратә хымҩаԥгашьа алацәажәара, аилыргара, ахәшьара аҭара. Фиодор даныҷкәынӡазгьы иԥсҭазаара уаҩҵас аамысҭашәала имҩаԥигомызт (ихшара рықәрақәа шмаҷыз иааныжьны дцан, урҭ имаҵуҩы аҭаҳмада иоуп изааӡаз), данажә зынӡа дпатудахеит. Уи иламысдара убри аҟынӡа инеиит, иҷкәын Дмитри бзиа иибо аԥҳәыс Грушенка инапаҿы лаагара иӡбыртә аҟара. Грушенка дынхоит Скотопрогоневск. Ари аԥҳәыс-ҿа ԥшӡа зны полиак панк лцәа ԥҽны дааныжьны дцеит, аха аԥҳәыс рыцҳа уеизгьы уи дааны хатә ԥҳәысс дигозар ҳәа дгәыӷуеит.
Дмитри Карамазов згәазыҳәарақәа ирхаргало уаҩуп, арыжәтә иачычоу, нас аҵҟьара, аҳәса рышьҭазаҩра, ҭаҷкәымла аисра бзиа избо, аха иара убри аамҭазы иаб дызлаеиԥшым, уи иразу, згәы ҭбаау, иаахтны згәы иҭоу зҳәо, аромантикатә ԥсабара змоу арԥысуп. Хылҵшьҭрала иқәнагаз амал азы акыраамҭа аимак рыман иаби иареи, аха реимак еиҳагьы аҽарыӷәӷәеит, Дмитри иаб Фиодор, иара бзиа иибо аԥҳәыс Грушенка джьаны, иҩныҟа днаганы, лара лзы иҵәахны имоу 3000 мааҭ аԥара ҳамҭас илыҭаны, дхихырц шиҭаху анеиликаалак ашьҭахь.
Уахык зны, Грушенка дахьцаз уаҩы изымдыруа дыбжьаӡит. Уи илхыбаауаз Дмитри Фиодор иҟны дыҟазар акәхап ҳәа гәҩарас иҟаиҵан, иаб иҟны днеины дижәлеит, аҭыӡшәа илихит, усшьуеит ҳәа диқәмақарит, аха Грушенка уаҟа дыҟамызт. Аҵыхәтәан Дмитри уи лхырхарҭа еиликааит, иаб инхарҭа иазааигәаз станциак аҟны иааны иҟаз Польшатәи апан дшааз ала адырра анлиҭа дизцазаарын. Убри Дмитри иаб ажәа имакны, усшьуеит ҳәа диқәмақарны, диԥырҵны данца аамҭазы, Фиодор аӡәы дишьызаап. Ҳәарас иаҭахузеи, Дмитри гәҩарас дҟарҵан, аухаҵәҟьа дҭаркит. Ашьҭахь ишеиликааз ала, ари ацәгьоура ҟаиҵеит Фиодор ицәыбзаԥа, Алеқсеи Смердиаков. (Уи ииҭахын Фиодор иҵәахны имаз 3000 мааҭ аԥара ампыҵахалара). Смердиаков ари ауаҩшьра шыҟаиҵаз аӡбахә Иван Карамазов иеиҳәеит, аха ахара уеизгьы Дмитри идрыԥхьаӡалеит, аусӡбара аныҟалашаз аламҭала Смердиаков иҽыкнаҳан иҽахьишьыз, Иван Карамазов ахеилага ииҳәаз аӡәгьы агәра ахьимгаз, иахьахамҵгылаз азы.
Дмитри ашьауӷа хьанҭа иқәырҵеит. Аха иара ихаразшәаҵәҟьа идикылт аӡбаҩцәа иқәырҵаз ашьауӷәа, избанзар ацәгьара данақәшәа ихы азцеит, еиликааит уаанӡа иара ишиаҭәамыз ала ибааԥсны ихы шымҩаԥигоз. Ҵабыргуп, уи иаб димшьит, аха иԥсҭазаара зегьы цәгьоурамзи, еисрала, қәԥарала, каҳԥрала иҭәымзи. Абарҭқәа рышьҭахь Дмитри иҽиԥсахит, ихдырра аҽеиҭанакуеит, ауаа рышҟа ақьырсиантә бзиабареи, арыцҳашьареи ааирԥшуа далагеит. Иуадаҩуп, ҳәарада, уи ихымҩаԥгашьа агәрагара.
Абасала, “Аишьцәа Карамазоваа” аҟынгьы иаарԥшуп ацәгьоуреи ахьырхәреи рыпроблема, араҟагьы ашьа каҭәоит, аха Раскольников идоуҳатә еиҭеира ацәгьаура аныҟаиҵалак ашьҭахь акәзар ианалыршахо, Дмитри иеиҭеира ҟалоит иҟаиҵар зылшоз, аха иҟаимҵаз ацәгьаура ашьҭахь.
Зынӡаск Дмитри диеиԥшымкәан даарԥшуп ароман аҟны, уи иашьеиҵбы Иван. Ари, иҩабџьаӡа иҟоу ахшыҩи, аскептицизми игәылыжжуа дыҟоуп. Уи ганкахьала Раскольников дизааигәоуп. Ивангьы иуадаҩу, аиҿагыларақәа рыла иҭәу арԥысуп, аҵара имоуп, дхәыцҩуп,
арелигиа даҿагылаҩуп, дрықәыӡбоит адунеиҿы аҳра зуа азалымдарақәа. Анцәа дқьиазар, дҳақуаҩызар, – дхәыцуеит Иван, – нас избан адунеи аҟны абри аҟара ацәгьауреи, агәымхареи зыҟоу, изгәаҟуазеи хара змаӡам ауаа, изгәаҟуазеи зыбыз ада зыхәлам асабицәаҵәҟьа? Ароман “Аишьцәа Карамазоваа” ахқәа руак аҟны Иван иашьа Алиоша ажәабжь гәыҭшьаагақәа изеиҭеиҳәоит.
Еинралк илашәарыца (амыҵуар) нхаҩ хәыҷык ахаҳә агәыдиҵан, ашьапы аирхьит. Ашьыжь ашацкыраз уи иҩызцәеи илашәарыцақәеи иманы шәарыцара ацара иҽаназыҟаиҵоз аамҭазы аинрал адҵа ҟаиҵеит аиакәым ҟазҵаз аҷкәын хәыҷы абра дааганы дҟьантазӡа, иан дшаалыхшаз еиԥш деилышәх ҳәа. Иеилырхыз ахәыҷы ахьҭа дакны, насгьы дшәаны дқьыџьқыџьуан. Уҩ ҳәа – иқәыҳәҳәеит уи. Ахәыҷы дыҩит, аинрал уи илақәа ишьҭеиҵаны, иан лыбла аҿаԥхьа деимыжәжәа дықәырҵеит.
– Иқәнагоузеи аинрал, иааигәыдҵаны ашьроу? – диазҵаауеит Иван иашьа.
– Иааигәыдҵаны ашьра!
Абас еиԥш иҟоу аҭак ҟаиҵозар Анцәахаҵаҩы Алиоша, изџьышьатәузеи, “Анцәа имчала” абри аҩыза ацәгьаршра аҳра ахьауа, хара змаӡам ауаа гәаҟ-ҵәаҟрас, ааӡабс иҟоу зегьы ахьырхырго, уашьҭан раԥхьаҟа “агармониа” ҟарҵарц, иахьыҟоу, “џьанаҭ” аҭалара азин роуран иахьыҟоу адунеи Иван дзанымшәозар.
– Исҭахӡам, ауаатәыҩса рыбзиабара аҟнытә исҭахӡам, ари аҩыза агармониа... нас убрахь аҭалага аблеҭгьы шьҭахьҟа исырхынҳәуеит, – иҳәеит Иван иаахҵәаны.
Абас еиԥш иҟоу зеиуахкы уҭаху ацәгьаурақәа, нас хара змам ршьакаҭәара ҟазҵо, асабицәа рылаӷырӡқәа казҭәо “агармониа”, “аџьанаҭ” иаҿагыло Иван, ҳҿаԥхьа даагылоит ааӡабхгара зқәырҵоз ауаатәыҩса дрыԥсҿыхыҩны, насгьы згәы ҭырхьахьа иҟоу гуманистны. Аха, ашьҭахь, уи абарҭқәа зынӡаск ирҿагыло алкаақәа ҟаиҵоит. Ари адунеи аҳақдареи, азалымдареи рыла ишьақәгылоуп, – дхәыцуеит Иван, – ус анакәха, ауаҩытәыҩса иарбанзаалак ауаҩышәатә уалқәа рыҟнытә ихы дақәиҭызаап, иара изы ауаҩ имчмырхара, нас ауаҩшьрагьы, “зегьы-зегь рзин имазаап”. Абасала ацәгьоура иаҿагылаз Иван, иара убри ацәгьоура ариашара, адгылара аҟынӡа днеиуеит.
Иван инигилисттә хшыҩзцарақәа Смердиаков ихаирҵан, “теориала” иаб ишьра еиҿикааит. Ари иаанаго, Иван ауаҩшьра азыҟаҵара апроцесс шымҩаԥысуаз идыруан, аха уи аиԥҟьаразы, уи аҟамларазы акгьы ҟаимҵеит ҳәа ауп.
Раскольников “итеориа” ахәҭа бааԥсқәа Свидригаилов инаигӡозҭгьы, Иван Карамазов имц теориа мораль змаӡам, ацәгьаршҩы,
еилабаахьоу ациник, ашәаргәында, нас ауаарашәа ҳаҭыр зқәызарц зҭаху аҵан иаҟара ихәыҷӡоу Смердиаков дахаҭарнакхоит. Уи ҵхыбжьон згәы зҽаным иаб дишьуеит. Ашьҭахь иҟаиҵаз ацәгьоура аӡбахә Иван иамхаиаҳәоит. Аха Смердиаков ламыс хәыҷык изцәырҵын, даргәамҵуа далаган, иҽишьуеит. Ивангьы “ирҿиаз атеориа” иахылҵыз атрагедиала ишҵаурамыз анидыр, ихы еилаԥсеит, дхагахеит. Алаԥшҵашәарақәа ирымҿхаркыз Иван даҩысҭааушәа ихы ибо далагоит. Уи аҩсҭаа (агызмал, аџьныш) игәанала ари адунеи аҟны иҟоуҵалакгьы ҟалоит, ауаҩы аморальтә ҭакԥхықәрақәа зегьы рҟынтәи ихы дақәиҭуп.
– Уара сара усхаҭарнакуп, – иаҩсҭаахә диацәажәоит Иван, – уара игәымхоу, еилагоу сара сыхшыҩзцарақәа ракәзаап ишьҭукааз. Абасала “Аишьцәа Карамазоваа” аҟынгьы Достоевски иҽазишәоит “иҵаҵӷәыдоу атеориа” алҵшәа бааԥсқәа шарҿио аарԥшра. Автор игәаанагарала, ацәгьаршра иаҿагыланы ақәԥара даҽа цәгьаршрак ашҟа ҳкылнагоит, анцәа мап ицәкра – ҳкылнагоит аҩсҭаа иахь. Иван Карамазов ииндивидуалист-анархисттә теориеи, абунтреи рҵаҵӷәыдара ашәҟәыҩҩы аԥхьаҩ иҿаԥхьа ицәыригоит ареволиуциеи, асоциализми, атеизми рҵаҵӷәыдара иаршаҳаҭганы. Ари иаанарԥшуеит, ҳәарас иаҭахузеи, ашәҟәыҩҩы идунеихәаԥшышьа иамаз
реақциатә тенденциақәак.
Ихәыцуаз, ибунтуаз атеист Иван диҿаргылоуп иара иашьа еиҵбы
Алиоша. Ари даара иқьиоу, иҳәатәхаҵаҩу (иҭеслыму) анцәа бзиа дызбо, абер Зосим инапхгарала аныхабааҿы изызҳауа арԥысуп. Алиоша, автор дааирԥшыр иҭахын иҵауроу фырхаҵаны, адоуҳатә цқьара, хәыҷҵас ақьиара дашьананы. Достоевски игәы иҭан “Аишьцәа Карамазоваа” даҽа хәҭақәакгьы ациҵарц, уаҟа хадара зуа фырхаҵаны дҟалар акәын Алиоша Карамазов, аха ашәҟәыҩҩы ари игәҭакы изынамыгӡеит, 1881 шықәса ажьырныҳәамза 28 рзы иԥсҭазаара далҵит.
Ф. М. Достоевски Аԥсны бзиа ирбо, еицырдыруа шәҟәыҩҩуп.
Урыстәылан аҳратәра аԥыхра, ари атәылаҿы акапитализм аҿиара иацхрааит. Афабрикақәеи азауадқәеи рхыԥхьаӡара иазҳауа иалагеит. Аусуцәа рыкласс хыԥхьаӡаралагьы социалтә хдырралагьы иӷәӷәахо иалагеит. Амала, егьа убас иҟазаргьы, убасҟантәи аамҭазы макьана иӷәӷәан афеодализм ацәынха-мынхақәа. Ҭауади-аамысҭеи макьаназы аҳра зуаз клаассын, ажәытә еиԥш атәыла напхгара азнауан амонархисттә еиҳабыра. Ажәакала иуҳәозар, 60-тәи ашықәсқәа раан имҩаԥгаз Аҳәынҭқарратә реформақәа аԥсҭазаара иқәнаргылоз азҵаара хадақәа рзымыӡбеит, иӡбамыз апроблемақәа зегьы ирыцкын миллион рацәала зхыԥхьаӡара ыҟаз анхаҩыжәлар рызҵаара қәнагала иахьыӡбамыз.
Абарҭқәа зегьы иҳәаақәырҵеит анародникцәа рцәырҵра. Ари ацәырҵра аханатәгьы ахырхарҭақәа, агәыԥқәа, аиҿкаақәа рацәаны иаман. Убарҭ иреиуан Лавров, Бакунин, Ткачиов уҳәа убас аӡәырҩы еиҿыркааз агәыԥқәа. Аха анародникцәа реиҳараҩӡак 70-тәи ашықәсқәа раан иқәгылеит (ицәырҵит) Чернышевскии даҽа револиуционер-демократцәақәаки ридеиақәа ирыдгылаҩцәаны, ирхылҵшьҭраны, ажәлар (еиҳарак анхацәа) ринтересқәа ирыхьчаҩцәаны. 60-тәи ашықәсқәа ирхылҵыз аразночинеццәа (еиуеиԥшым ачынқәа змаз, еиуеиԥшым асоциалтә ҭагылазаашьа змаз аусуцәа) реиԥш, урҭ анхаҩытә револиуциа аҟаҵарала ирҭахын (рҽазыршәон) афеодал-хатәымчратә шьақәгылашьа ацҟьара, иара убриала асоциализм ашьақәыргылара. Урҭ зҿынҵәаауаз асоциализмгьы утопиатәын, избанзар анародникцәа зықәгәыӷуаз, гәыӷырҭас ирымаз аурыс уаԥшьына () акәын, дара ргәанала аурыс нхаҩы ԥсабарала дсоциалиступ.
Анародникцәа иашан акапитализм аизҳазыӷьара иацыз, ауаҩытәыҩса инапала ауаҩытәыҩса аеқсплуатациеи, ицәымӷушьаша аморальдареи аназгәарҭоз, аха иҩашьон, агха рыман Амраҭашәара Европа аҟнытәи атәылақәа рыҟны аиԥш ибуржуазиатәу амҩала акәымкәа, Урыстәыла асоциализм ашҟа “ауаԥшьына” () шьақәгылашьа амҩала ицароуп анырҳәоз. Анародникцәа, ирзазԥхьагәамҭеит Урыстәылан акапитализм аҿиара апроцесс аӡәгьы игәазыҳәарақәа ишырзаанымкылоз, акапитализм ахаҭа ишарҿиаз иара ықәызгаша, изжыша амч – апролетариат, ззинқәа анапаҿы раагарзы, зинтересқәа рыхьчаразы иқәԥаша, иреволиуциатәу акласс. XIX ашәышықәса 70-тәи ашықәсқәа рылагамҭа инаркны, анародникцәа “ажәлар рахь аныҟәара” иалагеит, ареволиуциатә, нас асоциалисттә идеиақәа рыладырҵәон ақыҭауаа, аха урҭ анхаҩыжәлар рыԥсҭазаашьеи рҭахрақәеи цқьа ирзеилкаауамызт, убри аҟнытә рҽазышәарақәа лҵшәа дукгьы рымамызт, ари аҩыза аҭагылазаашьа урҭ рахь аӡәырҩы ргәы канажьит, шьоукы рсоциалтә гәҭакқәа рынагӡаразы ииашамыз аиндивидуалтә терор амҩа ианылеит. Заа зыӡбахә азгәаҳҭаз М. Бакунин итәы ҳҳәозар, уи аханатәгьы асоциалтә проблемақәа аиндивидуалтә терор амҩала рыӡбара акәын дзыдгылаҩыз.
Анародникцәа 1881 шықәса хәажәкыра мза (март) акы азы Урыстәыла аимператор Алықсандр II дыршьит, аха ари ахҭыс иҽеиз лҵшәа амоуит, аҭагылазаашьа еиҳагьы иаруадаҩит (еицәанатәит). Атәыла аҳәынҭқар ишьра аҭакс, уи ихаҭыԥан иқәгылаз аҳәынҭқар ҿыц – Алеқсандр ахԥатәи, атәыла ареақциатә мчқәеи арепресиа бааԥсқәа ҟарҵо иалагеит. Абри аамҭа инаркны анародникра хәыҷыхәыҷла еилыбго, адегредациа ахьуа иалагеит, нас аҵыхәтәаны илиберал-кулактә партиан иҟалеит. Ари аҩыза аҭагылазаашьа ауаажәларра ргәы канажьит. Урыстәылан инарҭбааны уаҩы илаԥш иҵашәо иалагеит атәылаҿы иҟоу асоциалтә шьақәгылашьа анышәаратә гәазыҳәара, алиберализм, ҵак дук змам акультуратә ус ссақәа ралыршара азырхара агәалаҟарақәа.
XIX ашәышықәса 80-тәи ашықәсқәа раан ареақциа еиқәаҵәа аҳра ауан, убри азыҳәан ауп ари аамҭа “аамҭадара аепоха” ҳәа изашьҭаз, абас шакәызгьы 80-тәи ашықәсқәа раан ишьақәгылеит, егьыӷәӷәахеит апролетартә ҵысра, апролетарцәа рықәгыларақәа. 1883 шықәсазы Г. Плеханов инапхгарала иаԥҵан “Аџьа ахақәиҭтәра агәыԥ” (), марксизм Урыстәылан аларҵәара напы аркын, атәылаҿы ауаажәларратә хшыҩзцара аизҳазыӷьара агыдра уаҩы ишимбацыз ала аҽыҳаранакит.
Зыӡбахә ҳамоу аамҭазы иҟазшьарбагоуп В. И. Ленин иажәақәа. Уи иҳәон: “Урыстәылан иҟамлацызт аепоха убриазы: “ахшыҩҵаки ахшыҩи раамҭа ааит” уҳәартә, Алеқсандр III иепоха аан ишыҟаз еиԥш... хаҭала абри аепоха аан зегь реиҳа ҽышәала аус ауан Урыстәылатәи ареволиуциатә хшыҩ, избанзар уи иаԥнаҵеит асоциал-демократиатә дунеихәаԥшышьа ашьагәыҭқәа”.
Ишдыру еиԥш, асоциал-демократиатә, Амарксист-Ленинтә ҵысра еизҳазыӷьон, аҽарӷәӷәон анародникцәа ирҿагыланы ақәԥараҿы, абри аус аҟны ароль ӷәӷәа нарыгӡеит В. И. Ленин иусумҭақәа: “Изакәызеи “ажәлар рҩызцәа”, насгьы ишԥаеибашьуеи урҭ асоциал демократцәа ирҿагыланы”? иара убас “Анародникра аекономикатә ҵакы, нас уи акритика ихаҵкы Струве ишәҟәаҿы”.
Абарҭ зыӡбахә ҳҳәаз аусумҭақәа рыҟны В. И. Ленин уаҩы агәра игартә ишьақәирӷәӷәеит, XIX ашәышықәса 90-тәи ашықәсқәа раан анародникцәа ареволиуциатә қәԥара мап шацәыркыз, насгьы акулакцәа иридеологцәаны ишыҟалаз.
1895 шықәсазы Петербург ақалақь аҟны В. И. Ленин еиҿикааит “Аусуцәа рыкласс ахақәиҭтәразы ақәԥаратә еидгыла” зыхьӡыз иҿыцу ареволиуциатә партиатә организациа раԥхьаӡатәи аҿырԥштәы. Абри аамҭазы ахақәиҭратә қәԥара аренахь ицәырҵуан Урыстәылатәи апролетариат. Урыстәыла ҟалон жәларбжьаратәи ареволиуциатә ҵысра иацентрны.
Абарҭ асоциал-политикатә фақторқәа иҳәаақәырҵон зыӡбахә ҳамоу аамҭазтәи алитературатә ԥсҭазаара, уи аҟазшьеи ахырхарҭақәеи.
Абри аамҭазы рырҿиамҭатә усура нарыгӡон И. Тургенев, А. Островски, Ф. Достоевски, Л. Толстои, Н. Некрасов, М. Салтыков-Шьчедрин реиԥш иҟаз исахьарку ажәа азҟазацәа дуӡӡақәа аӡәырҩы. 70–80-тәи ашықәсқәа раан алитературатә аренахь ицәырҵуеит анародник шәҟәыҩҩцәа, иара убас А. Чехов, В. Гаршин, Д. Мамин-Сибириак уҳәа аӡәырҩы.
70–00-тәи ашықәсқәа раантәи аурыс критикцәеи, апублицистцәеи, апрозаикцәеи, апоетцәеи, нас адраматургцәеи аӡәырҩы анародникцәа рҵысреи, урҭ ридеологиеи ирымадан. Урҭ арҿиаҩцәа хаҭа-хаҭала иааидкыланы урыхәаԥшуазар, политикала, естетикатә дунеихәаԥшышьала, баҩхатәрала, нас ҵара-дыррала еиуеиԥшымызт, аха ирыман еидызкылоз, ирзеиԥшыз ҷыдарақәакгьы. Анародник шәҟәыҩҩцәа анхацәа ирызгәыкны, гәцаракрыла, рыбзазашьеи, рҵас-рқьабзқәеи, иашарала иаадырԥшуан реиҟарамра, рсоциалтә дифференциациа, аха абарҭқәа инарываргыланы арҿиаҩцәа ахшыҩрҵарахь, адидақтикахь иианагон, ирҭахын акапиталисттә мҩа хырхарҭас иалызхыз аԥсҭазаара аҵабырг, лҵшәа змам қадақьрыла аанкылара. Иазгәаҭатәуп иара убас, анародник шәҟәыҩҩцәа рсахьаркыратә рҿиамҭақәа аԥсҭазааратә ҵабырг иашаны ишырныԥшуаз, урҭ рсахьаркыратә ԥҵамҭақәа бжеиҳан дара авторцәа рнародниктә теориақәа ишырцәыхараз, ма зынӡак ишырҿагылоз. Ари аҭагылазаашьа анародник шәҟәыҩҩцәа рырҿиамҭақәа аԥсынҵры рнаҭон, иԥсхаҵагоу ареалисттә ҟазара апринципқәа ирыманадон.
Анародникцәа рыҟнытә иҟан апоезиа амаҵа зуазгьы. Ажәеинраалақәа рыҩуан Н. Марозов, П. Лавров, В. Фигнер уҳәа убас аӡәырҩы. Ҵабыргуп, урҭ профессионалтә (занааҭтә) поетцәамызт, аха иҟәнумшьартә еиԥш иҟоу рхатәы хәҭаа аларҵеит аурыс револиуциатә поезиа аҿиара.
Ҷыдала иалкааны ирыхцәажәатәуп дара ианраамҭаз адоуҳатә
роль ду назыгӡаз анародниктә публицистикеи, акритикеи. Арҭ ажанрқәа лассы-лассы рхы иадырхәон: Н. Михаиловски, А. Скабичевски, П. Ткачов уҳәа убас аӡәырҩы. Анародник белетристика аҟнытә аԥхьаҩцәа ирылаҵәаны иҟан Николаи Петропавловски (уи ԥсевдонимс иман С. Каронин) иеилкаанҵақәа (“Ҵаҟантәи хыхь” уҳәа убас егьырҭгьы), Сергеи Кравчински (хьыӡшьарас иман – ) иагитациатә жәабжьқәа, илакәқәа, ироман “Андреи Кожухов”, иеилкаанҵақәа реизга “Адашьмаҵатә Урыстәыла” (), иара убас Николаи Златовратски ироман “Аҵаҵӷәқәа” () уҳәа убас егьырҭгьы.
Глеб Успенски аурыс револиуциа-демократиатә литература ахаҭарнакцәа хатәрақәа дыруаӡәкын, инарҵаулан ихәыцуаз уаҩын, абаҩхатәра змаз шәҟәыҩҩ реалистын, иара ианиаамҭаз даара ихырҳагаз анырра аиҭеит аурыс револиуциатә ҵысра аизҳазыӷьара апроцесс, дпублицист хатәран.
Глеб Иван-иԥа Успенски диит жьҭаарамза (октиабр) 13 . 1843 шықәсазы, Тула ақалақь аҟны. Иԥсҭазаара далҵит хәажәкыра мза 24 (мшаԥымза (апрель) 5, 1902 шықәсазы Петербург. Г. И. Успенски диит ачынуаҩы иҭаацәараҿы (аҳәынҭқарратә малқәа рпалата амаӡаныҟәгаҩс дыҟан), ақыҭатә дикәан иԥа иҩны. Успенски данхәыҷыз, иҭынчыз, гәык-ԥсыкала изыҟаз ауаа рыҩнуҵҟа изҳауан. Ианду алакәқәа дизрыԥхьон, ашәҟәқәа ирныз асахьақәа рыла ажәабжьқәа изеиҭалҳәон. Анхацәа рыбзазара здыруаз иабду, иара Лев Николаи-иԥа Толстои дуӡӡа ҟасарыла дыззыӡырҩуаз ҭаҳмадан. Иан лганахьтәи иуацәа аҟазареи алитературеи бзиа избоз уаан. Уамак идумыз иаб ибиблиотекаҿтәи ашәҟәқәа рылоуп раԥхьаӡа ашәҟәыԥхьара агәыбылра шикыз. Успенски ҷыдала бзиа ибон Пушкин илакәқәа, гәахәарыла урҭ иҳәон ҿырҳәала, дрыԥхьон Карамзин иҩымҭақәа, ибзианы идыруан Лермонтов иажәеинраалақәа. Иԥшқарахыз, игәыбылҩыз ари аҷкәын хәыҷы зегьы бзиа дырбон, иизааигәаз Глебушка ҳәа ишьҭан. 1853 шықәсазы уи Тулатәи агимназиа дҭалеит, уаҟа ибзиаӡаны, алҵшәа ҟаимаҭәқа иманы аҵара иҵон аԥшьбатәи акласс аҟны днеиаанӡа. Анаҩсан иаб Черниговтәи аҳәынҭқарратә малқәа рпалатахь амаҵуразы даниаргагьы уахь дымцар амуит. Глеб дзышьцыламыз аҭыԥаҿтәи аҭагылазаашьа бааԥсны инырит: лассы-ласс дычмазаҩхо, аҵара ԥахьа аасҭа еицәаны иҵо,
аҵәуара хҭеикуа далагеит. Ақәҿиарақәа ахьааирԥшуаз аурыс литература аҵараҿы мацара акәын. Агимназиа аҿтәи иҵара аҵыхәтәантәи ашықәс азы ауп алитературатә ҩымҭақәа раԥҵараҿы раԥхьаӡа акәны ихы ԥишәо даналага. Алитературатә рҿиара ашҟа имаз агәаҳәара имаирҽхәон усҟантәи аамҭазы ажурнал “Современник” адаҟьақәа рыҟны зҩымҭақәа зкьыԥхьуаз, иара иаҵкыс иеиҳабыз иаб иашьа иԥа Н. В. Успенски. Г. Успенски раԥхьатәи ибелетристикатә нҵамҭақәа ҳара 6ҟынӡа изымааӡеит, аха алитератураҭҵааҩцәа ргәаанагарала урҭ ақалақь аҿтәи ачынуаа рыԥсҭазаара автор инаҭоз ацәалашәарақәа рныԥшуан.
1861 шықәсазы Глеб агимназиаҿтәи иҵара хыркәшаны, Петербургтәи Ауниверситет аиуристтә факультет дҭалеит, аха иара убри ашықәсан “астудентцәа руалуашара” иахҟьаны Ауниверситет адыркит. Г. Успенски иҵара иациҵарц иҭахын Москватәи Ауниверситет аҟны, аха иӷарра иахҟьаны ари ихықәкгьы изынамыгӡеит. Уи Москватәи ауниверситет аҟны шықәсык аҟара аҵара иҵон уеизгьы, аха аҵара ахә ахьизымшәаз азы ауниверситет дҭырцеит. 1862 шықәсазы иаб дычмазаҩхан, ҩышықәса рышьҭахь иԥсҭазаара далҵит. Зхыԥхьаӡара маҷмыз аҭаацәара (иаҳәшьцәа ԥшҩыки, иашьцәа хҩыки) рныҟәгара Глеб ихәда иқәлеит. Уи агазеҭ  аредақциаҿы корреқторс аусура далагар акәхеит.
1862 шықәсазы напы аиркуеит алитературатә рҿиаратә усура. Раԥхьаӡатәи иажәабжьқәа ркьыԥхьуеит ажурнал  (“Ахәаԥшҩы”) (“Идиллиа”), иара убас Л. Н. Толстои ижурнал “Иаснаиа Полиана” (“Михалыч”) рдаҟьақәа рыҟны. Г. Успенски Петербург даннеиҵәҟьа ибла иабеит Чернышевски иқәырҵаз “ауаажәларратә шьауӷа”.
1862–1866 шықәсқәа раан иаԥиҵаз Глеб иажәабжьқәеи иеилкаанҵақәеи иаадырԥшуан адашьмаҵаҿтәи ауаа, арыжәтә жәра иаҿу агәаҟцәа, ачынуаа рыԥсҭазаара. Иара ишәҟәҩышьа, иажәабжьҳәашьа аилкаанҵатә форма ианыԥшуан Н. В. Успенски ирҿиаратә нырра, ари гәаҭаны дадгылеит Н. Чернышевски  (“Аиҭакрақәа ирылагамҭазар?”) ҳәа хыс изиҭаз истатиаҿы.
Аурыс литератураҿы ажәлар раарԥшразы акрызҵазкуа, насгьы ихырҳагоу аиҭакра иаформулан иҟаиҵеит Чернышевски “имырԥшӡакәан аиаша” аарԥшра. Ари аформула Глеб Успенски изы, иара убас А. И. Левитови, И. А. Кушьчевскии, Ф. М. Решетникови, М. А. Воронови даҽа литераторцәақәаки рзы иҟалеит ипринциптәу литературатә позицианы. Успенски ирҿиамҭа адемократиатә хырхарҭа ацхыраареи адгылареи аиуит зны ажурнал “Русское слово” (“Аурыс ажәа”) аҟны, нас ажурнал “Современник” аҟны. 1865 шықәсазы “Современник” аредақтор Н. А. Некрасови Глеб Успенскии еибадырит. Ари афақт ашәҟәыҩҩы ҿа илахьынҵазы ихырҳагахеит. 1866 шықәсазы “Современник” ианылеит Г. Успенски аԥхьаҩцәа рмасса ҭбаақәа дыдзырдырыз аилкаанҵақәа рцикл  (“Растериаев имҩа аҵас-қьабзқәа”). Ашьҭахь ажурнал ахьадыркыз аҟнытә, икьыԥхьымкәа иаанхаз аилкаанҵа ахәҭақәа 1867 шықәсазы иркьыԥхьуан ажурнал  аҟны  (“Апровинциатә ҵас-қьабзқәа рзы аилкаанҵақәа”) рыҟны инарҵауланы реалист ҵасла иаарԥшуп анхаҩытә реформа ашьҭахь ажәлар зқәыргәыӷыз ахақәиҭреи, ауаажәларра аиҭакреи рцынхәрас иахьабалак аҳра зуаз аӷарреи аимҵәареи. “Растериаевтәи ауаа” (ачынуаа, амешьчанцәа, агарнизонтә салдаҭцәа, анаптәрақәа занааҭс измоу ажәлар...) арыжәтә аҽаршьрақәеи, аисрақәеи ирхаргалан иҟоуп. Алкоголь амчра иахылҵит амамзара, абаҩданра, ихырҳагоу ҵакык змам аԥсҭазаара. “Растериаевтәи аҵас-қьабзқәа”, “растериаевтәи аиаша”, “растериаевшьчина” – арҭ автор иҟаиҵо зеиԥштәрақәоуп, урҭ асоциалтә критика ӷәӷәа рныԥшуеит. “Растериаевтәи аԥсҭазаара” алкоголь иамҭахәхаз, иаԥсаҭатәхаз рымацара ракәмызт иадыруаз, уи иарҿион аамҭа иахшоз “ауаа ҟәыӷақәагьы”, урҭ ирылшон убри амчрагьы ырманшәаланы дара ирыхәартә аҟаҵара. Убас еиԥш иҟоу уаҩуп Прохор Порфир-иԥа аполициатә чынуаҩ ԥхьатәа иԥаԥса, анаптәҩы иԥсҭазаара мҽыӷ, иԥсҭазаара бааԥс ашкола иахысыз. Уи дқәыԥшуп, акры злоу аӡәы иоуп. Раԥхьатәи “ишьаҿа” иара еихигеит иаб данԥсы ашьҭахь, иԥсыз имал ампыҵахаларала. Прохор Порфирич аусуҩ-наптәыҩцәеи азауад знапаҿы иҟоуи рыбжьара цҳаражәҳәара зуа уаҩуп. Уи хықәкы заҵәыкны имоу абеиахара ауп, насгьы убри игәҭакы анагӡаразы гәымхарас иҟоу зегьы ихы иаҭәеишьоит: анапҟазацәа жьаны рџьабааԥса ампыҵахалара, ацәгьацәыԥхамшьара, амҵақьақьара. Ари акапитализм аизҳазыӷьара иарҿиаз мҵарсҩуп, “тиран хәыҷуп”, ихаҭа асоциалтә еилазаара лаҟәқәа ирылҵыз аӡәы иоуп, аха дызлыҵыз рыхәда дықәтәаны ҵарбелҵас ршьа ижәуеит.
Ажәытә провинциатә Урыстәылазы итиптәу хаҿсахьоуп “Аҳақьым Хрипушкин”. Амедицинаҿ уи акгьы издыруам, аха лаҭин ажәақәак иҵан, иааикәыршаны инхо ауаа рымдырра ихы иархәаны, ламысдарыла ижьоит, ирымоу ахәыҷы рымпыҵикәкәаауеит ипациентцәа.
Ачынуаҩы Толоконников итәы ҳҳәозар, уи ихаҿрала Успенски ҳҿаԥхьа дцәыригоит зхаҭараҿы ԥсабарала атәи атирани рыԥсихологиа еилаӡҩаны измоу ауаҩы. Толоконников рыцҳашьара злам деспотуп, уи агәахәара инаҭоит даҽаӡәы ихьҳәара, иргәаҟ-ҵәаҟра, иатәамбара. Уи исадисттә ҟазшьала лыԥсҭазаара шҳамиркуеит иԥҳәыс рыцҳа.
“Растериаевтәи аҵас-қьабзқәа” зыхьӡу аҩымҭаҿы иҿаԥҽуп иара убас ачынуаҩ, ауаҷар, аусаԥшьгаҩ, аобиватель, азауад-ҟазарҭақәа рнапхгаҩцәа реқсплуататортә ԥсабара, рыбнеикра. Уаҩ игәы ҭнашьаартә иҟоуп азауад-ҟазарҭақәа анапхгаҩы аусуцәа руалафахәы ахьриҭо асцена. Жә-шықәса зхыҵуа ахәыҷы ҩ-ҟәрышьк иоурц азы азауад зтәу аԥшәма ишьапсыргәыҵа даҵаиоит.
Г. Успенски аџьажәлар ршьа зжәуа аҵарбелқәа сатиратә шәыгала рсахьа ҭихуазар, аусуцәеи анаптәыҩцәеи рыӡбахә иҳәоит згәыкра дула, рҭагылазаашьа хьанҭа ихы-игәы иалырсны, амала дақәыӡбоит урҭ рҽырҭеслымра.
Изхарада Растериаеваа рыԥсҭазаара абас иахьгәыԥҵәагоу, иахьԥшшәыдоу? Зегь раԥхьаӡа уи рхароуп амчра знапаҿы иҟоу, “аиҳабацәа”, урҭ рлахьынҵа зыӡбо, аха ахара рыдуп дара аусуцәагьы, анапҟазацәагьы, избанзар урҭ жәаҳәарада рлахьынҵадара ианышәеит, аҭагылазаашьа хьанҭақәа ирыхҟьаны рхы аҳаҭырбара рцәыӡит.
Уаҩы игәы канажьыртә иҟоуп Растериаев имҩа азеиԥш сахьа: аҩганкгьы рыҟны еивҵарԥыхаа еивагылоуп зыжәҩахырқәа кыдыжәжәа иҟоу ақәацә-мацәқәа, зыԥс аарла иҭарҟьышәу, гәаҟ-ҵәаҟрыла иҭәу аԥсҭазаара, уи аԥшшәыдареи аҭынчреи зны-зынла еиланагоит анапҟазацәа-ҩыжәыҩцәа реицәҳарақәеи, агәылацәа реисрақәеи.
Иҟоума Растериаевшьчина аҟнытә лҵышьа мҩак? Усҟан ари азҵаара аҭак аҟаҵара ицәуадаҩын автор.
1866 шықәсазы “Современник” анадыркы Успенски иҭагылазаашьа даараӡа ибааԥсхеит. Некрасов алитературатә фонд анапхгара дрыҳәеит уи џьара цхыраарак ирҭарц азы. Н. Некрасови, М. Е. Салтыков-Шьчедрини, Г. Е. Елисееви аредақциа ззыруаз ажурнал  ашҟа 1868 шықәсазы аусуразы даннарыԥхьа нахыс ауп. Г. Успенски зегь рыла дҭышәынтәаланы даныҟала. Иара убасҟан ауп 60–70-тәи ашықәсқәа раантәи аурыс ԥсҭазаара нарҵауланы уи ирҿиамҭа иананыԥшыз.
(“Аԥсадгьылаҿтәи анҵамҭақәа”) адаҟьақәа рыҟны Г. Успенски раԥхьаӡа акәны 1968 шықәсазы икьыԥхьит аилкаанҵа “Будка” (“Ақәацә”). Ашәҟәыҩҩы иаамҭазтәи аԥхьаҩцәа аилкаанҵа асимволтә ҵакы арҭеит. Ақәацә ахылаԥшҩы Мымрецов ихьӡ усҟантәи ахьчаратә система зегьы иахаҿсахьаны, иасимволны иҟалеит.
(“Аӷархара”) зыхьӡу аилкаанҵақәа рцикл аԥҵан 1869– 1871 шықәсқәа раан. Араҟа иаарԥшуп уаанӡа аҵарҭыша згоз анцәа ишиҳәара иҟаз, уажәы аамҭа ҿыц рҽанырзақәмыршәа иӷархаз, еимҵәахаз ачынуаа Птицинааи Черемухинааи рлахьынҵа. “Аӷархара” аҟны Г. Усепенски ирҵаулеит, ҿыцымҭала иааирԥшуеит “Растериаевтәи” асоциалтә проблематика. “Аӷархара” инҭкааҵәҟьан иуҳәозар “Растериаев имҩа” ахаҭоуп, аха уи аҿыц ԥсҭазааратә ҭагылазаашьаҿоуп иахьаарԥшу. Ахҭыс мҩаԥысуеит дырҩегьых ааглыхратә провинциатә қалақь аҟны (иаҳа ииашаҵәҟьаны иаҳҳәозар Тулатәи ицәалашәарақәа ааирԥшуеит автор), аҩымҭа аперсонажцәагьы растериаеваа излареиԥшу рацәоуп, аха урҭ рхаҭарақәа рыҟны уажәы акласстә хдырра, азалымдара аҿагылартә цәанырра ҿыхоит. Араҟа ҳара иаабо ауаа иҭеслыму, апасивра аазырԥшуа мчымхақәаӡам, ақтивра злоу, ихәыцуа усуцәоуп, убри азыҳәан ауп авторгьы гәыблыла урҭ рсахьа зҭихуа.
Аҩымҭа дафырхаҵа хадоуп Михаил Иван-иԥа, иҟәыӷоу, агәеилгара змоу аусуҩы, аԥсҭазаара акырынтә иԥнашәахьоу ауаҩы. Уи игәы ԥыжәжәо дахцәажәоит асоциалтә залымдара, дрықәӡбоит афабрикатцәеи ачынуааи, аусуцәа рыҩнуҵҟа агитациатә усура мҩаԥигоит. Михаил Иван-иԥа апротест ҟазҵо пролетаруп, уи азауад аҟны аусура далырцеит (даҟәырхит), “дахьҳәатәхамҵаз азы, рабрагьра рыцәгьара дахьаҿагылоз азы.” Акартоӷатә усура уи игәабзиара ҵнашәааит, аха доуҳала дазымшьаҽит.
Уи ибзианы еиликаауеит аматериалтә беиарақәа раԥҵараҿы аусуҩ инаигӡо ароль ду, даҿагылеит асоциалтә залымдара, аха цқьа изеилкаауам, издырам убри асоциалтә залымдара қәхышьас, ԥырхшьас иамоу амҩа, ус гәыԥскьарыла дхәыцуеит хараӡа џьара иҟамкәа ҟаларым анасыԥ зцу, зхы иақәиҭу аԥсҭазаара ҳәа. Михаил Иван-иԥа дцоит Петербургҟа, анкьатәи ирҵаҩы, ацәгьаршреи азалымдареи ирҿагыланы ақәԥаҩы Мақсим Петра-иԥа диниарц. Аха уи игәыӷра еижьагахеит, Мақсим Петра-иԥа димбеит (дизымԥшааит), Петербург дзыниаз, ахақәиҭразы цәажәарыла дхызхыз Уасил Черемухин иакәзар ибаҩдану, бадақь асҩык иакәхеит. Черемухин “имцхәу ауаҩы” дитипны дааԥшит аамҭа ҿыц аҭагылазаашьаҿы, уи инкыдыгәгәала, игәароу, арыжәтә жәра хҭакны измоу интеллигентуп, иӷәӷәоу ахықәкгьы имам, имам ақәԥара азы амчрагьы. Автор иаҳирбом наҟ-наҟ Михаил Иван-иԥа илахьынҵа зеиԥшрахо. Уи изку ажәабжь ҿахҵәоит иҭагылазаашьаҿы иара ихаҭа ахәыцра данаҿу аамҭазы.
“Аӷархара” () аҟны иаарԥшуп апролетариати анхацәеи рыҩнуҵҟа “ахшыҩ аҿыхра”. Абри аганахь ала аинтерес иҵоуп Иван-иԥа Николаи-иԥа – даара “иҟәыӷоу амужик” (“анхаҩы”), уи заманалаҵәҟьа ибоит ареформа ашьҭахь анхацәа рҭагылазаашьа зынӡаск ишеиӷьымхаз, иҭахуп ажәлар рус ахьырӡбо дақәшәарц, нас убраҟа анхацәа ринтересқәа ихьчарц, аха ихықәкы изынагӡом.
Ари аҩымҭаҿы дцәыргоуп уаҩы гәыблыла идикылаша аперсонаж. уи ақыҭа ӡӷаб, Надиа Черемухина лоуп, лгәы ацԥыҳәо аҵара даҿуп, ауаажәларразы хацәнымырха аусуреи, ақәԥареи лгәы азыҳәоит,
аха уи лхықәкы анагӡареи анамыгӡареи рзы автор акгьы иҳәом, избанзар иара ихаҭагьы цқьа ихаҿы иааганы имамызт, ԥхьаҟатәи аԥеиԥш лаша алыршаразы иаҭахыз ақәԥара амҩақәа зеиԥшраз.
Г. Успенски идунеихәаԥшышьеи ирҿиамҭеи рзы аҵак ду аман аҳәаанырцәтәи аԥсҭазаара лабҿаба агәылаԥшра. 1872 шықәсазы ашәҟәыҩҩы раԥхьаӡа акәны Амраҭашәарахьтәи Европаҟа дцеит, насгьы уаҟатәи ицәалашәарақәеи игәҭахәыцрақәеи дрыхцәажәеит исалам шәҟәқәеи,  (“Аамҭа ҿыцқәеи, ахӡыӡара ҿыцқәеи”) ҳәа хыс изиҭаз иеилкаанҵақәа рцикли рҟны. Францызтәыла аҳҭнықалақь аҟны уи днеиит Парижтәи акоммуна анаҵаха ашьҭахь, ибеит мызқәак раԥхьа акоммунарцәа ахьықәԥоз аҭыԥқәа.
“Абар, аа абри аҭыԥаҿы – иҩуан Г. Успенски иԥҳәыс лахь, – Версальаа иҳаҩсыз ашықәс лаҵарамза (маи) 21 азы иршьит 450-ҩык акоммунарцәа, ашҭа зегьы шьала икәабан. Ашьа убриаҟара ахаҳә иадшәылеит, даара рҽазҵәылхны ишыдрыцқьозгьы ишадшәылац иадшәыланы ишыҟоу уаҩы ибарҭоуп. Сара абри ашҭаҿ сааҭк аҵкыс инеиҳаны сгылан, сеилагзшәа, сдысны сыҟан абысҟатәи уаа ахьҭахаз аҭыԥ сшьапқәа адҷаблазшәа сгылан”.
Г. Успенски акоммунарцәа русқәа ахьеилдыргоз, иаартыз аусӡбаратә процессқәа дрылатәан. “Да, шәрыхәаԥши абарҭ астол ҟаԥшь иадтәалоу ауаа – иҩуан уи “Аламыс чмазаҩ” () зыхьӡу иеилкаанҵаҿы, – ...Арҭ, иҟалап зеиԥш ауаҩы Берлингьы изымԥшаауа, ухәырны узшьуа амаҭқәа ирколеқциазар (излеилкаау ала амилитаристтә Германтәыла Францызтәылантәи абуржуазиа ирыцхрааит Акоммуна аԥыххаараҿы).
Абраҟа иазгәаҭазар сҭахуп ҳазлацәажәо апериод аан шакәу Глеб Успенски аҭаацәара даналалаз.
1870 шықәсазы уи хатә ԥҳәысс дигеит А. В. Бараева. (1877 шықәсазы уи еиҭалгаз Л. Кладель ишәҟәы “Жәлар рыԥсҭазаарахьтә иаагоу аилкаанҵақәеи ажәабжьқәеи” ҭыҵит. Аԥхьажәа иҩит И. С. Тургенев). Амемуаристцәа излашьақәдырӷәӷәо ала Глеб Успенски иқәнагаз аԥҳәыс бзиа дигеит, аха мазарала уи иԥсҭазаара цқьа ишеиқәыршәамыз иаанхеит.
1876 шықәсазы Г. Успенски Амраҭашәара Европаҟа деиҭацеит акыраамҭа дынхартә еиԥш иҽазыҟаҵаны. Ари иныҟәара аан еиҳараӡак Париж акәын дахьыҟаз, аха даҭааит Лондонгьы. Араҟа уи иџьеишьон иԥылоз асоциалтә контрастқәа. Амраҭашәара Европаҿтәи аԥсҭазаара
аҵабырг ацклаԥшра, ашәҟәыҩҩы абуржуазиатә ҳәынҭқаррақәа рполитикатә режими, рцивилизациеи аџьажәлар рмассақәа зынӡаск ирыдыркылартә иҟаӡам ҳәа алкаа инарҟаҵеит.
Аҳәаанырцә даныҟаз Г. Успенски дырзааигәахеит ареволиуционер Г. А. Лопатин, анародникра аидеолог П. Л. Лавров уҳәа убас аполитикатә емигрантцәа аӡәырҩы. Убасҟан ауп аиҩызара анрыбжьалаз И. С. Тургеневи иареи.
Аҳәаанырцәтәи иныҟәарақәа рышьҭахь Г. Успенски дақәӡбеит америкатәи “ахақәиҭра” амцрагьы. Уи дахцәажәоит абахә аханы иқәгылоу алашарбага ароль назыгӡо абаҟа. Ари аӷбақәа рзы лашарбагара ауеит, “Ахақәиҭра” ахьӡуп, “адемократиа иашаҵәҟьа” иасимволушәаҵәҟьа иҟоуп. Ашәҟәыҩҩы ишиҩуала, афырҭын бааԥс иалашәаз аԥсаатәқәа абри алашарбага рхы аздырхеит, убраҟа аԥхарреи ахыҵакырҭеи роурц азы, аха “ахақәиҭреи аиашьареи раҳаҭыраз идыргылаз алашарбага гигант иладԥыххаалан иҭахеит”. Адырҩаҽны абаҟа амҵан “Ахақәиҭра” алашарбага иажьаз, 15000 ԥсаатә ҟәаҟәа-чаҟәаны икажьын.
1876 шықәсазы, аҳәаанырцә даныҟаз Г. Успенски иаԥиҵеит “Ачекқәа рышәҟә хәыҷы” () ҳәа хыс изиҭаз ажәабжь. Уаҟа сахьаркыратә мчы ӷәӷәала иааирԥшит Урыстәылатәи апатриархалтә қыҭаҿы акапитализм ацәырҵреи, уи иарҿиаз аиҭакрақәеи. Распоиасово, ареформа ҟалаанӡа икҿаханы иҟаз, уаҩы иҿархасҭамыз қыҭан. Уи муча помешьчикк итәын, рыцҳашьарада инапаҵаҟа иҟаз анхацәа еимиҵәон, иара қьаф иуан, аԥсабара инаҭаз абеиарақәа: улаԥш зхьымӡоз адәы еиужьқәа, абна тоурақәа рхархәара дагьазхәыцуамызт. Ақыҭа ԥсҭазаара цәалашьшьӡа, иԥшшәыдаӡа имҩасуан. Анхацәа рҭагылазаашьа 1861 шықәсазтәи ареформагьы иамырласит. Уимоу, ажәытә анхаҩы деимызҵәоз апомешьчик, уажәы даҽа еимҵәаҩыкгьы дицлеит, уи ауаҷар-фабрикант Иван Кузма-иԥа Миасников иоуп. Уи ихаҿрала ашәҟәыҩҩы дааирԥшуеит Урыстәылатәи абуржуазиа қәыԥш азы итиптәу ахаҭарнак.
Миасников апомешьчик иҟнытә аренда игоит Распоиасово ақыҭа – уи иаҵанакуа адгьылгьы, “абнатоурақәагьы, аӡиасқәагьы, адәқәагьы” неидкыланы. Абри ашьҭахь уи Распоиасовотәи анхацәа мчыла даҽа ҭыԥк аҟны инирхоит, ажәлар қьырала аус дируеит, ажәытә қыҭа хымчыбжьа рыла ирбгеит, аӷәхырҭа афабрика иргылеит, ҽышәала ақыҭа аԥсабаратә мазарақәа аус рыдулара далагеит. Шәышықәса ҿызымҭуаз абна тоура абжьы духеит, шәышқәса зхыҵуаз аџьҵлақәа ӷәқәаны, уасхырқәаны ирхит, ирҭирц азы аҳәаанырцәҟа ирышьҭуеит. Урҭ ирылҵуа амазара Миасников “ишәҟә хәыҷы” (“ичекқәа рышәҟә хәҷы”) арҭәуеит. Иван Кузма-иԥа амазара изҭаша даҽа хыҵхырҭакгьы иԥшааит, – уи аиха маден ауп, машәыршақә Распоиасовотәи инхарҭаҭыԥ аҟны иааԥшит. Миасников абеиахара даҿуп анхацәа ракәзар иаҳа-иаҳа ррыцҳара иацлоит. Аӷарра урҭ русура акапеи аҟынӡа ахә ларҟәны афабрикантцәа иддырхәҳартә иҟанаҵоит. Иацтәи анхаҩы иахьа ицәҳәыҟьантазу, уахҭаԥса змам пролетарны дҟалоит.
Урыстәылан акапитализм ашьақәгылара иахҟьаны анхацәа рыпролетархара Г. Успенски иҵарбгагоу цәырҵран дахәаԥшуан. Убри аҟнытә, 70-тәи ашықәсқәа рҽеиҩшамҭа нахыс ашәҟәыҩҩы иблаҵар анхаҩы иқәикит. Абри инаркны иалагоит уи ирҿиамҭа аҩбатәи апериод. Ари апериод уаанӡатәи излеиԥшым рацәоуп. Уаанӡа уи ақалақь ԥсҭазаара акәын дзыхцәажәоз. Ақыҭа тематикахь ашәҟәыҩҩы ииасра иацхрааит убасҟан инарҭбааны ажәлар ирылаҵәаз анародниктә идеиақәагьы, “ажәлар рахь аныҟәарақәагьы”. Абри ауаажәларратә ҵысра Г. Успенскигьы дамҽханакит. Аҳәаанырцәынтә дшаахынҳәызҵәҟьа нхарҭа ҭыԥыс ақыҭа алихит. 1877–1878 шықәсқәа рзы уи Новгороди Самареи ргуберниақәа рыҟнытәи ақыҭақәа рҿы дынхоит, даара зҿлымҳара дула иҭиҵаауеит анхацәа рыбзазашьа, рҵас-қьабзқәа, ргәалаҟазаарақәа, рҟазшьақәа, нас, убарҭ ҵаҵӷәыс иныҟаҵаны, иҩуеит “Ақыҭатә мшынҵа аҟнытә” (, 1877–1880) зыхьӡу арҿиамҭа. Ари аҩымҭа шаҳаҭра ауеит, аԥсҭазаара аҵабырг зҿлымҳарыла аҭҵаара Г. Успенски анхацәа рыԥсабаразы, анхаҩытә уаԥшьыназы имаз анародниктә иллиузиақәа шьаҭанкыла ишарҵысыз, ишаԥсахыз.
Ишдыру еиԥш, анародникцәа аурыс нхацәа рзы аидилиа-романтикатә гәаанагара рыман. Урҭ ргәанала аурыс нхаҩы ԥсабарала дсоциалиступ, уи аҟазшьа қьиа имоуп, “ихьу агәы” изҭоуп. Ақыҭа уаԥшьына акәзар, уаҟа анародникцәа изларҳәоз ала, аиашьареи, аиҟарареи (азинеиҟарара) аҳра руеит, уи ҳаԥхьаҟа иҟалаша асоциалисттә уаажәларразы узықәгәыӷша ҵаҵӷәуп. Аха рыцҳарас иҟалаз “Ақыҭатә мшынҵаҟны” реалист ҵасла иаарԥшу афақтқәа зынӡаск даҽакуп ишьақәдырӷәӷәо, ирҳәо. Араҟа иӡыргоу аурыс нхаҩы анародникцәа инцәартәуа анхаҩы хаа зынӡаск диеиԥшӡам. Уи ихаҭараҿы даара иӷәӷәоуп ихатә мал азгәышьра, аиндивидуалисттә цәаныррақәа, ибнеику аинстинктқәагьы) анхаҩытә уаԥшьына акәзар Урыстәыла акапитализм аҟнытә иазеиқәырхом, избанзар, иара ахаҭа ҩнуҵҟала абгара иаҿуп. Ауаԥшьына алахәылацәа рыҩнуҵҟа аҭыԥ амоуп аиқәшаҳаҭымра, шаҭара змам аеқсплуатациа, аанҿасра змам асоциалтә дифференциациа апроцесс, абарҭқәа рыбзоурала,
ганкахьала рхыԥхьаӡара шьҭыҵуеит акулакцәа, даҽа ганкахьала ицәырҵуеит ицәҳәыҟьантазу абатракцәа, апролетарцәа. Ари ауаԥшьына, аурыс уаԥшьына иаҟазшьарба иашан.
Г. Успенски ӷәӷәала игәы иалан инародниктә гәыӷрақәа ршьамхы ахьрыҵаҟәалоз, иааикәыршаны иҟаз асоциалтә еиҿагыларақәа дызларылҵша амҩа дашьҭан, ааԥсахрак ҟамҵакәа анхаҩытә бзазашьа, анхаҩ ҟазшьа ҭиҵаауан, акыр дныҟәон. 1881 шықәсазы Новгородтәи агуберниа аҟнытәи қыҭак аҿы аҩны ааихәан, убраҟа анхара напы аиркит. Аԥсҭазаара аҵабырг ашьклаԥшра абзоурала акрызҵазкуаз аҩымҭақәа жәпакы аԥиҵеит, убарҭ рахьтә иалкаатәуп “Анхаҩи, анхаҩытә џьеи” ( 1880), нас “Адгьыл амчра” (, 1882).
Актәи аҩымҭаҿы дфырхаҵа хаданы даарԥшуп анхаҩы Иван Ермолаи-иԥа. Уи иԥсхыхгоу акапитализациа апроцесс шымҩаԥысуагьы ихатә хьыԥшымра шьақәирхеит – дагькулакымхеит, дагьбатракымхеит. Иван Ермолаи-иԥа дыбжьара нхаҩуп, изҩыдоу, апоезиатә ԥсабара змоу, зегь рыла агармониа зныԥшуа хаҭароуп, адгьыл дықәаарыхуеит. Автор игәанала адгьыл ҭеиҭԥшлеи доуҳалеи азҩыдареи аԥшӡареи ирхыҵхырҭоуп.
Аха излеилкаахо ала Иван Ермолаи-иԥагьы диндивидуалистызаап, дколлеқтивистымзаап, дсоциалистымзаап. Хазынхаҩык, зхатә мал змоу аӡәы иаҳасабала, иара зынӡа идикылар иҭахӡам аколлеқтивтә усура аидеиа, ус анакәха ҳаԥхьаҟатәи кулакуп.
Аҩбатәи аҩымҭа аҵакы хада Г. Успенски ирҿиамҭа ахьӡ – “Адгьыл амчра” () ианирԥшит. Иван Петров зыхьӡу ари аҩымҭа аперсонаж хада хьыӡшьарас “Иван шьапхырҟьаҟьа” () ҳәа ишьҭоуп, уи адгьыл данацәыхараха, данаҟәҟьа, дӡырызгоз, дхатәраны дҟазҵаз зегьы ицәыӡит. Иван Ермолаи-иԥа адгьыл дықәаарыхуазҭгьы, уаҩҵас гармониала изызҳаз уаҩызҭгьы, Иван Петров чычиаҵас дыблаҟьа-бласуа дцоит иасаашартәи иусура ашҟа, насгьы иара убас еиԥш дныҟәоит ирҳауа аԥара акрыфарҭаҿы ихарџьырц. Г. Успенски гәцаракрыла, хӡыӡаарыла асахьа ҭихуеит акапитализм адгьыл иаҟәнаҟьаз, зкалапот иҭнацаз, инасыԥданатәыз абри ақыҭаҿтәи апролетар итрагедиа.
XIX ашәышықәса 80-тәи ашықәсқәа рызбжазы аныҟәарақәа жәпакы аԥшьигеит Г. Успенски. Уи дырҭааит Кавказ, Урал, Амраҭашәарахьтәи Сибра, Константинополь, Болгартәыла... Уи инаҵшьны иазгәеиҭон дахьнеилакгьы акапитал аҳра шауаз, ари аҵыхәтәантәи ацәырҵра иара даара игәнигон, избанзар акапитализациа апроцесс аҟны иара ихырҳагамыз аганқәа ракәын ибарҭаз.
Иԥсҭазаара аҵыхәтәантәи ашықәсқәа раан Г. Успенски “Акапитал” зыхьӡыз аҩымҭа ҿыц асиужет игәы иҭакны иман, аха убри
аҟнытә еилкаанҵақәак рыҩроуп дзыхьӡаз. Заԥҵара дахьӡаз аилкаанҵақәа иреиуоуп “Ибзоу ацифрақәа” ().
Урыстәыла иҟаз асоциалтә еиҿагыларақәа издырҵысуаз адоуҳатә цәалашәара хьанҭақәеи, ахәыцрақәеи уи инервтә система ҵыршәаауа иалагеит, 1892 шықәсазы дычмазаҩхеит ԥсихикала, убри аҟнытә ашәҟәыҩҩы аԥсихиатртә клиника дҭашәеит. Иԥсҭазаара аҵыхәтәантәи ажәашықәса (1895–1902) Г. Успенски аԥсихиатртә хәышәтәырҭаҿы ихигеит, аха урҭ ашықәсқәа иара дызҿынҵәаауа бзиа иибоз алитература иацәыхаран.
Г. Успенски бзиа ибон Кавказ. Ари дырҵабыргуеит иара исалам шәҟәқәа, иара убас  зыхьӡу иеилкаанҵа.
Ашәҟәыҩҩы Кавказтәи иныҟәарақәа ргеографиа иамҽханакуеит: Арра-қырҭуатә мҩа, Млеҭа, Қарҭ, Бақәа, Ленқоран, Баҭым, Ԥуҭ ... Уи араҟа дыҟан 1883 шықәсазы. Иибаз-иаҳаз, иоуз ацәалашәарақәа рныԥшит иепистолиартә ҭынха, “Аныҟәаратә згәаҭарақәа”) (). Ари аҩымҭа злеинтересу рацәоуп. Уи ианыԥшуеит автор игәы шдырхыҭхыҭуа Кавказ, Қырҭтәыла аԥсабара, аҭоурых-архитеқтуратә баҟақәа, иара убри аамҭазы уи игәы ихьуа иазгәеиҭоит иара абраҟагьы ишааиз акапитализм, уи рыцҳашьарада ишеиҿанакуа, ишықәнахуа амилаҭтә ҷыдарақәа, ишыԥхасҭанатәуа ауаҩытәыҩса иҟазшьа, ишаҟьашьуа аԥсабара аԥшӡарақәа. Уи ианҵамҭак аҟны иазгәеиҭоит: Млеҭа, Арратә мҩа абри алакәтә дгьыл ԥшӡаҿы Белохриуков зыхьӡу хәаахәҭҩык дәқьан харззалак иргылан абас зҳәо аҩыра аниҵеит: “Уҭраҭыхлеи, сса-мыссалеи ахәаахәҭра”, Лермонтов “Мҵири” аҟны исахьаркны ԥсра-ӡра ақәымкәа иҟаиҵаз Мцхеҭа акәзар аӡәы арендала иааихәазаап.
Ҵабыргуп Г. Успенски акапитализм акритика шазиуаз, аха В. И. Ленин “Урыстәылан акапитализм аҿиара” ҳәа хыс изиҭаз иусумҭаҿы, “иара ахаҵкы Купон” “иԥагьаз ашьхауаҩ апоезиа зныԥшуаз имилаҭ маҭәа рыцҳашьарада ишәыхны, европатәи алакеи икостиум ала дшеиланаҳәоз” азгәеиҭарц азы Успенски иҩымҭа ауп ихы иаирхәаз.
Кавказаа аӡәырҩы дрымадан Г. Успенски. Асалам шәҟәқәа рыбжьысуан XIX ашәышықәса 70-тәи ашықәсқәа рынҵәамҭазы Қарҭ урысшәала агазеҭ  ҭзыжьуаз еицырдыруаз ақырҭуа хәыцҩы Нико Николаӡеи иареи.
Кавказаа гәалсра дула ирыдыркылеит Г. Успенски иԥсҭазаара иалҵра.
Викенти Викенти-иԥа Вересаев диит ажьырныҳәамза 4  1867 шықәсазы, Тула, иԥсҭазаара далҵит 1945 шықәса, рашәарамза 3 рзы, Москва. Даурыс шәҟәыҩҩуп. Аҳақьым иҭаацәара далиааит. 1875–1884 шш. рзы аҵара иҵон Тулатәи агимназиаҿы. 1888 шықәсазы Петербургтәи ауниверситет аҭоурых-филологиатә факультет далгеит, 1894 шықәсазы Дерпттәи ауниверситет амедицинатә факультет аҟны аҵара хиркушеит, иагьиоуит аҳақьым изанааҭ. Иара убри ашықәсан Тулаҟа дхынҳәны аҳақьым иус анагӡара далагеит. Нас дук мырҵыкәан Петербургҟа диасит. 1885 шықәсазы ажурнал “Имодоу адунеи” () адаҟьақәа рыҟны икьыԥхьит аԥхьаӡатәи иажәеинраала “Ахәыцра” (“!!”). Раԥхьаӡатәи иажәабжь  (“Ацуфара”) кьыԥхьын 1887 шықәсазы.
Аҩеижәатәи ашәышықәсазтәи аурыс критикатә реализм иахаҭарнакцәа дуқәан В. В. Вересаевгьы А. И. Купрингьы.
В. В. Вересаев раԥхьаӡатәи иажәабжьқәа кьыԥхьын 80-тәи ашықәсқәа рҽеиҩшамҭа нахыс, иара убасҟанҵәҟьа иааԥшит абри ашәҟәыҩҩы иҷыда ҟазшьақәа: аԥсҭазаара нарҵауланы адырра, ажәлар рыбзиабара, урҭ зыргәамҵуа амучацәа рцәымӷра, акрызҵазкуа ауаажәларратә проблемақәа сахьаркыратә ажәала раарԥшра аҽазкра. Аамҭа иқәнаргыло актуалтә проблемақәа ргәеисра бзиаӡаны изныруа, исахьарку ажәа дазҟаза дуны В. Вересаев алитература далалеит 1885 шықәсазы, “Мҩада” () зыхьӡу иажәабжьоу ала. Ари аҩымҭаҿы баҩхатәра ҟаимаҭла иаарԥшуп 80-тәи ашықәсқәа раан анародник-интеллигентцәа ирыхҭысыз аидеиатә каҳара, аидеиатә кризис. Ажәабжьоу дафырхаҵа хадоуп ауаҩышәа бзиа змоу, аусура згәы ацԥыҳәо анародник – ажәлар рҳақьым Чеканов. Ари имчқәа зегьы азикыр иҭахуп ауаажәларразы ихәарҭахаша аус. Ахолера аепидемиа анҵысы, уи инапаҵаҟа аус зуаз ауаа ицырхырааны, абри ачымазара ҿкы бааԥс даҿагыланы дықәԥоит уахгьыҽынгьы. Аха урҭ ауаа изларыхәо маҷӡоуп. Урҭ иаарыкәыршаны аҳра ауеит алашьцакра, амдырра, аӷарра, ананамгара. Дара аҳақьым иҩызцәеи иареи ракәзар, изаҵәқәоуп, иарбанзаалак џьарантә цхыраарак рымаӡамкәоуп аус шыруа. Аепидемиа бааԥс – азҩа-ҿкы анжьышуа аамҭазы, аҳәынҭқарра хадара азызуа ауаа анцәа иҳәарақәа, ауаа рацәа злахәу ажәлар рныҳәатә маҭанеирақәа еиҿыркаауеит, егьырҭ акультуратә уаажәларра ҳәа изышьҭоу, иӡыргоу ауаа хгыла-ҿгылақәа ракәзар, асас ааԥхьарақәа ҟаҵаны, латареиақәак дырхәмаруеит имлаго ауаа рыцхырааразы. Имч зқәымхоз
ахалера ақәԥареи, аҳәынҭқар иеиҳабыра қәнамгарыла рхымҩаԥгареи ирыхҟьаны аҳақьым Чеканов рыцҳарыла дҭахеит, баша аҳәахәдеиԥш длыбжьаӡ дцеит: амдырра зыбла хнаҩаз ауаа ргәаҵәажәпара дамҭахәхауеит.
Абри ажәабжьоу ала В. В. Вересаев дрықәыӡбеит “аус хәыҷқәа ирызкны” анародникцәа рхы иадырхәоз атеориа. “Аус маҷ-саҷқәа раԥшьгарақәа” лҵшәа шырмоуа, Урыстәыла аҳра зуа асоциалтә система зегьы аԥсахра ауаа аԥсҭазаара амҩа ҭбаахь ишкылнаго, заманалаҵәҟьа ианыԥшит ажәабжьоу.
“Азҩа-ҿкы” (, 1897) зыхьӡу ажәабжь аҟны исахьарку ажәала ихыркәшоумашь уҳәартә иҟоуп амарксистцәеи анародникцәеи реимакқәа. Вересаев ари аимак-еиҿак аҟны амарқсистцәа аиааира шыргаз шьақәирӷәӷәоит аԥхьаҩ агәра игартә еиԥш исахьаркны. Ажәабжь афырхацәа хадақәа, Наташеи астудент Даеви ӷәӷәала агәра ргоит ареволиуциеи марқсизми аиааира шырго.
“Амҩахыҵырҭаҿы” (, 1902) ахьӡуп 900-тәи ашықәсқәа раантәи ареволиуциа аизҳазыӷьареи уи зызқәа аиазырхаз абуржуазиа-либералтә интеллигенциеи исахьарку ажәа хатәрала иӡырызгаз В. Вересаев иажәабжьоу. Аҩымҭаҿы акрызҵазкуа аҭыԥ ааныркылоит амарқсистцәа рхаҿсахьақәагьы. Ашәҟәыҩҩы икалам иҵыҵыз ари аҩымҭа еиҳараӡак ирызкуп аинтеллигенциа, урҭ ридеиатә ԥшаарақәа, рҩашьарақәа. Ари ажәабжьоу ахәшьара бзиа аиҭеит В. И. Ленин.
Ареализм ҵаулаҵәҟьа рныԥшуеит ақыҭа ԥсҭазаара иазку ашәҟәыҩҩы иажәабжьқәа. Убарҭ иреиуоуп: “Ҩнык иазкны” (), “Лизар” уҳәа убас даҽа ажәабжьқәак. Абарҭ аҩымҭақәа рыҟны аԥсҭазаара аҵабыргхаҭа иазааигәаны ицәыргоуп анхацәа рӷархара апроцесс. Машәыршақә иҟамлаӡеит “Урыстәылан акапитализм аизҳазыӷьара” зыхьӡу В. И. Ленин ишәҟәаҿы, аурыс нхацәа рӷарра, рнанамгара ашьақәырӷәӷәаразы, ҿырԥштәык аҳасабала ажәабжь “Лизар” ахьигәалаиршәаз. Ари афақт заманалаҵәҟьа шаҳаҭра ауеит Вересаев ақыҭа ԥсҭазаара цқьа дагәылаԥшны ишидыруаз азы.
Хыхь ишазгәаҳҭаз еиԥш, В. Вересаев дагьҳақьымын. Уи акыр шықәса абри изанааҭ ала аус иуан. Иԥсҭазааратә ԥышәа ихы иархәаны иаԥиҵеит аҩымҭа “Аҳақьым ианҵамҭақәа”. Уи кьыԥхьын 1901 шықәсазы. Урыстәыла ауаажәларра адемократиатә гьагьарақәа аҩымҭа гәахәарыла ирыдыркылт. Уи иҿаҿаӡа иаанарԥшит ажәлар рҭагылазаашьа хьанҭа, Урыстәылан жәлар ргәабзиара ахьчара агәыгәҭажьра (ахылаԥшыдара). Ашәҟәы ақәӡбон аҳәынҭқар ихатәымчра, иӡырнагон ашәҟәыҩҩ-агуманист ԥсҭазаара шьаҭанкыла аиҭакразы иҟаиҵоз ааԥхьарақәа. Аҩымҭа ианыԥшуан аҳақьым ҿа иҿаԥхьа ицәырҵуаз, иуадаҩыз ауаҩышәатә, асоциалтә, азанааҭтә проблемақәа.
“Аибашьра иазку ажәабжьқәа” (, 1907–1908) зыхьӡу анҵамҭақәа рыҟны Вересаев исахьарку ажәа алшарақәа рыла иааирԥшуеит, иара хаҭала ҳақьымк иаҳасабала дызлахәыз, 1904–1905 шықәсқәа раантәи Урыстәылеи Иапониеи реибашьра. Араҟа ашәҟәыҩҩы ганкахьала иӡыригеит аурыс салдаҭцәеи афицарцәеи рфырхаҵара, даҽа ганкахьала, иара убри инаваргыланы иааирԥшит иаҵахаз аурыс ҳәынҭқар ир руаҩышәатә еилаҳара, рыҿаасҭара, ианхьаҵуази, 1905 шықәсазтәи ареволиуциа анеизҳазыӷьозтәи аамҭақәа раан.
“Аибашьраҿы” зыхьӡу ашәҟәаҿы иӡыргоуп ареволиуциа ааигәахара иарҿиаз агәалаҟара, иара убас аибашьра иахҟьаны згәынамӡарақәа рацәахо иалагаз аруаа, аҳәынҭқари уи идгылаҩцәеи ирҿагыланы ареволиуциатә протест ишазхиоу узырбо аепизодқәа.
Ашәҟәыҩҩы даара ахә ҳаракны ишьон ауаажәларратә ԥсҭазаараҿы аҟазара иааннакылоз аҭыԥ. Абри апроблема заманалаҵәҟьа изныԥшыз аҩымҭақәа иреиуоуп уи иажәабжь “Аестрадаҿы” (, 1902).
1905 шықәсазтәи ареволиуциа анаҵаха ашьҭахь Вересаев идунеихәаԥшышьаҿы иҟалеит адоуҳатә кризис, ииааит агәкаҳара. 1909 шықәсазы уи икьыԥхьит ажәабжьоу “Аԥсҭазаарахь” (). Аҩымҭа дафырхаҵа хадоуп аинтеллигент Чердинцев. Ари ауаҩ, егьырҭ иара иҩызцәа абуржуазиатә интеллигентцәа реиԥш, ареволиуциа анаҵаха ашьҭахьтәи ашықәс хьанҭақәа раан ажәлар дрыцрыҵуеит, амистикеи арелигиеи дырхаргалоит. Ашәҟәыҩҩы Чердинцев иеиԥшу ауаа рдоуҳатә гәалаҟарақәа ҟаимаҭла исахьаиркит, аха уи илымшеит урҭ ареволиуциа аиҿкааҩцәа иашақәа рҿаргылара. Ҵабыргуп, аҩымҭаҿы иаҳԥылоит адемократиа ахаҭарнакцәа рхаҿсахьақәагьы, аха урҭ аԥсҭазаара аҵабырг иацәыхароуп, цқьа рыԥсы ҭаҵам, ирыцәмаҷуп атиптәра. Убри азыҳәаноуп ари аҩымҭа аперспеқтивадара, агәкаҳара заныԥшыз. Аха иазгәаҭатәуп уеизгьы, зыӡбахә ҳамоу аамҭа хьанҭа аан Вересаев дшаанхаз адемократиатә литературеи акритикатә реализм адгылаҩцәеи рлагер аҟны. “Аԥсҭазаарахь” зыхьӡу ишәҟәы иагәылалаз аҩымҭақәагьы иара автор ихаҭа дрыхәаԥшуан ирҿиамҭаҿы зегь реиҳа иԥсыҽу ԥҵамҭақәаны.
Асовет мчра анышьақәгыла ашьҭахь Вересаев ихы ааирԥшит литературадырҩык, критикк иаҳасабалагьы. Уи иаԥиҵеит Ф. М. Достоевски, Л. Н. Толстои, Ф. Ницше рҩымҭақәа, рдунеихәаԥшышьақәа рыҭҵаара иазку аусумҭақәа. Икалам иҵыҵит, иара убас аинтеллигенциа рыԥсҭазаара аарԥшра иазку аҩымҭақәа “Атупик аҟны”,
, “Аиҳәшьцәа” , агәалашәарақәа “Ақәыԥшра ашықәсқәа раан” (, 1927), “Астудентратә шықәсқәа” , адокумент-мемуартә ԥҵамҭақәа “Пушкин аԥсҭазаараҿы” (1926–џ), “Гоголь аԥсҭазаараҿы” (1934–1936) уҳәа убас егьырҭгьы.
Вересаев аурыс литература амаҵ азиуан еиҭагаҩык иаҳасабалагьы. Уи ҟазарыла еиҭеигеит “Гомер игимнқәа”, “Сафо”, “Архилох” убас иҵегьгьы. Уи иԥсҭазаара аҵыхәтәантәи ашықәсқәа раан еиҭеигеит, данԥсы ашьҭахь иркьыԥхьыз Гомер ипоема дуқәа “Илиадеи”, “Одиссеиеи”.
Вересаев еснагь рыгәра игон ажәлар рымч, адемократиа амч. Оқтиабртәи ареволиуциа Ду гәахәарыла идикылт, иԥсы ҭанаҵы ирҿиаратә мчқәа зегьы, иԥышәа ду рзикуан асовет литература арҿиара аус ԥшьа, аус ҳарак.
Еицырдыруа аурыс шәҟәыҩҩы Алеқсандр Иван-иԥа Куприн диит 1870 шықәса, нанҳәа 26 (цәыббра 7) рзы Наровчат ақалақь Пензатәи агуберниаҿы. Иԥсҭазаара далҵит 1938 шықәса, нанҳәа 25 рзы, Ленинград (уажәы Санкт-Петербург). Диит иӷарыз ачынуаҩы иҭаацәараҿы) иан иӷархахьаз ажәытә ҭаҭар ҭауадцәа Куланчаковаа дреиуан. Ихәыҷреи иқәыԥшреи ихигеит Москва) уахь уи иаб данԥсы ашьҭахь даалгеит иан. 1877–1880 шықәсқәа рзы Куприн драаӡон Разумовсктәи апансион аҿы. Жәашықәса (1880–1890) зегьы рзы иаартымыз, иаркыз арратә ҵареиурҭақәа рыҟны аҵара иҵон. Дзанааҭ шәҟәыҩҩны дҟалаанӡа уи еиуеиԥшым азанааҭқәа инапаҿы иааигеит: деидарақәҵаҩын, дартистын, дшәарыцаҩын, дыдгьылшәаҩын, ахор аҿы дшәаҳәаҩын, апровинциатә газеҭ аредақциа даусзуҩын. Убри агазеҭ аҟны ауп Куприн иажәабжьқәа, иеилкаанҵақәа, ифельетонқәа, ирецензиақәа раԥхьаӡа ркьыԥхьра дахьалагазгьы. Азанааҭ рацәа еиҭныԥсахлара ашәҟәыҩҩы ихәеит инарҵауланы аԥсҭазаара аҵкарқәа, акәамаҵамарақәа рдырраҿы.
А. И. Куприн шәҟәыҩҩык иаҳасабала раԥхьаӡа ихьӡ-иԥша зыргаз, аԥхьаҩцәа деицырдруа дҟазҵаз ҩымҭоуп инеиҵыху ажәабжьоу “Молох” . Уи азкуп Урыстәылан акапитализм ашьақәгылара апроблема. Ажәабжьоу ахьӡ асимволтә ҵакы амоуп. Ашәҟәыҩҩы акапитализм ажәытәӡатәи асириатә нцәахәы – “Молох” иадикылоит. Уи анцәахәы, аҳәамҭа излаҳәо ала ауаа афозаарын (ичозаарын ауаа рыла). Ари аметафоратә еиҿырԥшра ареалтә ҵакы зламоу рацәоуп. Азауад аҟны аусуцәа гыгшәыгҵас иахьрызныҟәо, аеқсплуатациа бааԥс ахьырзыруа аҟнытә, Куприн излашьақәиргылаз ала акапиталисттә система ауаҩытәыҩса иԥсҭазаара аркьаҿуеит. Хәыҷы-хәыҷла имчқәа зегьы илнацәцәаауеит, нас длахьынҵадаха, дымҳәаркьир ада ԥсыхәа имамкәа, амҩа дааннаргылоит.
Ажәабжьоу аҟны ауаҩытәыҩса иԥсабара иацәтәыму аҟазшьақәа ааирԥшуеит амиллионер афабрикант Квашнин – “иҟьашьу, иԥсылоу, хьыла еимгәазза ирҭәу ааҵәа” – ҳәа ашәҟәыҩҩы иззиҳәо. Квашнин дызхаҭарнаку акапиталисттә система апринципқәа ирхықәкуп: ес иҟалалакгьы, заҟа ирызтәалакгьы абеиахара, амалрҳара.
Ажәабжьоу “Молох” автор дақәыӡбоит акапитализм, ирыцҳаишьоит, уи дрыдгылоит илахьынҵаданатәыз ахархь уаа. Аха иазгәаҭатәуп, иара убас Куприн абри ажәабжьоу аҟынгьы, егьырҭ иажәабжьқәа рҟынгьы ишилымшаз аџьа иаҵагылоу аусуцәа рмассақәа абри акапиталисттә гәылшьап амалох аҵархара шрылшо аарԥшра.
Куприн зсахьа ҭихуа аусуҩцәа ацҳәа мҳәакәа изхьыԥшу ауаа ирҳәо назыгӡо уаауп, урҭ рыкласстә хдырра лаҟәуп, рҭагылазаашьа аиӷьтәразы акласстә протест аҟаҵара рылшаӡом.
Абасала, абраҟа иааԥшуеит аџьа иаҵагылоу ауаҩы идунеихәаԥшышьа аԥсыҽра. Уи ицәымӷуп акапиталисттә система, аха уи цҟьа-шәҟьа иқәызҵаша амчи-алшареи ибарҭам макьана.
Аҩымҭа аперсонаж анџьныр Бобров иакәзар, зуаҩышәа, змораль цқьоу уаҩуп. Аԥсҭазаара инаҭаз аԥышәа иҵанаҳәоит, агәра инаргоит Молох – акапитализм – шыцәгьауратә цәырҵроу, уи иаҿагыланы ақәԥара шаҭаху. Амала, абри аҩыза агәрахаҵара, агәаанагара шимоугьы, Бобров игәыԥскьаратә протест, ҳәарас иаҭахузеи, лҵшәа аиуӡом, избанзар уи даӡәы заҵәыкуп, дзаҵәуп. Абасала, акласстә қәԥара шаҭаху аилкаара аҟынӡа иҽизыҳарамкит Куприн.
Куприн ирҿиамҭа даара амҿхак ҭбаауп, еилоуп ҵкар рацәала, уи иҩымҭақәа рыҟны иаҳԥылоит еиуеиԥшым аклассқәеи, асоциалтә гәыԥқәеи рхаҭарнакцәа, еиуеиԥшым ақәрақәеи, азанааҭқәеи змоу ауаа. Ашәҟәыҩҩы ибзианы идыруан аԥсҭазаара. Уи гәык-ԥсыкала бзиа дибон аӷар, ананамга авиолинорҳәаҩы Сашка – апортаҿтәи адәқьан аҭааҩ, ажәабжь “Гамбринус” аперсонаж. Угәы ҿнакаартә, угәы арԥшаартә еиҭеиҳәоит Куприн гәык-ԥсыкала аристократ ԥҳәыс бзиа дызбаз ачынуаҩы Желтков ибзиабареи илахьынҵеи рыӡбахә ажәабжьоу “Анапхаҵа ҟаԥшь” () аҟны. Уи уаҩышәала, гәыҭбаарыла, уаҩрала дҳаракуп, дыӷәӷәоуп амалгьы, амчрагьы иара иеиҵкыс измоу аристократцәа раасҭа. Ашәҟәыҩҩы ирҿиамҭаҿы, ԥҟарак аҳасабала, дықәныҟәоит иара изыҳәан итиптәу принципк: еснагь бзиа иибо, игәы ззыбылуа фырхацәаны иаарԥшуп “ауаа хәыҷқәа” (ахархь уаа), дара убарҭ рыҟноуп ашәҟәыҩҩы иахьибо ауаҩытәыҩсатә хаҭашьа бзиақәа: ақьиара, агәцаракра, аԥсҭазаара абзиабара, аиҩызаратә цәанырра ҳаракы.
Куприн ԥсҭазааратә ԥышәала ар дшырзааигәаз еиԥш, зеиԥшыҟам ала идыруан аруаа еиуеиԥшым рыгьагьарақәа, афицарцәа, асолдаҭцәа рыԥсҭазаара. Уи урҭ ирзикит ажәабжьқәа: “Уахынлатәи аиҭакра” (), “Бџьаршьҭыхрала ақәгылара” () уҳәа убас егьырҭгьы. Ҵакыла, идеиатә хықәкыла Куприн иажәабжьқәа зегьы реиҳа еилыхха иҟаҵоуп “Адиуал” () зыхьӡу аҩымҭа. Уаҟа иҿаԥҽуп аурыс ҳәынҭқар ир рыҟны аҳра зуаз ақьабзқәа, ашьцыларақәа, аԥҟарақәа: аруаа ааӡаб рыхҭыхра, хшыҩҵак змамыз урҭ рныҟәцара, руаҩра ахьҳәара – рцәа аԥҽра... Амшгара, ақьафура иашьцылоу уаауп Куприн ифицарцәа. Урҭ ирымоу зых иақәиҭу раамҭа зегьы аҩыжәреи, амацасреи, акаҳԥреи ирықәдырӡуеит. Иҭшәоуп, иԥшшәыдоуп рдоуҳатә ҭахрақәа, рдунеи. Даагап ҿырԥштәыс акапитан Слива. Уи иԥсҭазаараҿы инагӡаны
шәҟәыкгьы дамыԥхьац, дамыԥхьац газеҭк. Куприн зсахьа ҭихыз афицарцәа руаӡәк иаахтны абас иҳәоит: “Ҳара ҳус аҟны ахәыцра аҭахӡам”. “Апатынцәа афицарцәа” рыбжеиҳараҩык асолдаҭцәа лаҵас ирызныҟәоит. Куприн даара гәцаракрыла, рыцҳашьарыла исахьа ҭихуеит аруаҩ Хлебников. Уи уаҩҵас иахьизымныҟәо аҟнытә аҽшьра иақәикыртә аҟынӡа днаргеит.
“Адиуал” зыхьӡу ажәабжь аҟны аҳәынҭқар ир рыԥсҭазаара аепизодқәа златиптәу ала, ари аҩымҭа ахатәымчратә система ҿаԥызҽуа цәырҵра иашаҵәҟьаны иушьаргьы ауеит.
Куприн ари иҩымҭа шьахә аԥҵан 1905 шықәсазтәи ареволиуциа аан, усҟан уи Горки дизааигәан. Ашәҟәыҩҩы ихаҭа излазгәеиҭаз ала ари иҩымҭа аԥиҵеит Горки иныррала, убри аҟнытә иара апролетар шәҟәыҩҩ ду ихьӡниҩылеит.
А. И. Куприн иажәабжь арҽхәаԥхьыӡ излаԥсоу ахатәымчра ахьҿаԥнаҽуа азыҳәан мацара акәӡам, уи иаҵоуп аҩымҭа ахәҭақәа жәпакы рҿы иуԥыло аоптимисттә пафос бзиагьы. Ажәабжь афырхаҵа хада, апоручик Ромашов “Молох” аперсонаж Бобров иеиԥш, згәы цқьоу, иаамысҭашәоу уаҩуп. Аха аҳәынҭқар ир рыҟны аҳра зуа азакәан мҽыӷқәа данырҿаҳалакь, дҭахоит игәы ззыҳәоз хәарҭарак аҟаҵара илымшаӡакәа. Ари ажәабжь ҟаимаҭла ианыԥшуеит зыԥсы ҭалаз ареволиуциатә аамҭа ахаҭашьақәа. Аҩымҭа афырхацәа руаӡәк иҿала Куприн дирҽхәоит ауаҩ гәымшәа, аԥсҭазаара аразрақәа знапы рхьызыгӡо, уи ахықәкы ҳаракқәа змоу, иара аԥсҭазаара ԥшӡа ахаҭаҵәҟьа зныԥшуа ауаҩы аамысҭашәа.
Ҵабыргуп Куприн ахақәиҭратә ҵысра гәыкала дазыҟан, дадгылаҩын, иԥагьаз, иӷәӷәаз ауаа дреигәырӷьон, аха идунеихәаԥшышьа ахьҭшәаз аҟнытә уи илымшеит аԥсҭазаара еиҭазкышаз ареалтә мҩақәа ралкаара, ргәаҭара. Уи апролетарцәа рыкласстә қәԥара дацәыхараны дгылан, уи дазхьуан иаамысҭашәаз, зых иақәиҭыз аԥсҭазаара, аха уи аԥсҭазаара иара изы цқьа еилгамызт, цқьа ибарҭамызт. Уи ирҿиамҭақәа рыҟны иаҳԥылаӡом апролетарцәа ирхаҭарнаку ареволиуционер ихаҿсахьа. Уи дызлахәыцуаз ала иаамҭазтәи акапиталисттә цивилизациа ашьамҭлаҳәқәа рыҟнытә ихы данақәиҭхалакь ашьҭахь ауаҩытәыҩса иоуеит анасыԥ ԥсҭазаара ишьҭахьҟа иеиҭахынҳәрала. Абри ахшыҩҵак аҟнытә иаауан ауаажәларреи акультуреи зҽырҟәыҭханы игылаз ауаа, “аԥсабара ахшара” иашаҵәҟьақәа рышҟа уи иааирԥшуаз азҿлымҳара ду. Уи дрыдиԥхьалон, дрызгәышьуан иаамҭазтәи ауаҩы ишьапы злаимыргылацыз абнаршәырақәа, зых иақәиҭу амшынқәа ршәага-зага ҭбааҭыцәқәа, нас иара убри аԥсабара иеиԥшу ауаа: аԥсыӡкцәа (“Алистригонцәа”) иԥагьоу амшынуаа гәымшәақәа, (“Гамбринус”), ибнеику аԥҳәыс (“Олесиа”).
Абас еиԥш иҟаз аромантикатә иллиузиақәа, агәазыҳәарақәа Куприн иреализм акризис аҟынӡа инаргеит. Уи ирҿиамҭақәа иаҳаиаҳа агәкаҳара рныԥшуа иалагеит. Уаанӡа уи ауаҩытәыҩса игәра игозҭгьы, диқәгәыӷуазҭгьы, уажәы ауаҩы ихаҭараҿы абиологиатә лагамҭақәеи (абиологиатә хыҵхырҭақәеи) (“Амшын чмазара”), афизиологиатә инстинкт мацарақәеи (“Ажра” – ) ибо далагеит) уимоу уи иажәабжьқәак рыҟны ареволиуциатә қәгылареи асоциализми дрықәыӡбеит.
Куприн идимкылт Оқтиабртәи Асоциалисттә револиуциа Ду, дцеит емиграциа. Уи зназы дыҟан Финлиандиа, нас диасит Франциаҟа. 1920 шықәса инаркны Куприн дынхон Париж.
Аҳәаанырцә дыҟанаҵ уи изаԥымҵеит уаанӡа ииҩхьаз иреиӷьу исахьаркыратә рҿиамҭақәа ирыдукылаша ҩымҭак, аха арҿиаратә усура дшаҿыц даҿын уеизгьы. Куприн-аемигрант ирҿиамҭақәа иртема хадоуп – иаҩсхьоу аамҭа лахьеиқәарала ахәаԥшра. Аԥсадгьыл аҟәҟьара анырра ашәҟәыҩҩы изнарҵысуеит атрагедиатә цәаныррақәа.
Аемигрант Куприн ирҿиамҭа аҷыдарақәа асинтез рызууп ажәабжьоу “Жанета” (1931–1933) аҟны. Ари аҩымҭаҿы иаарԥшуп зыԥсадгьыл зцәыӡыз ауаҩы изаҵәра, атәым тәылаҿы уи дахьҭышәынтәалаша аҭыԥ шизымԥшаауа атәы. Аемигранттә период аантәи ашәҟәыҩҩы ирҿиамҭа иаҟазшьа ҷыдоуп иара убас автор ихатә гәҭыхақәа, абстрақттә идеиақәа рахь ихьаҵра, иуаажәларратә идеиақәа мап рыцәкра. Куприн-аемигрант иҩымҭақәа иреиҳауп амемуартә ҟазшьа змоу ароман “Аиункерцәа” (, 1928–1932). Ари аҩымҭаҿы уи далацәажәоит Москватәи Алеқсандровтәи аҵараиурҭаҿы аҵара аниҵозтәи иԥсҭазаара. Аҩымҭа аиҳараӡак азкуп аҵараиурҭа абзазара аҭоурых.
Куприн емиграциа даныҟазтәи иҩымҭақәа рҟынгьы ауаҩытәыҩса иқьиара агәрагара шицәымӡыз убартә иҟоуп.
Куприн емиграциа даныҟазтәи иҩымҭақәа зегьы ирныԥшуеит иԥсадгьыл Урыстәыла агәхьаагара. Аҵыхәтәан, иԥсҭазаара анҵәамҭазы А. И. Куприн агха ду шыҟаиҵаз дырны, 1936 шықәсазы ихы иалиршеит иԥсадгьыл ахь ахынҳәра, дааит иҩныҟа, Урыстәылаҟа.
А. И. Куприн ипроза аҩеижәатәи ашәышықәса алагамҭазтәи аурыс литератураҿы аԥхьаҩцәа ибзианы рылаԥш иҵашәеит, ирылаҵәеит. Уи илитературатә традициақәа аҿыцаԥшьгара, аоригиналра рныԥшуан. Иара иаԥхьа алитература иалалахьаз ашәҟәыҩҩцәа раасҭа Куприн иҩымҭақәа рыҟны уаҩ илаԥш иҵашәартә еиԥш ирӷәӷәеит ахҭыстә, асиужеттә лагамҭа. Асиужетқәа рырацәареи, реиуеиԥшымреи иҵанаҳәон иԥсҭазааратә ԥышәа ду. Уи еснагь ахҭыс шәарҭақәа раарԥшра игәы азыҳәон, дхырхуан азанааҭ шәарҭақәа змаз ауаа ргәымшәарақәа. Иара дахаанын раԥхьаӡа акәны ажәҩан аҟны ауаҩы
иԥыррақәа, аҳаиртә шар ала аҳауа далалан дԥырхьан, 1910 шықәсазы Урыстәылан иҟарҵаз раԥхьаӡатәи аҳаирпланқәа руак дақәтәаны ажәҩан далалан дԥырхьан, иҵон аӡаҵаҿтәи аӡсаратә ус, амшын аҵахь дылбааны ибахьан, игәы аладуун балаклавтәи аԥсыӡкцәа дахьырҩызаз, дхыхны даман ацирк амаҵ азызуаз ауаа, уи иадырбалоз амагиа. Абарҭқәа зегьы А. Куприн иҩымҭақәа рдаҟьақәа ирыннарԥшуан асахьа блахкыгақәа, изҩыдоу аромантикатә доуҳа. Уи иблахкыгоу асиужетқәа раԥҵаразы дҟаза дууп, зны-зынла ҟалашьа змам ахҭысқәагьы анааирԥшуа ыҟоуп. Ари ахшыҩҵак зырҵабыргуа рҿиамҭақәоуп: “Аштабс-капитан Рыбников”, “Акапитан”, “Соломан ииаҵәа”. Куприн иахьеи-уахеи иҟало-ианыло ахҭысқәа ирҿаиргылоит абзиабара, аҟазара, аԥшӡара.
Заагьы ишазгәаҳҭахьаз еиԥш, Куприн даара ицәыхьанҭан атәымтәылан аԥсҭазаара, уи изычҳауамызт аемигрантцәа рыгьагьарақәак рышьцыларақәа. “Ауаҩы шаҟа абаҩхатәра илоу аҟара ицәыхьанҭоуп Урыстәыла адлаԥса аҟазаара”, – иҩуан исалам шәҟәқәа руак аҟны. Абас еиԥш иҟаз ацәанырра ҵаула ауп уи иԥсадгьыл ахь дзырхынҳәыз. 1937 шықәса лаҵарамзазы Куприн иԥҳәыс диман даауеит Москваҟа. Ашәҟәыҩҩцәа руаажәларреи аԥхьаҩцәа рабиԥара ҿыцқәеи урҭ гәахәарыла ирԥылеит. Куприн иаԥиҵоит  (“Игәакьоу Москва”) зыхьӡу аилкаанҵа. Иман иҵегь арҿиаратә планқәа, аха игәабзиара уашәшәырахахьан. 1938 шықәса, нанҳәамза 25 рзы, ихьуаз акьыба чымазара иахҟьаны иԥсҭазаара далҵит. Джуп Куприн Санкт-Петербург Волковотәи анышәынҭра Алитературатә цҳахәыҷқәа () рыҟны.
Еицырдыруа аурыс шәҟәыҩҩы Алеқсандр Серафимович илитература-рҿиаратә усура хынҩеижәаҟа шықәса рҟынӡа аҵанакуеит. Уи XIX ашәышықәсазтәи аурыс классикатә литература иреиӷьӡоу атрадициақәа ҟаимаҭла ишьҭызкааз, ирыззырҳауаз, ԥхьаҟа изгауаз шәҟәыҩҩын, иара убас уи аурыс пролетартә литература ашьаҭаркыҩцәа дыруаӡәкын.
Машәыршақә иҟамлаӡеит Серафимович ирҿиамҭа В. И. Ленин ахәшьара ҳарак ахьеиҭазгьы. Абар В. И. Ленин Серафимович иахь ииҩуаз ажәақәа: “Шәара шәырҿиамҭақәеи, насгьы сара саҳәшьа исалҳәоз шәара шәыӡбахәқәеи рыбзоурала даараӡа ҳаҭыр шәықәысҵоит, егьысҭахуп ишәасҳәарц: аусуцәеи, нас ҳара зегьи ҳзы шаҟа ихәарҭаны иҟоу шәара шәусура”.
А. С. Серафимович ихәыҷреи иҷкәынреи
Алеқсандр Серафим-иԥа Серафимович (Попов) диит 1863 шықәса ажьырныҳәа мза 19 рзы Нижне-Курмоиарскаиа астаницаҿы (иахьатәи Цимлиантәи араион) Ростовтәи аобласт, донтәи аказак иҭаацәараҿы. Иԥсҭазаара далҵит 1949 шықәса ажьырныҳәа мза 19 рзы Москва. Уи иаб доурыс фицарын, зны аполк даказначеин, Донтәи ар рыҟны есаулс дыҟан, аҵыхәтәан амаиор ичынгьы иҽаԥсеитәит. Поповаа рҭаацәараҿы имҩахыҵлон аруаа. А. Серафимович данхәыҷыз инаркны ибарҭан афицарцәа қьафла аамҭа шырхыргоз, иара убас даара ишӷарыз, аџьамыӷәа ишаҵагылаз ауаа хархьқәа, аказакцәа ӷарцәа.
Ихәыҷра шықәсқәа ихигеит Польша, уаҟа игылан иаб дызлаз аполк. 1873 шықәсазы Поповаа рҭаацәара хынҳәит Донҟа, астаница Уст-Медведицкаиа (уажәы Серафимович ҳәа изышьҭоу ақалақь) ашҟа нхара. Иара абраҟа ауп А. Серафимович иҭаацәа агимназиа дахьҭарҵаз. 1876 шықәсазы иаб иԥсҭазаара далҵит. А. Серафимович деибахеит, даара ахныҟәгара шицәуадаҩызгьы дызҭаз агимназиаҟны иҵара нагӡаны далгеит.
Заԥхьаҟа ишәҟәыҩҩхараны иҟаз Алеқсандр ихбыџратә шықәсқәа ауаа хархьқәа рыҩнуҵҟа ихигеит, уи даара анырра ӷәӷәа рнаҭеит иара наҟ-наҟтәи иԥсҭазаареи ирҿиамҭеи.
Алеқсандр агимназиаҟны аҵара рыциҵон иӷарӡаны инхоз аказак
нанамгацәа рыхшарагьы, урҭ рыҟнытә Серафимович дымҩашьахуа идыруан амал зкыз аказакцәа иӷарыз залымдарыла ишрызныҟәоз, ртәы-рымаа шрымаркуаз. Абасала, уи дышқәыԥшӡаз изцәырҵит иахьеи-уахеи аџьамыӷәа цәгьа иаҵагылаз ауаа ргәыбылра, ррыцҳашьара.
Агимназиа данҭаз ашықәсқәа раан Серафимович дрызгәышьны дрыԥхьо далагеит Лев Толстоии Иван Тургеневи рсахьаркыратә ԥҵамҭақәа, Чернышевскии Добролиубови русумҭақәа. Арҭ зыӡбахә ҳҳәаз ашәҟәыҩҩцәа рҩымҭақәа уи идунеихәаԥшреи иестетикатә гьамеи рышьақәыргылараҿы анырра ӷәӷәа ҟарымҵар ауамызт.
Агимниазиа даналга ашьҭахь, 1883–1887 шықәсқәа раан Серафимович аҵара иҵон Петербургтәи ауниверситет афизика-математикатә факультет аҟны, иара абраҟоуп заԥхьаҟа ишәҟәыҩҩхашаз Алеқсандр идунеихәаԥшышьа нагӡаҵәҟьаны иахьышьақәгылаз. Уи ара дырзааигәахеит ареволиуциатә гәазыҳәара змаз астудентцәа рыгьагьарақәа. Алеқсандр Попов ауаажәларратә ԥсҭазаара ақтивла иҽалаирхәуа далагеит, уи ихы рыдикылеит аԥхьагылара змаз, зреволиуциатә хдырра шьҭыҵуаз астудентцәа, дагьалалеит ареволиуциатә хеидкыла, дизааигәахеит Владимир Илиа-иԥа Ленин иашьеиҳаб Алеқсандр Ульианов.
1887 шықәса лаҵарамзазы Ульианов напхгара зиҭоз агәыԥ Урыстәыла аимператор Алеқсандр ахԥатәи дыршьырц азы иқәлеит, аха лҵшәа рмоуит. Петербург ауаа рҭакрақәа ирылагеит. Астудентцәа рабжьгарала Серафимович иҟалаз ахҭысқәа рҵакы ажәлар идеилзыркаауаз апрокламациа иҩит. Дук мырҵыкәа дҭаркуеит Серафимовичгьы. Аполициа ахаҭарнакцәа уи ижәла шаныз рбеит А. Ульианов иблокнот аҟны. А. И. Ульианови уи иҩызцәеи рзы Серафимович хәышықәса иқәҵаны дырбаандаҩны аполициа Архангельсктәи агуберниа ашҟа дахыргеит. Дахганы дахьыҟаз уи дидырит, дагьизааигәахеит 1885 шықәсазы Орехово-Зуевотәи Морозов ифабрика аусуцәа рзабастовка еиҿызкааз, напхгарагьы азҭоз Петра Моисеенко. Серафимович Моисеенкои егьырҭ иахганы иҟаз ауааи дрыланхон. Урҭ рыҩнуҵҟа еиҿыркаауеит “акоммуна” маҷ. Заԥхьаҟа ишәҟәыҩҩхараны иҟаз Серафимович иахь анырра ӷәӷәа ҟаиҵеит П. Моисеенко.
Серафимович дахганы дыҟан хышықәса. Араҟа уи блаҵарыла дрыцклаԥшуан Ҩадаҟатәи ажәларқәа рыԥсҭазаареи рыбзазашьеи рҷыдарақәа. Абраҟоуп раԥхьаӡа арҿиаратә усура напы аиркырц азы акалам ахьышьҭихызгьы. Раԥхьатәи иажәабжь “Аҵааҟны” () кьыԥхьын 1889 шықәсазы.
А. Серафимович 1890 шықәсазы дхынҳәит Донҟа, нас дук мырҵыкәа аусуҩцәа рыҩнуҵҟа ареволиуциатә пропаганда мҩаԥызгоз аҭыԥантәи асоциал-демократиатә гәыԥқәа иҽрымаидеит.
А. Серафимович иажәабжь “Аҵааҟны” анын агазеҭ “Аурыс лаҳәарақәа” (). Иаҳәозеи ари ажәабжь?
Абри ажәабжь аперсонаж хада Аҩадатәи амшын ахықәан инхо Сорока дуаҩ нанамгоуп, дӷаруп. Уи бџьарла ибааԥсны дахьеибыҭоугьы агәхьаа мкыкәа иаарту амшын агәахьы дхылоит аԥсабара астихиа даҿагыланы дшәарыцарц. Уи имч ихы иаирхәарц маҭәа-ҩыҭәалеи абџьарлеи деибиҭоит акулак Ворона. Абри ала Сорока Ворона иҿаԥхьа ауал идны дҟалоит. Сорока амылмыҵқәа (атиуленьқәа) драшәарыцарц аҵаа-шьхақәа рахь раԥхьаӡа ииасқәаз дыруаӡәкуп, иҭахуп урҭ Ворона ииҭарц, нас џьара акы ахашәалозар, ицәҳәыҟьантазу, амлашьра иаҿу иҭаацәара рымгәахәгьы дазхәыцроуп. Сорока, иара изы иаџьалхаз ахашәалахәы иԥсы азыцәгьахан, амылмыҵқәа рацәаны инирҵәеит аҟынтә, акыраамҭа аҵаа-шьхақәа рыҟны даанхеит. Даҽаганакахь ала, аԥша анаҵас амшын ахьаҵра иалагеит, аҵаа хәыҷы-хәыҷла агаҿа иацәыхарахон, амшын агәахьы иӡса-ӡсо аҽагәыланахалон. Амылмыҵ-цәақәеи ашшеи реидара хьанҭа иаҵаз Сорока агаҿаҟынӡа иаанханы иҟаз, ирласны дызнысран иҟаз амҩа ианаамҭаз дзанымсын, дҭахеит.
Аҩымҭа пафос хаданы иаҵоуп аҟазааразы, аԥсҭазааразы ақәԥара. Сорока иԥсра конкретла ҽыҵгас иамоу аԥсабара астихиатә мчы акәушәа иҟоуп, аха аҵабыргҵәҟьа уазхәыцуазар, уи ауаатәыҩса рыԥсҭазаараҿы иҟоу асоциалтә еиҟарамра ауп игәыхәтәы дахьымыгӡакәа дҭазырхаз.
Идеиалагьы сахьаркыратә ӡбашьалагьы абри ажәабжь излеиԥшқәоу рацәоуп Серафимович икалам иҵыҵыз, Аҩадахьтәи ажәабжьқәа рыгьагьара иаҵанакуа даҽа ҩымҭақәакгьы, убарҭ иреиуоуп 1890 шықәсазы иаԥҵаз: “Сыла иҭалаҳау асакара” (),  (“Атыҩқәа рҿы”) уҳәа убас иҵегьгьы. Арҭ ажәабжьқәа ирныԥшуеит автор Архангельсктәи иахгара ацәалашәара хьанҭақәа. Араҟа автор иаҳирбоит иара убас Аҩадатәи атәылаҿацә хараҿгьы инаӡо ишалагаз акапиталисттә еизыҟазаашьақәа. Арҭ ажәабжьқәа гәахәарыла ирыдыркылеит Г. И. Успенскии В. Г. Короленкои. Серафимович ажәлар реилазаареи рыбзазареи рахь иҟаиҵо азҿлымҳара, ҩашьарада иаҳнарбоит уи XIX ашәышықәса 60–ҩ-тәи ашықәсқәа раантәи аурыс демократиатә литературатә традициақәа дшырзааигәоу. Акапиталисттә еизыҟазаашьа агыгшәыгтә ҵасқәа рыбзоурала аџьамыӷәа иаҵагылаз ахархьуаа рҭагылазаашьа ааирԥшуеит А. Серафимович иажәабжьқәеи иеилкаанҵақәеи жәпакы рыҟны “Амҩақәҵаҩ” ( 1891)) “Адгьыл аҵан” (, 1895)) “Ашахтиор хәыҷы” (, 1895)) “Аидҳәалаҩ” (, 1898)) “Азауад аҟны” (“Ны ԥыкәпх”, 1898).
Арҭ ажәабжьқәа уаҩы ирнибаалоит урҭ равтор усҟантәи Урыстәылазы иҟазшьарбагаз ауаажәларратә еизыҟазаашьақәа ирныԥшуаз аиҿагыларақәа анализ рзуны, акапитализм ауаатәыҩса зҭанаргылоз, ирызнауаз азалымдарақәа шҿаԥиҽуаз.
Амала иазгәаҭатәуп Алеқсандр Серафимович заатәи ирҿиамҭақәак рфырхацәа апассивра шырныԥшуаз. Абас дыҟоуп ажәабжь “Амҩақәҵаҩ” () аперсонаж хада, ихы уаӷрагылазаргьы ҿиҭуам ззуҳәаша ауаҩы машьца, ауаҩы шьҭаха Иван. Ҩеижәиҩба шықәса аус иуит Иван аихамҩатә ааҭгыларҭаҿы (астанциаҿы), насгьы абри аамҭа аҩнуҵҟа уи еснагь дшәаԥырҳаԥуан, ицәа дҭаӡыӡон – анаџьалбеит џьара ҩашьарак смыхьзааит ма џьара акы схамышҭызааит ҳәа. Зны уи иаразнак абас игәы иаанагеит: аидара мҩангага адәыӷба аниас ашьҭахь амҩақәҵага ахырхарҭа ацәаҳәа хада ашҟа аиагара ихашҭызшәа, арахь уи амҩала уажәы аԥочҭамҩангага адәыӷба ықәԥраа иаауазшәа) згәы ҭҟьаз Иуана деихеит “игха ириашарц азы”, иара убри алагьы даҽа ԥсыԥрныҟәагак (паровозк) даҵашәеит.
Амҩа ахырхарҭа алзкаауаз ауаҩы иҭахаралеи уи иҭаацәара рахь адәыӷба ааҭгыларҭа аиҳабы игәымбылџьбарара аарԥшралеи аҩымҭаҿы ӷәӷәала ирықәыӡбоуп ареволиуциа ҟалаанӡатәи Урыстәылан аҳра зуаз ақьабзқәа, аҵасқәа, агәымбылџьбарарақәа.
Иара абри аҩыза ахықәкы нанагӡоит Серафимович аҩбатәи иажәабжь “Аиԥшьҩы” (). Ари аҩымҭаҿы ицәыргоуп аихамҩа аусзуҩы итәратә усуреи, ччаԥшь зҿықәымыз иԥсҭазаареи.
Иара убри апериод аан Серафимович иааиԥмырҟьаӡакәа аус иуан агазеҭқәа) “Приазовски краии”, “Куриери” рредақциақәа уҳәа убас егьырҭгьы рыҟны. Уи икьыԥхьуан аилкаанҵақәа (аочеркқәа), акорреспонденциақәа, афелиетонқәа аџьажәлар ринтересқәа, ргәазыҳәарақәа рыхьчаразы.
1900-тәи ашықәсқәа раан ашәҟәыҩҩы ирҿиаратә хықәкқәа, исоциалтә хдырра еилыкка уаҩы ибартә рхатә хаҿра рыманы ишьақәгылахьан. Аџьажәлар рыбзазашьа анализ азыҟаҵара, иааиԥмырҟьаӡакәа абуржуазиатә шьақәгылашьа агха-ԥхақәа рҿаԥҽра, царизм аҿагылара иазкыз аидеиақәа рпропаганда, насгьы ареволиуциатә мчқәа рыгәрагара – абарҭқәа зегьы Серафимович Урыстәылатәи ареволиуциатә қәгылара ахԥатәи аетап, апролетартә етап ӷәӷәала дамардон.
1905–1907 шықәсқәа раантәи ареволиуциатә период Серафимович ирҿиамҭа анырра ӷәӷәа анаҭеит. Ирҿиамҭа даҽа ҳаракырак ашҟа ихалеит. Ареволиуциа аламҭала Алеқсеи Мақсим-иԥа Горки уи иабжьигон “амассақәа рыҩнуҵҟа иҵәаху” амчхара аарԥшра иҽанишәаларц. Ареволиуциа акәзар, урҭ амчқәа цәырнаго иалагеит, дук мырҵыкәа урҭ рсахьаркра баҩхатәра ҟаимаҭла напы аиркит Серафимович.
Ашәҟәыҩҩы Иалта дшыҟаз ауп ареволиуциа ишалагаз. 1905 шықәса, хәажәкыра мзазы уаҟа днеиит Мақсим Горки, дук мырҵыкәа абраҟа дымҩахыҵит аабыкьа абахҭа иҭрыжьыз А. Серафимович иашьа, абольшевик В. С. Попов. Абарҭ зегьы алархәны, лаҵарамза акы азгәаҭаразы А. Серафимович алитературатә шәҟәыԥхьара еиҿикааит. Ашәҟәыԥхьара анҵәамҭаз урҭ аполициа рықәлеит. Аполициа ирбаз-ираҳаз иазкны анҵа ҩны ишьҭырхит. Ари аус ацәгьарақәа ахылҵыр алшон, аха ауаажәларра алибералтә гьагьарақәа азҿлымҳахан агубернатор аус атәы зҳәаз ашәҟәқәа ԥхасҭаимтәыр амуит. Иара убри ашықәсан абҵара мзазы Серафимович ҩыџьа ицны нхарақәа Москваҟа диасит, дагьынхеит Пресниа араион аҟны. Дук мырҵыкәа ари араион аусуцәа абџьаршьҭыхла рықәгылара иацентрны иҟалеит. Серафимович рҿиаҩык иаҳасабала араҟатәи ахҭысқәа ақтивла ихы рылаирхәуеит. Иаԥиҵоит хыԥхьаӡара рацәала ареволиуциатә хҭысқәа рыӡбахә зҳәо аилкаанҵақәа (аочеркқәа), ажәабжьқәа. Арҭ аҩымҭақәа ирфырхацәа хадақәаны иҟалеит ззинқәа здыруа, аԥсҭазаараҿы иааныркыло аҭыԥ еилкааны измоу, зыхдырра ҳараку аусуҩцәа. Серафимович ирҿиамҭа ибзианы ианыԥшит “иҭынчыз”, маӡала еиҿыркаауаз аизарақәа инадыркны, абаррикадақәа рыҟны абџьаршьҭыхрала ақәгылара аҟынӡа ареволиуциа знысыз амҩеи аетапқәа зегьи. Уи иажәабжьқәеи иеилкаанҵақәеи рыҟны аусуцәа рыкласс ахаҭарнакцәа рымацара ракәым иуԥыло, уи иҩымҭақәа ирнубаалоит анхацәа, аинтеллигенциа, занааҭла иреволиуционерцәам аџьажәлар еиуеиԥшым рхаҭарнакцәа ареволиуциа ишазыҟоу.
“1905 шықәсазтәи ареволиуциа сара даара иӷәӷәаны иснырит, сыбла иабеит, ишрызҳаз, ԥхьаҟа ишцаз аусуцәа рыкласс... Шаҟа фырхаҵарыла, гәымшәарыла гәышԥыла аҳәынҭқар ибзарбзанқәа ирԥылоз урҭ” ҳәа игәалаиршәоит Серафимович ареволиуциа ашьҭахь.
Ԥхынҷкәын мзазтәи аиҿахысрақәа раан Серафимович Москва Пресниа араион аҟны дынхон. Уи хаҭала ибла иабон хацәнмырха еиҿагылаз реибашьра. Ари ашьакаҭәара анирԥшит “Пресниа аҟны” () ҳәа хыс измоу уи иеилкаанҵа. Араҟа аԥхьаҩ иҿаԥхьа иаацәырҵуеит ареволиуциатә шьаарҵәыра илагылоу Пресниа, аҳәынҭқар иеиҳабыра ирҿагыланы иқәԥо адружинауаа, бзарбзанхыла акгьы зхараӡам ауаа рыҩнқәа зырбго аказақцәа, шәақьымцала ҭынч инхо-инҵуа рзышәарыцара асахьа хлымӡаахқәа...
Ари аҩымҭаҿы иара ихаҭагьы ихы ааирԥшуеит ашәҟәыҩҩы. Уи гәыла-ԥсыла аусуҩцәа дрыдгылаҩуп, аха абџьар икым аҟнытә адружинауаа дызрыцеибашьуам. Аха ирацәан аусуцәа дызларыхәозгьы, уи урҭ хаҭала абаррикадақәа рыцҟаиҵон. Ашәҟәыҩҩы ибон ибааԥсны абџьарла еибыҭаз зхыԥхьаӡара маҷыз аусуцәа ишырцәуадаҩыз зхы инаркны зшьапаҟынӡа еиқәных иҟаз, зхыԥхьаӡара рацәаз аҳәынҭқар
ир ржәылара аанкылара. Убри аҟнытә ауп ари аилкаанҵакьаҿ имҽыӷу амч-лашә аазырԥшуа аполициа раасҭа абџьаршьҭыхрала иқәгылаз аусуцәа рморалтә ԥыжәарақәа рымчхара иаҳа уаҩ илаԥш иҵашәартә изыҟаиҵо ашәҟәыҩҩгьы. А. Серафимович иааирԥшуан аџьа иаҵагылаз ауаа массала абџьаршьҭыхрала рықәгылара ареақциа амчқәа рцәа ишҭанарӡыӡоз, уаанӡа ирымаз агәкаршәреи аҽырхықәымҵареи шрыцәнарӡуаз. Ҵабыргуп, ибгеит Пресниатәи аҵыхәтәантәи абаррикадақәа, агвардиааи аказакцәеи аҩнқәа иреихсуеит, ашҭақәа ирҭахысуеит, аха адружинауаа рнапқәа ирҩахан ицәырымҵӡеит, урҭ ргәаара рыхмырԥсаакәан ихьаҵит, ицеит аидыслараҿы рҽаҵамырхакәан, дырҩегьых рымч ҭагалан ахатәымчра хацәнмырха еиҭаҿагыларц азы. Ареволиуциа аҵахеит, аха зегьакоуп аҵыхәтәан уи миааир ауӡом, – абри ауп ари аилкаанҵа ҵакыс, идеиа хадас иаанарԥшуа.
Аџьажәлар ареволиуциатә қәԥара иазгәышьуа ишалагаз уаҩы агәра игартә, аԥсҭазаара аҵабырг иазааигәаны иааирԥшуеит А. Серафимович “Абомбақәа” зыхьӡу иажәабжь аперсонаж хада, аусуҩ иԥҳәыс Мариа лхаҿсахьала. Мариа лыԥсҭазаара зегьы аџьамыӷәа дшаҵагылаз илхылгеит. Иаашар ахәлара иаалымнахаанӡа хҩахаха лымаӡамкәан ацәарҭамаҭәа лыӡәӡәон. Ус ишнеи-шнеиуаз сабшала уи лҭыӡҭыԥ аҟны аусуцәеи, урҭ рагитатори рҽеизганы еиқәшәо иалагеит. Аԥхьаҵәҟьа Мариа урҭ рцәажәарақәа рхы ахьцоз ҳәа иауан-иашәан акы лзеилкаауамызт, аха хәыҷы-хәыҷла урҭ ацәажәарақәа лара лгәы дырхыҭхыҭуа, ддыргәаҭеиуа иалагеит, аҵыхәтәан ауп уи еилылкаауа даналага “аеқсплоатациа”, “ахашәалахәы мыцхәы” зыхьӡу... Нас ауп хәыҷы-хәыҷла ииашоу, ҽыԥныҳәа змам, изинтәу аԥсҭазааразы ақәԥара лхы алалырхәуа даналага. Мариараа рыҟны апрокламациақәеи акьыԥхьга шрифти анааргалакь лара дрыхӡыӡаауа уаҩ илаԥш иахьыҵамшәашаз ҭыԥ маншәалак аҟны иныԥхьалкуан. Убас зны-зынла иныԥхьалкуаз абомбақәа роуп Мариа ашьҭахь абаррикадақәа рыҟны иқәԥоз адружинауаа ирымазгьы.
Мариа лсахьаркыратә хаҿсахьа ҿыцын алитератураҿы. Уи лыхдырраҿы иҟалаз аиҭакра ианыԥшуеит миллионла зхыԥхьаӡара рацәоу ауаа хархьқәа рыхдыррақәа рыҟны ареволиуциа иҟанаҵаз аиҭакрақәа.
Ҵабыргуп, зыӡбахә ҳамоу, аӡәӡәаҩ ԥҳәыс макьана древолиуционерым, дполитикатә усуҩым, аха аполитикатә ҵак ду амоуп лхы дахьаиааиз, цәала-жьыла илыхҭысуаз, дзыргәамҵуаз лшәаӡыӡара дахьаиааиз. Абри афақт ала ашәҟәыҩҩы иааирԥшуеит ареволиуциа аџьа иаҵагылаз ауаа рахьтә зегь реиҳа зыхдырра лаҟәызгьы шарҿыхаз.
Асоветтә литературатә критикаҿы ари ажәабжь ҵакыла А. М. Горки ироман “Ан” иадыркылоит. Ҳәарас иаҭахузеи, Мариа лхаҿсахьа Пелагеиа Нил-иԥҳа лхаҿсахьа аҟара иҭбаам, иҵаулам, аха урҭ
злеиԥшқәоугьы рацәоуп. Мариа лхаҿсахьа иугәаланаршәоит Пелагеиа Нил-иԥҳа лреволиуциатә мҩа алагамҭа.
Ареволиуциа аепоха аан Серафимович ақыҭауаа, анхацәа рреволиуциатә қәԥара аарԥшрагьы асахьаркыратә ҩымҭақәа азикит. Убарҭ рахьтә зегь реиҳа аинтерес зҵақәоу иреиуоуп () “Атыша ахықәан” зыхьӡу ажәабжь. “Сара хықәкы хадас исымаз” апаника амҩа азкра акәын, ажәлар ареволиуциа шыргәаԥхоз, ишацхраауаз аарԥшра акәын. Ареволиуциа анырцҟьа ашьҭахьгьы, ажәлар доуҳала ишкамҳаз, ареволиуциа шнымҵәаз агәрагара шрымаз аарԥшракәын, иҳәон абри ажәабжь дахцәажәауа уи автор, Серафимович ихаҭа.
Ари ажәабжь шьақәгылоуп ҩ-хәҭакны. Ҩ-хык змоу уи актәи ахәҭаҿы ицәыргоуп ареволиуциа шаҵамхо азҵаара. Араҟа иаарԥшуп анхаҩ бырги аусуҩ қәыԥши реицәажәара. Аусуҩы игәы излаанаго ала, ареволиуциа аҵахеит, зегь ҭахеит, џьарамзар џьарантә ҳаиқәзырхаша ҳәа ҳзеигәыӷуа акгьы ыҟаӡам. Абри азҵааразы зынӡаск даҽа гәаанагарак имоуп анхаҩы. Уи дагьреволиуционерым, абџьаршьҭыхрала ақәгыларагьы далахәӡамызт, асоциалисттә револиуциатә теориа закәугьы издырам, аха иара ихатә дунеихәаԥшра имоуп, аиашареи ахақәиҭреи рышҟа агәазыҳәареи, абзиабара дуӡӡеи имоуп, ихырҳагоу адгьыл амчқәеи, ауаҩытәыҩса иџьеи рыгәра игоит, урҭ еснагь ацәгьаршра аҵкыс ииааиуеит.
Ажәабжь ахԥатәи ахы инаркны, иара аҩнуҵҟа имҩаԥысуа ахҭысқәа рыҟны аиҭакра ду ҟалоит. Аицәажәара иаҿыз иаарыхҭыгәлеит ҩыџьа аказақцәа, урҭ цәҳа-шҳауа инарзыҭрысуеит, насгьы залымдарыла ирызныҟәарц, иахьдырхәырц иақәркуеит. Аказақцәа аусуҩ қәыԥш ақалақь аҟнытә ибналаз усуҩыс дыршьоит аҟнытә, дҭаркыргьы цәгьа ирбом. Ари анхацәа рхы иаақәырҵан, аказақцәа хаха инарыжәланы рабџьар ркадырԥсеит. Анхаҩ бырг аиашареи ауаҩреи рыӡбахәала дызҿыз иажәа наигӡоит. Уи “филосфиа” хадас иаҵоу аԥсҭазаареи аԥсабареи рыбзиабароуп, насгьы абри апозициалоуп уи азалымдара, ауаҩы ишакәым изныҟәара, ишьаҽра дшақәыӡбо. Аицәажәара ашьҭахь анхацәа аказакцәагьы рхы иақәуиҭыртәуеит. Зых иақәиҭыртәыз аказакцәа руаӡәк дук мырҵыкәа ишьҭахьҟа деиҭахынҳәын, иҩыза аказак шәҩык рхы ишҟа анхацәа рыцәгьа иҳәарцаз дышцаз иҳәеит, насгьы иаарласны еимымпыр, егьырҭ аказакцәа дара ишрықәлоз ала ргәырҽаниҵоит. Абри аепизод ацәыргарала автор иааирԥшуеит аказакцәа реилазаарагьы аиԥхьыттара ишалагаз, уаҟа ишыҟалаз аусуцәеи анхацәеи ргәаҟра еилызкаауа, ирыдгыло ауаа.
Ареволиуциа анаҵаха ашьҭахьгьы аоптимизм аҵан Серафимович ирҿиамҭа. Ашәҟәыҩҩы агәра игоит ажәлар рыхдырреи рыԥсҭазаареи рҿы ареволиуциа ашьҭа ӷәӷәаны ишыннажьыз, уи аидеиақәа ԥсра-ӡра шрықәымло. Ажәлар, мышкы ахы, мышкы аҵыхәан, имаиааир ԥсыхәа амаӡам – абри ауп зыӡбахә ҳамоу ажәабжь идеиа хадас иамоу.
Ареволиуциа аҵахара адемократцәа рыгьагьара ҭбаақәа ӷәӷәала ирԥырхагахеит. Ашәҟәыҩҩцәа аӡәырҩы аидеиатә кәанызанрақәа, адоуҳатә дегредациа рыхҭысит, шьоукы-шьоук зынӡаск аԥхьагылара змоу аурыс прогрессивтә литература атрадициақәа рҽырҟәырыҭхеит.
Серафимович иара убасҟангьы алитература ажәлартәра апринципқәа дрыдгылоит, насгьы ихьчоит А. М. Горки дидгыланы ареиақциеи адекаденттә хырхарҭақәеи дырҿагылоит. Абри аамҭазы уи ирҿиамҭаҿы ицәырҵуеит акапитализм иагәылагӡоу ауаажәларра иаҿагылоу амчқәа рҿаԥҽра атематика. Ашәҟәыҩҩы ӷәӷәалаҵәҟьа агәра игоит ахатәмал азгәышьра амч ауаа шеицанакуа, ацәгьаура ашҟа ишрыгәҭасуа. Абри атема иазикит ареақциа ашықәсқәа раан ашәҟәыҩҩы иаԥиҵаз арҿиамҭақәа: “Ашьыжь” (), “Абзиабара” (), “Уахынлатәи ақәа” (), “Абриллиантқәа”, “Аԥслымӡқәа” (). Еиқәаҳаԥхьаӡаз ажәабжьқәа ирылукаартә иҟоуп аҵыхәтәантәи – “Аԥслымӡқәа”.
Ари ажәабжь асиужет ааркьаҿӡаны еиҭауҳәозар, абас иҟоуп: Уахҭаԥса змам ауаҩы иԥсҭазаара хьанҭа зхызгаз, згәы ԥнаҵәаз амаҵуҩ ԥҳәызба, неихыркәа змамыз аҭаҳмада аӡлагарахьча хатә ԥҳәысс диццарц лыӡбеит. Избанзар, аҭаҳмада иӡлагареи имали уи анасыԥ мышмоурахә лзааргарашәа лгәы илнаҭеит. Уи лыгәҭакы налыгӡеит. Аӡлагарахьча диццеит. Гәырӷьарак аҵаӡамкәа иниакәкәа ицеит лқәыԥшра, аанҿасрада игьежьуеит аӡлагара акәыр, арахь анасыԥ ацәаарагьы уаҩы ибарҭам. Аԥҳәыс лгәанала абарҭқәа зегьы ҿыҵгас дрымоуп аҭаҳмада – аӡлагарахьча, уи зынӡаскгьы игәы иҭаӡам аԥсра. Убри аҟнытә, лара даалаган лхаҵа – аӡлагарахьча ахәшә иҭан дылшьит, нас маҵауҩ ҷкәына қәыԥшк джьаны лхы илыргеит. Аҭаҳмада иҭыԥ амаҵауҩ ҷкәын иааникылт. Аха анасыԥ аӡәгьы илаԥш иҵашәом. Арԥыс, аԥҳәыс бырг лыцынхара игәы ахшәоит, игәнигоит, дгәамҵуеит, дишьырцгьы игәы иҭеикуеит. Дырҩегьых ишыгьежьыц игьежьуеит аӡлагара акәыр, иԥшшәыдаха иниагәгәа ацара иаҿуп аԥсҭазаара, иара убри инадкыланы ашьҭабара иаҿуп насыԥла иҭәу аԥсҭазаара азхьрагьы. Зегьы шьҭрақәлоит еиҭа, зегьы еиҭашьҭрақәлоит аханатә. Абарҭ ауаа аҩыџьа еидызкыло дара-дара реицәымӷра заҵәык ауп, иара убас урҭ еиднакылоит аӡлагара дасу хаҭала иара ихатә малны аҟаҵара аҭахра, уи дара
руаҩра ҵнашәаауеит, аԥсы ахнахуеит. Аҩыџьагьы ахатә мал рхы ақәырҵеит, иҭахеит аҩыџьагьы.
Ажәабжь ианыԥшуеит амал ампыҵахалара иҵарбгагоу амчра иаҿагыло агәазыҳәара. Аҩымҭа иалоу аперсонажцәа рыҩнуҵҟатәи рдунеи ицәырнагоит рыԥсихологиақәа ранализ ҵаула, ибеиоуп урҭ рбызшәа асахьаркыратә лшарақәа. Аԥхьаҩ иемоциақәа рнырра аганахьала “Аԥслымӡқәа” аурыс литература аҩымҭа лыԥшаахқәа ируакуп. Ари ажәабжь даараӡа игәы иахәеит Лев Николаи-иԥа Толстои.
Урыстәылан акапитализм аҿиареи уи иадҳәалоу апроблемақәеи ирзикит Серафимович иаԥиҵаз ароман “Ацәҳәыраҿтәи ақалақь” (). Ари аҩымҭа инарҵауланы ианыԥшуеит акапитализм аҿиара, нас уи аилабаара апроцесс аҟазшьарбагақәа рцәырҵра, акапитализм аҿагылаҩ хада – апролетариат – рыхдырра аизҳазыӷьара.
Серафимович ари ароман хышықәса (1906–1910) аус адиулон. Уи аҩымҭа ҩны даналга ашьҭахь абас иҳәон: “Сара исҭахын иаасырԥшырц акапитализм шаҭарада аусуцәа рыԥсҭазаара ишақәымчуаз... Исҭахын аизҳазыӷьара апроцесс зыхҭысуаз абуржуазиа, раԥхьаӡатәи аингаларатә процесс уадаҩ ашьақәыргылашьа раарԥшра. Исахьаркны иӡырызгар сҭахын абуржуазиа аҿиареи аизҳазыӷьареи, аусуҩцәа рыкласс аизҳазыӷьара инаваргыланы. Абуржуазиа аҿиара ианалаго, уи иаҭаххоит аполициа, иаҭаххоит апапцәа, аныҳәарҭақәа (аԥшьарҭа). Сара убри асахьаркрагьы сықәшәеит...”
Ароман аҟны иаарԥшу ахҭысқәа мҩаԥысуеит азеижәтәи ашәышықәса анҵәамҭазы. Ареволиуциа аиааира агәрагара ӷәӷәала ианыԥшуеит аҩымҭа.
Ароман зегьы алыреиԥш изхагьежьуа проблемоуп абуржуазиеи, аинтеллигенциеи, апролетариати рхаҭарнакцәа реиҿагылара. Ашәҟәыҩҩы исахьаркны иаҳзеиҭеиҳәоит акапитализм аиреи, нас аизҳазыӷьареи рыӡбахә, дрылацәажәоит раԥхьаӡатәи амал еизакра аварвартә ҵасқәа, иазгәеиҭоит аусуцәа ҿык-бзык иузамырҳәаша рӷарреи, акапиталисттә беиареи рыбжьара иҟоу 4ҩа змам атышеи ирбыжьдаз ацҳа шыԥҵәахьоу, еимадашьагьы шамам. Аԥхьаҩ иҿаԥхьа ицәырҵуеит раԥхьаӡатәи амалрҳаҩцәа – аусаԥшьгаҩцәа рмахьинациа ҟьашьқәа, ахәҳахәҭырҭеи акаҳԥырҭа аҩни рыҟны иаԥшьырго ахымҩаԥгашьа цәыршәагақәеи, абуржуазиатә ҭаацәарақәеи, нас донтәи аусуҩцәа ррыцҳаратә ԥсҭазаашьа асахьа ҿаасҭақәеи. Аҩымҭаҿы иаарԥшуп рыцҳашьарада акапитал иаҭаху ауаа ишрыланагӡо, насгьы иара иаҭаху ауаажәларратә еизыҟазаашьа шышьақәнарӷәӷәауа, ишзакәаннатәуа.
Ароман аҟны ҳаԥхьоит абас еиԥш иҟоу аепизод: “Захарка аиланхарҭаҿы инхоз зегьы, аусқәа зегьы, ауаа зегьы нас ауаҩытәыҩсатә
еизыҟазаашьақәа зегьы, абни иара иҩны ахьгылаз аҭыԥ центрк аҳасабала ишьаны, убри аҭыԥ ашҟа еихоз џьишьон. Ауаа амҩа ҟарҵон, амагәқәа рӡахуан, анышә хәыҵаԥҟаны анхарҭақәа дыргылон, ихәаахәҭуан, аус руан, арыжәтә рҽадыршьуан, нас инкаҳан иԥсуан иара изы, Захарка изы мацара иӷәӷәахарц, иазҳазыӷьарц, насгьы иҭбааҭыцәхарц азы иара иҩны, иара иусқәа. Уимоу, иагьӷьычуан иара ихәарц азыҳәан, избанзар иаарӷьычуаз зегьы аҵыхәтәантәи акапеи аҟынӡа иара ихәаахәҭырҭаҟны ирхарџьуан. Насгьы, ари ҟалон ус баша, иҟамлар зымуа, ихымԥадатәу, Захарка изымдыруаз, аха еснагь ицәа-ижьы ианыруаз ҩнуҵҟатә закәанк амчала”.
Захарка Короедов ихаҿсахьаҿы Серафимович иааирԥшит абуржуазиатә шьақәгылашьа ауаҩытәыҩса иԥсабара ишацәтәыму, ишаҿагыло, агыгшәыгтә цәаҩа шамоу, ишморальдароу) реалисттә ҵасла исахьаиркит абри амҵарсҩы, амалрҳаҩ, амаӡагәар, акалҭ бааԥс змоу, згыгшәыгтә ԥсабара гәырхынҳәыгоу абнауаҩы ихаҿсахьа. Захар Короедов (Захарка ҳәагьы иԥхьоит уи аҩымҭаҿы) икариера далагоит ажәлар ржьарала, ацәгьоурала. Захарка имоуп акаҳԥырҭа аҩны, ахәаахәҭырҭа – зкалҭ ҟьашьуи абрагьцәеи реизарҭа – иҭиуеит иӷьычу амаҭәарқәа, дызламхәаахәҭуа арбану, аусуцәа арыжәтә иаршьны рцәа рхихуеит. Захарка ихы иаҭәаимшьо акгьы ыҟаӡам. Уи илшоит ауаҩы дирҳәыр, аӡәы иуал иқәзар имырхынҳәыр, нцәахшаҵас ицқьоу ақыҭа ԥҳәызба джьаны акаҳԥырҭа аҩны дыҩнагаланы мчыла абжьысра амҩа бааԥс даниҵар...
Абарҭқәа уи илзыршо “зегьы ааихәар” ахьилшо ауп, уи илшоит “иааихәар” аҭыԥантәи амчра ахаҭарнакцәа – аӡбаҩ, ақәыӡбаҩ уҳәа убас егьырҭгьы. Урҭ зегьы Захарка ихәаахәҭырҭаҿы арыжәтә рҽарҭоит, нас икаҳԥуеит. Урҭ зегьы Захарка иуал рықәуп, иаргьы даргьы гәымхарыла аамҭа еицырхыргоит аҟнытә ари ахәаахәҭҩы ицәгьоурақәа рыла иадырбаӡом.
Укәа иҭаланы умаӷра иҭысуа Захарка, аиха иаҩызоу ахачҳара, ақәыџьма аиԥш аԥсымҭәра зныԥшуа хәаахәҭҩуп. Уи иаарласны дҟалоит дкапиталист дуны, абуржуазиатә уаажәларра иашьагәыҭу ауаа дыруаӡәкны. Ахәаахәҭҩы иҟазшьаз аццакрақәеи ахьаԥш/-кәаԥшрақәеи ихаиршҭын, дҟалеит еиқәтәа-еиқәгыла иҟоу, иҟасоу, иҭышәынтәалоу аныҟәашәа змоу, аха зымҵарсратә ԥсабара зымԥсахыз гыгшаыгны. Захар Короедов ицәтәымуп ауаҩытәыҩсатә цәаныррақәа. Уи издырӡом абзиабара иаша, аиашара, арыцҳашьара, аламыс зыхьӡу. Уи ахашәалахәы, аԥара ахьирҳаша заҵәык ауп хықәкыс имоу, уахгьы-ҽынгьы дзызхәыцуа, дзызгәышьуа. Захарка дыхжәоуп, икалҭ бааԥсуп, дыԥхамшьоуп. Уи дылхыччоит, гәымбылџьбарала длызныҟәоит иԥҳәыс, иԥҳа гәакьаҵәҟьа ихы дадикылоит, иареи лареи дырхылҵуеит – амри Сергеи.
Ароман аҿы иаҳԥылоит абуржуазиа-либералтә интеллигенциа ахаҭарнакцәагьы. Убарҭ дреиуоуп анџьныр Полинов. Уи илахьынҵала аҩымҭаҿы иаарԥшуп аурыс либерал изы итиптәу аҭоурых, иара ареформақәа раԥшьгаразы ақәԥаралоуп ахы шакуа, инҵәоит ицәаԥҽыгоу аԥсҭазааратә ҭагылазаашьақәа рнышәарала. Аԥхьаӡа Полинов аԥхьагылара змоу уаҩушәа, дгуманистушәа ибоит аԥхьаҩ. Уимоу иара дагьықәԥоит аусуцәа рыбзазаратә ҭагылазаашьақәа реиӷьтәразы, урҭ рыхныҟәгаразы ирықәнагоу зегьы роур иҭахуп, ахәшәтәырҭа рызиргылоит. Уи уаҩҵас зхы мҩаԥызго, ҳаҭыр зқәу уаҩуп, иара убриоуп ацәгьацәыԥхамшьа, ауаа еимызҵәо ахәаахәҭҩы Захаркагьы дзицәымӷу. Азныказ Полинов цәымӷралоуп дшаԥылаз Захарка дидгыланы ажәлар еицдырҳәларц ажәалагала анизыҟаиҵа ашьҭахь, ари аҵарбел дизиԥырымгозшәа аниба, аҵықьҳәа диеихсуеит. Аха, рыцҳарас иҟалаз, Полинов аџьа иаҵагылоу ауаагьы дрымадаӡам, урҭи иареи реизыҟазаашьагьы бзиаӡам. Иара урҭ ҽырхықәымҵала иларҟәны ауп дышрыхәаԥшуа, насгьы дара рҿаԥхьа имоу аԥыжәара игәы ҟанаҵоит. Полинов “зхы ҳаҭыр ақәызҵо” интеллигентуп, убри аҟнытә аусуҩцәеи амалуааи реидыслараан анеитралтә позициа ааникылар иҭахуп. Уи иҭахуп техникатә усуҩык иаҳасабала мацара дшыҟоу иҽышьақәирхарц, аха аҭагылазаашьақәа рымҩаԥысшьа азакәанԥҟарақәа иара аеқсплуататорцәа рдунеи аҟны днаган ддыргылеит. Полинов дышнеи-шнеиуаз иаҩзырҟьо иалагаз аусуцәа “ҟамчыла мацароуп рацәажәара шаҭаху” иҳәо далагеит.
Серафимович ироман излаҳнарбо ала абуржуазиатә уаажәларраҿы иҟоуп хацәнмырха еиҿагыло акапиталистцәеи аусуцәеи рыклассқәа. Урҭ рыбжьара анеитралтә позициа аанызкыло, ажәа ԥшӡақәа зҳәо абуржуазиатә интеллигенциа, аԥсҭазаара азакәан мҽыӷқәа анаарыдыӷәӷәалалак, еснагь аусуцәа чарҳәара рзыруеит. Ари ас шакәу дырҵабыргуеит Полиновгьы, абуржуазиатә интеллигенциа аҩбатәи рхаҭарнак Петиагьы. Урҭ аҩыџьагьы аҵыхәтәаны аиашеи ақәнагеи ирызкыз ражәа ҭлапҟақәа аархашҭын акапиталист Захар Короедов инапаҵаҟа амаҵ аура иалагеит.
Ишԥаҟалеи шәымҳәои нас абри? Полинов аихамҩаҿы аусурҭа аҭыԥ ицәыӡит, арыжәтә мыцхәы ажәра дханагалеит, нас аԥсҭазаара аҵахь днанагеит. Полинов ихы ларҟәны днагылоит уажәраанӡа ицәымӷыз Захар Короедов иҿаԥхьа амаҵаура хырҳага ииҭарц азы. Полинов аҵыхәтәан иҽрааирбуеит иааикәыршан иҟоу азалымдарақәа.
Автор Полинов иабхәында Пиотр Иван-иԥа ихаҿсахьа аԥҵарала еиҳагьы иӷәӷәаны иааирԥшит ауаҩытәыҩса идоуҳатә хьысҳара, иуаҩышәа акаҳара. Пиотр данстудентыз древолиуционер пропагандистын, ашьҭахь аполитика инапы алакуп ҳәа дахган, аха аҵыхәтәан деиқәтәеит, “дҟәышхеит”, “дҟасахеит”, нас “заманалаҵәҟьа данаалеит” Захар Короедов ихаҭарнак гәрагас аҟалара.
Арҭ зыӡбахә ҳҳәаз Полинови, Пиотр Иван-иԥеи рхаҿқәа раарԥшрала Серафимович иҿаԥиҽит алибералтә интеллигенциа ареақциа апериод аан иҟарҵаз аполитикатә чарҳәара, аџьа иаҵагылаз ажәлар ринтересқәа рыҭира, ашәҟәыҩҩы иҿаԥиҽит иара убас урҭ рбуржуазиатә идеологиа. Ароман “Ацәҳәыраҿтәи ақалақь” иамоу арҭ аҷыдарақәа уи анаԥҵаз аамҭазы ареволиуциатә ҵакы арҭон, ақтуалра аҵарҵон. Ароман аҟны хадара зуа аҭыԥ ааныркылоит аусуцәа. Амала иазгәаҭатәуп аусуцәа рхаҿсахьақәа нагӡаны ишсахьаркым, цқьа игәылырҭәааны, иԥсҭазааратәны аԥсы шырхаҵам. Ароман алагамҭаҿы аусуцәа рмасса зыхдырра маҷу, еиҿкаам мчны ауп ишцәыргоу, аха нас урҭ рыҩнуҵҟа имҩаԥырго ареволиуциатә агитациа абзоурала иаҳа-иаҳа рыхдырра шьҭыҵуеит, рсоциалтә дунеихәаԥшышьа аҽарҭбаауеит. Аусуцәа рмассатә қәгәыларақәа рсахьақәа ҟаимаҭла иӡырыргоит ацәҳәыраҿы аусуцәа еиҿыркааз аизареи, аполитикатә хеидкылаҿтәи аиҿцәажәарақәеи, азабастовкақәеи узырбо ароман аепизодқәа. Аҩымҭаҿы уаҩы ибоит аусуцәа рколлеқтив ашьақәгылашьа, уи иалиааз аусуҩ напхгаҩцәа рхаҿсахьақәа.
Урыстәылатәи аџьажәлар рзы иуадаҩыз ареақциа ашықәсқәа раан иаԥҵаз ароман “Ақалақь ацәҳәыраҿы” аԥхьаҩ агәра иханарҵон ареволиуциа ҟамлар ада ԥсыхәа шамамыз, аусуцәа рықәгылара миааир шамуаз.
Ақтуалра злоу аԥсҭазааратә материал ашьҭыхра, аҭоурыхтә фон амҽхакы аҭбаара, арҭқәа зегьы иузырҟәымҭхо ирыларҵәаны аҩымҭаҿы имҩаԥысуа ахҭысқәа рӡыргара, илабҿабартәит ашәҟәыҩҩы исахьаркыратә стиль аҿыцра, насгьы ԥхьаҟатәи аперспеқтива. Серафимович ари аҩымҭаҿы иҽааирԥшит иҵару асоциалтә еиҿыхарақәа рсахьаркра дазҟазаны. Ари ароман аҟны ашәҟәыҩҩы даабоит акласстә еиҿыхарақәа раарԥшреи, амассатә сахьаркыратә хаҿсахьақәеи, урҭ ииашоу асоциалтә хәшьара рыҭареи зылшо шәҟәыҩҩ ҟазаны, шәҟәыҩҩ хатәраны. Абри аганахьала зыӡбахә ҳамоу ароман “Ақалақь ацәҳәыраҿы” цҳаражәҳәара ауан ашьҭахь Асовет тәыла зегьы аҟны аԥхьаҩцәа гәахәарыла ирыдыркылаз, асовет литератураз иетаптәхаз аҩымҭақәа ируакыз “Аихатәы рҩаш” () асахьаркыратә ҷыдарақәеи астили рхыҵхырҭақәа иара адаҟьақәа рыҟны ишԥашәыркыз ала.
Аџьажәлар ргәынамӡара ишазҳауаз, насгьы урҭ рреволиуциатә қәгылара аамҭа шааигәахоз атәы рныԥшуа иалагеит аимпериалисттә еибашьра иазкны Серафимович иаԥиҵаз аҩымҭақәа рыҟны.
1915 шықәса алагамҭазы Серафимович асанитартә гәыԥ реилазаара далаланы афронтахь дцоит. Ашәҟәыҩҩы дызлаз аҳақьымцәа ргәыԥ аҟны дыҟан иара убас В. И. Ленин иаҳәшьа Мариа Илиа-иԥҳа Улиановгьы. Уи лыбзоурала Серафимович дымҩашьахуа еилиргеит аимпериалисттә еибашьра абольшевикцәа шазыҟаз.
Аибашьра иарҿиоз арыцҳарақәа, ажәлар зҭанаргылоз ахамшҭыхәқәа рыӡбахә иҳәоит Серафимович галициатәи иеилкаанҵақәеи иажәабжьқәеи рыҟны. Убарҭ аибашьра аамҭазтәи иҩымҭақәа иреиуоуп “Атермометр” , “Ашрапнель” , “Аиԥылара” , “Галициа”  уҳәа убас егьырҭгьы.
Афронт аҟны даныҟаз ашәҟәыҩҩы дымҩашьахуа агәра игеит аурыс нхаҩы иҭахӡамкәа аибашьра дшаларгалаз, уи дзыргәаҟуа иқыҭа гәакьа ашҟа дхынҳәны анхара-анҵыра напы аркра шакәу. Абас ауп аурыс нхаҩы ихәыцрақәеи ицәалашәарақәеи шаарԥшу ашәҟәыҩҩы иажәабжь “Аԥсшьараҿы” () ҳәа хыс измоу аҟны. Аурыс нхаҩы игәыхәтәы егьынаигӡоит, уи аамҭала аԥсшьаразы ақыҭахь даарышьҭуеит. Амала, афронт ахь ихынҳәра аамҭа анааилакь ауп ихы имч анақәымхо. Уи дырҩегьых ихаҿы иааигоит, ҩнуҵҟала еиҭаихҭысуеит ажрақәа дырҭатәаны аибашьра ахлымӡаахрақәа, нас иҽишьуеит.
Серафимович иҩымҭақәа ирҵабыргыҵәҟьаны ирныԥшит аџьажәлар ррыцҳарақәа, аурыс солдаҭ ифырхаҵара, игәымшәара, амассақәа рыҩнуҵҟа зҽеизызгоз, еилашуаз ареволиуциатә протест.
А. С. Серафимович Оқтиабртәи ареволиуциа гәахәарыла даԥылеит, иагьидикылт, дадгылт абольшевиктә партиа. 1918 шықәсазы акоммунисттә партиа дагьалалеит.
“Оқтиабртәи ареволиуциа саԥылеит шәышықәсабжак ақәра сыманы, аха сара сышықәсқәа сыԥхьаӡоит иара алагамҭа нахыс”, – иҳәон А. Серафимович.
Ари ареволиуциа амшқәа раан Серафимович иԥацәа Анатолии Игори агимназиаҿы аҵара рҵон. Урҭ рабгьы даргьы Москватәи ареволиуциатә пролетариат русура рхы аладырхәуан. Ашәҟәыҩҩ, РСДРП Москватәи акомитет адҵала Калеидин иҿагыларазы аибашьрахь ицоз арҟаԥшьаа рыхьӡала ааԥхьарақәа, алозунгқәа, аброшиурақәа иҩит. Иара убасҟан ауп, аусуцәеи аруааи Москватәи Рхеилак иҟанаҵаз ажәалагала ала Серафимович агазеҭ  (“Адырраҭарақәа”) аредақциа аҟны алитературеи, акритикеи, аҟазареи рыҟәша хадара азиуа даналагаз.
Ашәҟәыҩҩы усҟан апублицистикатә статиақәа иҩуан, аха аматериалқәагьы еизигон, аџьа иаҵагылоу ауаа хшаҭарада атәыла ҿыц аргыларазы имҩаԥыргоз ақәԥара аазырԥшуаз, “Ақәԥареи амцабзи ирылагылоу Москва” ҳәа хьӡыс изоураны иҟаз ашәҟәқәа раԥҵаразы.
Серафимович ааԥсарак агәхьаа мкыкәа аус иуан алитературатә мчқәа ареволиуциа амаҵ аура иазкхарц азы. Дрыԥхьон алеқциақәа, иҟаиҵон ажәахәқәа азауадқәа рколлеқтивқәа, алитературатә гьагьарақәа рыҟны, ашәҟәыҩҩы иуаажәларратә уалԥшьеи, асоциалисттә ҟазара апринципқәеи ирызкны) Ауаажәларраҿы алитература инанагӡо ахықәкы ҳаракы азы игәаанагарақәа иҳәон “Изакәызеи арҿиара?”, нас “Алитературеи ареволиуциеи” ҳәа хқәас изиҭаз истатиақәа рыҟны. Асоциалисттә ргылара иацхраарц зҭахыз ашәҟәыҩҩцәа рыгәҭакы анагӡара ргәы ақәирбзион иара ихаҭа ирҿиамҭатә ҿырԥштәқәа рыла. Арҿиаратә интеллигенциа рыҟнытә ареволиуциатә рбгара ада акгьы зымбоз, дрыԥхьон, иагьрабжьигон ауаажәларра аргылара, арҿиаратә усура ду даргьы рхы аладырхәырц, рыхәҭаа аларгаларц азы.
Зыӡбахә ҳамоу аамҭазы иаԥҵоу Серафимович иеилкаанҵақәа: “Аргылара ҿыц”, “Аусуцәа рықалақь”, “Абасыҩцәа” рыҟны иааирԥшуеит ауаҩ ҿыц, амораль ҿыц рышьақәгылара апроцесс, аџьауси, аҳәынҭқарратә мали социалист ҵасла рзыҟазаашьа аҿырԥштәқәа.
Серафимович ауаажәларра-политикатә, арҿиаратә усура дамҿхакын ауаҩытәыҩсатә еибашьра ашықәсқәа раан. Уи агазеҭ “Правда” акорреспондентк иаҳасабала днеиуан афронтқәа рахь, арҟаԥшьаа дырԥылон, дрыҿцәажәон, еизигоз аинформациа ихы иархәаны иҩуан акорреспонденциақәа, аилкаанҵақәа, ажәабжьқәа. Ашьҭахь арҭ аҩымҭақәа зегьы агәылалеит “Ареволиуциа. Афронт, нас азқәа (атыл)” () ҳәа хьӡыс изиҭаз ишәҟәы. Ари ашәҟәы иқәыԥшыз Асовет ҳәынҭқарра имҩаԥнагоз аибашьреи аусуреи рыӡбахә зҳәоз шықәсынҵак иаҩызан. Абри ашәҟәаҟны Серафимович раԥхьаӡа акәны, Асовет Тәыла аԥсҭазаараҿы аҭыԥ змаз азҵаара ҵарқәеи, апроблемақәеи рацәаны ишьҭихит, дрыхцәажәеит, ашьҭахь урҭ, аҩеижәатәи ашықәсқәа раантәи асовет литература аҿаԥхьа иқәгылоу усӡбатә хадақәаны иҟалеит. Иарбан проблемақәаз дара ҳәа азҵаара ықәымгыларц залшом. Урҭ апроблемақәа ирылан: аҳәаанырцәтәи аӷацәеи, аҩнуҵҟатәи аконтрреволиуциеи ирҿагыланы ақәԥара, амлакреи, анхамҩа абгареи, ацәгьоуцәеи, азанааҭтә зыҟаҵара змаз ажәытә специалистцәа иҟарҵоз асаботажи, ахәыҷтәы цәгьоурақәеи рақәԥара, ҭынха дызмамыз ахәыҷқәа рыгәцаракра, амҩа иаша рықәҵара. Абарҭқәа инарываргыланы ашәҟәыҩҩы иааирԥшуан ауаажәларра ҿыци, ауаҩ ҿыци шиуаз. Абраҟа ҿырԥштәык аҳасабала иахцәажәазар ауеит: ашәҟәыҩҩы иеилкаанҵаҿы раԥхьаӡа акәны асоветтә литератураҿы
ицәырган акоммунист, аполитикатә комиссар ихаҿсахьа. Серафимович иполиткомиссар ишьҭахь ауп А. Фадеев иаԥиҵаз Левинсони, Д. Фурманов иаԥиҵаз Кличкови, убас ауаҩытәыҩсатә еибашьра егьырҭ афырхацәеи рхаҿсахьа ҟаимаҭқәа анаԥҵаха. Ари афақтгьы Серафимович ирҿиаратә қәҿиарақәа ируакуп ҳәарада, ифырхаҵа дзықәгылаз аԥсҭазааратә ҵаҵӷәы шыӷәӷәаз, ақтуалра шалаз аныԥшуеит.
Ареволиуциеи ауаҩытәыҩсатә еибашьреи раамҭа хьанҭақәа раан ажәлар иаадырԥшуаз афырхаҵаратә қәԥареи, Урыстәылан имҩаԥысуаз ареволиуциатә еиҭакра дуқәеи, урҭ ирхылҵуаз ацәырҵрақәеи асахьаркыратә епикатә рҿиамҭа дуқәа рыҟны исахьарку ажәа аҟазара алшарақәа рыла аарԥшра иаԥсан, егьаарԥштәын. А. Серафимович арҭ аепохатә цәырҵра дуқәа хаҭала дызларылахәыз, иааигәангьы излаидыруаз ала, урҭ ирызку аепикатә рҿиамҭа дуқәа раԥҵара шаҭахыз ҟаимаҭла еиликаауан, ихаҭагьы дазхиан уи аус хатәра анагӡара. Убри азыҳәан ауп 1924 шықәсазы акьыԥхьра зилшаз асоветтә литератураҿы иетаптә ҩымҭаны иҟалаз ароман “Аихатәы рҩаш” (). Ари аҩымҭа асовет литератураҭҵаараҿы иақәнагаҵәҟьаны иԥхьаӡоуп ауаҩытәыҩсатә еибашьра иафырхаҵаратә епопеианы. Уи Серафимович иҩымҭақәа зегьы ахреиԥш ирылаҳәҳәоит, егьыҟалеит асовет литература иаклассикатә ԥҵамҭаны.
Ароман “Аихатәы рҩаш” ҵаҵӷәыс иазыҟалеит 1918 шықәса нанҳәамзазы Тамантәи архәҭа имҩаԥнагаз афырхаҵаратә еибашьра.
Заа ишазгәаҳҭаз еиԥш, Серафимович ауаҩытәыҩсатә еибашьра иазкны инеиҵыху аепикатә рҿиамҭа аԥҵара игәы иҭан. Ас еиԥш иҟаз аҩымҭа аҩраҿы ихы иаирхәашаз ихатәы гәалашәарақәа, ицәалашәарақәа, игәҭахәыцрақәа зынирԥшыз анҵамҭақәа маҷымкәа иман, нас уи иҭиҵааит, еизигеит хыхь зыӡбахә ҳҳәаз аибашьра иалахәыз аруаа ргәалашәарақәа, ранҵамҭақәа, рымшынҵақәа. Урҭ ирныԥшуан Тамантәи архәҭа иалахәыз аруаа есаашартәи рыԥсҭазаара, реибашьрақәа. Абас ала, ашәҟәыҩҩы ибзианы ихаҿы иааигеит аибашьра азеиԥш панорама, ихаҭа хәыцрала, цәаныррала иҽыргәылеихалеит аҩымҭаҿы дзыхцәажәараны дыҟаз ахҭысқәа, ахшыҩҵакқәа, апроблемақәа. Абарҭқәа рышьҭахь, уи напы аиркит исахьаркыратә гәҭакы анагӡара.
Ароман “Аихатәы рҩаш” асиужет конкретла ԥсыс иахалеит, ҵаҵӷәыс иазыҟалеит абарҭ афақтқәа: 1918 шықәсазы бџьаршьҭыхрала аконтрреволиуциатә қәгылара амцабз хәыҵҟьеит Ҟәбан. Тамантәи архәҭа, Арҟаԥшьаа рыхәҭа хадақәа ирыҟәҟьеит. Убри аҟнытә, ари
архәҭа Ҟәбанынтәи Екатеринодарҟа (иахьатәи Краснодарҟа), аибашьра ӷәӷәақәа рыхҭыго, амҩадареи, амлакреи рҽалагӡо, хәышә верс иҟаз амҩа уадаҩ ианысны ихьаҵыр акәын. Урҭ ирыцын, зынхарҭа ҭыԥқәа ныжьны, ирзышьҭыхуаз рмал-ршьал шьҭыхны иаауаз ахҵәацәа, зеилазаараҿы аҳәса, ахәыҷқәа, ауаа быргцәа рацәаз. Ари аибашьра мҩа хацыркын астаница Кримскаиа инаркны, ицон Амшын Еиқәа агаҿала алада, Новороссииск–Тҟәаԥс ахырхарҭала, Кавказтәи ашьхеибаркыра хада ихыҵны, егьынҵәеит Екатеринодар Арҟаԥшьаа рырхәҭақәа аҽрымадарала. Ас еиԥш иҟаз архәҭеи, урҭ ирыцыз еиуеиԥшымыз, еиҿкаамыз, аԥсышәала “зжьы-ужәыр зтәан еиламгыло” ззырҳәо ауаа еилаԥса, аибашьратә мҩа хьанҭа ианырсны, реиҿымкаара иаиааиртә иҟаҵаны, еиқәырханы, рхырхарҭа аҵыхәтәантәи аҭыԥ аҟны рнагара, ашәҟәыҩҩы ирҿиаратә гәҭакы, исахьаркыратә идеиа иашьашәалан, ибзианы аҭак ҟанаҵон. Ашәҟәыҩҩы исахьаркыратә гәҭакы аиҿкаашьа бзианы иҳәаақәырҵоит иара ихаҭа иажәақәа: “Сара изгеит еиҿкаамыз, уаҩы ихымхәыцуаз, ес-иааиуа шәымҭацыԥхьаӡа зхадацәа ашәақь-ԥса иахазҵар зылшоз амасса, нас урҭ агәаҟ-ҵәаҟра амҩа ианҵаны изгеит аҵыхәтәанынӡа, Оқтиабртәи ареволиуциазы еиҿкаау мчны дара шыҟалаз агәра анырга, ианхарҵа аҟынӡа”. Абасала Серафимович илиршеит еиҿкаамыз, анархиатә ҟазшьа змаз, зхыԥхьаӡара рацәаз, еиуеиԥшымыз ауаа рмасса имонолиттәу, еиҿкаау коллеқтивны, иӷәӷәоу алеишәа алшарала аҟаҵара.
Серафимович ироман “Аихатәы рҩаш” иафырхаҵа хаданы иҟаиҵар иҭахын зықьҩыла еиуеиԥшым ауаа рмасса. Ашәҟәыҩҩы игәҭакы еилыхха ицәыргоуп аҩымҭаҿы ажәлар рколлеқтивтә хаҿра аарԥшышьа аконтраст аҟны. Ари ҷыдала уаҩы ибарҭоуп ароман актәии аҵыхәтәантәии ахқәа рыҟны иаарԥшу амитингқәа рыла. Актәи аҭагылазаашьаҿы зхаҿсахьа аарԥшу еиҿкаам ауаа иреилазаароуп, аҩбатәи амитинг аҟны, актәи амитинг алахәылацәа иаку, имонолиттәу коллеқтивны ицәырҵуеит.
Актәи ахаҿы ашәҟәыҩҩы еиуеиԥшым асахьаркыратә цхыраагӡақәа ихы иархәаны аԥхьаҩ иҿаԥхьа ицәыригоит еиҿкаам, леишәа змам ауаа рацәа реилазаара. Абар ашәҟәыҩҩы урҭ ауааи, изҭагылоу аҭагылазаашьеи шааирԥшуа: “Зегьынџьарантә иуаҳауеит зқьы бжьы зхоу аҟыжбыжьқәа, алаш быжьқәа, аҽқәа рыкьыркьырра, аихаҷамаҷа рхьаҩбыжьқәа, ахәыҷқәа рҵәуабыжь, уаҩ иҳәатәы змаҳауа ан лыцәҳа-шҳара, аҭакәажәцәа рҵәылибахра, аӷьал-палқәа ирыцзырӷызуа абыжьҭахәаҽ ашәақәа, аҩы иашьу ауаҩы игармон аҟыж/-ҟыжра, уаҩ ила иамбо, зан дызцәыӡыз ашьхыцқәа хи-ҵыхәеи змам рыбжьы зҭыҩуа шьхымӡоушәа иҟоуп”. Улаԥш зхьымӡо адәеиужь аҟны ажәлар қызы-қызуа иқәуп, еилаҩ-еиласуеит. Араҟа еизазаап аруааи амшынуааи, аха абраҟа иҟахуп ахәыҷқәеи аҭаҳмадацәеи,
аҳәсеи ахацәеи) ашәақь-ԥсақәа иахьырхарԥоу ахәыҷқәа зладрыцқьо апаӷәырқәа боит, абзарбзан ашәырақәа агарақәа рхакнаҳауп, артилериа иаҵаҳәоу аҽқәа рывараҿы ажәқәа жаҳәоит. Аԥшаӡлагара аҟынтәи амитинг аҿы ауаа рмассақәа рлеишәадара еиҳагьы иааԥшуеит: аӡәгьы аӡәы дизыӡырҩӡом, зегьы рыбжьқәа рдуны еицыҳәҳәоит, ицәҳашҳауеит) мшынуаҩык ишәақь-ԥынҵа, ҿыц иалырхыз ар рԥызак илиҳәар иҭахуп, аха машәыршақә даҽаӡә дишьуеит.
Абраҟа зыӡбахә ҳәоу, аԥхьаҩ илаԥш анрықәиклакь ашьҭахь, ашәҟәыҩҩы абри еиуеиԥшым амасса закәу, насгьы аԥшаӡлагараҿы иназгаз иҳәоит. Абри еиуеиԥшым, абжьы рацәа зхоу, зхыԥхьаӡара рацәоу, аарла архәҭа еиԥшу ауаа роуп хаҭала Тамантәи архәҭа иалахәылацәоу. Даара еиуеиԥшым аилазаара. Уи иалахәуп аҳәынҭқар ихаантәи аруааи, асовет аамҭа аан аррахь изыԥхьаз ауааи) аинтервентцәа аӷбақәа ирықәырцаз амшынуааи, зхатә гәаԥхарала иааз аруааи) абарҭ аҵыхәтәантәиқәа реилазаараҿы иҟоуп: амҿы уасҭацәа, аимааӡахцәа, ашәақьҟаҵаҩцәа, иара убас иӷарӡоу аказакцәеи  ҳәа изышьҭаз, Дони Ҟәбани иахьрыҵаркуаз инхоз иказакмыз амилаҭқәа рхаҭаранакцәа. Урҭ аҵыхәтәантәиқәа аказакцәа ирцәымӷыз, аконтрреволиуциатә  Ҟәбан ианыҟала, ихымҵәар ада ԥсыхәа змоуз уаан. Абарҭ еиуеиԥшым ақәреи, амилаҭқәеи ирыҵаркуаз ахацәеи, аҳәсеи, еиуеиԥшым азанааҭқәеи, адунеихәаԥшышьақәеи, аҟазшьақәеи змаз ауаа рыла акәын излашьақәгылаз Тамантәи архәҭа. Абарҭ ӷас иршьон абџьар шьҭызхыз Ҟәыбантәи аконтрреволиуционерцәа, аказак шкәакәацәа (“белоказаки”), акадетцәа, Амшын Еиқәа ихын урҭ ӷас изшьаз агерман ӷбақәа, раԥхьаҟа ладаҟа зхыҵра цәгьаз ашьхақәеи, ирабашьыр ауаз аршкәакәааи рзыԥшын. Абас еиԥш аҭагылазаашьа бааԥсы ианҭагылаз ауп Тамантәи архәҭа иаҵанакуаз, иахьыԥшыз зегьы ауаа рацәа злахәыз амитинг аҟны, иаауҳәо ҳара ҳзы изакәануп, ҳаԥхьа угыл, ҳәа Тамантәи архәҭа ахадас еицҿакны Кожух даналырхыз.
Ароман аҵыхәтәантәи ахаҿы иаарԥшу амитинг аҟны аԥхьаҩ ибоит, уажәраанӡа илеишәадаз, еиҿкаамыз ауаа рмасса, Кожух хадас даныҟарҵа ашьҭахь, уи ибзоурала, зыӡбахә ҳамоу таманаа, ареволиуциатә леишәа ӷәӷәа змоу, аполитикатә хдырра ҳарак зныԥшуа коллеқтивны – еихатәы рҩашны ишыҟалаз.
Ашәҟәыҩҩы иԥсҭазааратәны иҳәаақәиҵоит таманаа рҽеиҭакра, урҭ рполитикатә хдырра аҿыхара апроцесс уадаҩ, иааирԥшуеит ари аҽеиҭакра алзыршаз аҭагылазаашьақәа, ацәырҵрақәа. Иааркьаҿӡаны иаҳҳәозар, ари аҽеиҭакра алдыршеит идырны еиҿыркааз алеишәа, анапхгара ӷәӷәа, нас ахымшаҭара. Абарҭқәа рцәыргара акәын “Аихатәы рҩаш” идеиа хадас иамаз, уи автор сахьаркыратә усӡбатәыс имаз.
Кожух, Тамантәи архәҭа ахадара анидикыла, астихиареи, анархиеи алеишәа ӷәӷәа, аорганизациа бзиа рҿаиргылеит. Алеишәа арыӷәӷәаразы уи агәрагареи, ахдырра ашьҭыхреи рметод ихы иаирхәон, аха ианаҭахыз, ада ԥсыхәа аныҟамыз инармыгӡар имуаз адҵа риҭон. Араҟа ар рхада еиԥхьытта иҟаз Таманаа зегьы ирзеиԥшыз ахықәк ду риҭеит, нас убри ахықәкы анагӡаразы хацәынмырха ақәԥара апроцесс аан дара аӡәк иеиԥш еидикылеит. Уи Таманаа агәра диргеит хҿыхга заҵәыс ирымаз Асовет мчра шакәыз, убри амчра анапаҵаҟа дара ҟаларц азы, егьа џьамыӷәа цәгьа, егьа ааӡаб рхыргаргьы, аанҿасрада ԥхьаҟа ицаны, Ар-ҟаԥшьаа рымч хадақәа рыҽрымарымдар ада ԥсыхәа шрымамыз.
Абри ахықәк ду акәын, урҭ ирхыргаз агәаҟ-ҵәаҟрақәа, аибашьрақәа раан ироуз аԥсыҭбарақәа рыларыгӡартә, ирычҳартә иҟазҵоз, ргәы збаауаз.
Тамантәи ар (армиа) еидызкылаз, рымчқәа зегьы еизрыкәкәаз фақтны иҟалеит абри аҩыза ахҭыс: Аԥшыхәцәа Кожух адырра ирҭеит, дара зныз амҩа аварахь ала иавсуа амҩаҿы, аинрал Покровски хәҩуаак Маиҟәаԥтәи аусуцәа шыкнеиҳаз, ахәҩык рахьтә аӡәы дшыӡӷабу. Кожух ир аусуцәа ахькнаҳаз дирбарц азы, акыр километр амцхә ирныҟәар акәын, аха убригьы агәхьаа мкыкәа, ир ырхынҳәны, аусуцәа ахькнаҳаз амҩала идәықәиҵеит. Аарла зшьапқәа еихызгоз Таманаа акнаҳарҭақәа ианаарыдгыла, ицәан аҭҳарцәҳәа иааԥшызшәа, иаразнак рҽеиҭаркит, ргәы-рҽанылеит, агәаареи, ашьоуреи рцәаныррақәа ирымҿхаркит, рҽеиҵыхны, ршьаҿақәа еиқәыршәаны еихырго иалагеит, аӡәк иеиԥш еидызкылаз, зегь ирзеиԥшыз мчык, гәеисрак рызцәырҵит, рааԥсарақәагь аархыԥсааит.
Тамантәи ар иагьа ааӡаб рхыргазаргьы, рԥынгылақәа зегьы ириааит. Урҭ аҭахарақәагьы ирцәынхеит, егьыҟалеит иаку ахдырра, ахачҳара, иаку ареволиуциатә хықәкы змоу, зхықәказы ақәԥара зылшо коллеқтивны. Ари аибашьратә мҩа хьанҭа ахыркәшамҭаз Тамантәи ар ахада азин иман, егьиуалын абас еиԥш иҟаз ажәақәа рҳәара) “Нас иззы, ааӡаб зырхыргарызыз арҭ ауаа, аџьар изадчаԥалазыз жәанызқьҩык ауаа абри ааӡабтә Голгофаҿы, иззы? Акызаҵәык азыҳәан акәын урҭ ааӡаб зырхыргоз: Асовет мчра азы, аусуцәеи анхацәеи рынасыԥ азы”.
Ароман “Аихатәы рҩаш” зегь раԥхьаӡа иафырхаҵа хадоуп ареволиуциа иамҿхаку ажәлар рмасса. Убри азы ауп аҩымҭаҿы аиндивидуализациа зызуу афырхацәа, аперсонажцәа змаҷу. Аха, егьа убас иҟазаргьы, ашәҟәыҩҩы убарҭ амассақәа ирыликаауеит хаҿсахьақәак, иаҳа уаҩ илаԥш иҵашәо гәыԥқәак. Убрҭ иреиуоуп иеилацәажәо арԥызацәа, амца иҽҳәатәоу аибашьцәеи, урҭ рҭаацәеи) ҳарзирӡырҩуеит ашәҟәыҩҩы урҭ реицәажәарақәа, ҳҿаԥхьа
ицәыригоит амасса еиуеиԥшым алахәылацәа рахьтә шьоукы-шьоук риндивидуалтә портреҭқәагьы.
Убас иалкаау рахьтә уаҩ илаԥш адхалартә иҟаҵоуп аԥҳәыс Горпина лхаҿсахьа. Горпина зықьҩыла анхацәа дырхаҭарнакуп, уи лхаҿрала иаарԥшуп Тамантәи ар реиҳараҩык рлахьынҵа, ареволиуциахь игоу, иуадаҩу, урҭ рымҩа. Ашәҟәыҩҩы зхыԥхьаӡара рацәам штрихқәак, хҭысқәак рыла иҭихуеит акыр аамҭа, иухамышҭуа уи лхаҿсахьа. Горпина раԥхьа лхатә мал днахыҳәҳәан акгьы лбарҭаӡамызт. Лгәы ԥыжәжәо илыцәҳауеит, дақәшәиуеит лыҩнра-лгәара, лырахә, лмал зегьы ааныжьны дыхҵәартә аҭагылазаашьа ҟазҵаз ареволиуциа. Уи зегь реиҳа гәыҵхас илымоуп лан дызлеихралҵаз асамовар ахьынлыжьыз. Нас аҩымҭаҿы, зны-зынла иналаршә-ааларшәны амра иашәны иҟоу лхаҿы, ма иабаау, изгу лнапқәа ҳалаԥш иааҵашәоит, зны-зынла лыбжьы ҳаҳауеит, ажәак иеицәажәо инарылалҵоит. Аҵыхәтәан лҩызцәа зегьы ирхыргаз ахамышҭыхәқәа анылхылгалак ашьҭахь, уи лхаҭараҿы дҿыхоит ауаажәларратә ҵакы змоу ауаҩытәыҩса, лҩызцәеи лареи иргаз азеиԥш иааира лсамовар аҵкыс акырӡа шаҵанакуа еилылкаауеит. Ароман аҵыхәтәан иарбоу амитинг аҟны уи илҳәаз ажәа ибзиаӡан ианыԥшуеит лареи, лҩызцәеи реиԥш иҟоу рыхдырраҿы иҟалаз аиҭакра: – “Шәгәырӷьала, ажәлар, шәгәырӷьала! Асамовар аҩны исшәынрыжьит. Уи сара хаҵа санырышьҭуаз, сан салеихралҵеит, насгьы быбла аҷиц еиԥш бахӡыӡаала лҳәеит, ҳара уаҟа икажьны ҳааит, џьаҳаным аҭыԥыз, иӡаат аҭахызаргьы! Ибзазааит, иҟазааит ҳара ҳҳәынҭқарра, ҳара ҳаԥсадгьыл, уаҳа даҽазны гәаҟ-ҵәаҟрыла ҳабӷа меиџьааит, уажәраанӡа еиԥш гәырӷьара ҳамамкәа 6ҟамлааит ахаан”.
Ароман аҟны ажәлар рмассақәа рыхдырра ашьҭыҵреи, урҭ рнапхгара аидеиеи дырхыҵхырҭоуп, дагьырхаҭарнакуп Тамантәи ар рхада Кожух. Уи ари аепопеиа дафигура хадоуп. Уи иоуп Тамантәи ар реиқәырхареи рҽеиҭакреи рлахьынҵа зыӡбоз. Ари ароман аҟны Кожух ихьӡ иадҳәалоуп афырхаҵеи ажәлари реизыҟазаашьа шыӡбатәу азҵаара, аҭоурых аҟны ауаҩытәыҩса ихаҭара иааннакыло ароль азҵаара, ажәлар рмассақәа рполитикатә ҽеиҭакраҿы ареволиуциатә идеиара иамоу ааӡаратә ҵакы. Араҟа ишьҭыху азҵаарақәа рыӡбышьа ҿырԥшыган иҟалеит ашьҭахь аҩеижәатәи ашәышықәса аҩеижәатәи ашықәсқәа раантәи асоветтә литература зегьы азы.
Кожух ихаҭарала Серафимович иаԥиҵеит ажәлар рфырхаҵа иашаҵәҟьа ихаҿсахьа. Уи ажәлар рыжәпара дагәылнахит ареволиуциатә епоха. Убриазоуп иара ажәлар дызрымадоу, дзырзааигәоу, дареи иареи ринтересқәа зеиқәшәо. Абар, иԥсҭазааратә мҩа зеиԥшраз: Данхәыҷыз дыхьчан, иқәыԥшра аамҭазы дмаҵуҩын, ашьҭахь актәи адунеитә еибашьра аан аруаҩ илахьынҵа хьанҭа ихигеит, ажәакала зықьҩыла аказак ӷарцәа рыԥсҭазаара иԥсҭазаран. Ҵабыргуп, Кожух игәымшәара иабзоураны апрапоршьчик ичын иҽаԥсеитәит, аха афицарцәа рыҩнуҵҟа иара дтәымуаҩны ихы иԥхьаӡон. Убри ауп абольшевик усуҩцәа рцәажәашьа, иқәдыргылоз азҵаарақәа данрызхәыц, лак-ҩакрада ареволиуциа дзадгылаз.
Ашәҟәыҩҩы ифырхаҵа идеализациа изиуӡом. Иаҳирбоит уи ихдырра аизҳазыӷьара апроцесс. Кожух Тамантәи ар рхадас даналырхуаз аамҭазы, иполитикатә хдырра лаҟәымзар ауамызт, уи анхацәа ирылҵыз револиуционерын. Аха ари игха, уи имиссиа анагӡараҿы имыхәазар, иԥырхагамхаӡеит. Иара, ар рхадас еицҿакны дзалырхыз, ҳара даҳтәуп, ҳаиԥш зеиԥшу аӡәы иоуп ҳәа ауп. Ари агәаанагара иашан. Кожухи ажәлари ринтересқәа еиқәшәон есқьынгьы, убри азы ауп аҭагылазаашьа уадаҩқәа аныҟалалакь, қәнагала аус аӡбра, ииашаз алкаа аҟаҵара зизымариаз. Кожух игыз атеориатә дырреи, аполитикатә ԥышәеи рцынхәрас иман ажәлар реилазаара иалҵыз ауаҩы иԥсабаратә ҟәыӷареи, мыц зымҳәоз аинтуициеи. Кожух Таманаа рреволиуциатә еиҭакреи, реибашьра ахырхарҭеи рлахьынҵа зыӡбо хада мацарам, уи ируаа ирыхҭысуа аҽеиҭакра, иаргьы ихҭысуеит, ишьҭыҵуеит иполитикатә хдырра, иазҳауеит истратегиатә ҟазара, иасааира амчхара иацлоит ауаа рацәа рнапхгаҩык иаҳасабала имоу аԥышәа.
Ашәҟәыҩҩы ифырхаҵа хада иԥсҭазара анааирԥшуа, уи иҭеиҭыԥши иҟазшьеи рыҟнытә иаликаауеит, иаԥиҵо асахьаркыратә хаҿсахьа аидеиатә хықәкы иашьашәалахаша ахаҭашьақәа. Уи даҩсуеит афырхаҵа ихатә ԥсҭазара, иҭаацәаратә ҭагылазаашьа, иҩнуҵҟатәи идунеи ауалуашарақәа. Иааирԥшуеит ифырхаҵа дызҿу аусқәа рзы имамзар ада ԥсыхәа ыҟам аҟазшьақәа. Кожух имоуп ахачҳара ӷәӷәа, агәымшәара, ажәлари ареволиуциеи рус гәык-ԥсыкала азыҟазаара, арратә баҩхатәра ду, ахшыҩҵарра, ахараԥшра. Абас еиԥш иҟаз аҟазшьа лыԥшаахқәа иман азы ауп Кожух изилшаз, еиҿкаамыз, анархиатә гәалаҟара змаз ажәлар рмасса раԥхьа дгыланы ареволиуциатә хдырра рыҭара, рыҩнуҵҟа алеишәа ӷәӷәа аиҿкаара, хәышә верс иахьаҵанакуаз ирыхҭысуаз аибашьрақәеи, уаҩ изымчҳашаз агәаҟ-ҵәаҟрақәеи рымҩа хьанҭа ианырсны, аҭынчра ахьроушаз аҭыԥ аҟны рнагара зиқәашьхаз.
Иазгәаҭатәуп иара убас, Серафимович ироман “Аихатәы рҩаш”, ииҩырц игәы иҭаз “Ақәԥара” ҳәа хыс изоураны иҟаз аепопеиа ду аҟны актәи ахәҭа аҭыԥ ааннакылараны ишыҟаз. Аха ашәҟәыҩҩы ари ирҿиаратә гәҭакы анагӡара дахьымӡеит.
Ҩеижәижәабатәи ашықәсқәа раан ашәҟәыҩҩы ақыҭа ԥсҭазара атема имаҷымкәа аҩымҭақәа азикит. Ари ахшыҩҵак ҳәаақәырҵоит ашәҟәыҩҩы иеилкаанҵақәа “Донтәи адәысакарақәа” (), “Атәыла гәакьаҿы” (), инагӡаны иҩым ароман
“Аколнхаратә дәқәа” (). Арҭ аҩымҭақәа рыҟны иаарԥшуп ақыҭа нхамҩа аколлеқтивизациа аназыру ашьҭахь асовет қыҭа аԥсҭазаараҿы иҟалаз аекономикатә, асоциалтә еиҭакрақәа.
Зыӡбахә ҳамоу аамҭазы уи игәы иҭакны иман автобиографиатә роман “Ашәҟәыҩҩы”. Ари арҿиаратә гәҭакгьы анагӡара дахьымӡаӡеит.
Аџьынџьтәылатә еибашьра Ду ашықәсқәа раан 80 шықәса ирҭысхьаз ашәҟәыҩҩы арратә корреспондентк иаҳасабала қәҿиарала аус иуан афронт ацәаҳәаҿгьы, афронт азқәаҿгьы. Аибашьра ашықәсқәа раан уи иаԥиҵеит хыԥхьаӡара рацәала апублицистикатә статиақәа, аилкаанҵақәа, ажәабжьқәа. Уаҟа иаарԥшуп асовет уаа хшаҭарак ҟамҵакәа рыԥсадгьыл ахьчараҿ ицәырырго афырхаҵара, ирымоу аиааира агәрагара ӷәӷәа.
А. С. Серафимович иԥсҭазаара аҵыхәтәантәи ашәымҭақәа рҟынӡа лҵшәа бзиала рымаҵ иуан ижәлари иԥсадгьыли.
Аԥсҭазаараҿы имҩаԥысуаз ахҭыс хадақәа инарҵауланы исахьарку ажәала аарԥшраҿы ашәҟәыҩҩы ихәеит иԥсҭазааратә ԥышәа дуи амарксисттә-ленинтә теориа адырреи. Уи еснагь еицакрада ихы иаирхәон аԥсҭазаара аарԥшра, ареалисттә метод. “Алитератураҿы аҵабырг иашьашәалам зегьы сара ацәымӷра сыздырҵысуеит” иҳәон Серафимович.
Серафимович шәҟәыҩҩ ҟаза дууп аусуцәеи, анхацәеи, аџьа иаҵагылоу ажәлари рыбзазашьа аарԥшраҿы. Инеизакны уи ирҿиамҭақәа ҳхаҿы иаагозар, иаҳҳәар ҳалшоит абзиабара атема имаҷны дазхьаԥшуан ҳәа. Аформа аганахьала ирҿиамҭақәа урыхәаԥшуазар урҭ рышьҭкаара мариоуп, исахьаркуп. Аҭыԥ ӷәӷәа ааныркылоит иаԥҵамҭақәа рыҟны аԥсабара асахьақәа, урҭ афырхацәа ирыхҭысуа ахьымҩаԥысуа аԥсҭазаара зда ԥсыхәа амам дунеиуп, даҽа ганкахьалагьы аҩымҭақәа рфырхацәа рыҩнуҵҟатәи рдунеи, ремоциақәа, рцәалашәарақәа ирныруа, акрызҵазкуа адоуҳатә мчхарақәа зырҵысуа фақторқәоуп.
А. Серафимович ганкахьала аурыс классикатә литература иреиӷьӡоу атрадициақәа ирҿиаратә мҩа ахы инаркны аҵыхәанӡа рҿиаратәла ирықәныҟәоз, зхы иазырхәоз шәҟәыҩҩуп, даҽа ганкахьала уихәаԥшуазар, иумбарц залшом уи А. М. Горки днаивагыланы асоциалисттә реализм аметод аурыс литератураҿы ишьақәзырӷәӷәоз, иалазырҵәоз шәҟәыҩҩны дшыҟоу. Ҵабыргуп, уи ирҿиамҭа макьана иамамызт Горки ирҿиамҭа иамаз амҽхаки, анархеи, аҵаулареи, аха аԥсҭазаара аҵабырг сахьаркны аарԥшра аан аиаша дадгылаҩын, апрогрессивтә еизҳазыӷьара атенденциа ӡыригон, асоциалисттә дунеихәаԥшрала ареволиуциа аидеал ҳаракқәа рзы иқәԥоз ажәлар ԥхьаҟа рцара, рыгәҭыхақәа рынагӡара гәык-ԥсыкала, ламысла дацхраауан.
Диашоуп, хымԥада, А. С. Серафимович ирҿиамҭа зегьы ихаҿы иааганы абас еиԥш иҟоу алкаа ҟазҵо: “Заатәи ирҿиамҭаҿы аурыс демократиатә литература атрадициақәа дырхьыԥшуа, Горки иидеиақәа исахьаркыратә принципқәа рнырра анихҭыс ашьҭахь, Серафимович иара ихатәы, оригиналтә мҩала дааит асоциалисттә реализм аҟазара ашҟа”.
Серафимович Аԥсны дшадҳәалоу, аԥсуа жәлар дшырдыруа аӡбахә анаҳҳәо, зегь раԥхьаӡа ҳхаҿы иаагароуп уи ирҿиамҭақәа ирылыҳәҳәо ироман-епопеиа “Аихатәы рҩаш” (, 1924) аҩеижәатәи ашәышықәса аҩынҩеижәатәи ашықәсқәа рынҵәамҭазы аԥсуа ԥхьаҩцәа рхатәы бызшәала иаԥхьартә ишыҟалахьаз. Уи аԥсышәа ҟаимаҭла еиҭаганы, хаз шәҟәны иҭижьит Шамил Аимхаа. Аха ари афақт амацарала акәым А. Серафимович Аԥсны дшадҳәалоу. Уи, раԥхьаӡакәны 1912 шықәсазы Амшын еиқәа Кавказтәи аԥшаҳәа даҭааит. Иара иҭахымызт адунеи ари аҭыԥ блахкыгаҿы ирласны дымҩасыр, убри аҟнытә игәы ишаҭахыз цқьа дналаԥш-аалаԥшны ибарц азы иӡбеит ихатәы мотоцикл – “агызмал” ала даҭаарц, ус егьыҟаиҵеит. “Ари аҩыза аиҭанаиааишьала сара иаҳа сырзааигәахоит аԥсабарагьы ауаагьы. Иахьысҭаху саангылоит. Сара зегьы збоит, акгьы бжьасыжьӡом” иҳәоит иара.
Убасҟан А. Серафимович дыҟан Гагра. Гагра усҟангьы Амшын еиқәа Кавказтәи аԥшаҳәаҿы имодоу, ауаа аамысҭашәақәа рыԥсы ахьыршьо курортны иҟалахьан, шәаԥыџьаԥ блахкыгала иҭалаҳан амҩақәа, илаша-лашон апринц Ольденбургтәи ихан, иаман афымцалашареи аӡымҩангагеи змаз хә-сасааирҭак.
18 верс Гагра инацәыхараны, Мамзышьха акалҭ аҿы, амшын аҟнытә 1000 метра рыла иҳаракны иргылан уамак идумыз, 16 ԥсшьарҭа номер змаз асасааирҭа. Амшын ахықә аҟныҵәҟьа иҟаҵан аҽыкәабарҭа, уи авараҟны иааиуан ақалақь акәакьҭақәак еимаздоз “атрамваи-конка” ҳәа изышьҭаз анеиааига атранспорт.
Убасҟан А. Серафимович амотоцикл ала Новороссииск–Баҭымтәи амҩачаԥа даныланы, уи акәша-мыкәша инхоз аԥсуаа рымхурсҭақәеи, рқәаҵақәеи, ршәыр-баҳчақәеи дрылсны дааит Гәдоуҭа, иҩыза аурыс шәҟәыҩҩы И. С. Шмелиов адача ахьимаз, дахьааиԥхьаз аҭыԥ ашҟа. А. С. Серафимович ари аӡбахә иҳәоит А. А. Кипен изиҩыз асалам шәҟәы аҟны: “Шмелиов Кавказ даҿхагаахоит, уи
уаҟа қьаф иуан амшыни амреи ахьицәырӷьычыз аҭыԥ аҿы. Дсыԥхьоит. Дынхоит Гәдоуҭа. Уаргьы саргьы инықәыршәны ҳцар цәгьамызт убрахь.”
Ҩымчыбжьа рышьҭахь уи И. А. Белоусов изиҩыз асалам шәҟәы аҟны абас иҩуан: “Сара Новочеркасскынтәи мотоциклла Амшын еиқәа аҿықәантәи амҩачаԥала Гәдоуҭаҟа Шмелиов иахь сцоит. Асалам шәҟәы ҳзыжәҩы уахь, даара ҳаигәырӷьоит, шәҳазнеир – еиҳагьы еиӷьуп”.
Амала абраҟа иазгәаҭатәуп, А. С. Серафимович Гәдоуҭа Шмелиов иҟны акыраамҭа дшаанымхаз. Избанзар ашьҭахь уи А. А. Кипен иахь абас иҩит: “Шмелиов иҟны сыҟан ҩымш, Шәача ҩынтә сыҟан хәба-хәба мшы”.
Ашәҟәыҩҩы иҩыза И. С. Шмелиов иҟны, Гәдоуҭа ас имаҷны иаанхара ҽыҵгас иауз азы алитератураҭҵааҩ Николаи Веленгурин ишәҟәы “Аладатәи асоната” () аҟны абас иҩуеит: “Уажәазы ҳара макьана иаҳцәуадаҩуп Серафимович Гәдоуҭа И. С. Шмелиов иҟны кыраамҭа дызнымхаз аҳәара. Мшәан, иныҟәара хықәкыс иамаз – каламла аҩраҿы иҩызаз иҟны аанҿасра, аԥсшьара акәымзи...
Иҟалап, ари иныҟәараан, Серафимович ибзиан иидыруаз ашәҟәыҩҩы иԥылара аасҭа, иара изы иҿыцыз атәылаҿацә, аҭыԥ ҿыцқәа, нас ауаа рдырра иаҳа дыхнахзар”.
Ари аныҟәараан Серафимович транспортла дызлеибыҭаз ала, Гәдоуҭанӡа данааи, Ԥсырӡхеи Аҟәеи имбакәагьы дцомызт, ҳәарада, аха уи атәы зҳәо ҩыратә документ ыҟам макьана.
1913 шықәса, нанҳәамза 18 рзы А. С. Серафимович дхынҳәит Новороссиискҟа. Убасҟан фымш рышьҭахь Кипен изиҩыз асалам шәҟәаҿы ашәҟәыҩҩы абас иҳәоит: “Абар сара схынҳәит. Уара ухаҿы иузаагарым, изакәытә ныҟәара ссиру исқәашьхаз, ашьхақәа, абнақәа, амра, ауаа, аиԥыларақәа, нас сара сакәзар, доуҳаҵас, џьнышҵас скәалаауа срылоуп абарҭқәа зегьы. Сааҭгылон амҩачаԥаҿтәи ааҭгыларҭақәа рыҟны, акаҳуажәырҭақәа рҿы, гәахәарыла сҭәит) сыҟан Тҟәаԥс, Шәача, Гагра, Гәдоуҭа, Гәбаа адәы ФҚаысныд рәудны). Сыҩны сахысит илахҿыху, насгьы иухәлаччо Аԥсынтәыла. Сҳәыҳәԥшқа, изакәытә тәыла ссиру уздырам. Уажәшьҭа сара сыҿкит, аԥхарра ацәаара шаацәырҵлак, сара уахь исыхоит. Ари сныҟәара аҩнуҵҟала шаҟантә сцәа схыҵызеи. Сара уажәы ацәа ҿыц зхалаз амаҭ саҩызоуп”.
Амшын еиқәа Кавказтәи аԥшаҳәаҟны дныҟәаны, иԥсы шьаны даныхынҳә ашьҭахь, А. С. Серафимофич иҩит  (“Анкыдыгәгәаларақәа”) зыхьӡу ажәабжь ҟаимаҭ. Ари ажәабжь аҟны уи изныкымкәа игәалаиршәоит Гагра аӡбахә.
Иазгәаҭатәуп иара убас, А. С. Серафимович ииубилеиқәа Аԥсны жәлар еснагь гәахәарыла ишазгәарҭоз, ҳреспубликаҿтәи акьыԥхь, амассатә информациа ахархәагақәа рыҟны. Уи Аԥснытәи иныҟәарақәеи аԥсшәахь еиҭагоу ироман “Аихатәы рҩаш”-и рыӡбахә ҳәоуп аԥсуа ҵарауаҩ Вианор Панџьа-иԥа Ԥачлиа ишәҟәы «Ацссқих рисытхуи к Ыбҿыԥии» адаҟьақәа рыҟны.
Адунеитә литература Алеқсеи Мақсим-иԥа Горки ишьапы баӷьаӡа иалаиргылт исахьарку ажәа дазҟаза дуны, зынаԥшы-ааԥшра, зымҿхакы ҭбаау сахьаҭыхҩны, дхәыцыҩны, дноваторны, асахьаркыратә метод ҿыц – асоциалисттә реализм дашьаҭаркыҩны, асовет литература дахацыркыҩны.
“Ари даара, даара ибзиоуп, – зныкымкәа иҳәон-еиҭеиҳәон Илиа-иԥа, – Горки ҳа дахьҳацу. Горки – древолиуциатә шәҟәыҩҩ иашаҵәҟьоуп, уи абаҩхатәра дуӡӡа имоуп... – иҳәон В. И. Ленин. “Горки акырӡа зиҵеикуа, апролетариат раԥхьаӡатәи рышәҟәыҩҩ дуӡӡа иакәны дахьыҟоу азыноуп, абри зхы-зыԥсы еиқәырхауа, ауаатәыҩса зегьы еиқәзырхарц лахьынҵас измоу акласс, раԥхьаӡа акәны иара ибзоурала сахьаҩырала рхы агәра рго изыҟалаз, иара ихаҭа философиатәлеи, политикалеи Маркси, Енгельси, Ленини рыҟны ихы агәра иго дахьыҟалаз азыноуп, Горки ирҿиамҭа абас еиԥш иҟоу аҭыԥ азалихит А. В. Луначарски адунеитә литература аизҳазыӷьара, апроцесс аҟны.
А. М. Горки иԥсҭазаареи ирҿиамҭеи зегьы рызкын ажәытә ԥсҭазааратә шьақәгылашьа арбгареи аҿатә ԥсҭазаара аиҿкаареи. Уи дгуманист дуӡӡан ауаҩытәыҩса инасыԥ ԥсҭазаареи ихақәиҭреи рзы ақәԥара акәын ирҿиамҭа зегьы хықәкы хадас иамаз, пафосс иаҵаз.
Алеқсеи Мақсим-иԥа Пешков (Горки) диит хәажәкыра мза 16  1868 шықәсазы Нижни-Новгород ақалақь аҟны. Иԥсҭазаара далҵит рашәарамза 18, 1936 шықәсазы, Москва, джуп Ашҭа ҟаԥшь аҟны. Иаб М. С. Пешков дымҿуасҭан, иан – В. В. Каширина зхатә шәырҭа (қаысиуьныд) наплакы змаз амалуаҩ диԥҳан. Иаби иани заа ианиԥха Алеқсеи хәыҷы иабду В. Каширин иҩнаҭаҿы изҳауан. Араҟа ахәыҷы иҭагылазаашьа бааԥсын. Аҭаацәараҿы ирлас-ырласны аӷьалпал, аибапҟара аҳра ауан. Алеқсеи хәыҷгьы харада-барада данырыпҟалоз ыҟан. Каширинаа рыҩнаҭаҿы агәы-ԥшқа зызҭаз, агәцаракреи арыцҳашьареи злаз уаҩны иҟаз анду Акулина Иван-иԥҳа заҵәык лакәын. Убри лоуп ахәыҷы ан лгәыԥшқара закәыз изырдырыз, аурыс жәлар рҿаԥыцтә рҿиамҭа хазынақәа ргәыбылра изыркыз.
Заԥхьаҟа ишәҟәыҩҩхараны иҟаз Алиоша аҩра-аԥхьара иирҵеит иабду, нас ауп ашкол данҭарҵа. Уи ашкол аҟны аҵара бзиаӡаны иҵон. Ахԥатәи акласс ашҟа данахыҵ Аџьшьанҵеи (рәҿкыуьныд заыеәты) ашәҟәқәеи ҳамҭас ианаршьеит, аха адырҩашықәса нахыс Каширинаа рҭаацәара ахьӷархаз аҟнытә Алиоша Пешков наунагӡа инижьыр акәхеит ашкол. Жәеиза шықәса анихыҵуаз инаркны уи “ауаа рыҟны” аԥсҭазаара хьанҭа дналагылеит, аԥхьаӡа дмаҵауҩын ашьаҵа ахьырҭиуаз адәқьан аҟны, ашьҭахь дҵаҩын аҵәаӷәасҭаҟаҵаҩ иҟны, аха иара уаҟагьы амаҵауҩы иусқәа ракәын инаигӡоз: адашьма ирыцқьон, ачанахқәа уҳәа ачысмаҭәа иӡәӡәон, икаҵкәыр кны аҩынԥҳәыс цхырааҩыс длыццон аџьармыкьахь... Абри аҵәаӷәасҭаҟаҵаҩ иҩны тәамбашақә иахьизныҟәоз аҟнытә, Алиоша дыбналеит, арахь дшәаны иабду иҩныҟа дзыхнымҳәит. Нас, Волга аԥшаҳәаҿы аидарашьҭыхыҩцәа рыцынхара, аус рыцура далагоит. Ашьҭахь, аӷбаҿы чысмаҭәаӡәӡәаҩыс аусура напы аиркит. Абраҟа ашәҟәыԥхьара бзиа избоз ахәыҟаҵаҩ Михаил Смур Алиоша ишҟа даара ааӡаратә нырра бзиа ҟаиҵеит. Уи шәындыҟәрак азна ашәҟәқәа иман аӷбаҿы. Ари “абиблиотека” аҟнытәи ашәҟәқәа рылоуп Михаил Смур Алиоша ашәҟәыԥхьара агәыбылра ӷәӷәа злаилаиҵаз.
Аӡынра анааигәаха, Волга ихыз аӷбақәа аныҟәара ианаҟәыҵ, Алиоша дырҩегьых усурада дықәхеит, дырҩегьых аусурҭа днашьҭалар акәхеит. Ирлас-ырласны иԥсахуан иусурҭа ҭыԥқәа. Ашықәсқәа цон, уи аус иуан зны шҭаԥссаҩыс, зны мҿыԥҟаҩыс, нас чарӡҩыс, зных атеатр аҟны статистыс... Абарҭ ашықәсқәа раан уи иԥсҭазаара хьанҭа маҷк изырласуаз, алакҭа хаа ахазҵоз, ашәҟәыԥхьаразаҵәык акәын.
Зхала зҵара-дырра иаззырҳауаз, аҵара нагӡа заур зҭахыз аҷкәын 1884 шықәсазы Ҟазантәи ауниверситет дҭаларц иақәикит, аха игәыхәтәы изынамыгӡеит, избанзар уи имч-илшара зегьы имгәахә аарыхра, ичаҿаҵа аԥшаара иақәимырӡыр ауамызт.
Горки Ҟазантәи иԥсҭазаара даара акры аҵанакуеит ашәҟәыҩҩы ибиографиаҿы. Уи араҟа анародникцәа рдунеихәаԥшра аҳра ахьауаз маӡала “здырра иаззырҳауаз ахеидкылақәа” дрылан. Дрыԥхьон аурыс, иара убас аҳәаанырцәтәи аклассикцәа рҩымҭақәа, дырзааигәахеит аратәи аинтеллигенциа, ареволиуциатә гәалаҟара змаз аҿар, даԥхьо далагеит амарксисттә литература. Уи анародникцәа рыпрограмма критикатә блала дахәаԥшуан, аха иаарласыҵәҟьангьы иҽизышьақәмырӷәӷәеит амарксисттә позициаҿгьы. Егьа убас иҟазаргьы, Ҟазан ауп Горки раԥхьаӡатәи амарксисттә хеидкылақәа реиҿкааҩ Федосеев дахьизааигәахаз, “Акоммунисттә манифест”, “Капитал” актәи атом, Г. В. Плеханов иусумҭақәа дахьрыԥхьаз. Араҟа Семионов ичаӡырҭаҿы чарӡҩыс аус аниуаз ареволиуциатә пропаганда мҩаԥигон, аусуцәа рзабастовка еиҿикаарцгьы иақәикит. Ҟазанынтәи уи иҩыза анародник Г. Ромос диманы ақыҭа Красновидово ашҟа диасны анхацәа рыҩнуҵҟа агитациатә усура нап аиркит. Арҭ рхымҩаԥгашьа згәамԥхаз аҭыԥантәи акулакцәа Ромас иҭыӡҭыԥ былны иҩызагьы иаргьы ақыҭа иалырцеит.
Ҟазани Кросновидовои даныҟаз аамҭа иалагӡаны А. М. Горки иполитикатә хдырра ҭбаахеит, идоуҳатә еизҳазыӷьара агыдра шьҭыҵит, аԥсҭазааратә ԥышәа ду иоуит, далгеит “аԥсҭазааратә университет”.
Дук мырҵыкәа ажәлар рыԥсҭазаара цқьа иҭиҵаарц азы атәыла аҩнуҵҟа акыраамҭа аныҟәарақәа аԥшьигеит. 1888 шықәсазы Каспиатәи аԥсыӡкырҭақәа рыҟны аус иуан, ашьҭахь – Граизе-Царицинтәи аихамҩа адәыӷбаҭгыларҭақәа рыҟны. 1889 шықәсазы дхынҳәуеит Нижни–Новгородҟа. Уи араҟа ихы рықәиршәоит ашәҟәыҩҩцәа Н. Е. Каронин-Петропавловскии В. Г. Короленкои) аҵыхәтәантәи иара дицхраауеит алитература алалараҿы.
1889 шықәсазы Нижни-Новгород ақалақь аҟны ареволиуциатә усуразы дҭаркит Горки. Ҵабыргуп, мызкы ашьҭахь ихы дақәиҭыртәит, аха политикатә дунеихәаԥшышьала узықәгәыӷша уаҩым ҳәа дыԥхьаӡаны, маӡала ашьклаԥшҩы дирҭеит аҳәынҭқар иполициа амаҵзуҩцәа.
Абри аамҭазы Горки икалам иҵыҵит ажәеинраалақәа, иара “Аџьатә ашәа” зыхьӡу, прозала иҩу апоема. Ашәҟәыҩҩы убасҟан ииҩыз аԥҵамҭақәа Короленко дыдирԥхьеит. Короленко иакәзар ашәҟәыҩҩы қәыԥш иҩымҭақәа ӷәӷәала акритика рзиуит, урҭ равтор иҵара-дырра шмаҷыз, аԥсҭазаара цқьа инҭкааны ишизымдыруаз мӡакәан иеиҳәеит. Азныказы Горки ахаан акалам шьҭысхуам ҳәа иӡбеит, ҩышықәса рыҩнуҵҟа цәаҳәакгьы имҩит, амала аԥышәа ду змаз ашәҟәыҩҩы ииҭаз аҽԥныҳәа дазхәыцит, иҵара-дырра азырҳареи аԥсҭазаара аҭҵаареи ҟасарылаҵәҟьа иҽазикит.
1891 шықәсазы Урыстәыла ажәлар рыԥсҭазаашьа аилкаара хықәкыс иҟаҵаны аныҟәара далагеит Горки. Уи Волга аӡиас аԥшаҳәа даваланы шьапыла дцеит Царицинынӡа, дыҟан Дон, Украина, Бесарабиа, дырҭааит Амшын еиқәа агаҿақәа (аԥшаҳәақәа), дыҟан Ҟрым, Одесса ақалақь аҿы, аҵыхәтәан Ҟубинеи Тереки аӡиасқәа дрываланы, Арра-қырҭуатә мҩала дааит Қарҭ.
Қарҭ аихамҩаҟаҵарҭа ҟазарҭақәа рыҟны Горки зны еихауасҭас (слесарс), нас шәҟәынҵаҩыс аусура далагеит. Горки араҟа ареволиуциатә гәалаҟара змаз аусуцәа дырзааигәахеит, иҽрымеидеит ақырҭуа ҿар, ихы дирдырит анародник Калиужни иеиԥш иҟаз, ареволиуциатә усуразы иахыргаз, Қарҭ инхоз аурыс интеллигентцәа.
Қарҭ ақалақь аҟны Горки иԥсҭазаара аҟнытә периодк еихишьалеит. Абраҟоуп уи иаԥхьаҟатәи ихықәкы, ирҿиаратә занааҭ кәанызанрада агәра ахьигаз. 1892 шықәсазы, Қарҭ ақалақь аҟны иҩит Горки раԥхьаӡатәи иажәабжь гәлымҵәах “Макар Чудра”, иагьикьыԥхьит уаҟатәи аурыс газеҭ “Кавказ” адаҟьақәа рыҟны. Иара убри агазеҭ аредақциаҿы ауп иахьиӡбаз уи иԥсевдоним Горки (“Аша”). Ажәабжь “Макар Чудра” ала Горки алитература иашаҵәҟьа ишьапы алаиргылеит.
“Макар Чудра” аникьыԥхь ашьҭахь Горки дук мырҵыкәан Урыстәылаҟа дхынҳәит, апровинциатә журналқәеи агазеҭқәеи жәпакы рымаҵ иуа далагеит. Уи иажәабжьқәеи ифелетонқәеи икьыԥхьуан “Самаратәи агазеҭ” (), “Нижегородтәи абӷьыц” () уҳәа убас даҽа газеҭқәаки журналқәаки рдаҟьақәа рыҟны.
1898 шықәсазы ашәҟәыҩҩ-ҿа иажәабжьқәеи иеилкаанҵақәеи икьыԥхьуеит ҩ-томкны. Абри ашьҭахь Горки дҟалеит Урыстәыла ахьынӡанаӡа-ааӡо, иара убас аҳәаанырцәгьы еицырдыруа шәҟәыҩҩны. Абри ахҭыс ашьҭахь зегьы еицгәарҭеит Горки ирҿиамҭала аурыс литература аҭоурых аҟны даҽа етап ҿыцк шыҟалаз.
Заа ишазгәаҳҭахьо еиԥш, XIX ашәышықәса анҵәамҭазы аурыс литератураҿы арҿиаратә ус рнапы алакын Лев Николаи-иԥа Толстоии Антон Павел-иԥа Чехови реиԥш иҟаз акритикатә реализм ахаҭарнакцәа ҟаимаҭқәа, аха убасҟантәи аамҭазы иҿиеит адекадентреи анатурализми рыхьыӡқәа ирыдҳәалоу алитературатә хырхарҭа ҿыцқәагьы. Арҭ аҩхырхарҭакгьы абуржуазиатә формациа аизҳазыӷьара ауп изхылҵыз.
XIX ашәышықәса 90-тәи ашықәсқәа раантәи Горки ирҿиамҭақәа анатурализми адекадентреи ирҿагылон. Ашәҟәыҩҩ-ҿа иаԥиҵон ауаҩытәыҩса иԥсҭазаара аҵакы аманы дҟазҵоз, ақәԥашьа изырҵоз, ахаҵареи ахақәиҭреи рыбзиабара илазааӡоз аҩымҭақәа.
Горки икалам иҵыҵыз ажәабжь “Аԥхьаҩ” (, 1988) аҟны акритика азууп абуржуазиатә литература, уи ауаажәларра иахьырҿагыло азы. “... Шәара ақьреи, ашшреи, аӷызреи роуп шәызҿӡоу” ҳәа реиҳәоит ашәҟәыҩҩы ҿа адекадентцәа, иара убасҟанҵәҟьа ашәҟәыҩҩы иашаҵәҟьа инаигӡаша, дҳаразкыша апрограмма риҭоит: “...Алитература хықәкыс иамоуп ауаҩытәыҩса дзакәыҵәҟьоу аилкаараҿы ицхраара, ихы игәы ақәбзианы, ихаҭараҿы аҵабырг аилкаара игәы ацԥыҳәо, аԥсымцқьара даҿагыло иҟаҵара, нас иахәҭоуп иинарԥшаарц ауаҩ илоу ақьиара, ауаҩ игәаҿы иарҵысырц агәаара, аԥхашьара, нас агәымшәара”.
Анатуралистцәеи адекадент шәҟәыҩҩцәеи дырҿагыланы Горки ганкахьала ихы иаирхәон XIX ашәышықәсазтәи акритикатә реализм
атрадициақәа, даҽаганкахьала уи дноваторын (дҿыцаԥшьгаҩын), асоциалисттә реализм дауасхыршьҭаҵаҩын.
Горки ирҿиамҭа актәи апериод арҿиаратә гәацԥыҳәаратә ԥшаарақәа ираамҭан. Убасҟан уи алитература иалаигалон аԥсҭазаара аҵабырг иагәҭылсаз, ареволиуциа-романтикатә цәа зыҟәныз афырхацәа рхаҿсахьақәа.
Горки асахьаркыратә рҿиаратә усура напы аиркит В. И. Ленин раԥхьаӡатәи истатиақәа ркьыԥхьра даналага, Урыстәылан аусуцәа рреволиуциатә организациақәа анеиҿыркаа, амилаҭ хақәиҭтәратә ҵысра ахԥатәи апериод – апролетартә период аан. XIX ашәышықәса 90-тәи ашықәсқәа раантәи Горки ирҿиамҭақәа абри аамҭа аҭахрақәа бзианы ирныԥшуан.
Абри аамҭа аан аусуцәа рполитикатә қәԥараҿы Горки изеилымкаақәоз ыҟан, аха уи азыҳәан еилкаан акы, алитература, аџьа иаҵагылоу ауаа ирыцхраар акәын, иҳақу, ииашоу апринципқәа ирықәныҟәо аԥсҭазааратә шьақәгылашьа аиҿкааразы урҭ рықәԥараҿы.
XIX ашәышықәса 90-тәи ашықәсқәа раантәи Горки ирҿиамҭаҿы ганкахьала иааԥшит абуржуазиатә уаажәларра агха-ԥхақәа, даҽа ганкахьала ицәырҵит ахақәиҭреи афырхаҵареи рышҟа ауаҩытәыҩса имоу агәацԥыҳәара ду. Хыхь иазгәаҳҭаз аԥхьатәи ахаҭашьақәа ааԥшит ашәҟәыҩҩы иреалисттә жәабжьқәа рыҟны, аҩбатәи аҷыдарақәа цәырҵит аромантика-легендартә ҟазшьа змоу уи ирҿиамҭақәа рҿы.
90-тәи ашықәсқәа раан Горки иаԥиҵеит “Макар Чудра”, “Аԥҳәызбеи аԥсцәаҳаи” (), “Ашьауардын азы ашәа”, “Аҭакәажә Изергиль” уҳәа реиԥш иҟаз аромантика-легендартә рҿиамҭақәа. Арҭ аҩымҭақәа ирныԥшуеит ауаҩытәыҩса ибзиабара ӷәӷәа, иаамысҭашәара, иԥшӡара, имч-илшара рыгәрагара. Абарҭ аҩымҭақәа рфырхацәа ирҟазшьа хадақәоуп ахақәиҭра азгәышьра, агәымшәара, ажәлар рынасыԥаз ахымшаҭара.
Хыхь ишазгәаҳҭаз еиԥш, Горки раԥхьаӡатәи иажәабжь “Макар Чудра” иҩит, иагьикьыԥхьит 1882 шықәсазы. Уи иафырхацәа хадақәоуп ҩыџьа: ациган ҷкәын Лоико Зобари ациган ԥҳәызба Радеи. Арҭ аҩыџьагьы рҿара аамҭа иҭагылоуп, аҩыџьагьы ԥшӡақәоуп, игәымшәақәоуп, аԥсҭазаара ргәы ацԥыҳәоит, ахақәиҭроуп аҩыџьагьы аԥсҭазаара иаҵакы хаданы ирыԥхьаӡо. Лоико Зобари Радеи бзиа еибабоит, аха урҭ аҩыџьагьы рыбжьара иҵысыз абзиабаратә цәанырра аҵкыс ахә ҳаракны иршьоит ахақәиҭра. Убриазоуп рхақәиҭра арӡра аҵкыс аԥсра еиҳа изеиӷьаршьаз. Абри ажәабжь ала ашәҟәыҩҩы аԥхьаҩ ахақәиҭра абзиабара илаиааӡоит, уи иҿаԥхьа ирҵабыргуеит,
ишьақәирӷәӷәоит абри аидеал ҳарак азы ахымшаҭара ауаҩытәыҩса иԥсҭазаара шарбеио, ишарԥшӡо.
“Аԥҳәызбеи аԥсцәаҳаи”  ҳәа хыс измоу апоемаҟны Горки гәыҩбарада ишьақәирӷәӷәоит ауаҩытәыҩса иҵкыс ииааиуа даҽа мчык ыҟам ҳәа агәаанагара. Аԥҳәызбеи аԥсцәаҳаи хацәынмырха реиҿагылароуп апоема ҵакыс иамоу. Иҳәаадоуп зыблақәа жәҩангәыԥштәылоу аԥҳәызба ԥшӡа арԥыс қәыԥш ишҟа илымоу абзиабара) уи иара Аԥсцәаҳа ихаҭа иаҵкыс ииааит. Ашәҟәыҩҩы игәанала аԥсра иаҿагыланы аԥсҭазаара шьақәзырӷәӷәо, аԥсра аҵазырхо иоуп афырхаҵа. Ауаҩытәыҩса игәҭакы ӷәӷәала агәра игозар, игәыхәтәы намӡар ԥсыхәа амаӡам ҳәа ауп автор абри ажәабжь ала иҳаиҳәарц ииҭахугьы.
Ашәҟәыҩҩы иреволиуциа-романтикатә ԥҵамҭақәа рфилософиатә ҵакы еиҳа игәылырҭәааны иӡырнагоит ажәабжь “Аҭакәажә Изергиль” (, 1894). Ажәабжь идеиа хадас иамоуп абуржуазиатә индивидуализм аҿаԥҽреи ажәлар рынасыԥ азы хшаҭарак ҟамҵакәа ақәԥареи. Ари аидеиа аарԥшуп аҭакәажә еиҭалҳәо, Данкои Ларреи ирызку ҩ-легендак рыла.
Актәи алегенда изкуп Ларра. Уи Ауарбеи аԥҳәыси дырԥоуп. Ларра дԥагьоуп даараӡа, дҽырхықәымҵоуп, идам-здам уаҩ дызлаҟам ала иҟоу индивидуалиступ. Уи адунеи аҟны зеиԥш дыҟам хаҵаны ихы ишьоит, иара инаихырҳәҳәаны даҽаӡәы иԥсы ҭас игәы ыҟаӡам. Ларра ихатәы гәазыҳәарақәа рынагӡаразы харада-барада аӡәырҩы рыԥсы иаԥирхеит, рыԥсҭазаара иалихит. Ажәлар ари арԥыс хамакәачра дыршьыртә, ааӡаб ихыргартә еиԥш акырынтә аҭагылазаашьеи алшареи рыман, аха дрымшьит, ашьра аҵкыс еицәаз ашьауӷа иқәырҵеит: ажәлар лахь ирҭеит, рызқәа иеиадырхеит, дрылырцеит. Иара аԥсра ахаҭагьы азқәа еианархеит уи, абар шәышықәса азаҵәра ааӡаб ихнагоит, дмида-гәидаха, дынкыдыгәгәало дгәароуп. Уи иблақәа адунеи ауаатәыҩса зегьы рышҳамыркра иазхаша агәырҩеи алахьеиқәреи рхыҳәҳәыла иҟоуп. Абри алегендала Горки ҳгәыҳҽаниҵоит: ауаажәларра атәазымбаз, уи аинтересқәа раҵкыс зхатәы интересқәа ҳаразкыз ауаҩы дарбанзаалакгьы абас, Ларра иеиԥш дахьырхәхоит ҳәа.
Аҩбатәи алегендаҿы Данко ихаҿрала Горки иааирԥшуеит ажәлар рынасыԥ фырхаҵарыла зхы ақәызҵаз ԥсра-ӡра шиқәым. Данко агәамчхара ду змоу фырхаҵоуп. Уи ижәлар арыцҳара ианақәшәа: аӷа даныриааи, ииҭаху рылаигӡо даналага, иԥсҭазаара ижәлар рҿыхра иахҭниҵеит: амреиԥш ишеишеиуаз игәы ҭыхны, лашарбагаҵас инаҳаракны инапала икны, абна тоура лашьца илахан иҟаз ижәлар рымҩа ырлашаны, абна илганы, насыԥла иахьынхашаз адәкаршәра ԥшӡахь икылигеит) нас ижәлар рынасыԥ дақәгәырӷьо, игәҭыха нагӡаны, ҭынч аԥсра даԥылеит.
Ари ажәабжь аҟны узлазҿлымҳахаша рацәоуп иара аҭакәажә Изергиль лхаҿсахьагьы. Уи Ларреи Данкои ирыхҭыргақәаз инарыдкыланы еиҭалҳәоит лара лыԥсҭазаараҿы илхылгақәазгьы. Изергиль здоуҳатә ԥсабара беиоу, ахақәиҭра зҭаху уаҩуп. Уи уаҩы иџьеишьашаз агәымшәара аалырԥшит лыбзиабаҩ ихы данақәиҭыртәуаз, аха уи Данко иеиԥш лыԥсҭазаара акры аҵанакуа изыҟамлеит, аԥсабара илнаҭаз амчхара ду, аҟазшьа бзиақәа аус сса-мыссақәа ирықәлырӡит. Убри аҟнытә лыԥсҭазаара ауаажәларра рылаԥш иҵазыршәашаз акгьы залымшаӡакәан, иԥшшәыдаӡа иниасит. Абри ахаҿсахьала Горки аԥхьаҩцәа иеилыкка идирбеит ауаҩытәыҩса ԥсабарала егьа идоуҳа беиазаргьы дшызфырхаҵамхо, ажәлар ирыхәаша уаажәларратә ҵак дук змоу хықәкык иԥсҭазаара аназимк, ма ианизахҭнымҵа.
Горки илитературатә рҿиаратә усура алагамҭазтәи иреволиуциатә гәазыҳәарақәа зегь реиҳа еилыкка изныԥшыз ҩымҭоуп “Ашьауардын азы ашәа” (, 1895). Араҟа еиҿаргылоуп, контрастра рзеибауеит “...Сыҟанаҵ сыҟан!.. Насыԥгьы сыман! Ақәԥашьагь здыруан! Ажәҩангьы сбарҭан...” зҳәо Ашьауардын гәымшәеи, “Ҳаи, ажәҩанхымкәа?! Уа ҭыԥ ҭацәыми... Уа сзыҳәазома? Ара ҟаимаҭуп, ԥхарроуп, цәаакыроуп!” зҳәо претензиа змам, аҭынч ԥсҭазаара иазгәыку, аегоизмра зныԥшуа аӡырлашәи. Зыԥысмҭа иааины иааҭагылаз Ашьауардын ахы иахашшааӡом, уи знысыз аԥсҭазааратә мҩа иазгәдууп, насыԥ аманы ахы аԥхьаӡоит. Аԥсы ҭанаҵы иҳәазаларц лахьынҵас изманы ииз Аӡырлашә акәзар, Ашьауардын ажәақәа, агәазыҳәарақәа баша быжәрас иаԥхьаӡоит. Иара иапатҟалеиуа амешьчантә ԥсҭазаара анцәатәра ахатәы интерес ҭшәақәа рынцәатәра иаҵанакуа иаҳа ишхьысҳау азгәаҭаӡом.
М. Горки ари аҩымҭаҿы “шәара зқәым рхымшаҭара”, аиашазы хацәынмырха иқәԥо ауаа рфырхаҵара ауп ашәа ззиҳәо.
Ирацәоуп Горки иромантикатә рҿиамҭақәа рфырхацәа Лермонтови Гоголи рромантикатә фырхацәа (Мцыри Тарас Бульба) излареиԥшу. Аха иазгәаҭатәуп Горки ипрогрессивтәыз XIX ашәышықәсазтәи аурыс классикатә романтизм аҳәаақәа иҽшырҭеимыгӡозгьы. Уи иҩымҭақәа анаԥиҵозтәи аамҭа ҿыц аҭахрақәа ихаҿы иааганы ҿыцрақәакгьы алаигалон алитература. Горки ифырхацәа ажәлар ирылҵыз уаауп, аромантикатә ҟазшьа рымоуп, алакәтә ҭагылазаашьақәа рыҟны ахымҩаԥгара рықәшәоит, алегендартә гәымшәареи афырхаҵареи аадырԥшуеит. Аԥсҭазаара злаҟаз аҵкыс ирԥшӡауа, Горки иҭахын аԥхьаҩ адунеи ҿыц аԥшӡара иныруа дҟаиҵарц, насгьы иҭахын иара убас, убри адунеи ҿыц аиҿкааразы ақәԥара ауаҩытәыҩса игәы ацԥыҳәо дҟаиҵарц.
Горки иромантикатә рҿиамҭақәа рҷыдарақәа рыӡбахә анаҳҳәо иазгәаҭатәуп урҭ рбызшәа даара ишыцәыцәу, аемоциа ҷыда шаҵоу,
аметафорақәа, аепитетқәа уҳәа асахьаркыра-рҿиаратә цхыраагӡақәа меигӡарахда ишырныԥшуа.
XIX ашәышықәса 90-тәи ашықәсқәа раан Горки аромантикатә ԥҵамҭақәа инарываргыланы ареалисттә рҿиамҭақәагьы аԥиҵон. Урҭ аҵыхәтәантәиқәа рыҟны уи ҷыдала дазҿлымҳан игәаҟ-ҵәаҟуаз, идыргәамҵуаз ажәлар рхаҭарнакцәа рыԥсҭазаара. Ари ас шакәу дырҵабыргуеит уи иажәабжьқәа: “Абду Архипи Льионкеи” (, 1894), “Агәҿыӷьра аҟнытә” (, 1898), “Челкаш” ,  , “Хаҵеи ԥҳәыси Орловаа”  уҳәа убас егьырҭгьы.
90-тәи ашықәсқәа раан Урыстәылан ирацәахеит аусурҭа змамыз, афатә-ажәтә, ахкыдкыларҭа змамыз, инкыдгәагәало иныҟәоз ауаа рхыԥхьаӡара. Ас еиԥш иҟаз аӡәырҩы дрыниеит Горки Урыстәыла ажәлари иареи рыҭҵааразы иныҟәарақәа раан. Уи урҭ рыԥсҭазаара зынӡа даҽакала, иара идунеихәаԥшышьала иааирԥшит иҩымҭақәа рыҟны. Горки изы “абосиакцәа” (“ашьапхырҟьаҟьақәа”) изҭагылоу аамҭа ишьаҽны иамоу уаа мацарақәаӡам, урҭ ирымоу аҭагылазаашьа бааԥсы иаҿагыланы астихиатә протест ҟазҵо уаа гәымшәақәоуп) урҭ зызхара ыф, зызхара ыжә иҟоу, амчра знапаҿы иҟоу, амешьчан ԥсҭазаара змоу ауаа цәымӷрала ирыхәаԥшуеит. Горки “ишьапхырҟьаҟьақәа” (“ибосиакцәа”) иԥагьоу, агәымшәара злоу уаауп. Урҭ аԥсҭазаара аҵан ишгылоугьы ауаҩытәыҩсатә ҟазшьа бзиақәа, еиӷьу аԥсҭазаара азгәышьра, аидеал ҳаракқәа ргәаԥхара рцәыӡӡом. Коновалови, Челкаши, Орлови, нас егьырҭ дара рҩызцәеи амешьчантә гьагьарақәа рхаҭарнакцәа раасҭа иҳаракуп уаҩышәала. Аха иазгәаҭатәуп, Горки “ибосиакцәа” идеализациа шырзимуагьы, хықәкы змам, перспеқтива змам, наԥшыхақә ихақәиҭроушәа ирбо рыстихиатә протест дшадгылаҩымгьы, уимоу дагьшақәыӡбогьы. Горки иааирԥшит “абосиакцәа” анархист-индивидуалисттә ҟазшьа шрымоу, иагьазгәеиҭеит ари аҭагылазаашьа урҭ аԥсҭазаара ҿыц иаргылаҩцәаны, иреволиуционерцәаны рыҟалара ишаԥырхагоу. Ҿырԥштәыс даагар ҳалшоит ажәабжь “Челкаш” аперсонаж хада, аӷьыч, аконтрабандист Гришка Челкаш. Уи уаҩытәыҩсатә хаҭашьала, цәаҩала, ахатәмал азгәышьратә цәанырра ӷәӷәа змоу анхаҩ ҷкәын Гаврил иаасҭа дызлеиӷьу, дызлаҳараку рацәоуп. Челкаш аусура игәы ацԥыҳәо дыҟоуп, игәеилгара бзиоуп, деилыҷҷоуп, агәымшәара злоу, иаамысҭашәоу уаҩуп. Уи Гаврил акапеи дшахӡыӡаауаз ангәеиҭа, цәымӷрала аԥарақәа зегьы ыршәны анхаҩ ҷкәын иҿаиԥсеит. Челкаш агәра ганы дыҟоуп Гаврил иҵкыс аԥыжәара иара
ишимоу. Уи агәадура инаҭоит Гаврил иеиԥш иԥсы ахьыцәгьам, акапеи дахьахымӡыӡаауа. Ҵабыргуп, Челкаш аҟазшьа бзиақәа имоуп, аха уи ихақәиҭра хақәиҭра иашаҵәҟьаӡам, хақәиҭра наӡаӡам, уи ахаангьы игәы иҭамшәаӡац иқәыӷәӷәо асоциалтә шьақәгылашьа саҿагыланы сықәԥап ҳәа. Уи “хақәиҭрас” иԥхьаӡоит ауаажәларратә ԥсҭазаара агәхьаа ахьикым, изқәа ахьеиаирхаз. Ари иара зынӡак хәарҭара злам, ауаа рызқәа зеиадырхаз уаҩны дҟанаҵоит. Ари шҵабыргу иара Челкаш ихаҭагьы иныруеит: “Иҭахаз уаҩуп уара, амҩа умаӡам” ҳәа Гаврил ианиеиҳәалак, убри ауп ӷәӷәалаҵәҟьа хьаас иҟаиҵо.
Иӷарӡоу ажәлар рхаҭарнакцәа рыҩнуҵҟа агәынамӡареи астихиатә протести реизҳара иаҳагьы иалкааны ицәыргоуп ажәабжь “Коновалов” аҟны. Уахьынаихәаԥшуа Коновалов итиптәу нкыдыгәгәалак иоуп, дҩыжәҩуп, џьара ҭыԥк аҟны иҽизышьақәкуам. Ихатә кәакь имам, ԥҳәысгьы хшарагьы имам, иоурцгьы иҭахым, аха егьа убас иҟазаргьы, уи анкыдыгәгәала диеиԥшым. Коновалов Челкаш иеиԥш аԥсҭазаара мариа дашьҭаӡам, аус иуеит. Иус бзианы идыруеит. Коновалов ачаӡырҭаҿы аус аниуаз быжь-ԥуҭк зкапануаз амажәа инапы иқәыргьежьааны, ҟазара дула иртыруан иџыр нацәкьарақәа рыла. Коновалов егьырҭ “ашьапхырҟьаҟьацәа” дреиԥшымкәа дҟанаҵоит аусура абзиабара, убри аҟнытә иааикәыршан иҟоу аԥсҭазааратә ҭагылазаашьа бааԥсы даҿагыланы уи иҟаиҵо апротест иконкреттәу асоциалтә ҟазшьа амоуп. Коновалов аԥхьареи-аҩреи издырӡом, аха ашәҟәы бзиа ибоит, уи иаԥхьо сааҭла ихы-игәы изышьҭны дизыӡырҩлар илшоит. Уи бзиа иибо фырхацәоуп Тарас Бульбеи Степка Разини. Коновалов аиаша аԥшаара дашьҭоуп (дашьҭазаҩуп), аха издыруам, изеилкаауам иара убри ахаҭа закәу, убри ауп акрынтә агәкаҳара дзамҽханакуа, аԥсҭазаара цқьа ахә мшьакәа, усымшәа дзахәаԥшуа. Иара убри азоуп уи дынкыдыгәгәалаҩны дзыҟалаз. Аҵыхәтәан уи иԥсҭазаарагьы трагедиала ихиркәшоит. Ҵакы змамыз, хырҳага зламыз аԥсҭазаара згәы ахшәаз Коновалов аӡы иҽаҭаны ихы ҭаирхоит. Коновалов макьана зыхдырра ҭышәынтәалам, хықәкы змам уаҩуп, убриазоуп аԥсҭазаараҿы ихатә ҭыԥ зизнымкыло, изизымԥшаауа. Ажәабжь анҵәамҭа асимволтә ҟазшьа амоуп. Коновалов даниԥырҵлак ашьҭахь, автор акыраамҭа ахәышҭаара амца дыҽҳәатәаны амца дахәаԥшуеит, акәицқәа шҿыцәаауа гәеиҭоит: “Аԥырӷ дуқәа хәыҷы-хәыҷла еиҵалон, аццышә рхаԥаны иаҵәахуан, нас ахәа илаӡуан. Иаарласны ихәажжаӡа еиқәыз амца аҟнытә афҩы ԥха заҵәык ада акгьы аанымхаӡеит. Сахәаԥшуан, насгьы схәыцуан”, иҳәоит автор, “ҳаргьы абас ауп ҳшыҟоу... ма знык иадамзаргьы ҳхәажжаӡа ҳаалашазҭгьы (ҳааилыԥхаазҭгьы)”. Ҳәарас иаҭахузеи, арҭ ажәақәа ирхыҩуеит ауаҩытәыҩса иԥсҭазаара башаԥсакәат иниаӡааны иахьцаз агәынгара, ахьаагара.
Иазгәаҭатәуп, Горки заатәи ирҿиамҭақәа еиҳараӡак атрагедиатә нҵәамҭақәа шрымоу, аха убас ишыҟоугьы, урҭ урыԥхьаны уанаалгалак, алахьеиқәра уамҽханакӡом. Ашәҟәыҩҩы ифырхацәа ртрагедиа аԥсҭазаараҿы аиашара аиааира агарцаз иаԥшьырго аҽазкрақәа роуп изыхҟьо, убри аҟнытә урҭ рлахьынҵа аԥхьаҩ агәалаҟазара хьанҭа изыннажьӡом, игәгьы канажьӡом. Ҵабыргуп, Горки заатәи иажәабжьқәа рыҟны аусуҩцәа рыкласс ахаҭарнакцәа рзин-ԥшьақәа рылхразы рықәԥара асахьақәа ҭимхӡеит, аха урҭ раԥхьаҟа иҟалараны иҟоу ареволиуциа рныруеит, аԥхьаҩ иаԥхьаҟа еиӷьу аԥсҭазааразы агәыӷреи агәрагареи ирҭоит.
XIX–XX ашәышықәсақәа рҽеиҩшамҭазы ареволиуциатә ҵысра аҽарӷәӷәо иалагеит. М. Горки иҽрымеидеит аусуцәа рыкласс ахаҭарнакцәеи акоммунист партиеи. 1901 шықәсазы уи аҳәынҭқар иеиҳабыра ирҿагыло аусура мҩаԥызго уаҩыс дшьаны Нижни-Новгород ақалақь аҟнытә дахыргеит. 1902 шықәсазы Аҵара-дыррақәа р-Академиа ҳаҭыр зқәу алахәылас далырхит, аха ари ақәҵара аԥихит Урыстәыла аҳәынҭқар.
1905 шықәса, ажьырныҳәамза 9 рзтәи ахҭысқәа рышьҭахь, Горки ииҩыз апрокламациа аҟны ажәлар аиҳабыра рышьаҽразы ақәԥарахь дрыԥхьеит. Абри апрокламациазы ашәҟәыҩҩы дырбаандаҩны абахҭа дҭаркит, аха иаарласны Аҳәынҭқарра аиҳабыра уи даурмышьҭыр ада ԥсыхәа рмоуит, избанзар адунеи апрогрессивтә уаатәыҩса апротест ҟарҵеит Горки дахьҭаркыз азы.
М. Горки 1905 шықәсазтәи ареволиуциа ақтивлаҵәҟьа далахәын. Уи дахьынхоз иуадақәа рыҟны еизаны еилацәажәон ареволиуционерцәа, иара иҟаиҵаз аԥшьгарала еизган ареволиуциатә массақәа абџьар зларзаархәашаз аԥара.
1905 шықәсазы М. Горки абольшевиктә легалтә газеҭ (аргама иҭыҵуаз) “Аԥсҭазаара ҿыц” () ашьақәыргылара ақтивла иҽалаирхәит. Уи агазеҭ редақторс даман аҳәаанырцәынтәи зыԥсадгьыл ахь, Урыстәылаҟа иааз В. И. Ленин. Убри аамҭа инаркны М. Горкии В. И. Ленини аиҩызара ааигәа рыбжьалеит.
Горки аполитикатә усура инаваргыланы ауаажәларра-литературатә усурагьы мҩаԥигон. 1904 шықәсазы уи далагоит аизга “Адырра” () аҭыжьра. Ари аизга акәша-мыкәша рхы еидыркылоит адемократиатә дунеихәаԥшышьа змоу ареалист шәҟәыҩҩцәа.
1906 шықәсазы Акоммунист партиа адҵала Горки дцоит зны Европаҟа, нас Америкаҟа. Аҳәаанырцә даныҟаз уи иаԥиҵеит хыԥхьаӡара рацәала аинтерес зҵаз апублицистикатә статиақәа. Убарҭ
иреиуоуп Франциатәи абуржуазиа ҿаԥызҽуа  (“Франциа бзиахә”), нас Америкатәи амиллионерцәа рагрессиатә хықәкқәа рсабрада рҿызхуа астатиа “Аҩысҭаа ҩеижь ақалақь” ().
1900-тәи ашықәсқәа раан М. Горки иаԥиҵаз ареволиуциа-романтикатә рҿиамҭа ҟаимаҭқәа иреиуоуп “Афырҭынӡбахәҳәаҩы азы ашәа” (“Рхснд ә Бцахкхстниқх”). “Еиҳагьы иӷәӷәаны ицәырҟьааит Афырҭын! () иҳәоит ашәҟәыҩҩы абри ашәаҿы. Афырҭынӡбахәҳәаҩ ареволиуциа ишасимволыз зегьы еилыркаауан, убриазоуп ари ажәеинраала здаҟьақәа ирнылаз ажурнал “Аԥсҭазаара” () аиҳабыра изадыркыз.
Зыӡбахә ҳамоу апериод аан М. Горки ирҿиамҭаҿы ицәырҵуа иалагеит ажанр ҿыцқәа, дрызҿлымҳахо далагеит адраматургиеи аромани.
Акапитализм аира, ашьақәгылара, аизҳазыӷьара, аҵыхәтәан уи ақәӡаара атема аҭыԥ ӷәӷәа ааннакылоит М. Горки ирҿиамҭаҿы. Урыстәылатәи ахәаахәҭцәа рыбзазашьа нарҭбааны иӡырнагоит 1899 шықәсазы уи иикьыԥхьыз ароман “Фома Гордеев”.
Усҟантәи аамҭазы ашәҟәыҩҩы абри атема дазҿлымҳахартә дҟарҵеит алегалтә марксистцәа рпозициақәа, рхымҩаԥгашьақәа. Урҭ аурыс буржуазиа нцәартәуан, насгьы ауаажәларра ирабжьыргон аус дырны, хшыҩла анхашьа акапиталистцәа ирҿырҵаарц. М. Горки иакәзар, алегалтә марксистцәа ргәаанагара иашам ҳәа иԥхьаӡоит, ироман аҟны абуржуазиа ахаҿсахьа иашаҵәҟьа аарԥшны аҿаԥҽрала алегалтә марксистцәа дырҿадоууеит, аполемика рзеиҿикаауеит.
Ароман “Фома Гордеев” аҟны иаарԥшуп Волга ахықәан игылоу ақалақьқәа руак аҿтәи ахәаахәҭцәа рыбзазашьа. Аҩымҭаҿы ибзианы ицәыргоуп абуржуазиа аиреи, аизҳазыӷьареи, нас аполитикатә мчра ампыҵахаларазы уи еиҿнакаауа ақәԥареи, уаҟа уаҩы ибарҭоуп ахәаахәҭцәа рыкласс иуадаҩу аизыҟазаашьақәа шамоу ҭауади-аамысҭеи, ачынуааи, аинтеллигенциеи, апролетариати рыҟны. М. Горки аԥсҭазааратә ҵабырг иазааигәатәны исахьаиркит абуржуазиатә уаажәларра азакәанқәа шаҭарак шыҟарымҵо, уи иаԥықәсыло, ма иаахтны иаҿагыло ауаа рхаҭақәа руаҩра шьақәдырхарц ианалаго аамҭазы.
Ароман аҟны ицәыргоуп хыԥхьаӡара рацәала еиуеиԥшым ахәаахәҭцәа ртипқәа. Убарҭ дыруаӡәкуп Анани Шьчуров, ареформа аламҭалазтәи апатриархалтә, насгьы шьҭа заамҭа зфахьоу ахәаахәҭцәа рыкласс ахаҭарнак. Уи илабҿабоу амҵарсратә методқәа ихы иаирхәоит, закәандарыла иԥҟоу ԥаралеи уаҩшьралеи акапитал (амал)
еизигеит, дхәаахәҭыҩ беианы дҟалеит. Анани Шьчуров еиҵахоу, зыхдырра ҭшәоу, зыхдырра маҷу уаҩуп, дызхаану аамҭазтәи атехника дацәшәоит, иара игәанала амал аизгара ажәытә варвартә формақәа, аҿатә малырҳашьатә формақәа раасҭа иаҳа еиӷьын.
Фома иаб Игнат Гордеев ареформа ашьҭахьтәи Урыстәылан акапитализм аизҳазыӷьара заатәи астадиа дахаҭарнакуп. Уи, капиталистк иаҳасабала аизҳазыӷьара амҩа хьанҭа, амҩа уадаҩ данысит. Хылҵшьҭрала дынхаҩын, иусурала, еилҟьа-еилӷәыцәреи, имаашьареи рыбзоурала дуаҩ беиахеит, насгьы аус ду зымпыҵаку уаҩны дҟалеит. Абеиахара азгәышьра иампыҵахаланы иҟаз Игнат лассылассы ламысдарыла ихы мҩаԥигоит, игәҭакы анагӡаразы иарбан методзаалак ихы иаҭәаимшьо ҳәа акгьы ыҟаӡам. Убри аҟнытә, уи хәыҷы-хәыҷла амгәарҭа иҭигаз иуаҩратә хаҭашьақәа ицәыӡуеит, абуржуазиатә цәгьацәыԥхамшьарақәа дрышьцылоит, дышнеи-шнеиуа изакәаныртәыз абрагьреи, асоциалтә еиҟарамреи рыхьчаҩцәа дыруаӡәыкны дҟалоит.
Егьа убас иҟазаргьы, Игнат ажәлар ирылҵыз аӡәы ахьиакәу аҟнытә, макьана иуаҩратә ҟазшьақәа зегьыҵәҟьа ицәымӡыц. Уи акрура бзиа ибоит. Ауаажәларра аконсерватизми аморализми дырхәаҽуашәа ибоит, уи ихымҩаԥгашьақәак рыла уизхәыцуазар, дагьԥсыцәгьаӡам, аԥара абзиабара ицәанырра ҳаракқәа зегьы азымшьӡац. Ари ахшыҩҵак арҵабыргуеит абри аҩыза афақт: Игнат инаплакы асырӡи аҵааи аазгоз Волга ахыҵра ирбганы иқәнаӡәӡәаауа ианалага, зынӡагьы игәнигаӡомызт, жәа-нызқь мааҭла аԥара иаԥсаз амал анимпыҵаӡуаз, Волга аӡиас амчхара џьазшоз, згәы шьҭнахуаз Игнат дҟәынд-шәындуа абас иҳәон: “Убас уажәла!.. Да, еиҭах... Уагәҭас, ирҟьыцы!.. Да, дырҩегьых...”
Иаков Маиакьин зынӡаск дреиԥшӡам Ананеи Шьчуровгьы, Игнат Гордеевгьы. Уи ахәаахәҭҩы дитип ҿыцӡоуп, акапитализм аизҳазыӷьара амҩаҿы еиҳа иҳараку аетап дахаҭарнакуп. Маиакьин инҭкааҵәҟьаны идыруеит абуржуазиатә класс економикала амчхара ӷәӷәа шамоу, аҳәынҭқарраҿы ароль ду шааннакыло, акыр шаҵанакуа.
Игнат Гордеев дхәаахәҭҩы-прақтик мацараны акәзар дшаабо, Маиакьин дызхаҭарнаку акласс азы дагьтеоретикуп. Уи аполитикатә мчра ампыҵахаларазы дықәԥоит. “Аԥаразы мацара аума аус заауа, уи акры аҵанакуама амчреи азини унамҭозар” иҳәоит уи. Иаков Маиакьин игәы излаанаго ала, аҳәынҭқарра ахәаахәҭцәа рмал ауп ԥсыс иахоу, арахь аԥсҭазаара уахәаԥшуазар, уи хадара азыруеит ҭауади-аамысҭеи, ачынуааи, ахәаахәҭцәа уахь инагаӡам. Убри аҟнытә, иақәнагоуп, иҳақуп ҭауади-аамысҭеи ршьапы иқәгылаӡамкәа наҟ иныԥхьаҳәан, аҳәынҭқарратә мчра анапаҿы аагара (ампыҵахалара). Маиакьин заманалаҵәҟьа идыруеит, акапитализм аизҳазыӷьара
ажәытә формақәа раамҭа шцаз, ишажәыз. Убри аҟнытә, уи илаԥш ахуп Европатәи ахәаахәҭцәа русура, ибзианы еилкааны имоуп аҵарадырра амчра.
Маиакьин ихаҿсахьала ашәҟәыҩҩы иааирԥшуеит акапитализм аизҳазыӷьара иҳараку аетап аангьы, абуржуазиатә мораль, акапитал аингалара заатәи апериод аҟны аиԥшҵәҟьа ауаҩымра шамоу, рыцҳашьареи шаҭареи шазымдыруа. Маиакьин игәаанагарала аԥсҭазаара шаҭара ззымдыруа еибашьроуп: “Ауаҩы иҟны уаннеиуа, уарма напы ала ацха кыз, уарӷьа нап аҟны – аҳәызба... ма зегьы уҟаҟалароуп, мамзаргьы аҳәынҵәа улабылгьалароуп” уи абас диабжьоит Фома.
Ароман дафырхаҵа хадоуп Игнат иԥа Фома Гордеев. Уи иаб данԥслак ашьҭахь акапитал дуи анхарҭақәеи змоу уаҩны дҟалоит, аха иара ԥсабарала итиптәу хәаахәҭыҩӡам. Фома изҩыдоу адунеихәаԥшра змоу уаҩуп, зых иақәиҭу аԥсҭазаареи, арҿиаратә усуреи дрызгәышьуеит. Уи заа игәеиҭеит аусура иаҿыҵәҟьоу, акыр зырҿио, дшымлашьуа, насгьы дышзиндоу, арахь уԥшыр, адҵаҟаҵара мацара иаҿу роуп зегьы знапаҿы иҟоу, зегьы зтәу. Аԥареи амали реизгаразы аусура, уи гаӡароуп ҳәа иԥхьаӡон, Маиакьинаа руаажәларреи урҭ рдунеии ицәымӷын. Фома Гордеев игәаԥхом Маиакьин ихымҩаԥгашьа, убри аҟнытә шаҭарада уи диҿадоууеит, аҽԥныҳәагьы ииҭоит. “Иҟасҵарызеи? Шәара ԥсҭазаарам, аха бахҭоуп иҟашәҵаз... Аиҿкаара аҭышәныртәалара ацынхәрас, ауаҩы ашьамҭлаҳәқәа изышәчаԥеит... ауаҩшьцәа!” абас дрыҵаҳәҳәоит зычҳара хыҵыз Фома “хьӡи-ԥшеи змоу” ахәаахәҭцәа реизара иалахәыз.
Аҩымҭаҿы Фома Гордеев даарԥшуп аҟазшьа ӷәӷәа змоу, ицыхцыхуа агәы зызҭоу уаҩны. Аха Фома идоуҳатә наԥшы-ааԥшра даара иҭшәоуп, убри аҟнытә уи игәынамӡара ааирԥшуеит хыда аԥара аныхраҿы, акыр зкуи, акыр зылшои рацәҳараҿы, хацклаԥшра, хынкылара змам аҩыжәреи, нас аамҭа қьафла ахгареи рыҟны. Зыҷкәынра аамҭа иҭагылоу Фома Гордеев истихиатә протест мчыдоуп, нас егьылҵшәадоуп, убриазоуп иара ихаҭа иаҵахарала изхыркәшахаз. Уи иазгәааз ахәаахәҭцәа гәымбылџьбарала изныҟәеит: доуҳала дычмазаҩуп ҳәа ауаа инарылаҳәаны, ахагацәа рыҩнаҿы дҭаркит. Абри аҩыза атрагедиатә лахьынҵа рԥеиԥшуп ари адунеи знапаҿы иҟоу, аҳас иамоу ирҿагыларц згәыӷьуа, зхы иақәиҭу ауаҩытәыҩсатә ԥсҭазаара заурц иақәызкуа зегьы, ҳәа ауп Горки иҳаиҳәо абри ароман ала.
Иазгәаҭатәуп даҽа ҭагылазаашьакгьы: “Фома Гордеев” абуржуазиатә уаажәларраҟны аҳра зуа, ауаҩытәыҩса иԥсабара иаҿагыло азакәанқәеи анормақәеи рыӡбара мацара иазкым. Ари аҩымҭаҿы Горки аеқсплуататорцәа рыкласс аҩнуҵҟатә ԥсыҽреи раԥхьаҟа рҵыхәтәыдареигьы алкааны иазгәеиҭеит. Ари арҵабыргуеит, ганкахьала, Фома Гордеев “ибунт” (икласс ашҟа иааирԥшуа апротест), даҽа ганкахьала, ари аҩымҭаҿы иӡыргоуп аусуцәа репизодтә хаҿсахьақәа. Убарҭ аҵыхәтәантәиқәа рхаҿсахьақәа рыла аԥхьаҩ иныруеит Шьчуровааи Маиакьинрааи рдунеи ԥызыххааран иҟоу амчра.
Абуржуазиатә уаажәларра акритика иазкуп 1900–1901 шықәсқәа рзы М. Горки иикьыԥхьыз ароман “Хҩык”-гьы (). Ароман аҟны иаарԥшуп ақалақь аҟны инхо, зегь реиҳа иӷарӡоу ауаа рыбзазара асахьақәа. Аҩымҭа агәҭаны игылоуп хҩык аиҩызцәа. Урҭ Илиа Луневи, Иаков Филимонови, Павел Грачови роуп. Ахҩыкгьы аамысҭашәала, қәнагала, хшыҩла аԥсҭазаара иазгәышьуеит, аха урҭ дасу ихатәы мҩала иҭахуп игәҭакы анагӡара. Абарҭ афырхацәа ахҩык рахьтә ашәҟәыҩҩы иаҳа дизҿлымҳауп Илиа Лунев. Уи ахныҟәгага змоу, ихьыԥшым, насгьы ихы дақәиҭны аԥсҭазаара аиура аиллиузиа изцәырҵуеит. Илиа агәра ганы дыҟоуп, аԥара анирҳалак, амал аниоулак, зхатәмал змоу уаҩны даныҟалалак ашьҭахь, аԥсҭазаара напы аиркуеит ихы ахәырбӷьыц икылхны, ламысла, хшыҩла, насгьы хақәиҭрала ҳәа. Амала иазгәаҭатәуп абри аиԥш аҭагылазаашьа) уи игәҭакы наигӡеит уҳәартә дыҟоуп, ихатә дәқьан ааиртит, аӷарра, ананамгара ацәшәаратә цәанырра ихыԥсааит, ицәыӡит, аха насыԥ иманы ихы изыԥхьаӡаӡом. Аромангьы Лунев идунеихәаԥшрақәа шиашам аарԥшра, рҿаԥҽроуп хықәкыс иамоу. Иара Илиа Лунев ихаҭа аҵыхәтәаны агәра игоит, анасыԥ изаазымгаз, лҵшәа змоуз аус имч-илшара зегьы баша ишақәирӡыз. Илиа Лунев трагедиас имоу илашьцоу амешьчантә дунеи даҿагыланы ақәԥаразы амҩа иашаҵәҟьа ахьизымдыруа ауп) уи ианархисттә протест ахықәкы азынагӡом, инҵәоит ҵахарыла, ҵакыда, хықәкыда иара иҭахарала.
Ароман егьи афырхаҵа хада – Иаков Филимонов, иқьиоу, згәы ԥшқоу уаҩуп. Уи ауаатәыҩса рыбзиабара аидеиа рылазырҵәо уаҩны даарԥшуп, ӷәӷәала агәра ганы дыҟоуп, амешьчантә бзазареи, иарбанзаалак ацәгьареи ирҿагылан ақәԥара, ақьырсиантә бзиеибабара аларҵәаратә идеиа ҵаҵӷәыс иамазароуп ҳәа. Филимонов ихаҿсахьала Горки иҽаԥиҽуеит ацәгьара иаҿагыланы ақәԥара зынӡа мап ацәызкуа, ҽырҵысрак ҟазымҵо, иҵаҵӷәыдоу азхьрақәа ирымҽхаку ауаа.
Ароман ахԥатәи афырхаҵа хада – Павел Грачов, хыхь зыӡбахә ҳҳәаз иҩызцәа реиԥш, амешьчантә бзазара игәы азҭаӡам, иҭахӡам, дызлалҵыша амҩа дашьҭоуп. Грачов дусуҩуп, иара абри аҭагылазаашьа ауп уи амҩа иашахь ииасра зырмариаз. Уи ихаҿрала Горки иаҳирбоит, аусуцәа рыҩнуҵҟа апролетартә идеологиа аԥашәқәа акуа ишалагаз. Ҵабыргуп, ари афырхаҵа макьана инеиԥынкылан ареволиуциатә қәԥара амҩа данымлац, аха уи идыруеит дарбану ӷас имоу,
дарбану иҩызоу, идыруеит изҿагыланы хацәынмырха изебашьтәу. Павел Грачов ихаҿсахьа аҩымҭаҿы инықәырԥшшәа, изеиԥштәны ауп ишалкаау, избанзар ашәҟәыҩҩы гәыҵхас имаз даҽа проблеман. Уи иҭахын абуржуазиа ахаҿсахьа иашаҵәҟьа аарԥшра. Лунев иҿырԥштәы ала Горки иҳаиҳәар иҭахын, акапитализм аизҳазыӷьара апериод аан, уахьынагәыдыԥшыло насыԥ змоу, акгьы згымшәа иҟоу аԥсҭазаара шеижьагоу, анасыԥ иашаҵәҟьа ишацәыхароу.
Адраматургиатә жанр М. Горки ирҿиамҭаҿы иналукааша аҭыԥ ааннакылоит. Уи хыԥхьаӡарала 20 пиеса инареиҳаны иаԥиҵеит. 900-тәи ашықәсқәа раан ауп ари ажанр дазҿлымҳахо даналага. Адрамаҿы ашәҟәыҩҩы иаҳа иналкааны, инарҵауланы иааирԥшыр илшон усҟантәи аамҭазы аԥсҭазаараҿы иҟаз асоциал-политикатә еиҿагыларақәа.
1902–1906 шықәсқәа рзы Горки иаԥиҵеит апиесақәа “Амешьчанцәа” ()) “Аҵан” (), “Аԥсшьарҭауаа” (), “Амра ахшара” (), “Аварварцәа” (), “Аӷацәа” (). Арҭ апиесақәа зегьы ареволиуциатә доуҳа рныԥшуеит, автор иидеиа-политикатә еизҳазыӷьара ҳәаақәырҵоит, ари аҩыза аҭагылазаашьа ахҟьеит убри аамҭазы ашәҟәыҩҩы абольшевик партиеи, уи ахада В. И. Ленини дахьырзааигәахаз, ареволиуциатә ҵысра дахьамҽханакыз, ақтивла ауаажәларратә усура ихы ахьалаирхәуаз.
М. Горки ипиесақәа ирныԥшит Чехов идраматургиа анырра. Уи анырроуп изыбзоуроу урҭ ирнубаало аԥсихологиатә анализи алиризми. Аха Горки депигонмызт, уи рҿиаратәла ишьҭикааит Чехов идраматургиа, иагьаԥиҵеит зынӡаск иҿыцыз апиеса хкы, асоциал-политикатә драма, уаҟа иқәгылоуп ианаԥҵоу аамҭазтәи акрызҵазкуа апроблемақәа, иаҳҳәап, ауаҩытәыҩса ихаҭаратә трагедиа абуржуазиатә уаажәларраҿы, нас уи иқәԥара ахақәиҭразы, аинтеллигенциа иаҿагыланы имҩаԥыргоз ақәԥара уҳәа убас иҵегьгьы аамҭа иқәнаргылоз ақтуалтә проблемақәеи азҵаарақәеи.
1901 шықәсазы ашәҟәыҩҩы иҩны далгеит раԥхьаӡатәи ипиеса “Амешьчанцәа”. Ари апиесаҿы уи раԥхьаӡа акәны еиҿаиргылеит амешьчанцәеи аусуцәа рыкласс ахаҭарнакцәеи. Амешьчанцәа аарԥшуп ашәырҭа (қаысиуьншӡ) цех аиҳабы Бесеменови. уи иԥа Петреи, иԥҳа Татианеи рхаҿсахьақәа рыла. Урҭ рыҟазаара идеалс иамоуп ԥхьаҟа ацареи, арҿиаратә усуреи зцым, иҭынчу, ихырҳагоу, зҽеиӷраҵа иҟоу аԥсҭазаара. Бесеменоваа реиҳабы егьиӡаӡом иҭшәоу иара иегоисттә гәазыҳәарақәа, насгьы лабҿабаҵәҟьа гәажәра рзиуеит, рыгәхьаагьы икым, хықәкыла иара хырҳага изымҭо, иара изкым зегьы. Ихшара –
Петреи Татианеи ракәзар, урҭ аԥсҭазаара ҿыц иазгәышьуа иҟоу уааушәа рҽыҟарҵоит, иахыччоит амешьчантә бзазара, иқәыԥсычҳауеит, иашшуеит, аха урҭ ргәынамӡарақәа баша аҽраԥшразы иҟаҵоуп, раб данԥслак ашьҭахь амешьчантә ԥсҭазаара аетикатә нормақәа акгьы еиларгаӡом, ирықәныҟәоит, иагьныҟәыргоит инхьамырнааӡакәан. Татиана дызҿу лырҵаҩратә усура бзиа илбаӡом, уи лара лзы ихьанҭоуп, гәазыҳәарак аҵам, Петра иакәзар, иҩызцәа дрыцны астудентцәа руалуашара ихы ахьалаирхәыз, ауниверситет ахьицәыӡыз, даара игәы иалоуп, дахьхәны дыҟоуп.
Ашәҟәыҩҩы Бесеменови афақьныҟәа (паровоз) аныҟәцаҩы Нили еиҿаиргылоит. Нил апиеса дафырхаҵа хадоуп, древолиуционеруп, амешьчанцәеи амешьчанреи дырҿагылоуп. Апиесаҿы иҟало-ианыло ахҭысқәа зегьы Бесеменов иҭаацәара ахышәара-ҵышәара иҭыҵӡом аҟнытә, Нил иреволиуциатә усура уаҩы илаԥш иҵашәаӡом. Горки гәынхәҵысҭала ауп ҳашрызхьаирԥшуа, Нили аихамҩа анапхгаҩцәеи рыбжьара иҟоу аидысларақәа. Ҵабыргуп, автор Нил ареволиуциатә усура даларгылан даҳирбом, аха Бесеменов иҩнаҭаҿы уи ихымҩаԥгашьа, аԥсҭазаара азҵаара хадақәа рыӡбахә ала ииҳәо агәаанагарақәа, лабҿаба иаадырԥшуеит, егьӡырыргоит Нил иреволиуциатә фырхаҵаратә ҟазшьа ӷәӷәа.
Нил аԥсҭазаара шуадаҩу, ишеиҿкаам, ишыхьанҭоу заманалаҵәҟьа идыруеит) уи идыруеит, иара убас аԥсҭазаара аиҿкаара иара имч-илшара зегьы шаҭаххогьы. Иаԥхьаҟа абзиа шыҟало агәрагара Нил иҟазшьоуп. Нил идыруеит иара иџьамыӷәа цәгьала даҽа шьоукы шбеиахо, идыруеит, иара убас аџьа иаҵагылоу ауаа реимҵәаҩцәа адҵақәа шрырҭо, ишрықәымчуа. Уи урҭ ажәалоуп макьана дышрықәыӡбо, аха иаԥхьаҟа адгылаҩцәа иԥшаауеит хымԥада, урҭ днарыдгыланы, еиҿкаарыла дықәԥашт аԥсҭазаара аиҭакразы. Ари афақт уаҩы инарбоит апиеса “Амешьчанцәа” асоциалисттә реализм аидеиатәи, аестетикатәи принципқәа зныԥшыз раԥхьаӡатәи сахьаркыратә ҩымҭа дуны ишыҟоу.
1902 шықәсазы М. Горки иаԥиҵеит апиеса “Аҵан”. Уи иара убри ашықәсанҵәҟьа Москватәи асахьаркыратә театр асценаҿы иқәыргылан. Ашьҭахь ари апиеса даара ақәҿиара дуқәа аманы ирхысит Европеи Америкеи рыҟны ихадараз, акрызҵазкуаз атеатрқәа зегьы.
Апиеса “Аҵан” аҟны иаарԥшу ахҭысқәа мҩаԥысуеит аҳаԥ еиԥшу ҩнык аҵаҟа. Иалоу ауаа “босиакцәоуп” (“шьапхырҟьаҟьацәоуп”) – анкьа иуааз, уажәы ауаа ирцәыхҟьахьоу, аҵахь, ус уҳәар ауазар, “ах ахь”, аԥсҭазаара аҵахь инанагахьоу роуп. Ателеграфист Сатин, ақтиор, абарон, ахылԥаӡахҩы, инкыдгәгәало иныҟәо аҭаҳмада Лука, ламысла аусура иазхьуа аусуҩ Клешьч, нас аԥсҭазаара акалапот
иҭҟьаз ауаа дырҩегьых аӡәырҩы роуп апиеса персонажцәа хадақәаны иалоу. Ашәҟәыҩҩы арҭ апиеса иалоу ауаа рбиографиақәа нарҭбаан иӡыригом, аха еилкаауп абарҭ ауаа рыбжеиҳараҩык, иаарыкәыршан иҟоу залымдарыла иҭәу асоциалтә система харада ишахьнархәыз, аԥсҭазаара аҵан ишнанагаз. Сатин иаҳәшьа ахьымӡӷ лзыргаз иақәнагаз аҭак ииҭеит, аусӡбарҭа уи аҭакра иқәҵаны аԥсҭазаара аҵахь ддәықәнаҵеит. Клешьчгьы аԥсҭазаара ззыӷьашкыз дреиуоуп, дгәаҟуеит “ҳашԥанхари.. Ҳҽаазқәаҳкыша ҵаҵаӷәык ыҟаӡам... Ҳаиба-кәеибаха адәы ҳақәуп... Џьарамзар-џьарантә цхыраара ҳамам, џьарамзар-џьарантә хҿыхгак ыҟам”, дашшуеит игәы кыдгылаӡаны.
Ашәҟәыҩҩы иаԥҵамҭақәа рыҟны абуржуазиатә закәан мҽыӷқәа рҿаԥҽра мацара иҽалаигӡомызт. Уи ипиеса “Аҵан” аҟны аҭыԥ хатәра ааныркылоит еиуеиԥшым, ауаҩытәыҩса иԥсҭазаараҿы акрызҵазҵуа азҵаарақәа. Убарҭ иреиуоуп: ҵакыс иамоузеи аԥсҭазаара ахаҭа, иаҵанакуазеи аҵабырг, аиаша, иаҭахума ауаа аԥсҭазаара иаҿагыланы рықәԥара, издыруада аԥсҭазаара ирзаанагалакь рҽандыршәар иаҳа иеиӷьзар? Абри азҵаара аҵакы азы еиҿагыло х-гәаанагарак цәыргоуп аҩымҭаҿы: урҭ Лукеи, Бубнови, Сатини ргәаанагарақәа роуп.
Аҭаҳмада Лука ауаҩы игәы казмыжьша, агәыӷра изҭаша атеориа дадгылаҩуп. Уи игәанала ауаҩытәыҩса иҭагылазаашьа хьанҭа маҷк изырласуа агәыӷра ауп, дзықәгәыӷша акгьы анимамгьы, дзықәгәыӷша акгьы даналаҟамгьы. Лука итеориа аиашара арҵабырграз, уаҩы хлаҳәадак, уаҩ рыцҳак дзыниаз аӡбахә еиҭеиҳәоит. Уаҩ рыцҳак дыҟан, – иҳәоит иара, – уи акырынтә аԥсра деилаҳартә агәаҟрақәа дрықәшәалон, аха игәы каижьуамызт уеизгьы, избанзар аиашара аҳра ахьауаз, ауаа иашақәа ахьынхоз, иахьынҵуаз атәыла аҟазаара агәра игон, агәраганы дыҟан иара убас, уи мышкы ахы, мышкы аҵыхәан убри аиашареи анасыԥи аҳра ахьыруаз атәылаҟны дышнанагоз. Аха ҵарауаҩык уи агәра ииргеит ус еиԥш иҟоу тәылак адунеи аҟны ишыҟамыз ала. Ари заҳаз ауаҩ гәаҟ иҽынкнаҳан иҽишьит. Лука игәаанагарала ауаҩы агәыӷра изҭо амц иаҳа ихәарҭоуп, рыцҳашьара злам аиаша бааԥс аасҭа. Ауаа рҭагылазаашьа бааԥсы маҷӡак иадамзаргьы арласра иҽазикуеит Лука агәыӷра рызҭо амыцҳәарала. Зхы зцәымӷу, агәаҟра бааԥс иҭагылоу зегьы, Лука насыԥ змоу, ихыҭҳәаау атәыла аӡбахә аҳәарала агәыӷра риҭоит, ргәы ҟаиҵоит. Аԥсра иаҿу Анна лакәзар, Лука агәра лиргоит: ари адунеи аҟны ааӡаб ахьылхылгаз азы, Анна нарцәы даннеилак џьанаҭ гыларҭас ишлоуа ала. Ари агәра згаз Аннагьы аԥсра дацәшәаӡом. Згәы бааԥсу, ичмазаҩу анкьатәи ақтиор игәы ирӷәӷәоит Лука, уи ичымазара аҩыза ачымазара ахьырхәышәтәуа ахәышәтәырҭа ыҟоуп ҳәа иаҳәаны. Аӷьыч Васка Пепел ибзиабаҩ диманы Сибраҟа дцарц иабжьигоит, уаҟа адгьылқәа хәыда-ԥсада ауаа ирзыршоит ҳәа иаҳәаны.
Иара итәала ауаҩытәыҩса бзиа дибоит Лука. Уи игәаанагарала ари адунеи аҿы иҟоу зегьы ауаҩытәыҩса изы иҟазароуп, аха ауаҩы дымчыдоуп, ацәгьара даҿагыланы ақәԥара илшаӡом. Убри аҟнытә ауаатәыҩса рыцҳазшьо Лука, урҭ ижьоит, избанзар агәра ганы дыҟоуп ажәлар рҭагылазаашьа аиӷьтәра зылшо ауаҩы агәыӷра изҭо амц заҵәык шакәу ала.
Ҳәарас иаҭахузеи, Горки Лука ифилосфиа дадгылаҩӡам. Аҩымҭа анаҩстәи ахәҭақәа иаадырԥшуеит Лука ифилософиа шҵоурам, иргәыӷгоу амц аамҭала ауаа ргәы ажьжьаразгьы, инагӡаны арыцҳара иазацәыхьчаӡом, ииашоу амҩа иазықәҵаӡом. Ақтиор иҽыкнаҳан иҽишьуеит. Анна ааӡаб лыхганы дыԥсуеит, Васка Пепел харада, ҿыцгада дыкны абахҭа дҭаркит... Апиеса ахԥатәи ақәгылараан Лука дыԥхашьаны, насгьы дышиашам, дшаҵахаз дырны, уаҩы дизгәамҭаӡакәа адашьмаҵа ааныжьны дцоит, аҩымҭа аԥшьбатәи ақәгылара Лука далахәӡам. Абарҭ афақтқәа рыла автор иааирԥшуеит Лука ифилософиа шымчыдоу, ишҵаҵӷәыдоу, иара ихаҭа иакәзар дныҵашәкәа дцоит, асцена аанижьуеит адашьмаҵан инхоз ауаа агәаҟра бааԥс иананиа аамҭазы.
Бубнов иара итәала аҭак ҟаиҵоит апиесаҿы иқәгылоу азҵаара – ҵакыс иамоузеи, иаҵанакуазеи, изакәызеи аԥсҭазаара? Лука иеиԥш акәымкәа, Бубнов иаахжәаны аиаша закәыҵәҟьоу иеиҳәоит ауаҩы, насгьы дзықәгәыӷша акгьы ииҭаӡом. Уи иӡаӡом аԥсҭазаара шгәымбылџьбароу, ишиашам, гәаҟ-ҵәаҟрыла ишҭәу, насгьы еиӷьхарц ишыҟам аринахысгьы, убри аҟнытә ауаҩытәыҩса ари аҭагылазаашьа данышәароуп, иҽирҭынчроуп. Ари агәаанагара игәамҵыз амешьчан игәалаҟара ауп иаанарԥшуа. Уи иааикәыршаны иҟоу абзазара ахәура дҭоуп, тәыс дҟаҵаны дамоуп, дзеигәырӷьаша акгьы имаӡам, имам агәҭакы разгьы. Уи хаҭалаҵәҟьа иара изкым зегьы гәацәа рхаикӡом.
Сатин ипозициа Лукагьы Бубновгьы рпозиациақәа ирцәыхароуп, иреиԥшӡам. Уи Бубнов игәымбылџьбарара дақәыӡбоит, Лука илоу ауаҩы ибзиабара аҿаԥхьа дхырхәоит, амала Лука дызлаиеиԥшымгьы ыҟоуп. Сатин ӷәӷәала агәра игоит ауаҩытәыҩса имчра, уи игәанала адунеи аҿы иҟоу зегьы ауаҩытәыҩса изы иҟазароуп, хымԥада, амала иазгәаиҭоит ауаҩытәыҩса ихаҭа зегьы шилоугьы, ус анакәха, адунеи аҿы иҟоу зегьы иара ауаҩы ихшыҩи имахәҿақәеи рыла ауп ишаԥҵоу. Сатин игәаанагарала, ауаҩытәыҩса ирыцҳашьара иара дланарҟәуеит, мыцҳәарыла иргәыӷра – уи имчхара агәра амгароуп иаанаго, иаҵанакуа. Сатин игәаанагарала ауаҩытәыҩса иабстрақттәу индивидым, уи хықәкыла ауаажәларра далахәуп, далагылоуп. “Нас
дызусҭада ауаҩы?” азҵаара ықәиргылоит Сатин, аҭакгьы ҟаиҵоит абасала, “Уара, Сара, Анҭ, Аҭаҳмада, Наполеон, Маҳмад... зегьы неизакны”, ауаҩ иоуп адунеи аҟны иҟоу, иԥшӡоу, акрызҵазкуа зегьы зырҿиаз. Убри аҟнытә, ажәа “Ауаҩы” Сатин игәы аздуны, ҳаҭырқәҵарала ауп ишиҳәо. “Ауаҩы! Ауаҩы! Ари зегьы иреиҳаӡоуп. Ари ажәа иахьабалак игәадураны икаҩуеит! Ауаҩы! Шәимҵахырхәа Ауаҩы... Дрыцҳашәымшьан... Длашәмырҟәын уи рыцҳашьарала!”
Сатин иажәақәа ииашоу ахшыҩҵакқәа рацәаны ирныԥшуеит, аха зегь акоуп уи иҵауроу фырхаҵас дузшьом. Уи адашьмаҵан инхо егьырҭ ауаа раҵкыс ганкахьала ауп еиҳа дҳаракны дахьгылоу. Уи дҟәыӷоуп, ауаҩытәыҩса иаҳаҭырқәҵара ӷәӷәаны илоуп, иааикәыршан иҟоу, иҵаурам аҳәынҭқарратә шьақәгылашьа дахьаҿагыло иашоуп, аха иара илшом аџьаус аиҿкаара, уи иааирԥшуа апротест анархисттә ҟазшьа амоуп, хықәкы амаӡам) ус анакәха Сатин ԥхьаҟа ииашоу адунеи аргылаҩцәа, ииашоу адунеи азы ақәԥаҩцәа дызрылагылаӡом уҳәартә дыҟоуп.
1904 шықәсазы М. Горки иҩит апиеса “Аԥсшьарҭаҭыԥуаа” (). Ари аҩымҭаҿы иаарԥшуп ԥыҭк зматериалтә ҭагылазаашьа еиӷьызтәыз, нас ажәлар ирыҟәҟьаз, зыԥсадгьыли зыжәлари ирзеиӷьу азы ақәԥара зхашҭыз адемократиатә интеллигенциа рхаҭарнакцәа рӷьырак иреиуоу ауаа. Урҭ автор рсахьа шҭихуа ртәыла-ԥсадгьыл иаԥшәманы иҟоу уааны акәым, урҭ ааирԥшуеит атәылаҿы аамҭала инхо уааны “Ԥсшьарҭаҭыԥуааны”, иара Горки иажәала иаҳҳәозар “дачникцәаны”.
1905 шықәсазы Горки Петро-Паволвтәи абахҭаҿы данҭакыз иаԥиҵеит аинтеллигенциа ртема иазку апиеса “Амра ахәыҷқәа” (). Ашәҟәыҩҩы алаф рылхны “Амра ахәыҷқәа” ҳәа дрышьҭоуп ажәлар рыԥсҭазаара зызқәа аиарханы иабстрақттәу аҵара-дырра, ма аҟазара зхы авазҵәахуа, зҽамаздо аинтеллигенциа ахаҭарнакцәақәак. Абас иҟоу уаҩуп апиеса “Амра ахәыҷқәа” афырхаҵа Протасов. Уи дуаҩ қьиаҵәҟьоуп, абаҩхатәра змоу ҵарауаҩуп, иус гәык-ԥсыкала дазыҟоуп, аха уи иусура аӡәымзар-аӡәы изы хырҳага алымҵыц, иара ихаҭа иакәзар хәарҭара злам иусура зхашәахы зымбо егоистны дҟанаҵеит.
1905 шықәсазы Горки иҩны далгеит апиеса “Аварварцәа” (). Ари апиесаҿы иаарԥшуп ареволиуциа иацәшәаз аинтеллигенциа аҵарадырра амаҵзурала рхы еиқәдырхарц ишашьҭоу. Урҭ ргәанала, ирласны атехника аизҳазыӷьара, уи аҩаӡара ашьҭыҵра адунеи аиҭакра иҵаҵӷәны, иуасхырны иазыҟалоит. Аҩымҭаҿы астудент/-демократ Степан Лукин иҿала Горки ишьақәирӷәӷәоит анџьныр Черкунови, уи игәаанагарақәа ицеиҩызшо ауааи рыхшыҩҵакқәа шымчыдоу. Лукин Урыстәыла аиндустриа аизҳазыӷьараҿы Черкунов иибо акәымкәан, зынӡа даҽакуп, даҽа еихьӡароуп иибо. Уи идыруеит ааглыхреи атехникеи рыҿиара апролетариат шеиднакыло, ишарҵауло аклассқәа реиҿагылара, аҵыхәтәаны арҭқәа зегьы акапитализм шарԥсыҽуа.
1906 шықәсазы Горки иҩны далгеит апиеса “Аӷацәа” (). Уи тематикалагьы стилистикалагьы автор ироман “Ан” иадҳәалоуп. Апиесаҿы ицәыргоуп еиӷацәоу, еиҿагыло ҩ-лагерк. Актәи алагер иаҵанакуеит азауад зтәу, хадарагьы азызуа Бардин, уи икомпанион Михаил Скроботов, уи иашьа, апрокурор ихаҭыԥуаҩ Николаи. Аҩбатәи алагер иаҵанакуеит аԥхьатәиқәа ирҿагылоу аусуцәеи аконтора амаҵзуцәеи.
Апиесаҿы излаабо ала аусуцәа азакәандарақәа ирҿагыланы азауад аиҳабы Бардин иҿаԥхьа рыпретензиақәа цәырыргоит. Алибералтә буржуазиа иахаҭарнаку Бардин иҭахуп аҭыӡшәа ҟамҵакәа аусуцәа ргәазыҳәарақәа наигӡарц, имаҵаура дамихырц аусуҩцәа тәамбашақә ирызныҟәоз аҟаза еиҳабы Дичков. Аха азауад адиреқтор, ареақционер Скроботов аусуцәа иқәдыргылаз азҵаарақәа рҭакс, урҭ зынӡа усурҭада иаанижьит, анаплакы аиркит. Ари ашьҭахь Скроботов дыршьит, аусуҩцәа ҭаркит, рус ӡбаны, ахгара рықәырҵеит.
Апиеса ахықәкы хадақәа ируакуп алибералтә буржуазиа апролетараит рсоциал-политикатә қәԥараҿы ҩызара шзазымуа, ишзадымгыло. Абуржуазиа ахаҭарнакцәа аҭакԥхықәратә момент ӷәӷәа ианааҭагылалак ареақциа аганахь ииасуеит. Скроботови Бардини еиҿагыланы еиҿадоууеит, аполемика рымоуп, аха урҭ реимак-еиҿак баша цәажәароуп. Ажәлар ргәынамӡара, рычҳара анхыжжлак алиберал Бардин ареақционер Скроботов днаивагыланы аусуцәа днарҿагылоит.
Апиесаҿы аусуцәа рыкласс ӡыргоуп зполитика-социалтә хдырра ҳараку, ззинқәа рзы ақәԥара зылшо коллеқтивны.
Апиесаҿы иаарԥшу ахҭысқәа рыла уаҩы ибоит азауад аҿы маӡалатәи аполитикатә усура ӷәӷәа шымҩаԥысуа. Аполициа аусзуҩцәа апролетариат рхаҭарнакцәа анеимырдо апрокламациақәеи, имаӡоу алитературеи рыдырбалоит. Аусуцәа рколлеқтив аҿы аполитикатә усура мҩаԥигоит апрофессионалтә револиуционер, адҵа ҷыда иҭаны апартиа иаанашьҭыз аусзуҩы Синцов.
Апиеса нҵәоит аусуцәа рҭакрала, русӡбарала, нас рахгарала. Абас шакәугьы ари апиеса аԥхьаҩ, мамзаргьы ахәаԥшҩы иакәыз, аоптимисттә гәалаҟара изыннажьуеит. Уи агәра игоит ес-иҟалалакгьы аҵыхәтәаны аиааира аусуцәа ишырго. “Мап, шәарҭ ҳара ҳашәзықәцом, ишәызхоит! Ҳанхон азакәандара алашьцараҿы, иазхоит! Уажәы ҳара ҳхаҭақәа иаҳаркит алашара, шәарҭ ишәылшом иҳацәшәырцәарц” абас иҳәоит апиеса анҵәамҭаҿы аусуҩы Левшин.
Арҭ ажәақәа рреволиуциатә пафос апиеса зегьы илеитмотивны иахыҩуеит.
Асоциалисттә идеиақәа ирымҽхаркыз ашәҟәыҩҩцәа (В. Вересаев, С. Гусев-Оренбургски, А. Серафимович) аџьажәлар рреволиуциатә хымҩаԥгашьа иацклаԥшуазар, иазҿлымҳамхар ауамызт. Урҭ рырҿиамҭаҿы ӷәӷәала уаҩы инырыртә иҟалеит арҿиаратә метод ҿыц асоциалисттә реализм. Аха М. Горки иоуп излахьынҵахаз асоциалисттә реализм ашьаҭаркҩыс аҟалара.
Ароман “Ан” (1905–1906), адрама “Аӷацәа”  рыҟны Мақсим Горки ареволиуциа аламҭалазтәи цәырҵрақәак (аинтеллигенциа-абунтҟаҵаҩцәа, асоциал-демократиатә хеидкылақәа, азеибыҳәаратә қәԥара () аарԥшраҿы даанымҿасит. Ас еиԥш иҟаз ацәырҵрақәа рҩымҭақәа рыҟны иаадырԥшхьан иара иаԥхьа алитератураҿы зхы ԥызшәахьазгьы, иара иаамҭазтәи ашәҟәыҩҩцәагьы рҩымҭақәа рыҟны. Ари ахшыҩҵак дырҵабыргуеит В. Вересаев иажәабжьқәа, Гусев-Оренбургски ироман “Абацәа ртәыла” (, 1904)) А. Серафимович иажәабжьқәа “Ан” ) “Абомбақәа” . Горки зынӡа даҽакала ихы мҩаԥигеит. Уи, убарҭ ашықәсқәа раантәи апролетартә ҵысра апроблема хадақәа аизҳазыӷьашьа азакәанқәа, ахырхарҭақәа ааирԥшит, иаԥиҵеит шьаҭанкыла иҿыцу ароман ахкы.
Аурыс ҭаацәаратә романи апублицистикатә романи рыҟны аидеологиатәи, аемоциа-сахьаҩыратәи лагаламҭақәа реиларҵәара алыршамызҭгьы, Горки иакәзар, илшеит ирҿиамҭаҿы урҭ иԥсабаратәны реилаӡҩара, реиларҵәара.
Ауаҩытәыҩса ихаҭара асоциал-философиатә концепциа ҿыц, аҭаацәара-бзазаратә канва мап ацәымкыкәан, уи аполитика-идеологиатә ҵакы ырҵырны иаанарԥшуеит. Асоциал-класстә ҭагылазаашьа ауаажәларраҿы ауаҩытәыҩса ихымҩаԥгашьа ҳәаақәнаҵоит. Абри апозициа аанкыланы, ҳасаб азуны, ашәҟәыҩҩы афырхаҵа иҟазшьа ашьақәгылара, аизҳазыӷьара иахҭысуа аеволиуциа апроблема зынӡак иҿыцу методла дазнеиуеит.
Горки ипиеса “Аӷацәа” атема еиҳагьы инарҭбааны, инеиҵыхны иааԥшит ароман “Ан” аҟны. Уи 1900-тәи ашықәсқәа раантәи алитератураҿы зегь реиҳа акрызҵазкуаз, уаҩ илаԥш иҵашәашаз ҩымҭан, иагьыԥхьаӡахеит асоциалисттә реализм аметод ала иҩу, иҿырԥшыгоу ҩымҭаны. Асоциал-политикатә ҵаки излаҩу асахьаркыратә методи рҷыдарақәа рыла, ароман “Ан” апрограмматә ҟазшьа змоу ҩымҭоуп Горки ирҿиамҭаҿы. Ашәҟәыҩҩы заатәи иҩымҭақәа агәымшәареи, ақьиареи, аԥшӡареи рныԥшуазар, насгьы ауаҩытәыҩса аԥеиԥш лаша
агәазыҳәара ирҭозар, ароман “Ан” асоциалтә қәԥара аконкреттә мҩақәа цәырнагоит, аҵарадырратә социализм апозициақәа ҵаҵӷәыс иныҟаҵаны, насыԥла иҭәу уаҵәтәи амш ҟамлар ԥсыхәа шамам шьақәнарӷәӷәоит. Абри аҩымҭаҿы Горки иоптимизм апринциптә ҟазшьа амоуп, ареализмгьы, иара аизҳазыӷьара амҩаҿы иаҳа иҳараку аҭыԥ ааннакылоит.
Адунеитә литератураҿы раԥхьаӡа акәны ароман “Ан” ианыԥшит асоциалисттә реализм аҷыдара хадақәа зегьы. Асахьаркыратә хаҿқәа рыла Горки илшеит аҵарадырратә социализми ареволиуциатә ҵысреи реимадара, реиларҵәара, аусуцәа рыкласси апартиеи рроль аарԥшра ареволиуциаҿы, ажәлар иреиӷьыз рҵеицәа ззықәԥоз аидеал ҳаракқәа рӡыргара. Иааирԥшит иара убас аџьа иаҵагылоу ауаа рполитикатә хдырра иахҭысыз аеволиуциа.
Ароман “Ан” аҩра аидеиа Горки изцәырҵит 1902 шықәса, лаҵарамза акы азтәи Сормовотәи аусуцәа рдемонстрациа ашьҭахь. Ашәҟәыҩҩы ихаҭа Сормовотәи ареволиуционерцәа хадақәа ааигәаны идыруан, рреволиуциатә усурагьы дамадан. Горки ироман азы аматериалқәа еизигон акыраамҭа, дазхәыцуан уи асиужетгьы. Аха ирҿиаратә гәҭакы наигӡеит 1905 шықәсазтәи ареволиуциа ашьҭахь.
Ароман “Ан” аперсонажцәа аԥсҭазаара аҟнытә иаагоу ауаа прототипцәас ирымоуп. Уи афырхацәа хадақәа Павел Власови Пелагеиа Нил-иԥҳаи ирпрототипцәан Сормовотәи ареволиуциатә организациа аусзуҩцәа – Петра Заломови, иара иан Анна Кирил-иԥҳаи. Аха ари афақт аҩымҭа аидеиатә мҽхакы амырҭшәеит. Ашәҟәыҩҩы дзыхцәажәоз аамҭазтәи Урыстәыла ауаажәларра-политикатә ԥсҭазаара итиптәу ацәырҵрақәа, азеиԥштәра зныԥшуа сахьаркыратә хаҿсахьақәаны иҟаиҵеит.
Аҩымҭаҿы имаҷуп аусуцәа рыбзазашьа бааԥсы узырбо асахьақәа иааныркыло аҭыԥ. Ароман актәи ахаҿы ашәҟәыҩҩы хыхь-хыхьла дрыхцәажәоит аусуцәа рыԥсҭазаара хьанҭа аҭагылазаашьақәа. Ашьыжь ианаацәылашо, аусурахь ирыԥхьо афабрика абжьы анрыланаргалакь, иааԥса-икара иҟоу, зызхара измыцәаз аусуҩцәа, идыршәаз ахәаҷақәа реиԥш рқьалақәа ирдәылыҟьҟьаны еибарыҩуа рҿынархоит рфабрикахь, амшага дуӡӡа аҩнуҵҟала афабрика урҭ рымчқәа рылнацәцәаауеит, ишьаланарбоит, ахәылбыҽха хәарҭара злам маҭәарқәаҵас амҩаду ашҟа идәылнарбӷьыжәаауеит. Зыҩныҟа ихынҳәыз, икарахаз аусуҩцәа ирылӡааз рымчқәа реиҭашьақәыргылара изахьӡаӡом, ус афабрика абжьы дырҩегьых еиҭарыԥхьахуеит аусурахь. Амшқәа, амзақәа, ашықәсқәа абас имҩасуеит, абас иԥшшәыдаӡа иниаӡаа ицоит урҭ рыԥсҭазаара.
Ароман “Ан” аҩбатәи ахаҿы аусуцәа рыԥсҭазаара иконкреттәу, итиптәу ахаҿсахьа шьҭнахуеит. Иаарԥшуп аусуҩ Михаил Власов
иҭаацәара. Араҟа аԥхьаҩ ибоит уи игәаҟра, имчымхара, игәырҩа аисреи ауаткажәреи ишырхиго.
Ароман ахԥатәи ахы инаркны ицәыргоуп иҿыцу аԥсҭазааратә ҵабырг. Ас еиԥш иҟаз асахьақәа уаанӡатәи ашәҟәыҩҩцәа рырҿиамҭаҿы ицәырымҵыцызт. Горки илаԥшҳәаа ацентр аҟны дгылоуп забацәа ржәытә мҩа, ржәытә хымҩаԥгашьа мап ацәызкыз, зхатәы мҩа аԥшаара иалагаз Михаил Власов-иԥа Павел. Аҩымҭа аԥшьбатәи ахы нахыс еилкаахоит Павел Власов иԥсҭазааратә мҩа, иара убас ароман зегьы аҵакгьы. Ари ароман рызкуп зин змам, аха заԥхьаҟа аԥеиԥш лаша заураны иҟоу аусуцәа, урҭ рықәԥара, ииашоу, ҳақла дара ираҭәоу аԥсҭазааразы. Ароман аҟны аҭыԥ хада ааныркылоит аусуцәа, аха ареволиуциатә гәазыҳәара змоу анхацәа, нас аинтеллигенциагьы гәыгәҭажьым, урҭгьы акрызҵазкуа ароль нарыгӡоит аҩымҭаҿы.
Ашәҟәыҩҩы ироман аҟны зсахьа ҭихуа аинтеллигентцәа ԥхьагылаҩцәа Егор Иван-иԥа, Николаи Иван-иԥа, Саша, Софиа уҳәа убас аӡәырҩы данрыхцәажәо, инаҵшьны иазгәеиҭоит, динтеллигент иашаҵәҟьоуп ззуҳәаша, зымч-зылшара, здырра зегьы ажәлар рус иазырхәо ауаҩы шиакәу. Абарҭ аинтеллигентцәа иреиуоу аӡәы абас иҳәоит аҩымҭаҿы: “Ҳара ҳиааиуеит, избанзар аусуцәа ҳрыдгылоуп, урҭ ирыцу ауаҩы зегьы рҟынӡа днаӡоит, насгьы зегь илшоит”.
Аҩымҭаҿы иӡыргоу ахҭысқәа ҩ-хырхарҭак рымоуп, ҩ-хырхарҭак рыла еизҳазыӷьоит: ганкахьала иаарԥшуп ареволиуционерцәа рҟазшьа ашьақәгылашьа, урҭ рықәԥара, даҽа ганкахьала иӡыргоуп еиҵахоу, зыхдырра лаҟәу амассақәагьы рполитикатә дунеихәаԥшра ашьҭыҵра, урҭ иззықәԥо здыруа, зхықәкы змоу қәԥаҩцәаны рышьақәгылара. Ароман иагәылоу ари аидеиатә цәаҳәақәа аҩбагьы зегь реиҳа иалкааны ицәыргоуп Павел Власови Пелагеиа Нил-иԥҳаи рыԥсҭазаареи русуреи рыла.
Ароман “Ан” аԥхьатәи абыжьхык рыҟны иаарԥшуп Павел Власови уи игьагьареи ридеиа-политикатә еизҳазыӷьара амҩа. Власоваа рҭаацәараҿы лассы-лассы еизон аусуцәа ԥхьагылаҩцәа ҿарацәа, иаԥхьон ареволиуциатә литература, акы еимаркуан, акы еиҿаркуан, еилдыргон, еилацәажәон. Анаҩсан Горки иааирԥшуеит абри агьагьара иалоу аҿар амасса рахь иҟарҵо анырра. Ароман аҩбатәи ахы алагоит абарҭ ареволиуциатә ҟазшьа змоу аусуцәа ҿарацәа ажәлар шрызҿлымҳау узырбо аепизод ала. “Ақалақь анҭыҵ игылаз аҩын хәыҷы ажәлар рылаԥш аднаԥхьалон, уи аҭӡамцқәа шьҭа гәрамгарҭас измаз жәабала аблақәа рылаԥш адхалон, – ҳаԥхьоит аҩымҭаҿы, – ажәлар ирҭахын... аҩны аҭӡамцқәа рыҩнуҵҟа иҩнаҵәахыз еилыркаар, уахынла зны-зынла аԥенџьырқәа иркылаԥшуан”.
Аԥхьатәи аамҭақәа раан Павел Власов иҩызцәеи иареи дара рхаҭақәа рхы аус адырулон, рсоциал-политикатә хдырра иаздырҳауан,
ашьҭахь урҭ русура амҽхакы дырҭбааит, асоциалисттә идеиақәа ажәлар ирыладырҵәо иалагеит. Урҭ агитациа-пропагандатә усура мҩаԥыргон, афабрикаҿы иҟоу аусуратә система ҿаԥырҽуан, акритика азыруан, азеибыҳәарақәеи (забостовки) адемонстрациақәеи реиҿкаара рҽазыршәон...
Автор инаҵшьны иазгәеиҭоит аџьажәлар рполитикатә хдырра ашьҭыхра иамаз ауадаҩрақәагьы. Аҿар рыхәҭак ракәын аполитикатә ҵакы змаз ақьаад бӷьыцқәа зҿлымҳарыла ирыԥхьоз, зықәрахь инеихьаз ауаа урҭ ианрыԥхьалак иаӷьуан, бжеиҳараҩык урҭ абӷьыцқәа зынӡа рыгәхьаа ркымызт... Аԥхьатәи аамҭақәа раан аусуцәа рыпротестқәа ԥсыҽын, убри аҟынтә рхықәкқәагьы рзынагӡомызт. Афабрика аиҳабы ачымазара зырҿиоз аӡбаарра аҭарбара аусуцәа рхарџь ала иалиршарц ианақәик, аусуцәа руалафахәы аҟнытә капеик-капеик рықәникыларц даналага, аусуцәа ргәы нхеит, Павел идгыланы азеибыҳәара рхы аладырхәып уҳәартә аҭагылазаашьагьы ҟалоит) аха афабрика ахада ибжьы анынарықәирга, урҭ дырҩегьых русурҭа ҭыԥқәа ирзыхынҳәит, Павел рызқәа наиеиарханы.
Павел гәҭыӷьӷьала аусуцәа днарацәажәар, азеибыҳәара (азабастовка) шаҭаху агәра џьабаада издыргоз џьишьон, аха игәы дажьеит, урҭ анидымгыла агәра игеит аусуцәа азеибыҳәара ишазыҟаҵамыз, заанаҵ аҽазыҟаҵаратә усура шаҭахыз, аусуцәа рсоциал-политикатә хдырра шышьҭыхтәыз.
Ароман ибзиан иаанарԥшуеит абольшевикцәа ажәлар рыгәрагара рыҽшаԥсартәыз, аусуцәа рполитикатә хдырра ашьҭыхра шрылдыршаз. Лаҵарамза акы иазкыз адемонстрациа ароман актәи ахәҭа иакульминациоуп, уи аҩымҭаҿы иаарԥшу асоциал-демократиатә гьагьара иагаз иааира дууп. Абри адемонстрациа ажәлар еиднакылеит, уи агәра днаргеит Павели уи иҩызцәеи шиашаз, насгьы рымч шыӷәӷәаз. Ароман аҩбатәи ахәҭаҿы асоциал-демократиатә гьагьара аусура иалҵшәаны, зсоциал-политикатә хдырра шьҭыҵыз аџьа иаҵагылоу ажәлар идырны имҩаԥырго ақәԥареи, инарыгӡо русқәеи роуп автор еиҳараӡак дзызҿлымҳау.
Ароман актәи ахәҭа нҵәоит Павели уи иҩызцәеи рҭакрала. Аҩбатәи ахәҭаҿы урҭ хаҭала уаҩы ибарҭам, аха урҭи рдоуҳаи рыҟазаара аҩымҭа ари ахәҭа иахьабалак ианыԥшуеит, иагьаныруеит. Ажәлар Павели Андреи Находкеи рлахьынҵа иазхәыцуеит, рхы рақәиҭтәра рҽазыршәоит, излагаз рус анагӡара рҭахуп.
Аидеиатә хықәкы ҷыда амоуп Павел Власови иҩызцәеи рус анырыӡба ашьҭахь Пелагеиа Нил-иԥҳаи аџьажәлари реиԥылара асцена. Пелагеиа лнапы рыӷәӷәаны иааныркылоит лара зынӡаск илзымдыруа ауаа, гәацԥыҳәара ӷәӷәала илацәажәоит, уи агәра лдыргоит лара лыҷкәын шьҭарнахыс дара рзы агәымшәара дашьананы, даҿырԥшыга бзианы дшыҟало азы. Аусӡбара аан Павел ииҳәаз ажәа, нас убри ажәа аџьажәлар ишрыдыркылаз атәы зҳәо аҭыԥ ароман аҩбатәи ахәҭа иакульминиациоуп хымԥада. Араҟа иаарԥшуп ажәлар рзинқәа рнапаҿы иааргарц азы ақәԥара ишазхиоу.
Рҿиаратә методк аҳасабала асоциалисттә реализм иапафос хадоуп ауаатәыҩса ридеал ҳаракқәа аԥсҭазаараҿы рышьақәырӷәӷәара. Ари иаанагом, уи аԥсҭазаараҿы иҟоу анегативтә цәырҵрақәа абом, ма иҿаԥнаҽуам ҳәа, аха асоциал-политикатә иашара, ажәлар рҭахрақәа, ргәазыҳәарақәа аԥсҭазаараҿы рынагӡара хықәкы хадас измоу алитературеи аҟазареи рырҿиаратә метод ус иҟамлар ҟаломызт, иагьыҟалеит. Убри ауп ари аметод ала иаԥҵоу алитературеи аҟазареи рырҿиамҭаҿы убарҭ аидеал ҳаракқәа аԥсҭазаараҿы рышьақәырӷәӷәаразы иқәԥо иҵауроу афырхаҵагьы дызфырхаҵа хадоу, дыззыхырҳагоу ауаажәларрагьы, ус еиԥш иҟоу афырхаҵа еснагь изизҿлымҳау.
Ароман “Ан” дафырхаҵа хадоуп, дагьҵауроуп Павел Власов. Уи дусуҩ-револиуционеруп, аусуцәа рмасаақәа дрылҵит, урҭ ринтересқәа ихьчоит, еидикылоит рхаҭақәа, насгьы иззықәԥо дырны апролетартә револиуциатә қәԥара амҩа иқәиҵоит. Иара убраҟа ауп асоциалисттә реализм аметод ала иаԥҵоу аҩымҭа иҵауроу афырхаҵа ихаҭашьа хадагьы ахьааԥшуа.
Ароман “Ан” аҟны зхаҿсахьақәа аарԥшу иҵауроу егьырҭ афырхацәа реиԥш, Павел Власовгьы ашәҟәыҩҩы исахьа ҭихуеит иеизҳазыӷьара апроцесс ҳасаб азуны. Аҩымҭа алагамҭаҿы Павел Власов иқәлацәа аусуцәа ҿарацәа дызлареиԥшым акгьы далаҟаӡам. Уи иҩызцәа реиԥш аус иуеит, арыжәтә иҽаиршьуеит, деисуеит... Аха асоциал-демократиатә гьагьара анапхгаҩра аҟынӡа зыхдырреи зполитикатә дунеихәаԥшышьеи шьҭыҵыз Павел заатәи аусуҩ қәыԥш диеиԥшӡам. Уи идунеихәаԥшышьаҿы аиҭакра ду ҟалеит, иеизҳазыӷьара амҩаҿы есааира исоциал-политикатә хдырра ирҵаулоит, ирҭбаауеит иреволиуциатә қәԥара амасштабқәагьы.
Аџьажәлар рреволиуциатә қәԥара анапхгаҩык иаҳасабала, Павел Власов ихаҿсахьа бзианы иаарԥшуп ароман аҿтәи ҩ-хҭыск рыҟны, лаҵарамза акы иазку адемонстрациаҿы ихымҩаԥгашьеи иҩызцәеи иареи русӡбараан ииҳәаз ажәеи рыла. Лаҵарамза акы азтәи адемонстрациаан Павел Власов абираҟ ҟаԥшь кны адемонстрантцәа рколонна аԥхьа дгылеит, иааирԥшит ахачҳара, аҟасара, агәымшәара, ахаҵара. Иҩызцәеи иареи рус анырыӡбоз ииҳәаз ажәа, уи итеориатәи иполитикатәи еизҳазыӷьара аҩаӡара, аҳаракыра лабҿабазтәыз фақтхеит.
Абасала, Мақсим Горки Павел Власов ихаҿсахьа ианирԥшит апролетартә револиуциаантәи ауаҩытәыҩса ԥхьагыла иҟазшьеи ихымҩаԥгашьа хадақәеи.
Ароман аҟны иӡыргоуп иҵегь ареволиуционерцәа рхаҿсахьақәа. Убарҭ дреиуоуп аукраин ҷкәын Андреи Находка, Павел иҩыза ааигәа, ицнагаҩ, Николаи Весовшьчиков, аханатә ианархист/-бунтҟаҵаҩыз, аха ашьҭахь иреволиуционер иашаҵәҟьахаз, аусуҩ қәыԥш Федка Мазин, ареволиуциатә мҩа ианылаз анхацәа рхаҭарнак Рыбин уҳәа аӡәырҩы. Ароман аҟны аҭыԥ хатәра ааныркылоит аҵарадырратә социализм аидеиақәа аҩымҭа ианзырԥшыз ареволиуциатә интеллигенциа ахаҭарнакцәагьы.
Пелагеиа Нил-иԥҳа, Павел Власов иеиԥш аҩымҭа игәыцә хаданы иагәылоу фырԥҳәысуп. Уи лыхьӡ иадҳәалоуп ароман аҟны иқәгылоу анаҩстәи апроблема хада – аполитикатә хдырра змамыз, аполитика иацәыхараз ажәлар рмассақәа идырны ареволиуциатә қәԥара рҽаладырхәыртә рыҟаҵара апроблема. Ароман алагамҭаҿы Пелагеиа Нил-иԥҳа ишьаҽу, политикатә хдырра змам уаҩноуп дышцәыргоу. Уи еснагь зхаҵа иҟнытә апҟареи, ақәымчреи иазыԥшыз ҩынԥҳәысын, аӡәы ицҳәа лҳәомызт, зегьы дрыцәшәаны лцәа дҭаӡыӡон.
Павел амҩа ҿыц дананыла, иани иареи реизыҟазаашьагьы аҽаԥсахит. Уи длагәыбзыӷуа, лаҳаҭыр ибо, дрыцҳаишьо далагеит. Лԥа иҟнытә абри аҩыза аизыҟазаашьа ашьҭахь Пелагеиа Нил-иԥҳа раԥхьаӡа акәны уаҩыс лхы лшьо далагеит, лыҷкәыни уи иҩызцәеи рҭахрақәа рыцеиҩызшо, рус ҳаҭыр ақәылҵо дҟалеит. Ҵабыргуп, уи азныказ урҭ рус закәыз, иаҵанакуаз лзеилкаауамызт, џьара акы рылшаҵәҟьап ҳәагьы дгәыӷуамызт, аха лыҷкәын иахь илымаз абзиабара, уи иусгьы дахаҵгылартә, амаҵ азылуртә дҟанаҵеит, лыҷкәын арыцҳара иацәыхьчара амҩа даннаҵеит. “Аӡбаарратә капеи” аҵыхәала лыҷкәын данҭарк, иаҭаххеит афабрика аҩнуҵҟа апрокламациақәа рҭагалара, урҭ уаҟа иҟалар аҳәынҭқарра иаҿагылоз ақьаад бӷьыцқәа ажәлар рыларҵәаразы ахара Павел изрыдыԥхьаӡаломызт, уи иара иус арчатон. Зԥа иеиқәырхара иазгәышьуаз Пелагеиа апрокламациақәа афабрикахь рҭагалара аус хьанҭа анагӡара дадгылеит. Ари аусаз Павел иҩызцәа Пелагеиа иҭабуп ҳәа ахьларҳәаз, лара лхы еиҳа ҳаҭыр ақәылҵо, дзыԥсоу ахә ҳаракны илшьо дҟанаҵеит, аринахысгьы урҭ лыцхыраара рҭаххозар, лара уи дшазхиоу длырдыруеит. Аамҭа цацыԥхьаӡа, ан лыхдырраҿы иааиуа иалагеит жәлар ирыхәаша аус дшаҿу агәрагара, уи агәра лго далагеит, иара убас лара аџьажәлар рзы хәарҭара шлылаз. Аҩымҭаҿы Горки инаҵшьны иазгәеиҭоит ареволиуциа ааӡаратә ҵак дуӡӡа шамоугьы. Аусуцәа рреволиуциатә усура шаҟа аҽарҵауло аҟара, еизҳазыӷьоит, аҵакы ҭбаахоит ан лхаҿсахьагьы. Абри аганахьала аинтерес аҵоуп лаҵарамза акы азтәи адемонстрациаан лыхдырраҿы иҟанаҵаз анырра. Ирыпҟаз, зылахь еиқәыз ан аҵыхәтәанынӡа аусуцәа ԥхьагылаҩцәа ргәыԥ даԥырымҵӡеит, дхьамҵӡеит, мҩахыҵырҭа ҭшәак аҟны, зышьҭахьҟа иҩыз аусуцәа ргәыԥк данахҭыгәла, лгәы иҭамкәа, лхы нарықәкны ажәа лҳәеит. Пелагеиа Нил-иԥҳа урҭ лахь рылҭеит, дара рзы “иқәыԥшу” зшьа казҭәо рыҷкәынцәа ааныжьны, арыцҳара иамҵажьны, дара аххьаҵыз, рышьҭахьҟа иахьыҩыз азы. Араҟа раԥхьаӡа акәны, АН, агитатор лроль налыгӡоит. Уи лажәақәа зегьы аауан лгәаҵа аҟынтәи, рхықәкгьы нарыгӡеит заманалаҵәҟьа, аусуцәа иҟарҵаз ашәаргәындара хьымӡӷыршьеит, даҽазны уажәы изыниаз аҭагылазаашьа аҩыза аҭагылазаашьа иақәшәан иҟалозар, урҭ усҟан хымԥада шьҭахьҟа ихьаҵуам.
Аҵыхәтәан Пелагеиа Нил-иԥҳа ареволиуциаз ақтивла зхы аазырԥшуа уаҩны дҟалоит. Уи ақыҭақәа рыҟны анхацәа рыҩнуҵҟа ареволиуциатә усура мҩаԥылгоит, аполитикатә литература рылалырҵәоит. Пелагеиа Нил-иԥҳа лхаҭа иӷарӡоу ауаа дахьреиуоу аҟнытә, анхацәа уи лажәа еиҳа агәра ргоит, аҵара змоу аинтеллигентцәа рыпропаганда аасҭа.
Ароман нҵәоит Пелагеиа Нил-иԥҳа лҭакрала. Уи аполициа лыкәшоит прокламациала иҭәу ачамадан лыманы адәыӷба дҭаланы дцарц данаҿу аамҭазы. Абри аҩыза аҭакԥхықәратә момент аан, еиҳагьы иааԥшит Пелагеиа Нил-иԥҳа лхаҿсахьа занааҭтә агитаторк лаҳасабала. Уи лыпрокламациақәа аполициа ирымҭакәан, ирбӷьыжәааны адәыӷбаҭаларҭа аҿаԥхьа аперронаҿ игылоу ауаа иԥсаҟьаны ирылалыԥсоит.
Ароман анҵәамҭаҿы Ан лхаҿсахьа символтә хаҿсахьаны иҟалоит. Уи даарԥшуп Павел Власов имала дианны акәымкәа, ареволиуционерцәа зегьы , нас иара ареволиуциа ахаҭагьы дранны.
Ароман “Ан” ала адунеитә литератураҿы раԥхьаӡа акәны иаарԥшын аусуцәа рыкласси, аџьа иаҵагылоу ажәлар зегьи, аеқсплуататорцәеи аргәаҟыҩцәеи ршьамҭлаҳәқәа рыҟнытә рхы рақәиҭтәразы маӡала апролетариат имҩаԥнагоз ақәԥара ду. Ароман аԥхьаҩ иҿаԥхьа ицәырнагоит уаҩ дзеилаҳаша, иԥшӡоу, еиҿкаау аидеалтә ԥсҭазаара ахаҿсахьа, насгьы ауаҩытәыҩса инарҵоит иаԥхьаҟа убри аидеалтә ԥсҭазаара иоурц азы ақәԥашьагьы.
1907 шықәсазы В. И. Ленин апартиа ахәбатәи Лондонтәи Аизара Ду аҟны М. Горки даниԥыла абас иеиҳәеит: “Ари – ихәарҭоу шәҟәуп. Аусуҩцәа аӡәырҩы стихиала, изакәу еилымкааӡакәа ареволиуциатә ҵысра иалахәын, убри аҟнытә уажәы урҭ рзы ихырҳагахоит “Ан” аԥхьара. Даара изаамҭану шәҟәуп”. Абас иҳәоит М. Горки еилкаанҵа “В. И. Ленин” аҟны. Аха В. А. Десницки излаигәалаиршәо ала В. И.
Ленини А. М. Горкии 1907 шықәса мшаԥымза анҵәамҭазы РСДРП  аизара Ду амҩаԥысра мызкы шагыз акырынтә еиқәшәахьан Берлин. Ус анакәха, ароман “Ан” иазикыз В. И. Ленин иажәақәа иҳәахьан апартиа  аизара Ду мҩаԥысаанӡа.
Ароман “Ан” кьыԥхьын 1907 шықәсазы Актәи аурыс буржуазиа-демократиатә револиуциа анаҵаха ашьҭахь, аиааира згаз ареақциа иаҳа-иаҳа ианыӷәӷәахоз, ауаажәларратә ԥсҭазаараҿы, алитератураҿы агәыӷырҭадареи алахьеиқәреи анҭышәынтәалоз аамҭазы. Ахақәиҭратә ҵысра абри аамҭа хьанҭаан, ароман “Ан” ауаҩытәыҩса ареволиуциатә мҩа дацәыхзырҟьоз амчқәа зегьы ирҿагылон.
1905 шықәсазтәи ареволиуциа ашьҭахь М. Горки аҳәаанырцәҟа дымцар амуит. Избанзар уи ареволиуциа ақтивлаҵәҟьа далахәын, Урыстәыла дықәымҵыр, хымԥада, дҭаркуан. Убри аамҭазы Горки хаҭала В. И. Ленини егьырҭ абольшевикцәеи дырзааигәахеит. Ашәҟәыҩҩы далахәын 1907 шықәсазы Лондон имҩаԥысыз апартиа  аизара Ду аусура. Ирлас-ырласны Ленини Горкии еиԥылон, алитературеи ауаажәларра-политикатә ԥсҭазаара азҵаарақәеи ирызкны асалам шәыҟәқәа рыбжьысуан.
1906–1910 шықәсқәа рзы Горки Италиа дыҟан, адгьылбжьаха Капри аҟны дынхон. Убасҟан уи араҟа дырзааигәахеит А. А. Богданович напхгара зиҭоз аотзовистцәа ҳәа изышьҭаз ргәыԥ, иагьинырит ииашамыз урҭ рфилософиатә гәаанагарақәа. Богданович ифилософиазы иҟазшьарбагаз анцәахаҵаратә идеиақәа аныԥшит 1908 шықәсазы Горки иаԥиҵаз асахьаркыратә рҿиамҭа “Ауасиаҭ” (). Аха ашәҟәыҩҩы арҭ ииашамыз, хырҳага зламыз аидеиақәа ирласны ихы рцәигеит В. И. Ленин ибзоурала. 1909 шықәса абҵарамза 16 рзы уи абас иҩуан Горки иахь: “Шәара шәсахьаркыратә баҩхатәрала Урыстәыла, нас Урыстәыламоу – аусуцәа рырҵысра Шәара убри аҟара ахырҳага ашәҭеит, иҵегь ахаҳара ашәҭаран шәыҟоуп, убри аҟнытә азин шәымаӡам аҳәаанырцәтәи ақәԥара иахҟьаз епизодқәак ирхылҵуа агәалаҟазаара хьанҭақәа шәрымҽхаркыр”.
В. И. Ленин Горки ибаҩхатәреи инырра дуи ҳасаб рзуны, игхақәа акритика рзура мацара ихы алаимыгӡеит, уи ашәҟәыҩҩы апартиатә усура далаигалеит. Ажәабатәи ашықәсқәа раан В. И. Ленин агазеҭ  (“Аиаҵәа”) аиҭаҭыжьра даналага, Горки уи аредақциа
аусзуҩыс днаиԥхьеит. Абри агазеҭ адаҟьақәа рыҟны ауп раԥхьаӡа ашәҟәыҩҩы “Италиатәи алакәқәа” ҳәа хыс изиҭаз иажәабжьқәа ахьикьыԥхьыз.
Горки илиршаз рацәоуп 1912 шықәсазы аҭыҵра иалагаз абольшевик газеҭ  (“Аиаша”) ажәлар ирылаҵәартә, ашьапы аӷьараҳәа иқәгылартә аҟаҵараҿы. Уи агазеҭ аредақциа малла ацхыраара аиҭеит, уи абелетристикатә ҟәша напхгара азиуит. Зыӡбахә ҳамоу апериод аан Горки икалам иҵыҵит “Ахаҭара абгара” (), “Ҳазҭагылоу аамҭа иазкны” () реиԥш иҟоу астатиақәа жәпакы. Урҭ рыҟны ашәҟәыҩҩы дрықәыӡбон адекадентцәа, иааирԥшуан “Аҟазара цқьа” ҳәа изышьҭаз атеориа шхырҳагамыз, ареақциатә ҵакы шамаз, ихьчон аурыс классикатә реализм атрадициа шьахәқәа.
1915 шықәсазы ашәҟәыҩҩы далагоит “Ашықәсынҵа” () зыхьӡу ажурнал аҭыжьра. Уи адаҟьақәа рыҟны икьыԥхьуеит аимпериалистцәа рреақциа-мҵарсратә политика ҿаԥызҽуа, ашовинисттә литература иҟанаҵо аԥырхагара аазырԥшуа астатиақәа.
1917 шықәсазы, жәабранмзатәи ареволиуциа ашьҭахь М. Горки аполитикатә ҟазшьа змаз агха-ԥхақәа еиҭа иоуит. Уи анхацәа апролетарцәа ирыдгылап ҳәа игәы иаанагомызт, агәрагьы игомызт урҭ рполитикатә интересқәа еиқәшәап ҳәа. Аха В. И. Ленин дырҩегьых Горки иахь иҟаиҵаз анырра ӷәӷәа абзоурала, ашәҟәыҩҩы агхақәа шимаз еиликааит, нас Оқтиабртәи ареволиуциа ашьҭахь, атәылаҿы асоциалисттә ргылара ақтивла зхы алазырхәыз уаҩны дҟалеит.
1908–1917 шықәсқәа рыҩнуҵҟала Горки хыԥхьаӡара рацәала аҩымҭа шьахәқәа аԥиҵеит. Убарҭ иреиуоуп ажәабжь “Ааԥын” (, 1909), ароманқәа “Ақалақь Окуров” (, 1909), “Матвеи Кожемиакьин иԥсҭазаара”, 1910–1917). Ажәабжь “Ааԥын” аҟны иаарԥшуп ақыҭаҿы ицәырҵыз акласстә қәԥара асахьа, зыӡбахә ҳҳәаз егьырҭ аҩроманк рыҟны ирықәыӡбоуп амешьчанцәа. 1911–1913 шықәсқәа раан Горки икьыԥхьит хыхь зыӡбахә ҳҳәаз “Италиатәи алакәқәа” ҳәа хыс изиҭаз ажәабжьқәа. Урҭ рыҟны автор исахьарку ажәала иааирԥшуеит Италиатәи апролетариат рыԥсҭазаареи, еиӷьу аԥеиԥш азыҳәан имҩаԥырго акласстә қәԥара аепизодқәеи.
Зыӡбахә ҳамоу апериод аан ауп Горки ианаԥиҵаз иавтобиографиатә трилогиа актәи аҩхәҭак (“Ахәыҷра”, 1913), “Ауаа рыҟны” (, 1916 ). Ари атрилогиа ахԥатәи ахәҭа – “Сара суниверситетқәа” () автор иҩны икьыԥхьит Оқтиабртәи ареволиуциа ашьҭахь – 1922 шықәсазы.
Автобиографиатә ҩымҭа ажанр XIX ашәышықәсазтәи аурыс литературазы иҿыцмызт. Лев Толстои дназлаз аурыс классикцәа
аӡәырҩы баҩхатәра ҟаимаҭла иаадырԥшхьан ахәыҷы иҩнуҵҟатәи идунеи аԥсабара, уи идоуҳатә хшыҩзцаратә еизҳазыӷьара, насгьы ашьақәгылара апроцесс. М. Горки итрилогиаҿы инаигӡоит аурыс литература убарҭ атрадициақәа, аха уи ари ажанр злаирбеиазгьы рацәоуп. Иара дызлареволиуционер шәҟәыҩҩыз ала, ихәыҷра аинтерес аҵан, уи ԥсҭазааратә школк иаҩызан, аҳәынҭқар ихатәымчра иаҿагыланы аџьажәлар рықәԥараҿы ҿырԥштәык аҳасабала рхы изладырхәашаз рацәан. Атрилогиаҿы ашәҟәыҩҩы иааирԥшуеит иаамҭазтәи асоциалтә шьақәгылашьа даҿагылартә дҟазҵаз афақторқәа, иӡыригоит аҳәынҭқар ихатәымчра даҿагыланы ақәԥара дшалагаз. Арҭ афақтқәа зегьы аҩымҭа аполитикатә ҵакы арҭоит.
“Ахәыҷраҿы” иаарԥшуп Алеқсеи Пешков Каширин иҩнаҭаҿы ианизҳауаз аамҭазтәи иԥсҭазаара. Даҽакала иаҳҳәозар, араҟа иӡыргоуп уи ԥшьышықәса инадыркны жәашықәса ихыҵаанӡатәи иԥсҭазаара. Абри ашьҭахь Алеқсеи Пешков ашьаҵа ҭирҭа адәқьан аҟны маҵуҩыс аусура даладыргеит. Алиоша Пешков данмаҷӡаз инаркны аԥсҭазаараҿы ацәгьеи абзиеи ааицрымшәо еизааигәаны ишыҟаз, ишеицыз ибарҭан. Ацәгьареи, агәымбылџьбарареи ирхаҭарнакуп иабдуи уи иԥацәеи, урҭ шаҭара ззымдыруа, амешьчантә гәазыҳәарақәа зыԥсхаку уаауп) абзиара, агәцаракра ирхаҭарнакцәоуп анапҟазара иамадоу Григори, анду Акулинеи. Урҭ лакҩакрада рыгәра ргоит ақьиареи аиашареи шиааиуала. Абарҭ зыӡбахә ҳҳәаз ауаа даара анырра ӷәӷәа арҭеит Алиоша хәыҷы идоуҳатә дунеи ашьақәгылара. “Ахәыҷра” нҵәоит уи иабду иҭаацәара ааныжьны ицарала. Ари иаанагоит Алиоша хәыҷы амешьчантә ԥсҭазаара данымшәеит, насгьы наунагӡа даԥырҵит ҳәа.
Атрилогиа аҩбатәи ахәҭа, хыхь ишаҳҳәаз еиԥш, “Ауаа рыҟны” ҳәа хыс иамоуп. Араҟа иаарԥшуп Алиоша Пешков иԥсҭазаара 1878 шықәса анҵәамҭа инаркны 1884 шықәса рҟынӡа, Ҟазан ақалақь ашҟа ицара аамҭазынӡа. Жәашықәса зхыҵуа ахәыҷы хлаԥшҩы, пикун димамкәа, ихьыԥшым аԥсҭазаара напы аиркуеит, зны аус иуеит ашьаҵаҭирҭа адәқьан аҟны, нас аҵәаӷәасҭаҟаҵаҩ (чертиожник) иҩнаҭаҿы, аӷбаҿы, аныхаҩыратә ҟазарҭаҿы, Волга аӡиас аԥшаҳәаҿы уҳәа убас акырџьара.
Алиоша Пешков ари апериод аан дызлагылаз еиуеиԥшым аԥсҭазааратә ҭагылазаашьақәеи, ауаа реизыҟазаашьақәеи, рхымҩаԥгашьақәеи дрыцклаԥшуан, аԥсҭазаара аҵакы азы ихатәы лкаақәагьы ҟаиҵеит. Уи амешьчантә бзазашьа ақәыӡбара мацара аҟынгьы даанҿасуам, иҭахуп убарҭ иҽеим ҳәа ииԥхьаӡо абзазаратә нормақәа раԥыхра, урҭ раҵкыс еиӷьу абзазаратә нормақәа раԥҵара. Пешков шьҭа агәра игоит аԥсҭазаара бзиа азхьра мацара акгьы уаҩы ишинамҭо, ишаҭаху уи азы ақәԥара. Уи дрықәӡбоит, ахара рыдиҵоит аныхаҩыратә (аныхаҭыхырҭатә) ҟазарҭаҿтәи иҩызцәа, раԥхьаҟа аҵакы
змоу аԥсҭазаара бзиа азхьра мацара рҽахьаларыгӡо, ргәазыҳәара аԥсҭазаараҿы инарыгӡарц акымзарак ахьыҟарымҵо азыҳәан. Атрилогиа ари аҩбатәи ахәҭа анҵәамҭаҿы Алиоша Пешков ӷәӷәала агәра игоит аԥсҭазаара бзиа ашьақәыргыларазы ақәԥара шаҭаху.
“Сара суниверситетқәа” зыхьӡу атрилогиа ахԥатәи ахәҭаҿы иаарԥшуп Алиоша Пешков иԥсҭазаара 1884 шықәсазтәи ааԥынра инаркны 1888 шықәсарзынӡа. Ҟазанҟа Пешков дцеит ауниверситет дҭаларц азы, аха игәҭакы изынамыгӡеит, уи аҭалара иақәирӡшаз аамҭа ча-ҿаҵак аԥшаара иахьақәирӡуаз азыҳәан. Егьа убас иҟазаргьы, Горки иԥсҭазаараҿы акырӡа аҵанакуеит Ҟазан иҟазаара аамҭа.
Ҟазан даныҟаз Горки аинтеллигенциа дырзааигәахеит, 80-тәи ашықәсқәа раантәи аинтеллигенциа рдоуҳатә ҭахрақәа дрызҿлымҳахартә илаԥш иҵашәеит. Ашәҟәыҩҩы атрилогиа ахәҭаҿы акритика рзиуеит иԥырхагоу аидеиақәа апропаганда рзызуа еиуеиԥшым ауаа: апесимистцәа, алиберал-народникцәа, иҟазҵара ззымдыруа, ҵаҵӷәы змам абстрақттә цәажәарада акгьы злам “аԥсҭазаара арҵаҩцәа”. Ҟазан даныҟазтәи аамҭазы Горки иалкаан дрыцклаԥшуан марксизм ҭызҵаауаз, Урыстәыла асоциал-политикатә ҭагылазаашьа иаҿагылоз ареволиуциатә, оппозициатә гьагьарақәа. Абри аганахь ала иазҿлымҳатәуп ашәҟәыҩҩы зыӡбахә иҳәо агьагьарақәа руак аилатәараҿы Плеханов иусумҭа “Ҳара ҳаиқәышаҳаҭымрақәа” аԥхьара, Горкии амарксист Федосееви реибадырра, насгьы реизааигәахара. Ажәакала, ашәҟәыҩҩы Ҟазан ихигаз ашықәсқәа ушьар ҟалоит иара изы “иуниверситетны” ҳәа, избанзар араҟа аҽарҭбааит идоуҳатә наԥшы-ааԥшра алаԥшҳәаа, ихшыҩ. Еиҭасҳәахуеит, уи абраҟа агәра игеит ақтивла, гәымшәарыла ақәԥара аԥшьымгакәан аԥсҭазаара еиӷьу ала еиҭакшьа шамамыз.
Урыстәылатәи аусуцәа рыкласс ареволиуциатә қәгыларақәа дрымадан М. Горки Оқтиабртәи ареволиуциа ҟалаанӡагьы ирҿиаратә иуаажәларратәи усурала. Ареволиуциа ашьҭахь ари аимадара еиҳагьы иӷәӷәахеит, алҵшәа бзиақәагьы аиуит. Аҩеижәатәи ашықәсқәа раан ашәҟәыҩҩы акрызҵазкуа арккаратә, ауаажәларратә усура ду мҩаԥигоит.
1919 шықәсазы Горки еиҿикааит иара ихаҭа редақторс дызмаз, зҿыгҳара дууз ажурнал  (“Аҿыцра ҟаԥшь”). 30-тәи ашықәсқәа раан ашәҟәыҩҩы ишәҟәҭыжьра-рккаратә усура еиҳагьы аҽарҭбааит. Уи еиҿкааны напхгара риҭон ажурналқәа  (“Ҳара ҳаихьӡарақәа”),  (“Аҳәаа нырцә”),
(“Алитературатә ҵара”), М. Горки иаԥшьгарала еиҿкаахеит том рацәала иҭыҵуаз “Афабрикақәеи азауадқәеи рҭоурых” (), “Ауаҩытәыҩсатә еибашьра аҭоурых” () уҳәа убас егьырҭгьы.
1921 шықәсазы Горки ичымазара аҽарӷәӷәо иалагеит. Уи уаанӡагьы ихьуаз арԥҳа чымазара, ачахотка (аимҳәа ду ҳәа аԥсуаа зышьҭоу) аҽарыцәгьо, ишәарҭахо ианалага, В. И. Ленин иабжьгарала, иҽихәышәтәырц азы дцеит аҳәаанырцәҟа: дынхон Швеицариа, Германиа, Чехословакиа, аҵыхәтәан Италиатәи ақалақьқәа: Сорренто, Неаполь рыҟны. Уи быжьшықәса аҳәаанырцә дыҟан, иҽихәышәтәуан, арҿиаратә усурагьы дшаҿыц даҿын. Горки Асовет Еидгыла ашҟа дхынҳәит 1928 шықәсазы. Аҳәаанырцә даныҟазгьы ашәҟәыҩҩы итәыла-ԥсадгьыл аԥсҭазаара даҟәҟьамызт. Илаԥш рхын ареспублика қәыԥш аихьӡарақәа, иааиԥмырҟьаӡакәан асалам шәыҟәқәа рыбжьысуан ашәҟәыҩҩцәеи, аҵарауааи, иҩызцәеи иареи. Урҭ рахьынтә аӡәырҩы рыԥсҭазааратә уадаҩрақәа ириааиртә еиԥш ацхыраара риҭон, дрылабжьон.
Горки, асахьаркыратә рҿиаратә метод ҿыц – асоциалисттә реализм ашьаҭаркҩык иаҳасабалагьы илиршаз рацәоуп асовет шәҟәыҩҩцәа ҿарацәа реиҵааӡара, реизырҳара аус аҟынгьы. Уи икалам иҵыҵыз ароман “Ан”-и, егьырҭ арҿиамҭа ҟаимаҭқәеи злахырҳагахаз рацәоуп ҳаамҭазтәи ашәҟәыҩҩцәа шьахәқәа аӡәырҩы реиҵааӡараҿы.
Оқтиабртәи ареволиуциа ашьҭахьтәи аамҭақәа раан арҿиаратә еизҳазыӷьара ахҭысит иара Горки ирҿиамҭагьы. Аҽарҭбааит уи иҩымҭақәа ржанртә еилазаарагьы. Уи икалам иҵыҵит амемуартә ҟазшьа змоу аилкаанҵақәа, апублицистикатә статиақәа, адраматә ҩымҭақәа, ажәабжьқәа, ажәабжьоуқәа, ароманқәа. Амемуартә ҟазшьа змоу аҩымҭақәа рахьтә иалкаатәуп еицырдыруа аурыс шәҟәыҩҩцәа дуқәа: Л. Толстои, А. Чехов, В. Короленко, С. Есенин ирызку аилкаанҵақәа. Ашәҟәыҩҩы иаԥиҵеит иара убас еицырдыруа аполитикатә усзуҩцәа-ареволиуционерцәа Камо, Красин рпортреҭқәа. Убарҭ рахьынтә ҷыдала уаҩ дазҿлымҳахартә иҟоуп “В. И. Ленин” ҳәа хыс измоу аилкаанҵа. Ари аҩымҭа раԥхьаӡатәи авариант кьыԥхьын 1924 шықәсазы, ашьҭахь уи харҭәааны, аус адуланы аҩбатәи авариант ҭижьит 1930 шықәсазы. Ленин ихаҿсахьа аԥҵара имариаз усмызт. Ари атема асовет шәҟәыҩҩцәа аӡәырҩы шазҿлымҳазгьы инагӡаны аус адуламызт. М. Горкии В. И. Ленини акыр шықәса аиҩызара ааигәа рыбжьан, асалам шәыҟәқәа рыбжьысуан. Горки инапаҿы иҟан ихы иаирхәашаз хыԥхьаӡара рацәала мыц зымҳәоз, аинтерес зҵаз афақттә материалқәа. Абри аҭагылазаашьа ашәҟәыҩҩы илнаршеит ес-ииуа абиԥарақәа зызҿлымҳахаша, аԥсҭазаара аҵабыргхаҭа иазааигәоу, иҟазшьатә ҷыдарақәа зныԥшуа, ҳаамҭа иахылҵыз ауаҩ дуӡӡа ипортрет аԥҵара. Аҩымҭаҿы зегь реиҳа иалкааны уаҩы илаԥш иҵашәоит апартиеи ажәлари рхада ихараԥшра, ипринципра, игуманизмра, ихархьуаҩра, ауаҩытәыҩса изааигәара реиԥш иҟоу иҟазшьа ҷыдақәа жәпакы.
Ашәҟәыҩҩы ипублицистика еиҳараӡак амҽхакы арҭбааит, аҽыҳаранакит Европантәи иԥсадгьыл ашҟа данаа, 1928 шықәса рынахыс. Абри апериод аан ашәҟәыҩҩы Асовет Еидгыла акәакьқәа жәпакы днарылс-аарылсны ибеит, иара изы илабҿабахеит ареспублика қәыԥш иамаз анхамҩатәии асоциал-политикатәии еихьӡарақәа. Абарҭ аныҟәарақәа раан ашәҟәыҩҩы иоуз агәаанагарақәеи агәазыҳәарақәеи рынирԥшит уи икалам иҵыҵыз “Асоветқәа Реидгылаҿы” (), “Афырхацәа ирызку ажәабжьқәа” () уҳәа убас егьырҭгьы реиԥш иҟоу астатиақәеи аилкаанҵақәеи. Горки илаԥш иҵамшәакәа инымхаӡеит дызхааныз абуржуазиатә культурагьы. Уи акультура агха-ԥхақәа рыкритика иазикит хыԥхьаӡара рацәала астатиақәеи аилкаанҵақәеи. Убарҭ рахьынтә ҿырԥштәыс иаагар ҳҭахуп астатиақәа: “Шәзыдгылода, шәарҭ, акультура аҟазацәа?” (), “Аӷа иҽимырҭеслымуазар, дԥырырхуеит” (). Статиақәак рыҟны Горки Аҩбатәи Адунеитә еибашьра ашәарҭара далацәажәоит, адунеи ауаатәыҩса дрыԥхьоит ргәырҽанызарц, афашизм шәарҭахар аибашьра иазхиазарц.
Хаз ҷыдала ирыхцәажәатәуп Горки илитература-критикатә статиақәа. Урҭ ирыҵаркуа рацәоуп асовет литература аизҳазыӷьара амҩаҿы. Урҭ астатиақәа жәпакы рыҟны ашәҟәыҩҩы дырзааҭгылоит, иҭиҵаауеит атеориатә зҵаарақәа, асоциалисттә реализм апроблемақәа, ашәҟәыҩҩцәа рырҿиамҭақәа. Аҳәаанырцәынтә данааи нахыс Горки ақтивла ихы рылаирхәит асовет шәҟәыҩҩцәа актәи Зегьеидгылоутәи Реизара Ду аҽазыҟаҵареи амҩаԥгареи ирызкыз ауснагӡатәқәа.
М. Горки исахьаркыратә рҿиаратә усурагьы хьысҳамхаӡеит Оқтиабртәи асоциалисттә револиуциа ашьҭахьтәи апериод аан. 1922 шықәсазы уи иҩны далгеит иавтобиографиатә трилогиа аҵыхәтәантәи ахәҭа “Сара суниверситетқәа”.
Иазгәаҭатәуп иара убас 30-тәи ашықәсқәа раан ашәҟәыҩҩы игәы ишҭеикыз адраматә рҿиамҭақәа жәпакы раԥҵара. Аха урҭ игәҭакқәа зегьы изынамыгӡеит. Инагӡаны ииҩыз рахьтә акрызҵазкуа пиесақәоуп “Егор Булычиови егьырҭи” (), иара убас “Достигаеви егьырҭи” (). Арҭ апиесақәа рызкуп абуржуазиатә класс аҟазаара аҵыхәтәантәи амшқәа. Актәи апиесаҟны иаарԥшу ахҭысқәа мҩаԥысуеит 1916–1917 шықәсқәа раан) аҩбатәи апиеса ахҭысқәа ракәзар, иҟалоит 1917–1918 шықәсқәа рзыҳәан. Аҩпиесакгьы темас ирымоуп акапиталисттә социалтә шьақәгылашьа аџьал ааигәара, нас асоциалисттә револиуциа аиааира. Апиесақәа рыҟны ицәыргоуп абуржуазиатә уаажәларра еиуеиԥшым ахаҭарнакцәа, исахьаркны, агәра угарттә еиԥш иаарԥшуп урҭ рцәалашәарақәа, ргәалаҟарақәа, рдунеихәаԥшышьақәа, насгьы аԥсҭазаараҿы ирымоу амчрақәа рышьақәырхаразы хацәынмырха имҩаԥырго ақәԥара.
Абри зыӡбахә ҳамоу аамҭазы М. Горки икалам иҵыҵыз аҩымҭақәа рахьтә зегь реиҳа ихатәроуп ароманқәа “Артамоноваа рус” (), “Клим Самгин иԥсҭазаара” ().
Ароман “Артамоноваа рус” () аҟны Горки исахьаркны иааирԥшит абуржуазиатә класс аизҳазыӷьареи, нас адеградациеи рҭоурыхтә процесс.
Ашәҟәыҩҩы ари аҩымҭа аҩра игәы иҭеикит 1900-тәи ашықәсқәа рылагамҭазы. Горки иҭахын ҭаацәарак иахылҵыз х-абиԥарак ирыҵаркуа ауаа рҿырԥштәала инеиԥынкыланы абуржуазиатә класс азы итиптәу аҭоурых аиҭаҳәара.
“Артамоноваа рус” арҿиаратә ҭоурых аҟны акырӡа рыҵаркуан уи автори В. И. Ленини реицәажәарақәа. Ашәҟәыҩҩы иҩымҭа аҵакы аазыркьаҿны В. И. Ленин ианизеиҭеиҳәа, уи Горки иҩымҭа атема имаирҽхәеит, аха абасгьы иеиҳәеит: “...Сара избом: ари аҩымҭа шыншәырҵәо. Уи анҵәамҭа аԥсҭазаара аҵабырг ишәнаҭаӡом. Мап, ари ҩтәуп ареволиуциа ашьҭахь...”
Ажәакала, Ленин иҭахын ари аҩымҭа аԥҵахарц иара аԥсҭазваара ахаҭа абуржуазиа класск аҳасабала ианықәнахлак ашьҭахь. Горки иҩыза ду ишиҳәаз еиԥш дагьныҟәеит. Ароман ҩны далгеит 1925 шықәсазы.
Ароман “Артамоноваа рус” аҟны иаарԥшу ахҭысқәа алагоит Урыстәылан аҳратәра аԥыхра ҩбаҟа шықәса шагу, инҵәоит 1917 шықәсазтәи ареволиуциа ала. Аҩымҭаҿы даара инарҭбааны иӡыргоуп Урыстәылатәи еиуеиԥшым ауаажәларратә еилазаарақәа рыбзазара, аха урҭ зегьы реиҳа аҩымҭаҿы ихадароу аҭыԥ ааннакылоит акапитализм аизҳазыӷьара атема. Ашәҟәыҩҩы иҿаԥхьа иуснагӡатәны иқәгылан аурыс буржуазиа раԥхьаӡа акәны аԥашәқәа аԥсҭазаараҿы ишоунажьыз (даҽакала иуҳәозар, ашьапы ишықәгылаз), нас ишеизҳазыӷьаз, ашьҭахь адеградациа ахҭысуа ишалагаз, аҵыхәтәан ишеилабгаз аҭоурых аарԥшра, иара убас абри акласс ҿыц аекономикатә бзазашьеи уи аморалтә хаҿсахьеи зеиԥшроу асахьаркра.
Ароман гәыцәс иагәылоуп Артамоноваа рҭаацәара иахылҵыз х-абиԥарак. Артамоноваа зегьы иреиҳабу – Илиа, уи иԥацәа Петра, Алеқсеи (ари диаҳәшьаԥоуп, аха ԥас дҟаиҵеит), Никита, нас имоҭацәа) Илиа (аиҵбы), Иаков, Мирон, Елана, Татиана.
Илиа Артамонов (аиҳабы) ихаҿсахьала ашәҟәыҩҩы дӡыригоит раԥхьаӡа амалеизгара напы азыркыз акапиталист, иааирԥшуеит уи дызнысыз иуадаҩу, ихьанҭоу амҩа. Илиа анкьа ихьыԥшыз нхаҩын, зны аҭауад иҟны дмаҵауҩын, ашьҭахь уи диԥырҵын, иԥацәа иман ақалақь Дриомов ашҟа диасит, уаҟа ихатә усурҭа – атила сырҭа афабрика еиҿикаарц азы. Дриомов ақалақь иаланхоз ауаа имыццакуаз, ицәалашьшьы иҟаз, аҳратәратә Урыстәылаз итиптәыз аԥсҭазаашьа рыман. Иара ақалақь ахылаԥшҩы Баибаковгьы иҭынчыз, ахаԥшьгара змамыз, ишәаргәындаз, насгьы згәы бааԥсыз уаҩын.
Дриомов ақалақь аҟны Артамонов ицәырҵра ароман аҿтәи ахҭысқәа ирхеиқәҳәаларҭоуп) Илиа ақалақь иаланхо ршәаӡыӡареи ргәынамӡареи дырхыҵхырҭан. Ари урҭ зегьы ирыцәтәымыз ауаҩы ихы игәы алаҟаны ақалақь амҩақәа дырнын, ишьапы зықәгылаз адгьыл иара итәушәа, еидгәыԥла игылаз ауаа иҽырзажәны дрыцәхасуа имҩа ылихуан, урҭ зынӡаск иуаамызшәа иԥхьаӡаны.
Илиа Артамонов ипатреҭ аныҟаиҵо Горки иалкааны аԥхьаҩ илаԥш иҵашәартә исахьаиркуеит уи инапоуқәа, урҭ рыӷәӷәара. Уи инапсыргәыҵақәа ишьамхқәа рҟынӡа инаӡон. Ари адеталь ала автор ифырхаҵа иҩнуҵҟатәи иҵакгьы ӡыригар иҭахуп, ҳгәы ҳҽаниҵоит ас имахәажә-шьахәажәӡа иҟоу ауаҩы инапы акырџьара инаӡоит, насгьы акыр рымҵарсра, рымпыҵахалара рылшоит ҳәа.
Артамонов дрыцәшәаӡом, гәхьаасгьы имам Дриомоваа ӷашақә иахьишьҭоу. Уи заманалаҵәҟьа еилкааны имоуп дызҭагылоу аамҭа зтәу, ақалақь аҳас, аԥшәымас иамоу, аԥсҭазаара ҿыцымҩала имҩақәызҵарцгьы зылшо аԥара, амал змоу ауаҩы шиакәу. Илиа акгьы ҵкьыҵкьаишьаӡом, аԥсҭазаараҿы иара ишиҭаху ишьапы дықәгыларц, инарҵауланы иԥашәқәа иҳарц азыҳәан намысдарыла ихы иааҭашәалак ҟаиҵоит. Уи акгьы ԥымкуа, акы дацәыԥхамшо ақалақь аҿтәи “ауаа бара-барақәа” дрыгәҭасны днеины днарылагылон. Ахаҭарнак Баимаков мчыла ихы иуаитәит, иӡӷаб заҵәы Наталиа убри иԥеиҳаб Петра димгар ада ԥсыхәа имамкәа аҭагылазаашьа изыҟаҵаны хатә ԥҳәысс дииргеит, аҭауад Раткевич иадгьыл аҟны изызҳауаз аҵиаа чықьқәа ықәыхны, урҭ рхаҭыԥан афабрика ахыбра еихҳәа-еиҵҳәа ду иргылеит.
Илиа акапитализм раԥхьаӡатәи аргылаҩцәа, усаԥшьгаҩцәа зегьы реиԥш уаҩы дхызхшаз, дзызҿлымҳахашаз аҟазшьақәа рацәаны иман:
арҿиаратә (малырҳаратә) лшарақәа иман, ихшыҩ ҵарын, аусура абзиабара илан, агәақәкра ӷәӷәа, ахачҳара, ахықәкынагӡара азгәышьра илан. Уи имч зқәымхоз уснагӡатә ыҟаӡамызт, иара ӷаҵас изныҟәар зҭахыз ауаҩы иаарласны дхарҟәаланы (дыԥҽны) инапаҿы дааигон. Ҵабыргуп, Дриомоваа уи иус иаҵашьыцгәышьон, аха иҿаԥхьа ҳаҭырқәҵарала ихырхәон, зҿлымҳарала иазыӡырҩуан абри “аразҟы ззылԥхаз” ауаҩы иажәа.
Илиа акры злоу уаҩуп, напышьашәала акриуеит усуҩҵас. Убри ауп уи макьана иабацәа реиԥш дызлыҵыз ауаа дызрыцәтәымым. Иҽируаҩдуӡом, аусуцәа ихы раҟаратәны драцәажәоит, рчара-гәырӷьарак ихы агирхом, рхәыҷқәа инаҭуеит, аԥсшьара мшқәа раан зықәрахь инеихьоу аусуцәа дрыдтәаланы драцәажәо аамҭа ихигоит. Аусуцәа рыбжеиҳараҩык, еиҳараӡак абыргцәа Артамонов дара иртәу, рыгьагьара иалҵыз, амала дара раасҭа зразҟы зыцныҟәаз, ибеиахаз нхаҩны дрыԥхьаӡоит, рҿар иара иҿыԥшларц рабжьыргоит. Аха аусуцәа рыҟны Илиа ихымҩаԥгашьа инагӡаҵәҟьаны ақьиара аныԥшуа иҟамызт. Илиа иеиҿикааз аус аусуцәа ргәы иамыргакәа, еқсплуатациа рзымукәан ԥхьаҟа цашьа амамызт. Уи аусуцәа дырзааигәазтәуаз, ус дыҟамзар иусура иахьаԥырхагахоз акәын. Ажәакала, аусуцәеи иареи реизааигәара Илиа изы ихырҳаган, дара аусуцәа рзы аасҭа. Аусуцәа идмырбаӡакәа рџьалыҵ итәитәуан. Убри азыҳәан ауп Илиа иԥацәа аусуцәа имҽыӷны иахьрацәажәо азы лахь зриҭо, алаф ахьрарымҳәо, уимоу иахьрықәҟаауа зранаимыжьуа.
Аԥгала ду змоу Илиа Артамонов иԥсҭазаара сахьаркны аарԥшра Горки иҩымҭаҿы аҭыԥ рацәагьы азикӡом. Имч-илшара агәараҳәа ишеилашуаз, азауад азы иааигаз ақәаб дуӡӡа ашьҭыхра дшаҿыз, ишьа-дақәа руак ааԥжәан дшьабаны дыԥсит Илиа. Абасала, Артамоноваа реиҳабы иԥсра асимволтә ҵакы амоуп. Ари Урыстәылан акапитализм аизҳазыӷьаразы иҟазшьарбагоу ахаҭашьақәа рацәаны иаҳнарбоит. Араҟа зегь реиҳа уаҩы дазҿлымҳахартә иҟоуп Урыстәылан акапитализм аизҳазыӷьара апериод даараӡа иахькьаҿыз, ирласны иахькаҳаз, насгьы ахаҭашьақәа акры ахьацәыӡыз, адеградациа ӷәӷәа ахьахҭысыз.
Илиа данԥсы ашьҭахь иԥацәа иус иахагылеит, аха раб ишиаҭәаз еиԥш ирзынамыгӡеит, ирызныҟәымгеит. Урҭ раб иеиԥш аус иамарамызт, аԥсҭазаара ахы ахьцаша, аперспеқтива ахьоуша рзеилкаауамызт, абуржуазиа аизҳазыӷьара апериод иамаз арҿиаратә усура алшареи, аҭахреи дара ирымамызт, иалхәдаан. Абарҭқәа ирыхҟьаны Илиа Артамонов ихшара рзы афабрика игәыԥҵәагоу, ибӷаԥҵәагоу еидара хьанҭаны иҟалеит. Уажәы, Артамоноваа аҩбатәи рабиԥара рзы афабрика абеиареи ақьафуреи ирхыҵхырҭа мацараны, доуҳала рырӷарреи руаҩышәатә деградациеи ирҽыҵганы иҟалеит.
Абри апроцесс аарԥшроуп “Артамоноваа рус” аҟны ашәҟәыҩҩы еиҳараӡак азҿлымҳара зиҭогьы. Автор днеиҭанеиҭасуа, аӡәк иҟнытә даҽаӡә иахь диасуа Артамоноваа рҭаацәара ахаҭарнакцәа зегьы рҭоурых ӡыригоит. Урҭ зегьы аныӡаарахь зхы хоу, зҵыхәтәы ыӡуа уаауп, аха дасу икаҳара, иҵыкәкәара иара ихаҭа изы иҟазшьарбагоу аиндивидуалтә форма амоуп.
Илиа Артамонов иԥеиҳаб Петра, аҩымҭа алагамҭаҿы иқьиоу, иԥхашьа-ԥхаҵауа иҟоу уаҩ ҭынчны дцәырҵуеит. Уи иԥҳәыси иареи реизыҟазаашьа аԥшқарахреи, аҟәымшәышәреи, ацқьареи ирымҿхаку цәаныррала иҳәаақәҵоуп. Петра Наталиа диманы ақыҭа иналганы игылоу ҩны хәыҷык аҟны иҭынчу аԥсҭазаара ауп дзызхьуа, игәы ззыҳәо. Аха, иаб данԥсы ашьҭахь, аус анапхгараҭара даналага, Петра иуаҩытәыҩсатә ԥсабараҿы иааџьоушьартә еиԥш аиҭакрақәа ҟалеит. Горки даара зҿлымҳарала иааирԥшуеит ауаҩытәыҩса иуаҩра аҵыкәкәара апроцесс хықәкыла ҽыҵгақәас иамоу рышьақәыргылара, реилкаара. Уи игәанала Петра идоуҳатә ҵыкәкәара иԥсабаратәу аобиеқтивтә ҽыҵгақәа амоуп. Уи иҟазшьа аԥсахит ижәҩахыр иқәыӷәӷәаз акапиталист-афабрикант иус. Илиа иусура, абаша нхаҩы аԥсҭазаараҿы аҭыԥ аанкыларазы иаԥшьигаз усуран, қәԥаран ԥсаҭалаҵәҟьа ҳцәажәозар. Амал аарыхра, уиазы аԥсҭазаараҿы, ауаажәларраҿы аҽԥашәыркразы, аҽышьақәырӷәӷәаразы, зда ԥсыхәа имамыз азинқәа инапаҿы раагаразы цхыраагӡак, лшарак иаҩызан. Убри аҟнытә, Илиа Артамонов иусура ихырҳагаз аҵаки агәазыҳәареи, нас агәырӷьареи аҵамызт узҳәом. Петра иакәзар, иаб иус наигӡоит зынӡаск даҽа аамҭанык аан. Ари апериод аан Артамоноваа ауаажәларраҿы ҳаҭыр зқәу рхатә ҭыԥ ааныркылахьеит, рҽышьақәдырӷәӷәахьеит. Асеиԥш иҟоу аҭагылазаашьа аан амалеизгара, иара Петра ихаҭара аҟнытә иаауаз, иԥсабаратәыз, иӷәӷәаз ҵаҵӷәык змамыз, ахшыҩҵак ду зыцәтәымыз, ихаҭара адоуҳатә ҵыкәкәара ашҟа икылызгаз мзызны иҟалеит.
Зымҽхакы ҭбаахаз ааглыхра Петра ихаҭара ихырҳагоу ахшыҩҵаки ахәыцреи ацәнарӡуан, иаҭахыз иланагӡон. Уи зны-зынла афабрика ахаҳә иалхзаргьы, зыԥсы ҭоу гыгшәыгушәа, насгьы иара хықәкыс иамоу атиласра акәымкәан, “Петра Артамонов иҿагыло, ӷас имоу, зынӡа даҽакушәа” игәы иабон. Даҽазныхгьы, иара ихаҭа ауӷә иаҵаҳәоу, иҭахы-иҭахым аидара хьанҭа зырҳәазо ҽушәа ихы иԥхьаӡон. Уи иҩнаҭаҿы агәырӷьара ҩнам ҳәа дашшуан, иԥсҭазаара зегьы гәырӷьарак, мышныҳәак ацымкәа имҩасит. Аамҭа наскьацыԥхьаӡа Петра иааикәыршан иҟаз зегьы ргәаӷ шьҭыхуа, ицәымыӷхо далагеит: уи ицәымӷын афабрика, аусуцәа, уимоу иҭаацәарагьы. Абас еиԥш иҟаз игәалаҟара хиҽырц азы арыжәтәыжәра, аисра, ауадалақьҳәсақәа (апраституткацәа) рахь аныҟәара, хыда аԥара ныхра далагеит,
аха акгьы игәы азырҭынчуамызт. Иара изеилкаауамызт, иаргьы иеиԥш зеиԥшыз аҭаацәареи ахшареи змаз ауаа ҟасақәа афабрика дуӡӡақәа змоу ауаагьы ааԥсарак агәхьаа мкыкәан хацәынмырха аус зыруаз, ԥсыхәа зламоу ала аԥара рацәаны арҳара рыҽзадыршьылоз, нас урҭ аԥарақәа, аԥсуаа ишырҳәо еиԥш, инаганы баша аӡы изҭарыԥсоз, ма зцәа ԥҽхьоу ауадалықь ҳәсақәа, акаҳԥцәа хшыҩҵакык амҭаӡакәа иршәны иахьрымҵарыԥсоз.
Ажәакала, Горки баҩхатәрала иааирԥшуеит ауаҩытәыҩса иуаҩышәара еицазкуа, иҵзыркәкәо аобиеқтивтә ҽыҵгақәа. Абеиара Петра аҭаацәаратә насыԥ иҭара алымшеит, иуаажәларратә ҭагылазаашьа аиӷьтәрагьы изамыхәеит, уимоу зынӡак игәы ахнаршәеит аԥсҭазаара, игәы ахнаршәеит аусура, еицәанатәит иҭаацәара реизыҟазаашьа. Ароман анҵәамҭаҿы Петра ацәа далоушәа дҭашьыхаа дцәыригоит автор. Уи икәша-мыкәша иҟоу ахҭысқәа изеилкаауам, ифабрика шимырхыз, иҩны дышдәылырцазгьы цқьа ихшыҩ азцартә дыҟам.
Петра диеиԥшмызт Алеқсеи, уи длахҿыхын, деилҟьа-еилӷәыцәын, ибз хны иҿан, дыҷкәына ҵарын, насгьы дыџьбаран, дагьԥагьан. Илиа Петра иеиҳагьы дзықәгәыӷуаз убри Алеқсеи иакәын, уи аб игәанала, Петра иаасҭа ихы дақәгәыӷуан. Алеқсеи ари адунеи аҳас дшамаз иаҳа агәра игон, иааикәыршаны иҟаз асоциал-политикатә ҭагылазаашьа еиҳа еиликаауан, лассы-лассы агазеҭқәа дрыԥхьон, аполитикатә мчра ампыҵахалара игәы азыҳәон. Ҳара даҳҭахӡам аҵыргәа сышәҭар адгьыл аасырҳәуеит зҳәоз аҟәыӷа, иҿыҵакын еснагь Алеқсеи. Ҳара ҳакласс иамоуп аҵыргәа – уи аԥара ауп. Ҳара иаҳҭаху, акгьы змам ҭауади-аамсҭеи рхаҭыԥан, ҳара ҳахәаахәҭцәа рыгьагьара иалҵыз ачынуаа рымазаара мацара ауп. Алеқсеи иаразнак иаашьақәгылалак аполитикатә ҭагылазаашьа ахьцо еиликаауеит, насгьы еснагь хаҭала иара изы иманшәалахаша апозициа ааникылоит. 1905 шықәсазы ареволиуциа анааигәаха, алибералреи аконституциеи дрыдгылоит, избанзар уи идыруеит аконституциа абуржуазиаа рзы еиҳа ишеиӷьу, урҭ рыкласстә зинқәа шахьчо) иҭахуп иҷкәын Мирон Аҳәынҭқарратә Дума даларҵартә аусқәа еиҿикаар. Петра изы игәы ԥыжәжәоит аҭагылазаашьа ҿыц ахьизеилымкаауа азыҳәан. Алеқсеи ихаҭараҿы автор ицәыригеит алиберал уаажәларратә усзуҩы изы итиптәу ахаҭашьақәеи аҟазшьақәеи. Уи дгызмалоуп, алыбз-ҩыбзра илоуп. Еицырдыруаз ахәаахәҭцәа, иахьеи-уахеи Алеқсеи дызлагылаз, ахәшьара бзиа рырҭон уи ихшыҩ, иҿаԥыц, аха урҭ заманалаҵәҟьа ирныруан уи дышуаҩ шәарҭаз, аламыс шицәмаҷыз, ауаҩы ишаҭара шиламыз, иара ихәошәа ибар, аӡәгьы дшимшаҭоз, иашьаҵәҟьа иакәзаргьы дҳәаркьиины дшыҟаиҵоз.
Ауаажәларратә ҭагылазаашьеи амали рзы ақәԥара, Алеқсеи
ицәнарӡит игәыцхәцәеи иҭаацәара ахаҭарнакцәеи рахьҵәҟьагьы абзиабара. Акапитализм еизҳазыӷьара азакәан, аамҭа ԥхьаҟа инаскьацыԥхьаӡа Алеқсеи ихаҭараҿы еиҳагьы иӷәӷәаны аҽцәырнагон. Аԥсҭазаара ҿыц ааигәахара, уи доуҳала дланарҟәуан. Уи уаҩ имыхәаӡо амаҭәарқәа реизгара, аԥсыцәгьара ҟазшьас иҵигеит. Иҩны ирҭәит аҳцәа анкьа зны иныҟәыргахьаз ақьафуга амаҭәарқәа рыла, дашьцылеит аҩыжәра, амацасрала аҵхқәа неиԥынкыланы иршоит, аҳәса ркалҭ дазгагоуп. Афабрика аусқәа ишакәым ала, ҟасарада дрызнеиуеит. Жәабранмзазтәи ареволиуциа дахьӡазҭгьы, Алеқсеи Артамонов уи гәахәарыла даԥылон, уаанӡа иԥсҭазаара далҵит.
Илиа ахԥатәи иԥа Никита дымрин, ибӷа џьыҟәын, ԥсабарала зымч кәадаз уаҩын. Убри аҟнытә афабрика аусқәа ихы изрылархәуам хаҭалаҵәҟьа. Аҭаацәареи асоциалтә сфереи дрылаҳәӡом. Ари иара иҩнуҵҟатәи идунеи ианыруеит, иашьцәа дреиԥшымкәа дҟанаҵоит. Уи Анцәа иус дамаҵауҩуп. Иаби, нас иашьцәеи рыгәнаҳақәа Анцәа иранаижьырц азы ацқьацәа рыԥсҭазаареи Абацәа-ацқьацәа рырҿиамҭақәеи рыӡбахә дырзаԥхьоит. Никита аԥсабара дазааигәоуп. Иаашар хәлаанӡа абаҳча ҟаҵара, уи аиҵааӡара даҿуп. Анышә ирԥыслоит, ашәҭқәа еиҭеиҳауеит, абаҳча мҩахәасҭақәа ирыцқьоит. Никита агәаара ззымдыруа, иқьиоу, ауаҩ игәыбылра злоу, зыблақәа жәҩангәыԥштәылоу ҷкәыноуп, аха зегь акоуп уи зыкласс иаҵеи иашоу аӡә иоуп. Убри аҟнытә абуржуазиатә уаажәларра аизҳазыӷьара анырра ӷәӷәа иаргьы ихҭысит. Ари идеградациа, иҵыкәкәара аҷыда ҟазшьа амоуп, иара ихатәы мҩала имҩасуеит. Никита аус азы хәарҭара ахьиламыз аҟнытә, аӡәгьы игәхьаа икӡамызт. Иаб иакәзар, диагәыбзыӷуамызт, иҷкәын бӷа-џьыҟә ари адунеи дшықәыз егьизгәаҭомызт. Зыбзиабара игәы иҭашьуа имаз иҭаца Наталиа лакәзар, Никита дылцәымӷын, мцҳәаҩыс, гәымхас, лара хьчаҩыс илызкны ирымоу уаҩыс длыԥхьаӡон. Абас гәацәа ихазымкуаз ауаа данрылаха, аԥсҭазаара игәы ахшәеит Никита, изакәызаалак џьара бзиарак агәра имго дҟалеит, нас ауп иҽишьырц игәы ианҭеикызгьы. Аҵыхәтәан ашҭаԥссаҩ иҟнытә аԥсра иацәынхаз Никита аныҳәарҭаҿы анцәа иус амаҵаура далагеит.
Амонастыр аҟны Никита иаарласны Никодим зыхьӡу, еицырдыруа рҵаҩны дҟалеит. Уи иуалыз анцәа иҳәараз иааиуаз ауаа рырҭынчра, насгьы рылабжьара акәын. Аԥсҭазаара аҵара-дырра зҭахыз, иазгәышьуаз ажәларгьы Никита идеизалон, аҵабыргхаҭа аԥшаара рҭахын иара иажәақәа рыҟны.
Аб Никодим иусура, Горки акырынтә иҩымҭақәа рыҟны иаабахьоу, ауаа зыргәыӷуа, изырҭынчуа атеориақәа рҿаԥҽра иадҳәалоуп, хымԥада. Ари агәырҭынчратә теориа аԥсҭазаара аҵабырг аҿаԥхьа
ишымчыдоу ааирԥшхьеит Горки апиеса “Аҵан” аҟны Лука ицәыргаралагьы. Лука игәырҭынчратә теориа шҵабыргу агәра игозҭгьы, агәыӷра узҭо амц ажәлар рҭагылазаашьа арласуеит иҳәозҭгьы, Никита ари агәыӷра имаӡам. Уи игәырҭынчгоу атеориа рылазырҵәо қадақьҩуп ганкахьала, даҽа ганкахьала убри атеориа акритикагьы азиуеит. Ус анакәха, араҟа Горки иҟаиҵо акритика иаҳа иҵаулоуп, насгьы агәра угартә иҟаҵоуп. “Исҭаауеит, иҳарҵа ҳәа исыҳәоит, – дашшуеит, дгәамҵуеит Никита, – арахь сара идсырҵаша акгьы сыздырӡом. Сара саухшыҩҭраху. Зегьы зхароу аныҳәарҭа ахылаԥшҩы иоуп, убри иоуп сыхьыӡ ҭызгаз... мамзар, сара акгьы сыздырӡом, шьауӷаҵас исыдуп, идырҵа ҳәа сарҳәеит. Иауеи абас еиԥш иҟоу ашьауӷа зсықәырҵаз?” Никита ицәуадаҩуп ачҳареи аҽырҭеслымреи рыхьӡала ақадақьра, ауаа агәыӷра рыҭара, избанзар иныруеит урҭ ауаа рычҳара хыҵырц уамак шагым, анцәа игәцареикырц азы ишиҳәо. Никита издырам икылгәгәа изаауа аҭааҩцәа иҽахьырцәихьчара. Уи ақадақьра имч ақәхом, иламыс даҟаҟоит. Ароман анҵәамҭаҿы Никита дуаҩ рыцҳаҵәҟьоуп уҳәартә дыҟоуп, аԥсҭазаара ацәаара зхым уи иблақәа агәаҟра, арыцҳара ауп иаадырԥшуа.
Артамоноваа ахԥатәи рабиԥара ахаҭарнакцәа рыԥсҭазаара, еиҳараӡак аусуцәа рыкласс ақтивла ахы аанарԥшуа, ареволиуциатә қәԥарақәа еизҳазыӷьо ианалага апериод аан ауп ианымҩаԥысуа.
Алеқсеи иҷкәын Мирон аусуцәа рыкласс иаҿагыло уаҩны даарԥшуп аҩымҭаҿы. Уи дызхылҵыз дреиԥшӡам. Иреиҳаӡоу аҵара имоуп, ихашәа хы ибом, дуаҩ зажәуп. Аполитикатә мчра инапаҿы аагара дазгәышьуеит, аминистр ипартфел иҭахуп, аусуцәа рыцҳашьарада дрықәымчуеит. Иара иҟаиҵаз адҵала, 1905 шықәсазтәи азеибыҳәара иалахәыз аусуцәа зегьы азауад аҿы аусура иаҟәыхын, урҭ рахьынтә шьоукгьы ҭаркит. Жәабранмзатәи ареволиуциа уи гәахәарыла даԥылоит, абуржуазиа атәыла анапхгара ашҟа инеип ҳәа дгәыӷуеит, аха игәыӷрақәа башахоит. Аҭагылазаашьақәа шуадаҩхо иблақәа рыла ибоит. Азауад аҿы ишәарҭоу аҭагылазаашьа ҟалоит. Аусуцәа рыкласс ахаҭарнакцәа иаҳа-иаҳа рыҽдырӷәӷәо, аполитикатә мчра ампыҵахалара рҽазыршәо иалагеит. Мирон иҭахым иабџьар шьҭаиҵарц, иҽирҭеслымырц, уи дазхиоуп иԥсы ҭанаҵы аусуцәа дырҿагыланы ақәԥара.
Петра иԥа аиҵбы – Иаков даашьаҩуп, иԥсылоу, ишәаргәындоу, акы згәы ацԥыҳәо иҟам, здырра маҷу, зыбз ада зыхәлам уаҩуп. Уи игәанала, ауаҩытәыҩса иҟазаара хықәкыс иамоу, иҭынчу, азхарафара зцу аԥсҭазаара ауп. Убри аҟнытә аҭакԥхықәра зҭаху аус ихы ацәихьчоит, иара иаҵкыс Мирон ишилшо дырны, уи ианаижьуеит ааглыхра анапхгара, иара уамак зҵазымкуа аусқәа рыҟаҵара ихы алаигӡоит. Иаков иԥсра, иԥсҭазаара зегьы аиԥш ирԥхашьагоуп, уаҩы длазырҟәуа фақтуп. Аусуцәа руалуашарақәа ирыцәшәаз Иаков ибзиабаҩ Полина диманы ақалақь аҟнытә дыбналарц дышнеиуа шьоукы дрыпҟоит, нас ахыкәалаа аиԥш инеиуа адәыӷба аҟнытә ддыршәуеит.
Хыхь-хыхьла урыхәаԥшуазар, Мирони Иакови еиуеиԥшым, еиҿагыло персонажцәоушәа иҟоуп, аха цқьа урыцклаԥшыр, иумбарц залшом урҭ епохак иахылҵыз, абуржуазиатә класс ишаԥацәоу. Аурыс империализм иахылҵит ауаҩ ирыцҳашьара злам Мирон иҩыза аусеиҿкааҩцәагьы, Иаков иҩыза апаразитцәагьы.
Уаҩ дазҿлымҳахартә иҟоуп Петра иԥеиҳаб Илиа иԥсҭазааратә мҩа. Даныхәыҷыз инаркны аус иазҟазоу уаҩхоит уҳәартә дыҟан. Еснагь акы ицәуан, акы ԥиҟон, акы ԥиҽуан, ма џьара акы еидирҷаҷалон. Иабду – Илиа Артамонов (аиҳабы) имчхареи иҟазшьеи иныԥшуан. Петра дгәыӷуан уи дуаҩ иашаҵәҟьахоит, аус дзықәгәыӷхша ауаҩы имаидап ҳәа, аха аамҭа цацыԥхьаӡа аб ибо далагеит Илиа иара инырра имаӡамкәа, “зымҩа ишизҳауаз”. Илиа аусуцәа рҭагылазаашьа хьанҭа гәҭыхас иман, афабрикантра зынӡагьы иҭахымызт. Абри иахҟьаны аби аԥеи аконфлиқт роуит. Аԥа дызлыҵыз ауаа ааныжьны, наунагӡа иҩны ддәылҵны дцар акәхеит. “Ааи, сара уи аҩны ддәылысцеит, – иҳәеит Петра, – избанзар атәым ҽы дақәтәеит, нас ирҩит... аха ахы абаирхеи?”. Ашәҟәыҩҩы Илиа политикатә усзуҩык иаҳасабала ишьақәгылара аҭоурых неиҵыхны иааирԥшуам. Аҩымҭа иалоу егьырҭ аперсонажцәа рцәажәарақәак рыҟнытә аԥхьаҩ еиликаауеит Илиа иусура аҵакы. Зны уи Сибра дыҟан, маӡалатәи аполитикатә усуразы дахганы дыҟазар акәхарын. Абуржуазиатә шьақәгылашьа иаҿагыланы ақәԥараан, уи ареволиуциатә пролетариат дрыдгылаҩын. Убри аҟнытә ицәҳәыҟьантазхаз, насгьы зыхшара нагӡаны изызнымхаз Петра Артамонов “Илиа дабаҟоу?” ҳәа ашҭаԥссаҩ Тихон даниазҵаа, уи абас аҭак ииҭеит: “Абарҭ дрыцуп рҳәоит, уи абарҭ дахьрыцу азы акәхап уаргьы уԥсы зҭоу”.
Ахәаахәҭцәа рыкласс аҵыкәкәара, аусуцәа рыкласс аинтеллеқтуалтәи аполитикатә еизҳазыӷьареи хықәкылаҵәҟьа еимадоуп. Убри аҟнытә ауп ашәҟәыҩҩы Артамоноваа рҭаацәара ахаҭарнакцәа рҵыкәкәара инаваргыланы, аусуцәа рыкласс ахаҭарнакцәа реизҳазыӷьара апроцесс зааирԥшуа. Ари атема аҩымҭаҿы маҷк азеиԥш ҟазшьа амоуп, аха уаҩы илаԥш иааҵашәартә иӡыргоуп.
Артамоноваа рҭаацәара аҭоурых инаваргыланы, Горки иӡыригоит аусуҩы-асҩы Морозов иҭаацәараҟнытәи х-абиԥарак рхаҭарнакцәа рыԥсҭазаарагьы. Морозоваа рабиԥара еиҳабы ахаҭарнак Борис Морозов 90 шықәса дрықәын, анхаҩ хьыԥшы Илиа Артамонов атиласырҭа афабрика аргылара даналагаз. Убри азыҳәан акәхап Борис Морозов Илиа Артамонов – афабрикант ихаҭараҿы аус бзиа избо, насгьы “ауаҩытәыҩса игәы нызмырхо” ауаҩы дзибо.
Морозов иҭаацәара аҩбатәи абиԥара ахаҭарнак Иван, Петра Артамонов еиҳа иҽынкыланы, иҽырхьшәашәаны ауп дышихцәажәо. Уи ицәажәара иагуп Борис Илиа данихцәажәоз иааирԥшуаз аҳаҭырқәҵареи агәахәареи. Егьа убас иҟазаргьы, Иван Морозов макьана изеилымкаац Артамоноваа рҭаацәара аџьа иаҵагылоу ажәлар ишраӷацәоу, насгьы урҭ ирҿагыланы ақәԥара шаҭаху.
Морозоваа рҭаацәара ахԥатәи рабиԥара ахаҭарнак Захар идунеихәаԥшышьа аусуцәа рыкласс рполитикатә хдырра ашьҭыҵреи рреволиуциатә уалуашарақәа реизҳазыӷьара апериоди раан ишьақәгылеит. Убри аҟнытә, уи Артамоноваа дышраӷоу аахтны ицәыригоит. Актәи Адунеитә еибашьра аҟнытәи Захар дыхәны, агра ганы дхынҳәит, аха икласстә хдырра иазҳаит, аҽарҭбааит, уи абольшевикцәа дрыдгылаҩуп, азауад аусуцәа ԥхьагылаҩцәа иҽрымаидоит, азауад анапхгаҩцәа рцәа иҭаирӡыӡоит. Мирон Артамонов зегь реиҳа дзыцәшәо Захар иоуп, иҭаацәара иманы азауад ааныжьны абналара игәы иҭоуп.
Ароман анҵәамҭаҿы, ашҭаԥссаҩ Тихон Виалов иҿала автор абуржуазиатә социалтә шьақәгылашьа зегьы дақәыӡбоит. “Агәнаҳа ҟаҳҵеит, убриаҟара агәнаҳа ҟаҳҵеит, иҟаҳҵаз агәнаҳа ԥхьаӡашьа амоуртә аҟара... Нас абар, шәҵыхәтәагьы аашәыдгылт... Ауардын акәыр ацәыӡит... Шәдыршәшәеит лабала идыршәшәаз асабеиԥш...”
М. Горки ироман “Артамоноваа рус” асовет литератураҿы акрызҵазкуа аҩымҭақәа ируакуп. Араҟа ашәҟәыҩҩы иааирԥшит аҭоурыхтә еизҳазыӷьара азакәан-ԥҟарақәа инарҵауланы рдырра. Ари иаанаго уи арҿиаратә метод ҿыц – асоциалисттә реализм апринципқәа дрықәныҟәаны исахьаркыратә хықәкы баҩхатәра ҟаимаҭла инаигӡеит ҳәа ауп.
Ауаҩи аамҭеи, ауаҩытәыҩса ихаҭареи ажәлари М. Горки исахьаркыратә рҿиамҭа иапроблема хадақәоуп, урҭ еиуеиԥшымкәа, ҵкар рацәала ианыԥшхьеит зжанртә еилазаара амҽхакы ҭбаау ашәҟәыҩҩы идоуҳатә ҭынхаҿы. Ароман “Ан” аҟны ашәҟәыҩҩы иҿаԥхьа ипроблема хаданы иқәиргылеит ауаажәларратә социал-политикатә қәԥара азҵаарақәа раарԥшра, ароман “Артамоноваа рус” аҟны иаҳа дацклаԥшуеит иара убри апроблема асоциал-ԥсихологиатә аспект. Ашәҟәыҩҩы ирҿиаратә ԥсҭазаара еихызшьалаз ашәҟәы “Клим Самгин иԥсҭазаара” аҟны иқәгылоу апроблема хадақәа аарԥшуп социал-философиатә аспектла.
Ароман “Клим Самгин иԥсҭазаара” Горки иепикатә рҿиамҭақәа зегьы иреиҳауп. Уи ԥшь-томк рыла ишьақәгылоуп. Уи иԥсҭазаара
аҵыхәтәантәи ажәашықәса абри арҿиаратә гәҭак ду анагӡара иазикит, аха инагӡаны иара ишиҭахыз инапы изыҵымхит уеизгьы. Ароман аԥшьбатәи ашәҟәы ахәҭа ӷәӷәак аредақциа ишьақәнаргылеит ашәҟәыҩҩы инапҩымҭеи иблокнотқәа рыҟны иҟаиҵахьаз анҵамҭақәеи рыла. Ашәҟәыҩҩы ароман аус адулара далагеит 1925 шықәсазы, аха уи аҩра игәы иҭеикхьан Урыстәылан ареақциа амчқәа ианрысакьаҳәымҭаз аамҭазы. Аригьы баша иҟамлаӡеит. Ареақциа ашықәсқәа раан абуржуазиатә интеллигенциа ганкахьала рдоуҳатә ԥсыҽра, риндивидуализм аадырԥшит, даҽа ганкахьала урҭ аргамаду ицәырырго иалагеит ахақәиҭтәратә уалуашарақәа ӷашақә ишрыхәаԥшуаз.
Ароман “Клим Самгин иԥсҭазаара” иагәыланагӡеит Урыстәыла ауаажәларратә ԥсҭазаара 40 шықәса рыҩнуҵҟала изнысыз аҭоурых. Горки инарҭбааны, акакала инеишьҭаргыланы исахьаиркуеит абри апериод аан Урыстәылан иҟалаз ахҭыс хадақәа: анародникцәа рцәырҵра иахҭысыз акрах, Урыстәылатәи асоциал-демократиа ашьақәыргылара, Ходинтәи акатастрофа (ишдыру еиԥш, уаҟа аҳәынҭқар икоронациа иазкыз амшныҳәаҿы хыԥхьаӡара рацәала еизаз ауаа дара-дара еибарҟьацит), ишьаарҵәырахаз амҽыша, ԥхынҷкәын мза азы Москватәи абџьаршьҭыхралатәи ақәгылара, Столыпин иреақциа аантәи арыцҳарақәа, нас Актәи адунеитә еибашьра. Ароман хыркәшоуп аҳәаанырцәынтәи В. И. Ленин 1917 шықәсазы Петроград иаареи Финтәи авокзал аҟны ажәлари иареи реиԥыларала.
Абарҭ аҭоурыхтә хҭысқәа ирышьаршәаланы ароман аҟны ицәыргоуп XIX ашәышықәса анҵәамҭеи, XX ашәышықәса алагамҭеи раан иҟаз еиуеиԥшым аидеологиатә еидысларақәа. Аҩымҭаҿы ицәыргоу ахҭысқәа мҩаԥысуеит Москва, Петроград, нас Урыстәылатәи провинциатә қалақьқәак рыҟны.
Ароман дафырхаҵа хадоуп абуржуазиатә интеллигенциа ахаҭарнакцәа ируаӡәку Клим иира аарԥшрала, инҵәоит иара иԥсрала. Аԥхьаҩ иҿаԥхьа имҩаԥысуеит 40 шықәса зхыҵыз афырхаҵа дани инаркны дыԥсаанӡатәи иԥсҭазаара аҭоурых зегьы.
Автор аԥхьатәи игәҭакала ироман хьӡыс иаиур акәын “Иҭацәу аԥсы аҭоурых” ҳәа. Иара убри алагьы автор иҭахын иҳаиҳәарц ифырхаҵа хада Клим Самгин иҭацәу ԥсуп ҳәа, ауаҩытәыҩсатә цәаныррақәа ицәтәымуп ҳәа, арҿиаратә усура алшара далхәдаауп убарҭқәа инарываргыланы, уи даара ихы иамхабзиацәоуп, диндивидуалиступ, амала ипретензиақәа дууп, иҭахуп аԥсҭазаараҿы иалкаау аҭыԥ ааникылар ҳәа.
Автор ироман аҟны аҭыԥ ӷәӷәа азалихуеит Клим Самгин иҟазшьа ашьақәгылара анырра азҭаз атмосфера, ауаажәларратә ҭагылазаашьа аарԥшра, Клим иԥсҭазаара аԥхьатәи ашықәсқәа, анародникцәа ридеиақәа ихырхыз ақәԥаҩцәа ажәлар рахь иныҟәара ианалагаз
аамҭа иақәшәеит. Клим иҭаацәара иалахәыз (иаб, иаб иашьа), аинтеллигенциа ахаҭарнакцәа ишырҵасу еиԥш, ари ақәԥара маҷк рхы аладырхәуеит, аахагьы роуит. Иабиашьа дахыргеит, иаб ҳамҭакы дҭаркит, анаҩсан ауниверситет дҭырцеит. Анародникцәа рҵысра анырыцҟьа ашьҭахь, еиқәхаз аӡәык-ҩыџьак урҭ рфырхацәа, уажәы абуржуазиатә интеллигенциа ахаҭарнакцәақәак урҭ зынӡа ихьаԥшынгьы ирыхәаԥшуамызт, ирхадыршҭит анародникцәа аҵахаанӡа ирҳәоз ажәақәа гәык-ԥсыкала ишырзыҟазгьы.
Абарҭ ашықәсқәа раан Клим дызхылҵыз рыҩнаҭа ашә макьаназы зегьы рзы иаартын. Хәылԥазыла урҭ рыҟны, анкьа ишыҟарҵалоз еиԥш, ауаа еизалон, аимак-аиҿакқәа аԥшьыргон, аха арҭ ауаа уажәшьҭа зынӡа даҽа гәалаҟаран ирымаз, урҭ чарҳәара рзыруит, насгьы рызқәа реиадырхеит рабацәа рреволиуциатә народниктә идеалқәа. Клим Самгин иҩнаҭаҿы иаҳԥылоит анародникцәа ридеиақәа згәы рыхшәаз (изцәымыӷхаз) ауаа, алибералтә народникцәа рхаҭарнакцәа. Убарҭ иреиуоуп анџьныр Варавка, аусеиҿкааҩцәа, анархистцәа уҳәа убас аӡәырҩы. Ашәҟәыҩҩы шаҭарада дрықәыӡбоит абарҭ аԥсҭазаараҿы акы гәацәа ахазымкуа, хшыҩҵакык амаӡамкәа аимак-аиҿак аԥшьызго, уаажәларратә интереск, ҵаҵӷәы змоу, ихырҳагоу гәазыҳәарак змам ауаа. Рыцҳарас иҟалаз, абри зыӡбахә абыржәы иаҳҳәаз аинтеллигенциа ахаҭарнацәа реилазаараҿоуп Клим Самгин иҟазшьеи, идунеихәаԥшышьақәеи ахьышьақәгылаз.
Клим маха-шьахала дуаҩы ԥсадан, джәымпытӡа дыҟан, уаҩы далкааны дызлаигәаԥхашаз акгьы далаҟамызт, шамахамзар иуԥымлоз ихьӡ заҵәык акәын, убригь заа ихәшьадны иаб иоуп ихьӡызҵаз, егьырҭ ахәыҷқәа дрылкаахарц, дреиԥшымхарц азыҳәан. Ҽаӡә ихьӡ иаламҩашьо ахьӡ иҭараҿгьы даанымҿасит Клим иаб. Аб Клим абаҩхатәра змоу, зыхшыҩ ҵару, згәы еилыҷҷоу ахәыҷы ироль анагӡара идиҵеит. Асасцәа аниҭаалак Клим иаб ихәыҷы аҿаԥыц бзиа имоушәа дихыҽхәон. Климгьы игәы иахәон аиҳабацәа ахьизҿлымҳаз, насгьы иҽазишәон зегьы дреиԥшымкәа аҽыҟаҵара. Аха иара дызлалукааша акгьы далаҟамызт аҟнытә, уахьихәаԥшуа иалкаау реиԥш ихы мҩаԥигалар акәын. Уаҩ илаԥш зыдхалаша ма уаҩы иџьеишьаша акы иӡблар акәын. Ари иара имчи ихшыҩи азхомызт аҟнытә, аиҳабацәа ражәақәа гәынкыланы, иара иӡбызшәа рҳәара далагеит. Аҵыхәтәан, дызлаҟамыз далаҟоушәа аҳәареи, аҟаҵареи, ихатә хаҭара злаҟам ала аӡыргара Клим иԥсҭазаара иахықәкны, иаҵакы хаданы иҟалеит, ари дызлаз ауаажәларреи иареи реизыҟазаашьа иаԥырхагахеит, иара иҟазшьа быжьнахит, иҩызцәа дрыҟәнаҟьеит, аԥсҭазаараҿы зегьы изеиԥшны, дара ауаагьы иара иаӷацәоушәа ибо, иаргьы гәаӷшақә дрыхәаԥшуа далагеит.
Ашкол аҿы Клим иҩызцәа ахәыҷқәа дырцәымӷын, ҿырҳәала
иҵаны имаз итәым ажәа ҟәыӷақәа рыла иаԥшьигоз аҽхәарақәа урҭ ԥышәырччо ихнарччон, гәрамгарҭас дышьҭырхыртә дҟарҵон, уимоу дагьырцәымӷнатәуан. Аҩны ирқьынцыцны ирымаз Клим, иҩызцәеи иареи реизыҟазаашьа ахьымӡӷ инаргошәа ибон аҟнытә, иҩызцәа ргәы иазыргаша аҟаҵара дашьҭан. Абри аҩыза агәазыҳәара уи дыцәгьаҳәаҩны дҟанаҵеит. Уи ицәгьа иҳәеит икласс аҟны итәаз аҷкәын хәыҷы Иноков, ахаҳә ыршәны аинспеқтор ихышә асаркьа ԥызҽыз. Абасала Клим иҩыза Иноков ашкол дрыҭирцеит. Иара ицзызҳауаз аӡӷаб хәыҷы Лидиа Варавка лашьа Борис иԥсы иахырӡаан иимҳәоз амаӡа иман, уи иааисуа дыпҟаны, игәы дшадыргахьаз аӡәгьы иаҳар иҭахымызт. Лидиа Варавка лашьа имаӡа Клим ианиалҳәа, уи Борис имаӡа шидыруаз иирдырит, иара убри алагьы Клим иҩыза игәы иирхьит, ихы хьымӡӷишьо дҟаиҵеит, длаирҟәит.
Клим ацәгьаҳәара “шхаҵарамыз” идыруан, убри аҟнытә ацәгьаҳәара дзаҟәыҵуамызт, аха игәиҽанын, уаҩы гәҩарас дҟаимҵартә ихы мҩаԥигон. Зны Клими иара икласс аҵаҩы Дронови ашкол абарҵаҿы ишгылаз аинспеқтор дшырзааигәахоз игагала иангәеиҭа, аԥенџьыр аԥҽра аӡбахә цәырганы, Дронов аԥенџьыр ԥызҽыз аҵаҩ ижәла иҳәартә аҭагылазаашьа изыҟаиҵеит, аинспеқтор уи иаҳарц азыҳәан. Аҵаҩцәа даара ихәыцзаргьы, ирзеилымкааит рҩыза ицәгьа зҳәаз ауаҩы дызусҭаз. Клим аӡәгьы гәҩарас дҟаимҵаӡеит, иаргьы акгьы ихараӡамшәа акәын ихы шымҩаԥигоз.
Клим данарԥысхагьы дышҽеимыз узырбо адетальқәа уԥылоит аҩымҭаҿы. Клим уахьынаигәыдыԥшыло дуаҩы аамысҭашәоушәа ихы уирбон, убри азы акәын уи иаарласны, имарианы идырцәа ргәы дзақәшәоз, аха, ишдыру еиԥш, ауаҩытәыҩса иблақәа иҩнуҵҟатәи идунеи иасаркьоуп, уи идыруан Клим, убри аҟнытә иблақәа ауаа ирцәихьчон, ауаа рыбла дхыԥшылаӡомызт дзакәыҵәҟьоу рдырыр ҳәа дшәаны. Уи ихаҿы еснагь идырԥшӡон, – иҳәоит Горки, – алҩаԥшра змоу аланарԥшыгақәа, урҭ ииаҵәаӡа иҟаз, ихьшәашәаз, игәрамгаз Клим иблақәа рҿаԥшылара рҵәахуан. “Алҩа ԥшра змоу аланарԥшыгақәа” ашәҟәыҩҩы ифырхаҵа дызлаликаауа, иҟазшьа злаирҵауло детальуп.
Клим данстудентызгьы, ауниверситет даналгагьы аҳәынҭқарра аопозициа азыҟазҵоз, ареволиуциатә ҟазшьа змаз аҿар дырзааигәаны дыҟан, аха ари ус зыҟаиҵоз рдунеихәаԥшышьақәа идикылоны, ирыцеиҩишоны акәӡамызт, ари ас зыҟаиҵоз, ареволиуционерцәа дырзааигәазар Клим иаҳа уаҩ илаԥш дыҵашәартә, уаҩы дзызҿлымҳахаша хаҭараны дҟанаҵоит ҳәа игәы иахьаанагозаз акәын. Убри аҟнытә имаҵауратә усқәа рзы Урыстәыла еиуеиԥшым агуберниақәа рахь данцалоз, апартиатә усзуҩцәа ирҭоз адҵақәагьы наигӡон инаимҩатәны. Уи изгәамҭаӡакәа дрышьцылеит убарҭ адҵақәа рынагӡара,
инаигӡон дара зҽлымҳарыла, насгьы зны-зынла игәы дҭаччон, ареволиуциа дамаҵауаҩны ихы ахьишьоз азы. Абарҭ апартиатә дҵақәа рынагӡара иара гәмырҿыӷьгас иԥхьаӡон, уи иара аинтерес зҵоу, иџьоушьаша ауаа дрыннарион, драцәанаржәон, насгьы згарҭа имамыз аамҭа алаихигон.
Ароман аҟны иуԥылоит Клим аполициа шиқәлаз атәы зҳәо хҭыскгьы. Урҭ уи инхарҭаҭыԥ еимырдеит, ашәҟәынҵагьы имырхит џьаргьы дшымцоз ала. Абри ахҭыс уи уаажәларратә гьагьарақәак рыҟны иаҳаҭыр шьҭнахит. Агазеҭ аредақтор даниба, инапы рыӷәӷәаны иааникылт, Клим ауаа ирзааигәоу, рлахьынҵа злахьынҵоу аӡәы иаҳасабала ҩызаҵас, гәыблыла изыҟоу ауаа дышрылоу агәра игартә дҟалеит. Арҭқәа зегьы Клим игәы иахәон, ихы дубеиа ибо дҟарҵон, аха ареволиуционерцәа рзааигәахара ианамыжькәа, дахьдырхәыр ҳәагьы дшәон. Уи еиликаауан агәаҽанызаара шихәҭаз. Убри аҟнытә, Клим иҭыӡҭыԥ дырҩегьых еимырдартә ашәарҭара данҭагыла, зыԥхьара азин ыҟамыз ашәҟәынҵақәа, астатиақәа рколлеқциа, ажәеинраалақәа ԥхасҭеитәырц, иқәигарц иӡбеит. Хаҭала, иара изы убарҭ анҵамҭақәа изакәызаалак акы иаԥсаны иҟамызт. Иара урҭ ҵәахны изимаз, дара рыбзоурала ажәлар азҿлымҳара ахьизыҟарҵоз мацараз акәын.
1905 шықәсазтәи ареволиуциа аан, Москва, Клим дзыҩназ аҩны аҿаԥхьа абаррикада аныҟарҵа, ақәԥаҩцәа аӡәырҩы ахыҵәахырҭеи афатә ԥхеи Клим ихәыҟаҵарҭаҿы ирыгхомызт. Абаррикада ахьчаҩцәа Клим Самгин данырԥылалакь, ҳаҭырқәҵарала аԥсшәа иаҳәо ихәлаччон. Зны апартиа иалаз аҩызцәа рабжьагарала Клим ишәарҭаз адҵагьы наигӡеит. Иҩны аԥхьа идыргылаз абаррикада знапы ианыз ауаҩы дыԥшааны, иҟаиҵашаз аусқәа ринструқциа ииҭеит. Амҩа ианылан инеиуаз Клим ажандармцәа ианаарыхҭашәа шьаҿацыԥхьаӡа даанкыланы деимырдар ауан. Деимырдо иалагар, ашәҟәынҵа аӷа имԥыхьамшәарц азы, Клим уи апапирос агильзаҿы иҵәахит, иаҳҳәап нас, дыркызҭгьы, апапирос агильза ҟаҟаны илбааидон. Абас еиԥш иҟаз аусқәа шыҟаиҵозгьы, Клим ареволиуциа даӷаҵәҟьан. Иара игәанала, ареволиуциа заҭаху ажәлар рыршәаразы ауп, ргәыӷрақәа рцәырӡны, ақәԥараз мап дыркразыҳәан ауп. Клим Самгин игәаанагарала, ареволиуциа, иара убри ареволиуциа аидеиа ақәхӡаразы зеиԥшыҟам амаанақәа ируакуп. Убри аҟнытә иџьашьатәӡам, ареволиуциа анаҵаха ашьҭахь, Клим иҩны ахышә аҟнытә абаррикадақәа рыбганы иԥҽыз амаҭәарқәа амца рыцразҵоз аруаа гәахәарыла дахьрыхәаԥшуаз.
Уаҩ дархәыцыртә иҟоуп аҳәынҭқар ижандармцәа Клим Самгин ихаҭара ишазыҟоу. Уи ихымҩаԥгашьақәа жәпакы ажандармериа гәҩарас дҟарҵартә иҟан, деимырдартә, дҭаркыртә аҽыҵгақәа рырҭон, аха
Клими ажандармцәеи хаха ианааиҿагылалак, уи ихаҭараҿы раӷа ицынхәрас, дҩызан дара ргәаангарала рҿаԥхьа иаацәырҵуаз. Клим иҩны раԥхьаӡа ианеимырда ашьҭахь, аконфискациа ззыруз иқьаадқәа ырхынҳәны ирҭарц ажандармериаҿы даннарԥхьа, иара иҿаԥхьа аҭамзара шьҭарҵеит. Ажандармериа амаҵзуҩы Клим инапҩымҭақәа данрыԥхьа, ари иҩызцәақәак ицәа ԥырҽуеит акәымзар, ҳара ажандармериаа ҳашхәыцуа дхәыцуеит, ҳдунеихәаԥшышьа идунеихәаԥшышьоуп ҳәа игәы иаанагеит.
Аха Клим дызцыц иҩызцәа дрыцын убри ашьҭахьгьы. “Игәрагам” ауаа дахьрыҿцаауаз азы Клим дҭаркит, жәеизамш кәымрак иаҟараз акамера дҭакын, аха абраҟагьы деиқәнархеит ажандармериа аиҳабы дзыԥхьаз Клим имшынҵа. “Џьашьахәыс исымоуп, – дцәажәон уи ихы Клим инаиқәкны, – ажандармериа анапхгара рылаԥш зху асфера ҩынтәны шәахьақәшәо. Ас еиԥш жәбахьоума, шәарҭ шәкариера шәхала ашәарҭара иҭашәыргылоит, аполитика аганахьала игәрагам, шәара ишәцәымӷу ауаа иахьеи-уахеи шәгьежьуа шәрылоуп”.
М. Горки ихшыҩзцарала ахаҵа иморалтә хаҿсахьа ҿаҿаӡа иааԥшуеит аусураҿы, аҩызеи аԥҳәыси реизыҟазаашьаҿы. Убриазоуп, Клим Самгин иԥсҭазаара иаҵанакуа абарҭ асферақәа ашәҟәыҩҩы иалкааны дызрызҿлымҳау. Клим дусеилыргаҩуп, аха абри аганахьала иуалу гәажәра азиуеит, цқьа игәцареикуам зус инапы иану ауаа рлахьынҵа. Уи ицәтәымуп арҿиаратә усура, дызҿу аус дырны аџьа адбалара ауаҩы инаҭо агәахәтәыхьӡара, агәахәара. Уи идырцәа аӡәы аусурҭа ҿыц анидигалоз усурҭа бзиоуп ҳәа имаирҽхәо далагеит, Самгин иакәзар, убри аусурҭа ахашәалахәы инаҭозу, инамҭозу акәын интерес имаз. Клим зны иабԥса анџьныр Варавка еиҿикааз агазеҭ аредақциаҿы аусура далагеит, аха убраҟагьы ихы изаамырԥшит. Уи истатиақәа равтор дзыхцәажәо гәыла-ԥсыла дшырзыҟамыз, инарҵауланы ишизҭымҵаауаз рныԥшуан.
Клим Самгин иусура дшазыҟоу аарԥшрала ашәҟәыҩҩы иӡыригоит уи иҩнуҵҟатәи идоуҳатә ӷарра, иара убри алагьы автор иҳаилиркаауеит арҿиаратә ҟазшьа змоу аџьаус (аусура) шакәу дарбан уаҩытәыҩсазаалакгьы ауаажәларра азы ихәарҭоу, ихырҳагоу уаҩны дҟазҵо.
Клим Самгин иԥсҭазаараҿы аӡәымкәа-ҩыџьамкәа аҭыԥҳацәа рыҟны аинтимтә еизыҟазаашьа иман, аха аӡәымзар аӡәы лахь игәы-иԥсы змадаз, ицқьаз ацәанырра имоуцызт. Лидиа Варавка дылзааигәахар иҭахын Клим, уи егьырҭ аҳәсақәа дызлареиԥшымыз акыр лыдибалон, ахатә ҷыда ҟазшьақәа лыман азы, аха убраҟагьы игәы дажьеит. Лидиа лоригиналра баша адәахьалатәи оригиналразаарын, цқьа данеиликаа гәыла-ԥсылатәи ацәанырра иацәыхараз апаталогиатә ԥсабара змоу уаҩны даацәырҵит. Аамҭа маҷк аҩнуҵҟа еизааигәан Лидиеи Клими, нас аҩыџьагьы хьшәашәаӡа еимыҵит. Клим ԥҳәысс дигоит зыԥшра-зсахьа уаҩ илаԥш иҵамшәо Варвара, лара иара бзиа дахьылбо, уаҩ дызлаҟам иалаҟоу, иалкаау уаҩыс дахьылшьо азыҳәан. Урҭ рхаҵара-ԥҳәысратә еизыҟазаашьа ԥхарак, насыԥк аҵамызт, аилибакаара амамызт, урҭ реизыҟазаашьа усуратә еиқәшаҳаҭраҵас, контрақтҵас акәын ишыҟаз. Амешьчан ҟазшьа змаз Варвара ҟәыӷара дук шлымамызгьы, дук мырҵыкәа еилылкааит, Клим лара дыззылкуаз ахаҭашьақәа дышрылаҟамыз, убри ауп уи ҳаҭыр иқәымҵо, тәамбашақә длыԥсахуа дзалагаз, уимоу лара знызынла зынӡаск иԥсы ҭаны адәы дшықәыз анылхашҭуазгьы ыҟан. Варвара лыԥсра Клим гәалсрыла идимкылаӡеит, иаарласны уи анышә днамаидан, лмал ааидикылт. Клим дыхьшәашәаӡа акәын дшыҟаз егьырҭ ԥҳәысс иигахьаз аҳәсақәа рҟынгьы. Урҭ рыҟнытә аӡәгьы гәык-ԥсыкала бзиа дибомызт, данрылҵуазгьы аӡәымзар-аӡәы гәхьаас, гәырҩас дҟаимҵаӡеит. Амала, убарҭ дрылкаатәуп Никонова. Уи лхаҿсахьа акраҵанакуеит ароман аҟны. Ашәҟәыҩҩы Никонова лхаҿсахьа ихы иархәаны Клим Самгин иҟазшьа амаӡақәа ӡыригоит. Ареволиуционерцәа рыҩнуҵҟа Никонова урҭ гәык-ԥсыкала ирзыҟоу, насгьы аус азы зхы иамеигӡо уаҩыс дрыԥхьаӡон, уи ус диԥхьаӡон Климгьы, аха иҵабыргны, гәык-ԥсыкала лара зымаҵ луаз аҳәынҭқар ижандармериа акәын. Аха дук мырҵыкәа, Клим еиликааит Никонова дзакәыҵәҟьаз. Уи машәыршақә имԥыхьашәеит Никонова аҳәынҭқар иахранка аҟны аус шылуаз зырҵабыргуаз ашәҟәы. Абри ахҭысгьы дамыргәааӡеит Клим. Никонова иара изы акыр дшаԥсаз ихаҿы иааганы, ари ахҭыс ихаиршҭит. Апартиа иалаз Клим иҩызцәа Никонова аҳәынҭқар иохранка дрымадазар ҟалап ҳәа гәҩарас даныҟарҵа, Клим лара чарҳәара лзимуит, апартком аҿаԥхьа дҩагылан ари аԥҳәыс саргьы гәҩарас дсымоижьҭеи акыр ҵуеит, аха ахаан иџьоушьаша, узлалықәымгәыӷша акгьы лыдсымбалаӡац ҳәа реиҳәеит.
Никонова лахь Клим Самгин имоу ацәаныррақәа ирҳәо рацәоуп. Урҭ Клим Самгин ихаҭара ҳәаақәырҵоит, избан акәзар гәыкԥсыкала бзиа иибо, изааигәоу ауаҩы аҳәынҭқар иохранка рыҟны амаҵ луеит, дыпровокаторуп. Дук мырҵыкәан Никонова лысалам шәҟәы иоуит Клим. Абри асалам шәҟәы аҟны Никонова Климгьы ларгьы еиԥшу занааҭк змоу уааны рыхә лшьон. “Сара даара снасыԥдоуп, – илыҩуан уи, – сгәанала... уаргьы, убас уҟоуп. Амала иулшозар, убарҭқәа зегьы урҟәаҵ. Ауаҩытәыҩса иԥсы ҭанаҵы аҽыҵәахра шилымшо умбои. Уааҟәыҵны, мап ацәкы, сара абас зысҳәо бзиа узбоит, урыцҳасшьоит азоуп”. Клим Самгин Никонова лысалам шәҟәы данаԥхьа, “абри аԥҳәыс лхы еилагеит сара сышпиону џьылшьозар” игәахәит. Аха Клим иҿаԥхьа Никонова дахьиашазгьы рацәан. Самгин иҟазшьа уазхәыцуазар, уи аҳәынҭқар иохранка
дрышпионны дҟалар ауан уҳәартә дыҟоуп. Уи иҟазшьақәа цқьа урызхәыцуазар, дпотенциалтә шпионхаҭаҵәҟьан ҟазшьала, ԥсабарала. Уи иполитикатә интересқәа, игәаанагарақәа, идунеихәаԥшышьа здунеихәаԥшышьоу ауаҩы иҭыԥ ажандармериа рыҩнуҵҟа ауп уҳәартә дыҟан.
1905 шықәсазтәи ареволиуциа анаҵаха ашьҭахь, Клим Самгин лак-ҩакрада ареақциаа рганахь диасит. Изқәа реиаирхеит ареволиуционерцәеи, егьырҭ аҳәынҭқар имчра аопозициа азыҟазҵоз, иаҿагылоз ауааи. Абри иазгәаҳҭаз апериод аан уи ихатәы интересқәа мацара ракәын гәыҵхас имаз. Уи еснагь дазгәышьуан аԥсшьара, иҭынчу, азхарафара зцу аԥсҭазаара, уи игәы азыҳәон иара убас, зеиԥшыҟам уаҩызаап ҳәа ауаажәларра идзырҳәаша, ихьӡ-иԥша адунеи иахзырҵәаша ашәҟәы аҩра.
Актәи Адунеитә еибашьраан Клим аполитикатә усура далагарц иҭахуп, игәы азыҳәоит аминистр иҭыԥ аанкылара. Жәабранмзатәи ареволиуциа уи азныказ дацәшәон. Уи игәалашәон 1905 шықәсазтәи ареволиуциатә хҭысқәа, рыцҳашьарак зламыз ажәлар рацәа рхымҩаԥгашьақәа, убри аҟнытә, зназы уи аҩны даадәылшәаны ашәиҭышәи днеиуамызт, амҩадуқәа рҿы шҭырнчроу, ажәлар дара-дара еижәыланы ишнибамырҵәоз агәра анига, аамҭалатәи аиҳабыра рхаҭарнакцәа “аидгылараҿоуп амчра ахьыҟоу”, “Аԥсадгьыл ашәарҭа иҭагылоуп” ҳәа ажәлар агәра ддырго ианалага, убасҟан Клим иҭаххеит адәахьы ддәылҵны ауаажәларра-политикатә ԥсҭазаараҿы ихатәы ҭыԥ ааникыларц иақәикит. Ҵабыргуп, М. Горки ироман “Клим Самгин иԥсҭазаара” нагӡаны иҩаанӡа иԥсҭазаара далҵит, аха иаанхаз анапылаҩымҭақәа рыла ароман нҵәоит Клим иԥсрала. Амҩаду ианылаз ажәлар дрылагыланы дышнеиуаз, Клим машәырла дкаҳауеит, нас ажәлар ршьапы дарҟьацын дыԥсит. Ари аҩыза аԥсрагьы асимволтә ҵакы аиҭоит автор, уи иаанаго ажәытәра шҭахо, уи аҭыԥ аҿатә ԥсҭазаара ишааннакыло, ишиааиуа ауп.
Аҩымҭаҿы инагӡаны, насгьы аԥхьаҩ агәра игартә еиԥш ицәыргоуп 1900-тәи ашықәсқәа раантәи аурыс буржуазиатә интеллигенциа еиуеиԥшым аилазаарақәа. Автор абуржуазиа аилабаара апроцесс инаваргыланы исахьа ҭихуеит ԥхьаҟа иҟалараны иҟоу ауаажәларра ахаҭарнак абольшевик – Кутузов. Уи древолиуционер-профессионалуп, аџьажәлар ринтересқәа ихьчоит. Ароман аҟны иаабо ахҭысқәа рыҟны Кутузов аҭыԥ рацәаны иааникылом, аха ароман аидеиа аӡыргараҿы иҵаикуа рацәоуп, ҳәарада. Ари афырхаҵа функциа хаданы имоуп Клим Самгини уи ихәыцшьа зхәыцшьоу егьырҭ ауааи перспеқтивак шрымам аарԥшра. Баҩхатәра змам, ицәыгьхәыцу, ипринципдоу, ауаҩы цәымӷырҭахәыс дызмоу, ачарҳәаҩ Клим Самгин диҿагылоуп, зынӡак уи иеиԥшым ауаҩытәыҩсатә ҟазшьақәеи ахаҭашьақәеи анцәа ԥсабарала изаҭәеишьаны иҟоу Кутузов. Уи ҳаԥхьаҟа ишьақәгылараны иҟоу асоциалисттә уаажәларразы иқәԥо уаҩытәыҩсоуп. Степан Кутузов ихаҿсахьала ашәҟәыҩҩы иаԥиҵар иҭахын итиптәу абольшевик ихаҿсахьа. Амала ари афырхаҵа ашәҟәыҩҩы илаԥш дааҵымшәаӡо, хыхь ишаҳҳәаз еиԥш, аҭыԥ ӷәӷәа изкӡам ароман аҟны, уи зыхҟьаз автор ирҿиаратә хықәкы ауп, уи иҭахын: ажәытә хатәымчратә шьақәгылашьа аҵыкәкәара, аилабаара аарԥшра. М. Горки ирҿиаратә хықәкы наигӡеит қәҿиарала.
М. Горки Аԥсынтәыла дызламадаз рацәан. Зегь раԥхьаӡа иазгәаҭатәуп ҩеижәиԥшьба шықәса ирҭагылаз Алеқсеи Пешков раԥхьаӡа акәны 1892 шықәсазы Ԥуҭынтәи ӷбала Аԥсныҟа дшааз. Ари аамҭазы уи дқәыԥшын, аха аԥсҭазаараҿы иибахьаз-иаҳахьаз рацәан, Волга аӡиас аԥшаҳәаҿтәи ақыҭақәеи ақалақьқәеи жәпакы дрылсны, Ҟрымтәи адгьылбжа ахы-аҵыхәа еимданы, Нхыҵ Кавказтәи ашьхаруа жәларқәа рыбзазашьа гәаҭаны, Дариал аиҩхаа дҭысны, Аахыҵ Кавказтәи атәылақәагьы рықалақьқәеи рқыҭақәеи жәпакы дрылсхьан, акыр нызқь верс шьапыла дныҟәахьан, еиуеиԥшым азанааҭқәа жәпакы инапаҿы иааганы аџьамыӷәа иаҵагылаз ажәлар рлахьынҵа рыцеиҩишахьан, аԥсҭазаара ауниверситетхаҭа далгахьан. Иара убри 1892 шықәсазы, ҭагалан, Алеқсеи Пешков дааит Аҟәа. Адокументқәа излаадырԥшуала уи дыҟан Афон Ҿыцтәи аныҳәарҭа иамаз ашьҭаларҭа ҩны аҟны. Уи уаҟа дыԥхьон. Уаҟа акәын ԥхьарҭаҭыԥыс иахьрымаз Афон Ҿыцтәи амонастыр ашҟа иаауаз ахархьуаа.
Алеқсеи Пешков Аԥсны данааи, 1891 шықәса раахыс зыргылара иаҿыз Новороссииски Баҭыми еимаздаран иҟаз амҩаду аргылаҩцәа Аҟәатәи рконтора дадымҵаалар ауамызт. Уи уаҟа дрыҳәеит амҩаду аргылараҿы усуҩыс дрыдыркыларц азы.
Усҟан, Аҟәа, 1877–1878 шықәсқәа раантәи аурыс-аҭырқәуатә еибашьра ианнаҵаз ахәрақәа цқьа еинымлацызт, аха уеизгьы иԥшӡан, уаҩ илаԥш зладхалашаз рацәан. Аҟәа агаҿа иаԥныз амҩаду аҟны иуԥылон асасааирҭақәа, адәқьанқәа, уаҩ ҭынч дахьтәашаз-дахьгылашаз аҭыԥқәа, аҳәса ргимназиа, ақалақь аҿтәи аныҳәарҭатә хан (асовет аамҭаан ирбганы Аԥснытәи Аҳәынҭқарратә Филармониа аҩны злырхыз), уи анаҩсан, уаҩы ибла иаҿагәыбзыӷуан аботаникатә баҳча уҳәа убас иҵегьгьы.
Иахьа уажәраанӡа идыру адокументқәа изларҳәо ала, М. Горки Аԥсны даахьан ԥшьынтә: 1892 , 1903 (ари ашықәсан ҩынтә дыҟан), 1929 шшықәсқәа раан. Аԥсныҟа уи иаарақәа ирҿиамҭагьы ианыԥшит.
Алеқсеи Пешков 1892 шықәсазы Аԥсны данааи, дыҟан Гәдоуҭа, нас Афон Ҿыцтәи амонастыр аҟны, амонахцәа рҿы мчыбжьык аҟара аус иуан. Анаҩсан Аҟәа даҭааит, Аҟәантәи амла иакуаз, аусурҭа иашьҭаз ауаа дрылагыланы шьапыла Очамчыраҟа амҩа дықәлеит, урҭ Аҟәантәи Очамчыраҟа усура ицон, уаҟа идыргылон (иҟарҵон) амҩачаду Аҟәа–Новороссииск”.
Алиоша Пешков Аԥснынтәи Қарҭҟа дцеит 1892 шықәса, нанҳәамза анҵәамҭазы. Убасҟан, Қарҭ иҟалеит иара иԥсҭазаараҿы акырӡа зҵазкуаз ахҭыс: цәыббрамза 12 , 1892 шықәсазы, убраҟа урысшәала иҭыҵуаз агазеҭ “Кавказ” адаҟьақәа рыҟны иркьыԥхьит “Мақсим Горки” ҳәа изҵаиҩыз, иара икалам иҵихыз ажәабжь “Макар Чудра”.
М. Горки раԥхьаӡакәны Аԥсны даныҟаз ихҭигаз ахҭысқәа ирыдҳәалоуп 1912 шықәсазы ииҩыз ажәабжь ҟаимаҭқәа: “Ауаҩытәыҩса иира”, нас “Калинин”. Арҭ ажәабжьқәа раԥхьа “Амҩасҩы ианҵамҭақәа” ҳәа хыс измаз иҩымҭақәа рцикл иагәылаиҵеит, ашьҭахь «Рә Ацси» (“Урыстәыла”) зыхьӡыз ишәҟәы ианиҵеит.
1892 шықәсазы М. Горки Аҟәантәи Очамчыраҟа данцоз, Кәыдры аӡиас ахықәантәи аҭыԥ ԥхьакырҭақәа руак аҟны ахшараура зықәнакыз, Орловынтәи иааз анхаҩԥҳәыс длыхҭыгәлеит. Уи, ахшара дзауаз аԥҳәыс дакушерны дылзыҟалеит.
Ари ахҭыс аӡбахә зҳәо “Ауаҩытәыҩса иира”, М. Горки ихаҭа излазгәеиҭаз ала, иреиӷьӡоу иажәабжь хатәрақәа ируакуп. Ажәабжь ахы инаркны аҵыхәанӡа ицәаҳәа ҟаԥшьны иагәылсуеит аԥсҭазаара аиҭакра, аҭышәныртәалара аидеиа. Аԥсҭазаара аиҭакразы, ажәабжьҳәаҩ иажәақәа рыла иуҳәозар, “иаҭахуп ауаа злаҟоу аҵкыс реиӷьтәра, мамзаргьы – еиҳа еиӷьуп – урҭ ҿыцымҭала реиҭакра”.
“Калинин” зыхьӡу ажәабжь аҟны М. Горки дақәыӡбоит ауаҩытәыҩса иегоисттә ҭахрақәа рзыҳәан аԥсҭазаара ацәхьаҵра, аҽаҟәыҭхара. Ари ажәабжь афырхаҵа Калинин ҩнуҵҟала иҭыкка, иҭацәны иҟоу, инкыдыгәгәало игәароу ныҟәаҩуп. Уи иԥсҭазааратә “философиа” абас иҟоуп: “Сара уара уҟынтә акгьы сҭахым, уаргьы акы сыҭ ҳәа саумҳәан... Сара ауаа ракәым, схы амаҵуроуп сзызку”. Ҳәарас иаҭахузеи, ари аҩыза “афилософиа” ицәтәымын ажәабжь алирикатә фырхаҵа, автор-ажәабжьҳәаҩ, убри азыҳәан ауп уи Калинин дидызҳәалоз арахәыцқәа, акалашәа иаалрыҟьаны изыблыз, изԥыҵәҵәаз...”
Аха иазгәаҭатәуп, уеизгьы, аԥсҭазаара ашьақәырӷәӷәара аидеиа абри ажәабжь аҟынгьы ишыҟоу. Ари адгьыл иазку гимнуп, ауаҩ ԥагьа изку гимнуп: “Цәгьалаҵәҟьа исҭахуп аԥсҭазаара, – убас исҭахуп аԥсҭазаара, иажәу ахаҳәқәа ччартә еиԥш, насгьы амшын аҽыхәақәа ргыгцәа ргыланы излаҟоу еиҳа рҽышьҭырхыртә еиԥш: исҭахуп адгьыл арҽхәаԥхьыӡ ашәа азысҳәарц, арҽхәаԥхьыӡ ианарҩашьлак,
еиҳагьы меигӡарахда абеиарақәа аанарԥшларц, иаанарԥшырц иара абзиабара, иара иашақәаз ируаӡәку – ауаҩы, аԥҳәыс бзиа дшибара, адгьыл бзиа избо, уи дамҽхакуп иара аԥшӡара ҿыц ахзыршаша агәазыҳәара”.
Арҭ аҩжәабжькгьы ирныԥшуеит Аԥсны аԥсабара) ҭагалан аԥшӡара, апеизаж блахкыгақәа, амшын ақәыԥсычҳара, ашьха гәышьҭыхгақәа рлакҭақәа, Кәыдры аӡиас ацәқәырԥақәа ргәеибафара, Гәдоуҭа акәша-мыкәшатәи аҭыԥ блахкыгақәа, Афон Ҿыц алакәтә пеизажқәа, Анаҟәаԥиа абаа, Симон Кананит ихьӡ иадҳәалоу аҭыԥ ԥшьақәа, аԥсуа ибзазара аҟнытә уаҩ игәникылаша асахьақәа, аштрихқәа...
1903 шықәсазы, аԥхын, М. Горки ҩынтәны Аԥсныҟа данааз, уи ицын иԥҳәыс Е. П. Пешкова, ашәҟәҭыжьҩы К. П. Пиатницки, Москватәи Асахьаркыратә театр арежиссиор А. А. Тихомиров. Урҭ Кавказтәи аҭыԥқәа жәпакы ирҭааит усҟан. Арра-Қырҭуа мҩала рашәарамза 19 рзы инеит Қарҭ, нас ирбеит Баҭым, Боржом, Абасҭуман, Қәҭешь, Аҟәа уҳәа убас даҽа қалақьқәаки ҭыԥқәаки.
Ҩыратә дырраҭарақәак изларҳәо ала, 1903 шықәса, рашәарамза 30 рзы М. Горки иԥҳәыс Е. П. Пешкова ҭаацәаратә усқәак ирыхҟьаны Қәҭешьынтәи дызцыз дрыцрыҵны дцеит Нижни-Новгородҟа. А. М. Горкии, Пиатницкии, Тихомирови уи днаскьаргеит Новороссиискынӡа. Арҭ амҩанызаҩцәа Аҟәа иҟан ԥхынгәымза акы азы, арантәи ауп ӷбала Новороссиискҟа ишцаз. Уахьынтәи мышқәак рышьҭахь М. Горки Қәҭешьҟа дхынҳәит.
Аакьыскьа излеилкаахаз ала, 1903 шықәсазы М. Горки Аԥсны ҩынтә дыҟан. Ари ҟалеит уи иԥҳәыс Новороссиискынӡа днаскьаганы Қәҭешьҟа даныхынҳәуаз.
1963 шықәсазы атәылаҿацәҭҵааҩ Е. Польскаиа Ставропольтәи агазеҭ  (№109, 1963 ш.) аҟны илбеит анџьныр И. Акинфиев иеилкаанҵа (аочерк)  (“Амшын еиқәа Кавказтәи аԥшаҳәала”), уаҟа иаҳәоит уи дышрықәшәаз аӷба “Батум” иҭаз А. М. Горкии, уи имҩанызаҩцәа К. П. Пиатницкии, А. А. Тихомирови Гагрантәи Афон Ҿыцынӡа ианеиццоз аамҭазы. Араҟа урҭ аӷба аанрыжьит, нас адырҩаҽны ахәылбыҽха Аҟәаҟа идәықәлеит, уантәи шьапыла Шәантәылаҟа ицарц азы.
Акинфиев адырра злаҟаиҵо ала, аҳақьымцәа Горки инервқәа ӷәӷәахарц азы, иахьынӡауа шьапыла дныҟәаларц иабжьыргеит. “Аха, ашьҭахь ишыҟалаз ала, – иазгәеиҭоит Акинофиев, – урҭ шьапыла имаҷӡаны иныҟәеит. Избанзар ҳара урҭ еиҭаабеит ӷбала Аҟәантәи Ԥуҭҟа ианцоз, уантәи урҭ еихамҩала Қәҭешьҟа ицеит...”
1928 шықәса алагамҭазы Аԥснытәи ауаажәларра М. Горки 60 шықәса ихыҵра аиубилеи амҩаԥгара рҽазыҟарҵон. Қырҭтәылатәи КП Аԥснытәи аобком Апрезидиум М. Горки ииубилеи амҩаԥгаразы хәажәкыра мза 30 рзы ишьақәнарӷәӷәеит Ацентртә комиссиа. Уи иалахәын: апартиа аобком актәи амаӡаныҟәгаҩ Н. Амас, Жәлар рдепутатцәа Рхеилак ахантәаҩы Н. Лакоба, ЦИК (ацентртә нагӡком) ахантәаҩы С. Ҷанба, жәлар рҵара акомиссар А. Ҷоҷуа, Д. Гәлиа, Ашәба, Иакубович.
Ари акомиссиа алахәылацәа ирыдҵан Горки Аԥсныҟа иааԥхьара.
1929 шықәса, ҭагалан алагамҭазы, М. Горки Ростовтәи аобласт аҟнытә дааит Шәача, уантәи Аԥсныҟа амҩа дықәлеит. Цәыббрамза 6 рзы ахәылбыҽха М. Горки Афон Ҿыц дыҟан. Цәыббрамза 8 рзы иҭыҵыз агазеҭ  ианын  зыхьӡыз анҵамҭа. Уи иаҳәон: “Қарҭҟа ицараны иҟоу аҩыза Мақсим Горки Аҟәа дыҟоуп. Ахәаша ахәылԥазы уи Шәачантәи Афон Ҿыц дааит, ауха уа дыԥхьеит, ашьыжь аҭыԥантәи асовнхара аҭагылазаашьа гәаҭаны ддәықәлеит Аҟәаҟа.
Аҟәа данааи, Мақсим Горки дышиашаз амаамынқәа рааӡарҭаҟны днеит, уаҟа акыраамҭа аҵарадырратә усзуҩцәа рҿы аиҿцәажәара иман.
Иахьа ашьыжь аҩыза Мақсим Горки Қарҭҟа амҩа дықәлоит”.
М. Горки Аԥсны иааира гәахәарыла иаԥылеит ареспублика анапхгара, аџьажәлари аинтеллигенциеи рхаҭарнакцәа.
М. Горки хымш ракәын Аԥсны дахьыҟаз, аха ари аамҭа кьаҿ аҩнуҵҟала еиуеиԥшымыз ауаа аӡәырҩи иареи аинтерес зҵаз аиԥыларақәа рыман. Уи Афон Ҿыц данааи дырбеит Аԥсны Ацентртә Нагӡком ахантәаҩы, еицырдыруаз аԥсуа шәҟәыҩҩ С. Ҷанба, нас агазеҭ “Аԥсны ҟаԥшь” аредақтор, ашәҟәыҩҩы М. Аҳашба. Урҭ анеиқәшәаз цәыббрамза 6 аҽны М. Горки днаԥхьан Ԥсырӡхатәи аԥсуа нхаҩы-ажәабжьҳәаҩ Исмаил Быҭәба иҩнаҭахьы. Ашьҭахь ашәҟәыҩҩ-ажурналист М. Аҳашба излазгәеиҭоз ала Исмаил Быҭәба иҩны асас дахь данаҭаа, уаҟа еизазаап уи игәылацәа аӡәырҩы, аиԥылара мҩасзаап иеиниаз зегьы рзы аинтерес аҵаны, алахҿыхра аманы, ихырҳаганы.
Сааҭқәак рыҩнуҵҟа М. Горки ихырҳагаз аиҿцәажәара иман Аҟәатәи амаамынқәа рааӡарҭаҿы аус зуаз аҵарауааи иареи. Ашьҭахь, ари аорганизациа ҟалеит СССР амедицинатә ҵарадыррақәа р-Академиа иатәыз аеқсперементалтә паталогиеи атерапиеи иринститутны. 1929 шықәсазы амаамынқәа Аҟәатәи рааӡарҭа аеқсперементалтә ендокринологиа Москватәи аинститут иаҵанакуан. Амаамын ааӡарҭа аусура аӡбахә М. Горки изеиҭеиҳәеит академик И. П. Павлов иҵаҩцәа ируаӡәкыз апрофессор Л. Н. Воскресенски. М. Горки даара гәцаракрыла идикылеит Аҟәатәи аҵарауаа аус здырулоз амаамынқәа раклиматизациа азҵаарақәа, алаӡара змоу амаамын жәлақәа рылхра, ауаҩытәыҩсеи аԥстәқәеи ражәреи рҿареи рыпроблемақәа ирыдҳәалаз аҭҵаарадырратә проблемақәа. Ашьҭахь М. Горки адгьылбжьаха Капри аҟынтәи ажурнал  (“Ҳара ҳаихьӡарақәа”) аредақциа аусзуҩцәа ирзиҩыз асалам шәҟәы аҟны дрыҳәон, абри Аҟәа ақалақь аҿтәи аҭҵаарадырратә усбарҭа аусуразы аилкаанҵа ҩны иркьыԥхьырц.
Ԥыҭрак ашьҭахь ари аҭҵаарадырратә усбарҭа акорпус хада аҭӡаҿы икыдҵаз амемориалтә ӷәы абас еиԥш аҩыра анҵан: “1929 шықәса, цәыббра мза 7 рзы СССР АМН иатәу Аҟәатәи амедико-биологиатә станциа (анкьатәи аҭҵаарадырратә маамын ааӡарҭа) даҭааит апролетартә шәҟәыҩҩ дуӡӡа Алеқсеи Мақсим-иԥа Горки (Пешков)”.
Ари афақтгьы уаҩы инарбоит зыӡбахә ҳәоу аҭҵаарадырратә усбарҭа аусзуҩцәа М. Горки иҭаара агәахәара ду шырнаҭаз.
М. Горки амаамынааӡарҭа аниба ашьҭахь, маҷк иԥсы ишьеит, нас уи Аԥсны жәлар ркомиссарцәа Рхеилак ахантәаҩы Нестор Лакоба диԥылеит. Ари аиԥылара ашҟа Н. Лакоба инеиԥхьеит аԥсуа жәлар рмузыкатә культура аҭҵааҩ ду К. Ковачи, аԥсуа жәлар рашәақәа бзианы иназыгӡоз шәаҳәаҩцәақәаки.
Нестор Лакобеи Мақсим Горкии аԥсуа жәлар рҿаԥыцтә рҿиамҭа акыраамҭа иалацәажәон. Н. Лакоба М. Горки инапы иаиркызаап К. В. Ковоч 1929 шықәсазы Москва иҭижьыз ашәҟәы .
Ари аҭыжьра алдыршеит Аԥсны Жәлар рҵара аминистрреи Аԥсуа бызшәеи алитературеи р-Академиеи.
Абри аиԥылара аӡбахә иҳәоит К. В. Кович 1936 шықәса, ԥхынҷкәын 25 рзы агазеҭ  ианиҵаз  (“А. М. Горки аԥсуа жәлар рырҿиамҭазы”) зыхьӡу истатиаҿы.
“Алеқсеи Мақсим-иԥа Горки аԥсуа жәлар рырҿиамҭа аизгареи, ашәҟәы ранҵареи агәцаракра ҵаула ааирԥшит” игәалаиршәон К. Кович ашьҭахь.
Ари аиԥыларахь инаԥхьаз аҩызцәа аԥсуа ашәақәагьы рҳәазаап. Урҭ ашәа рыциҳәозаарын Нестор Лакоба, уимоу зны-зынла Алеқсеи Мақсим-иԥагьы ирыциҳәозаарын аԥсуа мелодиақәа.
Ашәак ҳәаны ианаалга, Алеқсеи Мақсим-иԥа абас иҳәазаап: “Ашәа бзиақәоуп, иссиру ашәақәоуп! Ас еиԥш иҟоу амелодиақәа коллеқтивымзар даҽаӡәы изаԥҵомызт, аџьа иаҵагылоу ажәлар рыдам здам даҽаӡәы изаԥҵомызт! Бзиа ишԥабатәыз, ргәалашәара шԥеиқәырхатәыз афырхацәа, абас уаҩ игәы арԥшаартә, хаҵарыла, насгьы гәацаҳәцаҳәла ашәа рзырҳәарц азы!”
М. Горки убасҟан акомпозитор К. Ковач абас иабжьигеит: иаашәԥыхьашәалак ашәақәа зегьы ҭашәыҩла, иаҳҳәап шәара дуӡӡак аинтерес рыҵамшәа ижәбаша ашәақәа шәыниаргьы, иҭашәыҩла. Шәара ашәақәа ажәлар ирҿыхны иҭажәыҩла, дара рзы, ажәлар рзы. Ирызҳауеит асовет уаа ҿыцқәа. Урҭ, ҳәарас иаҭахузеи, ашәа ҿыцқәа аԥырҵалашт, аха урҭ ирдыруазарц рыхәҭоуп ииасхьоугьы. Иарбан жәытә ашәазаалакгьы иалоуп, абиԥара ҿыцқәа ирымдырыр ада ԥсыхәа ыҟам, ииасхьоу аамҭа аҟәырҷахак”.
М. Горки даара агәахәара инаҭеит К. Ковач аԥсуа ашәақәа инарываргыланы, алакәқәагьы, алегендақәагьы ашәҟәы ишаниҵоз, ишеиқәирхоз аниеиҳәа. “Асахьаҭыхҩы иашаҵәҟьа изы, – иҳәеит ашәҟәыҩҩы, – ажәлар рырҿиамҭа, ажәлар рҟәыӷара иарбан ҟәырҷахазаалакгьы акыр иаԥсоуп, акыр уаҩы изааигәоуп. Алакәқәеи алегендақәеи дырҩегьых шәҩыла ауаа еизыргалааит, еизырго аматериалқәа рыҟны еиԥшу аматериалқәагьы ҟалааит аҭахызаргьы. Урҭ авариантқәа шаҟа ирацәаны еизгахо, еиҳагьы еиӷьуп”.
1929 шықәса, цәыббрамза 8 рзы ашьыжьымҭан имҩанызцәа ицны М. Горки Аҟәантәи Очамчыраҟа амҩа дықәлеит. Уи ицын Нестор Лакобеи Константин Ковачи. Очамчыраа иреигәырӷьаҵәа ирԥылеит рысасцәа. М. Горки иҩызцәеи иареи шьыбжьхьафара ҳәа инаԥхьан ақалақь аҿы Иларион Қанҭариа иҩны ашҟа. Уаҟа иҟан араион анапхгара азҭоз аусзуҩцәагьы. Очамчыратәи араинагӡком ахантәаҩы Д. Габуниа, уи асас дахь ихьӡала еиҿкааз аишәачара ашҟа инаиԥхьеит Платон Ԥанцулаиа напхгара зиҭоз Очамчыратәи араионтә хор ашәаҳәацәа гәыԥҩыкгьы.
Аԥснытәи акьыԥхь еиқәнархаз М. Горки изку агәалашәарақәа изларҳәо ала: “ашәҟәыҩҩы зҿлымҳарыла дырзыӡырҩуан “Шьардааамҭа” (аԥсуа стол ашәа), “Гәдиса иашәа”,  (ақырҭуа стол ашәа) убас егьырҭ афырхаҵаратә, аусуратә, ақьабзтә ашәақәа. Ирҳәеит, иара убас аурыс ашәақәа – .
Аԥсуа ашәақәа згәаԥхаз М. Горки “Арҭ ашәақәа ссируп, иара шәтәыла ахаҭа аиԥш” иҳәазаап.
Абраҟа иамҩоуп ҳәа исыԥхьаӡоит Очамчыра М. Горки иаҳаҭырқәҵараз еиҿкааз аишәачараҿы иҟалаз даҽа хҭыскгьы. Уи сара исзеиҭеиҳәеит зыԥсҭазаара иалҵхьоу, еицырдыруа аԥсуа шәҟәыҩҩы Ҷыҷыкәа Џьонуа...
... Аишәачара иахатәаз ауаа аԥсуа кәашара амелодиа хаа анаацәырырга, Мақсим Горки астол дызхатәаз даахыҵны, аԥсуа
кәашара атақт инақәыршәаны ишьапқәа наргыла-ааргыло инапқәа наҟьа-ааҟьо аишәа аԥхьа дзаза-мазо идауаԥшь жәҩахырқәа џаџаӡа акәашара далагеит. Ари збаз Нестор Аппалон-иԥа Лакоба ашырҳәа дҩагылан дықәԥраан аԥсуала акәашара далагазаап Горки дивагьыжьуа. Нестор икәашашьа ԥшӡа М. Горкигьы дамҽханакын, даара ҳаҭыр рықәибаҵаны еицыкәашазаап. Акәашара ианалга, М. Горки Н. Лакоба амцабз аҵаҵаны дықәԥраан икәашашьа шигәаԥхаз имҳәар имузаап. Абар уи ииҳәаз ажәақәа:
– Нестор Аппалон-иԥа, Шәара даара ҟазарыла, насгьы ирласны, иԥшӡаны шәкәашоит, ибзиаҵәҟьаны иаашәырԥшуеит шәыжәлар рхореографиатә культура!..
– Акыр иаԥсоу Алеқсеи Мақсим-иԥа, Шәара еиҳагьы ҳшәытҟәеит шәыкәашареи шәгәалаҟара бзиеи рыла!
– Сара сызҿыз кәашарамызт, саазазеит, сааҟәара-ҟәанҽеит аҟароуп!..
– Иара убри ауп зегь маӡас ирыҵоугьы, Урыстәыла дуӡӡа, ҳара ҳажәлар раҳаҭыр аҟнытә иаазазазар, Аԥсны хәыҷы Уи аҳаҭыр аҟнытә иаанарԥшыр акәын аԥшатлакә иаҩызоу акәашара мцабз!..
Горки даара игәаԥхеит Нестор ихшыҩҵаррагьы. Аишәачара иалахәыз зегьы агәахәара рнаҭеит, амилаҭ дуи амилаҭ маҷи рхаҭарнакцәа ас еизгәдуны алаф ахьеибырҳәаз, ҳаҭыр ахьрықәибаҵаз.
Ишдыру еиԥш, ишьақәхеит М. Горки Очамчыра даныҟаз иҭыхыз афотопатреҭ. Уи иануп асасдкылара ахьеиҿкааз аҩнаҭа ашҭаҿы игылаз Н. Лакоба имашьына лас, улаԥш дыҵашәоит ԥхын маҭәала еилаҳәаз Мақсим Горки, уи ивагылоуп иара иԥылоз очамчыраа – апартиа араиком амаӡаныҟәгаҩ Тарас Абӷаџь, араинагӡком ахантәаҩы Дмитри Габуниа, Очамчыратәи араиком аҳәса рыҟәша аиҳабы Капитолина (Капа) Лагәлаа-ԥҳа, нас иара Нестор Лакобеи даҽа шьоуки.
Нестор Лакоба иҩызцәеи иареи Мақсим Горки днаскьаргеит Ахали Сенакинӡа (Цхакаианӡа).
Араҟа иазгәаҭаз ахҭысқәа рыла инҵәом М. Горкии Аԥсны жәлари реимадарақәа.
1931 шықәса, лаҵарамза 23 рзы Аҟәатәи аҳәынҭқарратә драматә театр аҿы имҩаԥысит А. М. Горки илитературатә усура 40 шықәса ахыҵра иазкыз ахәылԥа.
Ашәҟәыҩҩы ду изкыз ахәылԥаҿы еизеит Аԥснытәи ашәҟәыҩҩцәа, амаҵура уаа, ақалақь аҿтәи аџьажәлар рхаҭарнакцәа, аинтеллигенциа. Ари ахәылԥа рхы аладырхәит анемец поет ду И. Бехер,
авенгер шәҟәыҩҩы Андром Габор, еицырдыруаз аполиартә ԥырҩы Б. Чухновски.
Ахәылԥа ааиртит аԥсуа шәҟәыҩҩ ду, ауаажәларра-ҳәынҭқарратә усзуҩы С. И. Ҷанба. Уи иааркьаҿны иҳәеит М. Горки ирҿиамҭақәа асовет культура зегьы аҟны еиԥш, адунеи зегьтәи акультуразы ибаҟа дуны ишыҟалаз. Уи иҩымҭақәа апролетартә культура арҿиара, аршәҭра иҵәатәы шьаҟаны ишаҵагылаз.
М. Горки иԥсҭазааратә мҩеи ирҿиамҭеи ирызкны ажәахә ҟаиҵеит абаҩхатәра змаз аԥсуа шәҟәыҩҩ-адраматург Владимир Агрба. Ари ахәылԥаҿы иқәгылаз И. Бехер инаҵшьны иазгәеиҭеит: А. М. Горки адунеи аҿы зегь реиҳа насыԥ змоу шәҟәыҩҩуп. Уи дзықәгылоу афундамент ӷәӷәоуп. 160 миллионҩык ракәым ԥхьаҩцәас имоу. Горки адунеизегьтәи ипрогрессивтәу ауаатәыҩса ԥхьаҩцәас имоуп”.
Ахәылԥаҿы урыс бызшәала дықәгылеит авенгер шәҟәыҩҩ
А. Габор. Уи иазгәеиҭеит, Горки апролетартә ҟазара дшарҿиаҩ дуу еиԥш, ирҿиамҭақәа ишырныԥшыз Урыстәыла аԥсҭазаара, ареволиуциатә қәԥара. Ҵыргәа хадас ишизыҟалаз асахьаркыратә ажәа иаша!. Ахәылԥаҿы дықәгылт, иара убас Б. Чухновски. Уи иқәгылараҿы иазгәеиҭеит М. Горкии иареи шеиниақәахьаз, ишеицәажәалоз Соррентои Москвеи, “Горки даара дырзеинтересын, – иҳәеит Б. Чухновски, – ҳара ҳполиартә еқспедициақәеи урҭ аеқспедициақәа рыҟны авиациа алархәреи...”
Ауха Аҟәатәи атеатр аҟны иҟаз зегьы гәахәарыла ирыдыркылеит ахәылԥа ашҟа М. Горки иааишьҭыз, изыԥхьаз ателеграмма. Аха рыцҳарас иҟалаз, иахьанӡагьы иҟам, ашәҟәыҩҩы иархив аҿгьы ишьақәымхеит ари адокумент.
1968 шықәса хәажәкырамза 28 рзы иҭыҵыз агазеҭ “Аԥсны ҟаԥшь” №61 аҟны икьыԥхьуп М. Горки изку афранцыз шәҟәыҩҩ ду Анри Барбиус иажәақәагьы. Уи иҳәоит: “Горки ҳара ҳҿы, Франциа, ахьӡ ду имоуп асоциалтә қәԥареи асоциалтә еиҿыхарақәеи раарԥшраҿы илиршаз зеиԥш ҟамлац ареализми ареволиуциатә пафоси ирыбзоураны. Уи ирҿиамҭақәа ҵауа, ҳара ҳашәҟәыҩҩцәа ҿарацәеи ҳсахьаҭыхыҩцәа қәыԥшцәеи еилыркааит ҳаргьы ишаҳҭаху акультура ҿыц арҿиаратә ус даҽакала ахәаԥшра, ишахәҭоу, ишыҟамлауа аҟазара азы мацара”.
Абраҟа иавстәым, аҩеижәатәи ашәышықәса 30-тәи ашықәсқәа рылагамҭаз М. Горки иаԥшьгарала Москва алитературатә институт аартра азҵаара шцәыргаз. Ари азҵаара аӡбахә ааҩит Аԥснынӡагьы. Ашәҟәыҩра напы азыркыз аԥсуа шәҟәыҩҩцәагьы ирҭахын уи аҩыза аинститут аҟны аҵара рҵартә алшара роурц. 1933 шықәса алагамҭаз Аҟәатәи аурыс шәҟәыҩҩ ҿа Зинаида Морина М. Горки асалам шәҟәы изылҩит, дагьиҳәеит алитературазы убри иреиҳаӡоу аҵараиурҭа дҭалартә ацхыраара лиҭарц азы. Дук мырҵыкәан М. Горки Зинаида Морина лышәҟәы аҭак ҟаиҵеит. Ашәҟәыҩҩы уаҟа З. Моринагьы, ҿыц ашәҟәыҩҩра напы азыркыз аԥсуа ҿаргьы ирыхәашаз абжьагарақәа рзыҟаиҵеит: “Шәара зыӡбахә шәҳәо алитвуз макьана апроект аҟны ауп иахьыҟоу, уи реаллаҵәҟьа иҟалараны ианыҟоу сыздырам.
Сара даара ишәабжьызгоит алитвуз аартра шәазымԥшыкәан аҵара шәҵаларц, шәаԥхьаларц, аимак-аиҿакқәа еиҿышәкааларц, напы ашәыркы аԥсуа бызшәа аҟнытә аурысшәахь аиҭагара, шәалага ажәлар рҿаԥыцтә поезиа аҵара, еизыжәгала, ашәҟәы ианышәҵала аԥсуа ашәақәа, алакәқәа, алегендақәа, изеиԥшроу шәыҩла ажәытәӡатәи ақьабзқәа уҳәа убас иҵегьгьы.
Абарҭқәа зегьы ажәлар – еиҳараӡак аџьа иаҵагылоу амассақәа рҿаԥыцтә рҿиамҭа – “афольклор” аҵара ауп иаанаго. Насгьы ари хаҭала шәара шәымацара шәакәӡам акыр знаҭар алшо, – ари ауаа аӡәырҩы иднардыруеит Аԥсны иахҭнагахьоу.
Шәара аҭак шәыҭара сцәыхьшәахеит, избанзар “гәаранла ауп аҭак шыҟасҵо” (заа асалам шәҟәы сзызҩыз, заа аҭак рысҭоит ҳәа ауп араҟа М. Горки ииҳәарц ииҭаху. Б. Г.)\.
Зыӡбахә ҳҳәаз М. Горки З. Морина илзиҩыз асалам шәҟәы даара анырра бзиа ҟанаҵеит аԥсуа жәлар рҿаԥыцтә рҿиамҭа аизгареи, ҵара-дыррала аҭҵаареи, аиқәырхареи реиԥш иҟоу аус ԥшьа анагӡараҿы. 30-тәи ашықәсқәа рылагамҭазы ақтивла нап зыркыз аԥсуа жәлар рфольклор аизгареи, ашәҟәы анҵареи, ӡра-ԥсра ақәымло аҟаҵареи, ҵара-дыррала аҭҵаареи, ахәшьара аҭареи иахьанӡагьы иаҿуп 6ҵарауаа, ҳашәҟәыҩҩцәа, ҳинтеллигенциа ахаҭарнакцәа аӡәырҩы. Ирацәоуп ҳажәлар ркультура ари аусхкы аҟны иахьа уажәраанӡа иҟаҵоу, аха макьана иҟаҵам еиҳагьы еиҳауп. Ус анакәха, араҟа иҳамоуп ҳаԥхьаҟатәи абиԥарақәа иҟарҵаша аус хатәрагьы.
Ишдыру еиԥш, М. Горки зыӡбахә иҳәаз Алитвуз Москва иаартны, иара ихьӡ ахырҵеит, аҩеижәатәи ашәышықәса 30-тәи ашықәсқәа раан. Ари алитературатә институт аҟны аҵара рҵеит рырҿиаратә баҩхатәрақәа ирыздырҳаит аԥсуа шәҟәыҩҩцәа аӡәырҩы. Убарҭ иреиуоуп: Леуарса Кәыҵниа, Мушьни Папасқьыр, Алықьса Лашәриа, Кәымф Ломиа, Алықьса Гогәуа, Владимир Анқәаб, Мушьни Лашәриа, Џьума Аҳәба, Денис Чачхалиа, Витали Амаршьан, Рауф Ебжьноу, Гәында Сақаниа-ԥҳа уҳәа убас аӡәырҩы.
Ирацәоуп, ҵкар рацәала еилоуп Горкии Аԥсни ртема иаҵанакуа
азҵаарақәа. Абри аганахь ала зегь раԥхьаӡа иазааҭгылатәуп уи исахьаркыратә рҿиамҭақәа аԥсышәала рырцәажәара азҵаара. М. Горки ипиеса “Аҵан” () 30-тәи ашықәсәқа раан аԥсшәахь еиҭеигиет Аԥсны жәлар рартист Азиз Агрба. Иара убарҭ ашықәсқәа раан Аԥсуа ҳәынҭқарратә драматә театр аҟны иқәыргылан ари апиеса, Аԥснытәи аҳәынҭқарратә шәҟәҭыжьырҭаҿы хаз шәҟәны аԥсышәала иҭыжьын “Аҵан”. 50-тәи ашықәсқәа раан М. Горки ипиеса “Аҵыхәтәантәиқәа” () еиҭиегеит Иасон Ҷоҷуа. Уи Аԥсуа ҳәынҭқарратә театр асценаҿы ақәыргылара ҟалеит Аԥсны акультуратә ԥсҭазаараҿы ихҭыс дуны. М. Горки ирҿиамҭақәа бзиа ирбоит, рхатәы бызшәахь еиҭаргоит аԥсуа шәҟәыҩҩцәа еиуеиԥшым рабиԥарақәа, ишьҭыркаауеит уи исахьаркыратә ҟазара, агәаҳәара ду роуеит иидеал ҳаракқәа рыҟнытә.
М. Горки исахьаркыратә рҿиамҭақәа аԥсышәала иҭыҵуа Иалагеит 30-тәи ашықәсқәа инадыркны. Хаз шәыҟәқәаны иҭыҵхьеит: “Ажәабжьқәа” (“Челкаш”, “Аҭакәажә Изергиль”, “Ауаҩытәыҩса иира”, “Ахани уи иԥеи”, “Сымҩалаҩ”, “Маи акы”), апиеса “Аҵан” (еиҭегеит А. Агрба), апиеса “Аҵыхәтәантәиқәа” (еиҭеигеит И. Ҷоҷуа), ажәабжьоу “Ахәыҷра” (еиҭ. М. Папасқьыр), агәалашәара “В. И. Ленин” (еиҭ. А. Гогәуа), ароман “Ан” (еиҭ. Ш. Ԥлиа). Еиуеиԥшым аҭыжьымҭақәа иргәылоуп Аԥсны жәлар рпоет Баграт Шьынқәба еиҭеигаз М. Горки иаԥҵамҭа “Ашьауардын азы ашәа”, М. Лашәриа еиҭеигаз “Италиа иазку алакәқәа” уҳәа убас иҵегьгьы.
М. Горки изкны аӡәымкәа-ҩыџьамкәа аԥсуа жәеинраалақәа аԥырҵахьеит апоетцәа. Убарҭ иреиуоуп: Леуарса Кәыҵниа, Сандра Сангәлиа, Алықьса Лашәриа, Кәымф Ломиа, Платон Бебиа...
Горки иԥсҭазаареи ирҿиамҭеи ирызкны, уи Аԥсныҟа иаарақәеи, Аԥсни аԥсуааи рыԥсҭазаара ирҿиамҭақәа ишырнырыз атәы аҵарадырратә усумҭақәа, астатиақәа рзыркхьеит аԥсуа ҵарауаа, академикцәа: Хәыхәыт Бӷажәба, Шьалуа Инал-иԥа, апрофессор, Аԥсны Аҭҵаарадыррақәа ракадемиа алахәыла-корреспондент Маргарита Ладариа, афилологиатә ҭҵаарадыррақәа ркандидатцәа: Инна Кәыҵниаԥҳа, Алықьса Папасқьыр, аҭоурыхтә ҭҵаара-дыррақәа ркандидат Тариел Аршба, аԥсуа журналистцәа: Сандра Сангәлиа, Б. Иунусба, Иулиа Гериа уҳәа убас аӡәырҩы.
Аԥсуа литературатә критика ашьаҭаркҩы, академик Хәыхәыт Бӷажәба ииашаны, фақтла ирҵабыргны излазгәеиҭо ала, М. Горки исахьаркыратә рҿиамҭа ихырҳагоу арҿиаратә нырра марымажа анаҭон, аринахысгьы ианаҭараны иҟоуп аԥсуа милаҭ литература. Ари иԥсабаратәу культуратә цәырҵроуп, избанзар М. Горки “иаҳа инхарҭәааны, иуниверсалтәны дарбанзаалак даҽаӡәы иаасҭа иааирԥшит XX ашәышықәсазтәи асахьаркыратә ԥсҭазаара апроблема хада, иаҳа ихаҭәааны имҽхаикит уи аспеқтқәеи, нас рыӡбашьа ҿыцқәеи”.
А. М. Горки ииубилеиқәа акык-ҩбак рыӡбахә ҳҳәеит, аха ари иаанагом зыӡбахә ҳамоу атемала абраҟа иахәҭаз зегьы азгәаҭан ҳәа. А. М. Горки ииубилеиқәа зегьы Урыстәылан, иара убас СССР аҟны ареспубликақәа ианазгәарҭоз, ианымҩаԥыргоз Аԥснытәи ауаажәларра XX ашәышықәсазтәи ари аурыс шәҟәыҩҩ ду ииубилеиқәа нарҭбааны, инарҵауланы ҟасарыла, гәыблыла иазгәарҭон. Убри азыҳәан ауп Аԥснытәи апериодикатә кьыԥхь, амассатә информациа ахархәагақәа рархивқәа, хаз иҭыҵыз ашәҟәқәа, арҿиаратә, аҭҵаарадырратә организациақәа, ақырҭуа мпыҵахалаҩцәа акыр ишырԥырхагахазгьы, ҳашәҟәыҩҩцәа, 6ҵарауаа, ажурналистцәа, Аԥсны ауаажәларра рхаҭарнакцәа русура, рҩымҭақәа, ргәалашәарақәа, еиуеиԥшым аинтерес зҵоу, хыԥхьаӡара рацәала ахҭысқәа рыӡбахә зҳәо аматериалқәа зрымадахаз. Урҭ нарҭбааны, инарҵауланы рыҭҵаара, рӡыргара ҷыдала аус зыдулатәу проблемоуп.
Еицырдыруа аурыс поет, апрозаик, аиҭагаҩ Борис Леонид-иԥа Пастернак диит ажьырныҳәамза 29, 1890 шықәсазы Москва. Иԥсҭазаара далҵит 1960 шықәса лаҵарамза 30 рзы Переделкино, джуп ари аҳаблаҿтәи азеиԥш нышәынҭра уамак иацәыхарамкәа. Заԥхьаҟа ишәҟәыҩҩхараны иҟаз Борис диит еицырдыруаз асахьаҭыхҩы Л. О. Пастернак иҭаацәараҿы, иан лтәы ҳҳәозар, уи дпианиноарҳәаҩын. Москватәи ахәбатәи агимназиа даналга ашьҭахь, 1909 шықәсазы Борис Пастернак Москватәи Ауниверситет аҭоурыхтә-филологиатә факультет дҭалеит, истудентратә шықәсқәа раан афилософиа ҟасарыла иҭиҵаауан.
1912 шықәсазы семестрк аҩнуҵҟа аҵара иҵон Марбургтәи ауниверситет аҟны, уи уаҟа еицырдыруаз афилософ Г. Коген илеқциақәа дырзыӡырҩуан. Ашьҭахь Г. Коген икафедраҿы Пастернак адоктортә ԥышәара аиҭарц иабжьигеит, аха иара абри аҩыза ааԥхьара бзиа идымкылакәа дцоит Италиаҟа, (ибоит Венециа, Флоренциа), уантәи даҭаауеит Швеицартәыла, аҵыхәтәан дгьежьуеит Москваҟа. 1913 шықәсазы Москватәи ауниверситет далгоит.
Б. Пастернак ихәыҷра мҩасуан аҟазара агәыбылра изыркышаз аҭагылазаашьа аҳра ахьауаз аҭаацәараҿы. Абри аамҭа аантәи Пастернак игәалашәараҿы аҭыԥ ӷәӷәа ааныркылоит Лев Николаи-иԥа Толстои ихаҭара, уи идырра, изааигәахара иара насыԥ дуны иԥхьаӡон, дхыхны дрыман иара убас Р. М. Рильке илирикеи А. Н. Скриабин имузыкеи.
1903 шықәсазы игәы ацԥыҳәаҵәҟьаны напы аиркуеит акомпозитортә усура. Ари аҟазарахк аҟны уи иҽԥышәара алҵшәақәа даара гәахәарыла идикылоит акомпозитор А. Н. Скриабин. Аха 1909 шықәсазы Пастернак имузыкаԥҵаратә усурақәа дырҟәаҵуеит. Абар ари азҵаара аӡбахәала иара Б. Пастернак ииҳәо: “Амузыка, фышықәса аус здысулоз (аџьа здызбалоз) бзиа избоз адунеи, агәыӷрақәеи агәҭынчымрақәеи, сара исгәылызжәеит, саԥырҵит зегь реиҳа хәы зманы ирыԥхьаӡо акы ишаԥырҵуа аиԥш. Ҳамҭакы, афортепианотә фантазиорра сара исзынханы иҟан, иаҳа-иаҳа ииаӡаауа шьцыларак аҳасабала. Аха ԥыҭрак ашьҭахь сара иаалырҟьаӡаны сҽеиҭаскырц сыӡбеит, ароиаль ӡынӡакыс саламкьысуа салагеит, аконцертқәа рахь снеиуамызт, амузыкантцәа рԥылара сҽацәысыхьчон.”
Афилософиа аус адулара Б. Пастернак иԥсҭазаараҿы, аамҭалатәи етапын амузыкеи, алитературеи рышҟа имаз аинтересқәа анизцәырҵуаз аламҭала. Уи игәалашәарақәа рыҟны аӡбахә ҳәоуп “Сердарда” зыхьӡыз, апоет, асахьаҭыхҩы И. П. Анисимов иҭыӡҭыԥ аҟны еизоз аиҩызаратә уаажәларра. Уи ауаажәларра даҭаалон Б. Пастернакгьы. Амала еиҳа иҟасаз анырра ирҭон ашәҟәыҩҩы еиуеиԥшымыз ахеидкылақәа иҽрылархәрақәа. Урҭ ахеидкылақәа зегьы амадан “Мусагет” зыхьӡыз аҭыжьырҭа. Уаҟа иалдыршон асимволистцәа рырҿиаратә ԥышәа алитераторцәа ҿарацәеи, ахәыцыҩцәа қәыԥшцәеи рабиԥара амадара. Б. Пастернак итәы ҳҳәозар, уи ихы рылаирхәуан Еллис (Л. Л. Кабылински) напхгара зиҭоз асимволизм аҭҵааҩцәа рхеидкылеи, Ф. А. Степун напхгара зиҭоз афилософиатә хеидкылеи. 1913 шықәса жәабран мза 10 рзы аскульптор К. Ф. Крахт истудиаҿы, “Акультуреи аестетикеи рыпроблемақәа рыҭҵаареи, аҟазара асимволизми ирызку ахеидкыла” алахәылацәа реилатәараҿы иҟаиҵеит ажәахә “Асимволизми ԥсра зқәыми” ҳәа хыс иаҭаны. Уи ажәахә атезисқәа рыҟны ҳаԥхьоит: .
1913 шықәсазы Б. Пастернак “Алирика” зыхьӡу литературатә гәыԥ маҷк дахыԥхьаӡалоуп, насгьы ихы алаирхәуеит убри иҭнажьуа альманах. Ари альманах аныркьыԥхь ашьҭахь, акритика уаҟа зҩымҭақәа аныз авторцәа асимволистцәа шәырҿыԥшуеит, шәепигонцәоуп ҳәа аҽыԥныҳәақәа рнаҭеит, “лирика” зыхьӡыз агәыԥ алахәылацәа рыҩнуҵҟа аилибамкаарақәа аныҟала, 1914 шықәса алагамҭаз Б. Пастернак афутуристтә ориентациа змаз, “Центрафуга” зыхьӡыз агәыԥ ҿыц еиҿызкааз С. П. Боброви, Н. Н. Асееви дырзааигәахеит. Оқтиабртәи ареволиуциа аламҭала Б. Пастернак ипоезиатә ԥшаарақәа иара убри “Центрафуга” иадҳәалан. Уи иҩымҭақәа кьыԥхьын “Центрафуга” иҭнажьыз альманах аҩномеркгьы рыҟны. Актәи аномер  ахьӡын, иҭыҵит 1914 шықәсазы, “Центрафуга аҩбатәи аизга” ҭыҵит 1916 шықәсазы) игәы иҭан иҩымҭақәа аниҵарц иҭымҵыз “Центрафуга ахԥатәи аизга” аҟынгьы.
1914 шықәсазы “Лирика” иҭнажьит  (“Аԥҭақәа ирылоу аҩаза”) зыхьӡу, Б. Пастернак иажәеинраалақәа згәылалаз раԥхьатәи ашәҟәы. Уи аԥхьажәа иҩит Н. Асеев. “Центрафуга” аҭыжьырҭа 1917 шықәсазы иҭнажьит  (“Аԥынгылақәа иҩархыкны”) зыхьӡыз Б. Пастернак иажәеинраалақәа аҩбатәи рышәҟәы. Иазгәаҭатәуп, Б. Пастернак дызлаз агәыԥ аҩнуҵҟа ихьыԥшымыз апозициа шааникылоз, ари аҭагылазаашьа уи инаҭон алшара акубофутуристцәа рҭыжьымҭақәа рҟынгьы ахалархәразы, насгьы агәыԥтә гәаанагарақәа рыҟнытә ҩнуҵҟала ахақәиҭра иманы аҟаларазы. Б. Пастернак ари аҩыза апозициа ааникылеит 1914
шықәсазы, уи усҟан иаахтны иҳәеит иажәеинраалақәа аԥхьаӡатәи реизга ашәҟәы Н. Асеев иаиҭаз аԥхьажәа агәыԥтә ҟазшьа шамаз, насгьы иара уи дшақәыӡбоз, дшадымгылоз. Алитературатә еимакыеиҿакқәа рыҟны абри аҩыза апозициа аанкылара ҳәаақәырҵон, убри аамҭазы аҟазареи, аԥсҭазаареи рҿы уи иамоу ароли рзы Б. Пастернак имаз агәаанагарақәа.
“Асимволизми ԥсра зқәыми” зыхьӡыз Б. Пастернак иажәахә аҟны ицәыргоу агәаанагарала, апоезиаҿы асахьаҭыхҩы ихаҭара анеиқәха, иара убри арҿиаҩы ирҿиамҭаҿы “аамҭа иҭамӡо аҵакы” иашаны, еилкааны ианӡыриго ауп. Б. Пастернак ирҿиамҭа атәы ҳҳәозар, ҳара 6ҟынӡа иааиз раԥхьаӡатәи илитературатә усумҭақәа инадырккны, уи ахшыҩҵак иашьашәалоуп, егьҳәаақәнаҵоит. Иԥсҭазаара анҵәамҭазы “Ауааи аҭагылазаашьақәеи” зыхьӡыз иавтобиографиатә ԥҵамҭаҿы уи абас иҩуан: “сара еснагь сазхьуан иара ажәеинраала ахаҭа ҵакык амазарц: уи иаанарԥшуазарц иҿыцу хшыҩҵакык, мамзаргьы иҿыцу сахьак... Сара акгьы сҭахӡамызт схаҭа сыҟнытә, аԥхьаҩцәа рыҟнытә, аҟазара атеориа аҟнытә. Ара исҭахын ажәеинраалак аҟны иаарԥшызарц Венециа, егьи (ажәеинраала аҟны) иӡыргазарц Бресттәи, уажәы Белоуруссиа-Балтикатәи авокзал”.
Аха аԥсҭазааратә ҵабырг баша ишыҟаҵәҟьоу аарԥшра Б. Пастернак зынӡаскгьы ихахьы иааигомызт, избанзар аҵабырг, нас, уи аарԥшра зыԥхықәу абызшәа, – зынӡаск еиуеиԥшым цәырҵрақәоуп, араҟа иԥшаатәуп акомпромис (аҭагылазаашьа), убри аҭагылазаашьаҿы абызшәеи аԥсҭазааратә ҵабырги, рхатә ҷыдарақәа мырӡкәа, ииашаҵәҟьаны дара-дара еишьашәалахартә еиԥш, еиқәнагахартә еиԥш.
Б. Пастернак данқәыԥшымызтәи иестетикеи ипоетикеи ҵаҵӷәыс ирыман аԥсҭазаараҿы уаҩы иԥыло маҭәарқәак реилалара, реилаҵәара ахаҿы аагара, ауаҩытәыҩса иԥсихьика ианыруа, апоет иааикәыршаны иҟоу адунеи зегьы реилаҵәара. Апоет игәаанагарала ауаҩы аԥсабара дузаҟәыҭхаӡом, иаарԥшуи иаарԥштәуи узеиҟәыҭхаӡом, апоезиа акәзар аԥсҭазаара иузаҟәыҭхаӡом. Абарҭ еиҟәыҭхашьа змам ракра ауп Б. Пастернак аамҭанык аҩнуҵҟала апоезиаҿгьы апрозаҿгьы имчқәа рԥышәара ҳәаақәызҵо.
Абри аҩыза адунеишьҭкаашьа ауп заатәи Б. Пастернак ипоезиа-хаҿсахьатә структура ҳәаақәызҵо; уаҟа абызшәа азакәанқәа иҟарҵо аԥынгылақәа ириааиуп иԥҽу асинтақсис ала, маҭәарк ахаҭашьақәа даҽа маҭәарк ашҟа риагара. Ари аҩыза аҭагылазаашьа иԥнаҽуеит иԥсабаратәу ассоциациақәа ажәеинраала ашәагазагаҿы, аритмикаҿы, арифмаҿы... Ари Б. Пастернак ипоезиа афутуристцәа рпоезиа иазааигәанатәуан, насгьы ианаҭон аҩнуҵҟатә ҽыҵгақәа еиуеиԥшым агәыԥқәа ихы рхиԥхьаӡаларц азы.
Иара Б. Пастернак ихаҭа заатәи ирҿиамҭа ахәшьара аҭо абас иҩуан: “Аиаша ԥшааны аҳәара алымшара – гха-ԥхоуп; Изакәытә мчхаразаалакгьы ахархәарала, ииашам аҳәара ҵәахышьа амаӡам.”
Асахьаҭыхҩы иуаҩышәатә уал азы Б. Пастернак игәаанагара абас иҟоуп: Асахьаҭыхҩы аԥсҭазааратә ҵабырг закәу удырыртә конкретла аарԥшра мацара акәым иуалу, уи ихәҭоуп иаамҭазтәи асоциалтә ԥсҭазааратә ҵабырг адәахы иадубало ахаҭашьақәа инарываргыланы, ибозарц иааирԥшуа ахҭыс аҩнуҵҟатәи аҵакы ҵаула. Уи игәанала ашәҟәыҩҩы иҭакԥхықәра иаҵанакуеит, насгьы иааирԥшуа аԥсҭазааратә ҵабырг аҵакы ииашаны ацәыргара иузаҟәымҭхо иацзароуп дызхаану аамҭазтәи аҵабырггьы, ԥсра зқәым ауаатәыҩса рморальтә закәан-ԥҟарақәа.
Абраҟа иазгәаҭатәуп даҽа хшыҩҵакыкгьы. Иазгәаҳҭаз аҷыдарақәа Б. Пастернак заатәи ипоезиеи ипрозеи рыҟны иуныруазҭгьы, аҵыхәтәантәи иажәеинраалақәа рциклқәа рыҟны ирҿиаратә принципқәа иаҳа еилыкка иубартә иҩуа, ажәала иӡыриго далагеит. Апоет иҭәымҭа данҭагылатәи абарҭ арҿиаратә принципқәа роуп изыхҟьаз заатәи иажәеинраалақәа изныкымкәа иахьирҽеиуаз, акырынтә дышьҭрақәланы аус еиҭа ахьрыдиулоз. Амала иазгәаҭатәуп иҭәымҭаз апоет цқьа игәылиршәоз ахшыҩҵакқәа, заатәи иажәеинраалақәа (дышьҭрақәланы аус здиулоз иажәеинраалақәа) ишрыцәтәыммыз, урҭ ирыҵаҵәахын дара ахшыҩ ҵакқәа, аха уаҩы иибарҭамызт, уажәы иубартә иӡыригон автор иқәыԥшратә жәеинраалақәа рҵакқәа.
Б. Пастернак раԥхьаӡатәи иажәеинраалақәа реизгақәа аҩба азкын адунеи аҟны иҟоу амаҭәарқәеи, ацәырҵрақәеи зегьы шеимадоу, насгьы иарбан моментзаалакгьы зеиуахкы уҭаху аҽыԥсахра, атрансформациа ҟалар шауа узырбо атмосфера (аҭагылазаашьа) аарԥшра.
Уи аҭагылазаашьа акры злаҵанакуа зегьы ирыцкуп адунеи ауаҩышәатә ҵаҵӷәқәа рзы ҳара ҳгәаанагарақәа алзыршо цхыраагӡаны иахьыҟоу. Абри аганахь ала ҿырԥштәыс уаҩы иааигар ауеит ажәеинраала “Венециа”  атеқст аҭоурых. Аизга  (“Аҩаза аԥҭақәа рыҟны”) ианылаз абри ажәеинраала аԥхьаӡатәи авариант аҿы аӡбахә ҳәан апоет илаԥш иҵашәаз пеизаж дуӡӡак уаҩы еиликаартә, еилыкка ишыҟамыз азы. Ашьҭахь, 1928 шықәсазы иҭыҵыз апоет аус еиҭа здиулаз, ари ажәеинраала авариант аҟны аҩымҭа ианыԥшуаз апоет игәҭынчымра еиҳа конкретизациа азун, згәы ндырхаз аԥҳәыс лыҳәҳәабжь аӡбахә аҳәарала. Аԥҳәыс лгәы анырхара, лцәа аԥҽра ҟалоит Пастернак ирҿиамҭаҿы хадара зуа атемақәа ируакны. Аҩымҭа атеқст аҵакы иагәылоу ауаҩышәатә зҵаара хәыҷы-хәыҷла аарԥшра, аӡыргара ҟалеит Борис Пастернак
ипоезиа аизҳазыӷьара амҩаҿы хадара зуа итенденциақәа ируакны. Б. Пастернак ирҿиамҭа ари аҷыдара иаҳагьы аҽцәырнагеит  (“Сара саҳәшьа – аԥсҭазаара”) зыхьӡу иажәеинраалақәа ахԥатәи рышәҟәы аҟны. Ари ашәҟәы кьыԥхьын 1922 шықәсазы, аха уи иагәылалаз ажәеинраалақәа рыбжеиҳарак аԥҵан 1917 шықәса аԥхынразы) арҭ аҩымҭақәа рҿы ауаҩи аԥсабареи иаку акы иахәҭақәакны иҟоуп, уи иаҵанакуеит ауаҩытәыҩса иԥсҭазаара иагәылагӡоу абеиара, аиуеиԥшымрақәа зегьы, иалубаауеит иҟалараны иҟоу ареволиуциатә хҭысқәа, ауаҩытәыҩса иинтимтә цәаныррақәа, иҟалараны иҟоу аиҭакра дуқәа уҳәа аамҭа еиҭасра ацәаҩақәа. Ари аизга иагәылоу ажәеинраала  (“Ахаҭыԥуаҩԥҳәыс”) аҟны афотопортрет аԥҳәыс лхаҭыԥуаҩыс иҟоуп,  (“Ишоурацәоу аҵх”) зыхьӡу ажәеинраалаҿ аҵлақәеи аԥшеи ауаҩи ихырҟьаны аимак рымоуп,  (“Демон игәалашәара иазкны”) зыхьӡу ажәеинраалаҿы Демон ажәа иҭиуеит дымца-қьауқьадха дхынҳәырц,  (“Асаркьа”) зыхьӡу ажәеинраала аҟны абаҳча асаркьа иажәлоит. Абасала ипеизажтәқәоуп ззуҳәаша Б. Пастернак иажәеинраалақәак рҵакқәа рымҿхакы дырҭбаауеит, аглобалтә (азеиԥш) проблемақәа шьҭырхуеит. Абас еиԥш иҟоу ажәеинраалоуп  (“Адәкаршәра”.) Ҳаизыӡырҩып автор:
Абарҭ ацәаҳәақәа рылагьы уаҩы ибоит зыӡбахә ҳамоу Пастернак иажәеинраалаҿы апеизаж шагәылоу адунеи зегьы асахьа, убри аҟнытә ԥсахрас адунеи аҟны иҟалалакгьы иара аҵакы рыԥсахуеит, ари ас шакәу дырҵабыргуеит анаҩстәи ацәаҳәақәа:
Абраҟа ажәеинраала иамоу абзиабаратә тема, аинтимтә ҟазшьа мырӡкәан, иара убри аамҭазы аҵакы арҭбаауеит, аглобалтә ҟазшьа аанахәоит, адунеи зегьы зыԥсахуа, изырҿыцуа акакәны иҟалоит ажәақәа: “акәыбырқәа рҵәуара”, “ашышкамсқәа” (“мураши”), “волчицы” (“ақәыџьма лаԥсқәа”), “ақалбадқәа” апоет иҩуеит нбан дула, урҭ ҟалоит адунеи дуӡӡа иасимволқәаны (иашьанақәаны), урҭ ашьанақәа иргәылоуп “1917 шықәса аԥхынразы” иҟалаз ахҭысқәа зегьы, иинтимтәу иуаҩытәыҩсатәу, ихаҭаратәу инаркны, ауаажәларратә ҵак ду змоу ахҭысқәа рҟынӡа.
Абасала Б. Пастернак заатәи иҩымҭақәа рыҟны аҽаанарԥшуеит ирҿиамҭа зегьы иеибгоу, иаку цәырҵраны ишыҟоу узырбо аконцепциа, уи аконцепциа ахылҵуеит адунеи зегьы акзаара. Ус анакәха, апоет ихаҭа иаамҭазтәи асоциалтә ԥсҭазаара даҟәҟьаны дыҟан ҳәа агәаанагара змаз, апоет акритика изызуаз акритикцәа иашамызт. Ари ас шакәу дырҵабыргуеит апоет ирҿиамҭа зегьы зымҿхаку амотивқәа, ари ас шакәу арҵабыргуеит ашәҟәыҩҩы ипоезиагьы ипрозагьы – иқәыԥшра аамҭаз иаԥиҵаз арҿиамҭақәа инадыркны  (“Ианынеиааилакь”) зыхьӡу ашәҟәы иагәылалаз иажәеинраалақәеи ироман “Адоқтор Живаго-и” рҟынӡа.
“Сара саҳәшьа – аԥсҭазаара” () зыхьӡу Б. Пастернак ишәҟәы анҭыҵ ашьҭахь, уи дҟалеит аԥхьаҩцәа рыгьагьара ҭбаақәа еицырдыруа асовет поетцәа дыруаӡәкны. Пастернак ихьӡ-иԥша еиҳагьы ишьҭыҵит ипоемақәа “Жәшәи хәба шықәса”, “Алеитенант Шмидт” аникьыԥхь ашьҭахь. Аԥхьаҩцәеи акритикеи гәахәарыла ирыдыркылеит Б. Пастернак иажәеинраалақәа реизгақәа “Аҩынтәтәи аира”, (, 1932) “Заатәи адәыӷбақәа рыҟны” (, 1945). 1958 шықәсазы аҳәаанырцә иҭыҵыз уи ироман “Адоқтор Живаго” азы ашәҟәыҩҩы ианаршьеит Нобель ихьӡ зху апремиа. Ари ахҭыс асовет тәылаҿы иақәӡбеит. Б. Пастернак СССР Ашәҟәыҩҩцәа Реидгыла далырцеит. Ҳәарас иаҭахузеи, СССР Ашәҟәыҩҩцәа реидгыла анапхгаҩцәа ашәҟәыҩҩы ииашамкәа изныҟәеит. 1987 шықәсазы СССР Ашәҟәыҩҩцәа Реидгыла анапхгаҩцәа Б. Пастернак Аидгыла иалцаразы иҟарҵахьаз ақәҵара аԥырхит. 1988 шықәсазы ашәҟәыҩҩы ироман “Адоқтор Живаго” ркьыԥхьит ажурнал  (“Адунеи ҿыц”) адаҟьақәа рыҟны.
Б. Пастернак иахьагьы гәахәарыла аԥхьаҩцәа рыгьагьара ҭбаақәа ргәыбылра зцу аурыс шәҟәыҩҩуп, еиҭагаҩуп.
Асовет литература аҭоурых Сергеи Есенин данылеит абаҩхатәра дуӡӡа злоу поет лирикны. Уи ирҿиамҭа ҟаимаҭлаҵәҟьа ианырит Урыстәыла аҭоурых аҟны акрызҵазкуаз асоциалтә проблемақәа. Ирҿиаратә усура алагамҭаз еиҵахаз, иӷарыз, ипатриархалтәыз Урыстәыла аӡбахә зҳәоз – поетызҭгьы, Оқтиабртәи ареволиуциа ашьҭахь иара дҟалеит Асовет Урыстәыла ашәа азызҳәоз поет дуӡӡаны. “Сара слирика ԥсыс иахоуп Аԥсадгьыл абзиабара, Аԥсадгьыл анырра сара сырҿиамҭаҿы хадара ауеит”, – иҳәон Есенин.
Сергеи Есенин “дмилаҭ поет дуӡӡоуп” иҳәон Мақсим Горки. Уи ҷыдала иалкааны иазгәеиҭон даҽак иаламҩашьоз апоет ирҿиамҭа ахатә ҷыдарақәа. С. Есенин ипоезиа уаҩы илаԥш иааҵашәартә еилыкка ианыԥшит аурыс жәлар рмилаҭ ҟазшьа ӷәӷәақәа, рмилаҭ ҟазшьа ԥшӡақәа: ахақәиҭра абзиабара, агуманизм, хацәынмырха аиаша аԥшааразы ақәԥара.
Сергеи Алеқсандр-иԥа Есенин диит 1895 шықәса жьҭаарамза 3 рзы Риазантәи агуберниа, ақыҭа Константиново аҟны, анхаҩ ӷар иҭаацәараҿы. Иԥсҭазаара далҵит (иҽишьит) 1925 шықәса ԥхынҷкәынмза 27 рзы Ленинград, асасааирҭа “Англетер” аҟны. Ихәыҷра ақыҭаҿы ихигеит. Уи изҳауан анхацәа рыҩнуҵҟа, ицәтәымымызт адгьыл иқәаарыхуаз ауаҩы иусурагьы. Ирлас-ырласны иара иҵкыс еиҳабацәаз ақыҭа ҷкәынцәа дрыцны дцалон ҭәархра, ԥсыӡкра...
С. Есенин дшыхәыҷыз агәыбылра икит иахьеи-уахеи дызлагылаз аԥсабара, дхыхны дрыман аурыс жәлар рҿаԥыцтә ҳәамҭақәа. Ихәыҷра ихигон зны иаб иани иаби рыҩны, нас иан лыҩны. Хәышықәса анихыҵуаз иҵеит ашәҟәыԥхьара.
1904–1912 шықәсқәа рзы аҵара иҵон Константиновотәи ақыҭатә ҵареиурҭеи (училишьче) Спас-Клепиковтәи ашколи рыҟны. С. Есенин излеиҳәоз ала уи ажәеинраалақәа рыҩра далагеит заа, жәшықәса анихыҵуаз, аха арҿиаратә усураҵәҟьа напы аиркит ҳәа иԥхьаӡон 16–17 шықәса анихыҵуаз инаркны. Аҵара аниҵоз аамҭазы иҩит 30 ажәеинраала инареиҳаны, еиқәиршәеит анапылаҩыратә еизга  (“Ичмазаҩу ахәыцрақәа”, 1912) зыхьӡиҵаз. С. Есенин ари аизга икьыԥхьыр иҭахын Риазан. Риазантәи ақыҭа, уи абзазашьа, аԥсабара, ажәлар рҿаԥыцтә рҿиамҭа, нас убарҭқәа зегьы реиҳагьы акрызҵазкуаз, ихадаз – аурыс классикатә литература анырра ӷәӷәа ҟарҵеит апоет-ҿа идоуҳатә шьақәгылараҿы, урҭ имҩақәырҵон аԥсабара иинаҭаз абаҩхатәра. С. Есенин ихаҭа еиуеиԥшымыз аамҭақәа раан иазгәеиҭахьан ирҿиамҭаз ихырҳагаз хыҵхырҭақәаны ишыҟалаз ажәлар рашәақәа, ачастушкақәа (ахьӡыртәрақәа), алакәқәа, адоуҳатә жәеинраалақәа (анцәахаҵаратә жәеинраалақәа), “Игор ир ирыхҳәаау ажәа”, “Лермонтов, Кольцов, Никитин, Надсон рпоезиа. Анаҩсан, уи анырра ирҭеит иара убас Блок, Клиуев, Белыи, Гоголь, Пушкин рырҿиамҭақәа. С. Есенин гәахәарыла иҭиҵаауан “Аԥсабара иазку аславианцәа рпоезиатә гәҭахәыцрақәа” () зыхьӡу А. Афанасиев иусумҭа.
1912 шықәсазы Есенин дцоит Москваҟа, уи уаҟа иаб дивагыланы аус иуеит акәацҭирҭа адәқьан аҟны, еиуеиԥшым аамҭақәа раан аус иуан ашәҟәҭыжьырҭаҿы, атипографиаҿы, шықәсыки бжаки аҵара иҵон А. Л. Шаниавски ихьӡ зху ажәлартә университет аҭоурых-философиатә ҟәшаҿы, убри ашьҭахь Суриков илитература-музыкатә хеидкыла далалоит. Уи ареволиуциатә ҵысра иҽалаирхәуеит азы, аполициа ишьклаԥшуеит. 1913 шықәсқәа рзы ԥҳәысс дигоит А. Р. Изриаднова.
1911—1913 шықәсқәа раан ииҩыз асалам шәҟәқәа ирныԥшуеит арҿиаратә усура напы азыркыз апоет қәыԥш ихҭысуа имариам, иуадаҩу адоуҳатә еизҳа-зыӷьара, адоуҳатә шьақәгылара.
Абарҭқәа зегьы апоет 1910-1913 шықәсқәа раан ииҩыз ажәеинраалақәеи апоемақәеи ирныԥшит. Араҟа ҟаимаҭла иаарԥшуп уи ибзиабара шрызку зыԥсы ҭаны иҟоу зегьы, уи ибзиабара шрызку аԥсҭазаара, аԥсадгьыл. Апоет иааикәыршаны иҟоу аԥсабара ихырҳагоу анырра шинаҭо рныԥшуеит убасҟан апоет иаԥиҵаз ажәеинраалақәа:  (“Аӡиа аҽалақәнаҵеит ашәаԥшь алашара”),  (“Алҩатә ӡхыҵра...”),  (“Аҵааҵла”),  (“Ааԥынразтәи ахәылԥа”),  (“Аҵх”),  (“Амра агылара”),  (“Ишәаҳәоит аӡын – абжьныҩра ааҩуеит...”),  (“Аеҵәақәа”),  (“Илашьцоуп аҵх, сзыцәом...”) уҳәа убас егьырҭгьы.
Раԥхьаӡатәи иажәеинраалақәа инадыркны С. Есенин ипоезиаҿы аҭыԥ хатәра ааныркылоит аԥсадгьыли ареволиуциеи ртемақәа.
С. Есенин раԥхьатәи иажәеинраалақәа кьыԥхьын 1914 шықәсазы ахәыҷтәы журнал  (“Адунеи-хәыҷ”) адаҟьақәа рыҟны. “Аҵааҵла”, “Шьыжьбзиа”, “Ақыҭа” зыхьӡу уи иажәеинраалақәа анкьыԥхьха иаразнак алитературатә уаажәларра агьагьара ҭбаақәа рылаԥш иҵашәеит. Аԥхьаҩцәа хнахуан апоет қәыԥш иажәеинраалақәа ирныԥшуаз аԥсабаратәра, аԥсабара асахьақәа ирныԥшуаз апоезиа, алиризм. Иазгәаҭатәуп апоет раԥхьаӡатәи иажәеинраалақәак ишырныԥшуаз арелигиатә мотивқәа, урҭ ҵаҵӷәыс ирыман Есенин данхәыҷыз инаркны дхызххьаз анцәахаҵаратә ашәақәеи алегендақәеи.
С. Есенин ирҿиаратә усура алагамҭаз дхызхыз атемақәа иреиуан иԥсадгьыл афырхаҵаратә ҭоурых. “Евпати Коловрат изы ашәа” зыхьӡу уи иҩымҭаҿы арҽхәаԥхьыӡ рхьигӡоит иԥсадгьыл Риазан аҵеи хьӡырҳәага Евпати, уи ицеибашьуаз ицнагаҩцәа, амонгол мпыҵахалаҩцәа ирҿагыланы ақәԥараҿы фырхаҵарыла зхы аазырԥшыз апатриотцәа. Иара убраҵәҟьа апатриоттә цәаныррақәа зныԥшуа ҩымҭоуп Есенин ипоема  (“Марфа – Анапхгаҩы”). Араҟа исахьаркны аԥсы рхаҵоуп Новгород афырхаҵаратә ҭоурых адаҟьа лыԥшаахқәа. Новгородтәи “Авече” аныҟаз аамҭа, апоет бзиабарала дзызхәыцуаз, дзызхьуаз периодын, уи идеализациа азиуан Новгород ахақәиҭразы иқәԥоз Марфа лыфраԥҳәысра.
С. Есенин заатәи иажәеинраалақәа рыҟны асоциалтә тематикагьы дазҿлымҳан. 1914 шықәсазы абольшевиктә газеҭ  ианылаз иажәеинраала “Ажьиҩы” аҟны иаарԥшуп ахақәиҭра иазгәышьуа аусуҩы иромантикатә хаҿсахьа. 1914 шықәса ԥхынҷкәын мзазы Есенин ашәҟәҭыжьырҭа атипографиаҿтәи иусура даҟәыҵын инеиԥынкыланы арҿиара напы алаикит. Уи иҩуан ажәеинраала ҿыцқәа, ирҽеиуан уаанӡа ииҩхьаз ажәеинраалақәагьы.
1915 шықәса хәажәкыра мза аԥхьатәи амшқәа раан Есенин днеит Петроград. Дышнеизҵәҟьа диниеит Блок. (Иазгәаҭатәуп Петроградҟа амҩа дықәлаанӡа Есенин Блок ашәҟәынҵа шизишьҭхьаз, уаҟа еицырдыруаз апоет диацәажәарц шиҭахыз аӡбахә шиҩхьаз, дышпоетыз, ақыҭаҟынтә дшааз наҵшьны ишазгәеиҭахьаз). Есенин иажәеинраалақәа дизаԥхьеит А. Блок. Блок уи иажәеинраалақәа игәаԥхеит. Имшынҵаҿы ианиҵеит Риазантәи агуберниа аҟнытә иааз 19 шықәса зхыҵуа анхаҩы иажәеинраалақәа шыцқьоу, абжьы-хаа шырхоу. Иаарласны Блок Петроградтәи апоетцәа дыдирдырит С. Есенин. Ԥыҭрак ашьҭахь Есенин Петроградтәи алитературатә салонқәа рыҟны дцәырҵуа далагеит. Иажәеинраалақәа рыбжеиҳарак ркьыԥхьрагьы рҭаххеит. 60 жәеинраала рыҟнытә убасҟантәи Петроградтәи ажурналқәеи агазеҭқәеи ирнылеит 51.
Петроградтәи адекадентцәа: Мережковски, Гипиус, Философов уҳәа убас амодернистцәа аӡәырҩы гәахәарыла иԥылеит Есенин. Урҭ еиҳараӡак иргәаԥхаз арелигиатә цәа зхаз Есенин инхаҩытә демократизм акәын. Ахьӡ-аԥша змаз асимволистцәа, акмеистцәа уҳәа убас хыԥхьаӡара рацәала адекадентцәа рҽазыршәон аԥышәа змамыз апоет дара рнырра анапаҿы дҟаларц. Урҭ иргәаԥхоз Есенин ипатриархал-религиатә мотивқәа ахьракәыз аҟнытә, иҵарҳәон иажәеинраалақәа рыҟны иҵегь ирӷәӷәаларц “ақыҭатә мистицизм”, иҿыцу асимволисттә форма ашәа азиҳәаларц ижәытәу, заамҭа цахьоу анхаҩытә бзазара. Есенингьы гәахәарыла анхаҩытә еилаҳәашьа угәалазыршәоз маҭәала иҽеилаҳәа-иҽеилаца Петроградтәи ахан ԥшӡақәа дырҭаауан.
С. Есенин ирласны даиааит ари ирччагаз абутафориатә ҭагылазаашьа. Адекадентцәа рыгәҭакы рзынамыгӡеит, апоет-ҿа ипоезиа религиатә хырхарҭала имцеит, избанзар Есенин ицәтәымын адунеи амаӡақәа религиа-мистикатә дунеихәаԥшышьала рышьҭкаара. Иара изы аԥсабара, ауаҩытәыҩса ибзазара лабҿабан, иҵабыргын, иреалтәын.
С. Есенин аханатәгьы дреалистын. Заатәи уи илириказы ихадаз аԥсабара акәын, даҿыгәҳәаауа бзиа ибон иԥсадгьыл Урыстәыла.
1915 шықәсазы Есенин далалеит Н. Клиуев, С. Клычков, А. Шириаевец, С. Городецки, А. Ремизов уҳәа убас егьырҭгьы злаз  (“Аԥшӡахә”) зыхьӡыз “ақыҭатә” поетцәа ргәыԥ.
Есенин дҟалеит еицырдыруа поетны, хыхь ишаҳҳәаз еиԥш, уи днарыԥхьо иалагеит Петроградтәи алитературатә салонқәа рахь, апоезиа ахәылԥақәа рахь. Абар уи аӡбахә ала М. Горки Ромен Ролан ишҟа ииҩуа: .
1916 шықәсазы С. Есенин арра иԥхьеит, Царское село агоспиталь аҟны санитарс дыҟоуп. Иара убри ашықәсан иҭыҵит уи иажәеинраалақәа аԥхьаӡатәи реизга “Радуница”. Уи ахьӡгьы аҵакгьы злаҟоу ала, автор аԥхьаҩцәа рҭахрақәа дырзымхәыцыр ԥсыхәа шимамыз рныԥшуеит. Ашәҟәы иагәылалеит еиҳараӡак 1910–1915 шықәсқәа раан ииҩыз ажәеинраалақәа. Ар рыҟны Есенин аибашьра иазку апатриоттә жәеинраалақәа иҩыр рҭахын, аха иара иԥсадгьыл Урыстәыла алахьынҵа акәын гәҭыхас имаз. Уи игәанала атәыла “аҟәраан еиқәаҵәақәа ахаҟыруан”, аибашьра иԥсадгьыл иаҭахымызт, уи ақыҭауаа аӷәыцәҳәы ҟьантаз иқәнартәеит, иарӷарит. Убриазы акәын уи аамҭазтәи апоет иажәеинраалақәа алахьеиқәра зырныԥшуаз.
1914–1917 шықәсқәа раантәи Есенин ирҿиамҭа ианыԥшуеит ауадаҩрақәа, аиҿагыларақәа. Ари ахшыҩҵак дырҵабыргуеит “Микола”, “Егории”,  (“Исус-асаби”), (“Аиаҵәара”) уҳәа убас егьырҭ ажәеинраалақәа. Абарҭ ажәеинраалақәа рыҟны ицәыргоуп адунеии ауаҩи рзы уи имоу апоезиатә концепциа. Есенин идунеихәаԥшышьа ҵаҵӷәыс иамоуп аурыс қыҭа ҩны иамоу атрибутқәа зегьы надкыланы. Машәыршақә иҟамлаӡеит  (1918 – “Мариа лцаԥхақәа”) зыхьӡыз ишәҟәаҿы Есенин абас ахьиҩуаз:
Ареволиуциа ҟалаанӡатәи С. Есенин ипоезиа адунеи аҟны Урыстәыла ахаҿырацәа амоуп: “ахәыцра иҭанагалан иҟоуп, насгьы иԥшқарахуп”, иҭеслымуп, иагьшыҩкуп, иӷаруп, иагьылахҿыхуп, аиааиратә ныҳәақәа азгәанаҭоит”. Ажәеинраала  , (“Сара сынцәа иакәмызт бара ихабҵоз...”) аҟны Урыстәыла “анаҟә зықәчу ахықә аҟны иҟоу” ицәалашьшьу аҳәынҭқар ҭыԥҳа ҳәа дашьҭоуп, “илахҿыху уи агәрагара” ауп иара ихаҭа уажәы дзыдгыло.
Аусураан ауаа реизыҟазаашьа атәы маҷны ауп ишиҩуа апоет. Есенин адгьыл аҿгьы ажәҩан аҿгьы еиҿаиргыло ақьиацәеи ацәгьаршыҩцәеи, ацқьақәеи “ицқьақәами” роуп. Апоет 1914-1918 шықәсқәа раан иаԥиҵаз аҩымҭақәа рыҟны Анцәеи, уи иҵыхәакцәеи инарываргыланы ажәҩан аҿгьы адгьыл аҿгьы ицәырҵуеит еиуеиԥшым аԥсымцқьақәа: урҭ ма абна, ма аӡы, ма аҩны иадҳәалоуп. Урҭ аҩымҭақәа рыҟны иара Анцәагьы илшом “зыԥсы цқьам амчра”, адунеитә цәгьаршра аҵкыс аиааира. Ус анакәха, уи амч бааԥсы аиааира ауаа рымч зақәхом, ҳәарада, ари адунеи аҟны. Есенин игәанала, алахьынҵа бааԥсы азыӷьашкит иара иԥсадгьылгьы, уи анымԥшыр амуит иара ахаҿсахьа:
Амала, иазгәаҭатәуп убри ареволиуциа аламҭалазтәи ашықәсқәа раангьы апоет ижәлар реиԥш иаргьы агәра шигоз ари аҭагылазаашьа бааԥсы аҵыхәа аԥҵәара, агәра шигоз ауаа зегьы еишьцәахартә аамҭа аҟалара.
Адунеи аҟны азеиԥш гармониа аҟалара азгәышьра, адгьыл иқәу ауаатәыҩса ракра азхьра – Есенин исахьаркыратә хәыцра иапринцип хадан. Абри аҟынтәи иаауан уи идунеихәаԥшышьа азакәан хадақәа руак – иаку, азеиԥш метаморфизм. Есенин идунеишьҭкаашьа ала ауаа, арахә, аҵиаақәа, астихиақәа, амаҭәарқәа – иаку, иҳану аԥсабара иахшеит. Ареволиуциа ҟалаанӡатәи Есенин ирҿиамҭаҿы аҭыԥ ӷәӷәа ааныркылоит адунеии ауаҩытәыҩсеи реилкаараҿы ихатә концепциа ашьақәыргылараз аԥшаарақәа, убри аконцепциа инагӡаны ашьақәыргылараҿы уи ицхрааит ареволиуциа. Есенин ипоезиаҿы уаҩы ибарҭоуп аԥсы зхаҵоу (ауаҩытәыҩсатә ҟазшьа змоу) аԥсабара, иара убас “аԥсабаратә ҟазшьа” змоу ауаҩы. Убри ауаҩытәыҩса итәы ҳҳәозар, уи иныԥшуеит “иҵиаатәу”, “иԥстәтәу”, “икосмостәу” аҟазшьақәа, аҷыдарақәа.
Оқтиабртәи Асоциалисттә револиуциа Ду актәи амшқәа инадыркны Есенин бџьаршьҭыхла иқәгылаз ажәлар дрыдгылеит. Уи еиҳараӡак гәҭыхас иман аԥсадгьыли ажәлари, еиҳараӡак милиионрацәала зхыԥхьаӡара ыҟаз анхацәа рлахьынҵа. 1925 шықәсазы С. Есенин иҩуан: “Ареволиуциа ашықәсқәа раан сшынеибакәыз Оқтиабр аганахь сыҟан, аха зегьы сара стәала, нхаҩы ҟазшьала исыдыскылон”.
Оқтиабртәи ареволиуциа ашьҭахь иаԥҵаз иҩымҭақәа: “Инониа”, “Апантократор”,  (“Иордантәи аҳәыҳә”) уҳәа убас егьырҭгьы ирныԥшит миллионрацәала зхыԥхьаӡара ыҟаз Урыстәылатәи анхацәа ргәалаҟарақәа, рҭахрақәа.
Абџьар шьҭызхыз ажәлар гәык-ԥсыкала дышрыдгыло лабҿаба ицәырнагоит С. Есенин 1918 шықәсазы ииҩыз апоема  (“Ижәҩантәу адауласҩы”). Ари аҩымҭа ԥхьаӡоуп 1918– 1920 шықәсқәа раан иаԥҵахаз аурыс поезиа ашедеврқәа ируакны. Уаҟа сахьаркыра ҳаракыла иаарԥшуп аԥеиԥш лашазы аурыс жәлар рықәԥара, Урыстәыла ӷашақә иашьҭоу аинтервентцәа ирҿагыланы аибашьраҿы урҭ иаадырԥшуа агәымшәареи афырхаҵареи. Апоема ҟаимаҭла ианыԥшуеит апатриоттә, иара убас аинтернационалтә пафос. Есенин аԥсҭазаара ҿыц дақәныҳәоит, гәык-ԥсыкала ихьчоит ареволиуциа, дрықәӡбоит атәыла аҩнуҵҟатәи аконтрреволиуционерцәеи аҳәаанырцәтәи аинтервентцәеи.
1917–1920 шықәсқәа раантәи Есенин ипоезиа аоптимизм аныԥшуеит, илирика, абжьы-хаа ахоуп, ибзианы еихышәшәоит, амажортә ҟазшьа аныԥшуеит. Апоет агәра игоит аамҭа бзиа ҟалараны ишыҟоу, аҳра рураны ишыҟоу абзиабара, анасыԥ, ауаа реизыҟазаашьаҿы ақьиара, аиҩызара. “Уаҵәы шьыжьӡа сырҿыха”, “Ах, агәра згоит, изга, анасыԥ шыҟоу”, “Ах, амуза, сара сҩыза” зыхьӡу Есенин иажәеинраалақәа XX ашәышықәсазтәи аурыс поезиа иашедеврқәоуп уҳәартә иҟоуп ҵакылагьы сахьаркыралагьы.
Ауаҩытәыҩсатә еибашьра ашықәсқәа раан иқәыԥшыз Асовет Социалист Республика акапиталисттә ҳәынҭқаррақәа аинтервенциа аназеиҿыркаа, аблокада аназыҟарҵа, амлакра аныҟала, арратә коммунизм апринцип мҽыӷқәа анцәыргаха – С. Есенин иҟалаз аилкаара ицәуадаҩхеит. Ирҿиамҭаҿы ицәырҵит аиндивидуалисттәии анархисттәии тенденциақәа. Ганкахьы мацарала еиликааит арратә коммунизм, даара илахь еиқәнаҵеит апатриархалтә бзазашьа бго иахьалагаз.  (“Ҩынҩеижәа ҿы змоу”) зыхьӡу апоемаҿы апоет дақәшаҳаҭуп асоциалтә шьақәгылашьа аиааира ахьагаз, аха иара убри аамҭазы игәнигоит апатриархалтә аурыс қыҭа социалисттә ҵасла аиҭакра. Есенин игәаԥхом апаровоз (афақьныҟәа) зыԥсы ҭоу аҽы иахьахьӡаз, насгьы иахьаԥысыз, ҳаԥхьаҟа ақыҭа техникала аибыҭара аԥеиԥш лаша ахьамоу. “Аџыртә ҽы зыԥсы ҭоу аҽы аҵкыс
иаиааит, аха убри аҽҵыс сара сзы акырӡа иаԥсаз ԥстәын” ҳәа иҩуан Есенин дгәынқьуа. Абас еиԥш иҟоу ахшыҩҵакқәа ааирԥшуеит уи “Ача азы ашәа”, “Ахулиган иуасиаҭ”, “Сара аҵыхәтәантәи қыҭа поетуп” уҳәа убас даҽа ажәеинраалақәак рыҟны. Аха апоет апатриархалтә қыҭа аидеализациа инаваргыланы иааирԥшуеит итәыла-ԥсадгьыл абзиабара ҵаулагьы.
1921 шықәсазы С. Есенин апоема  аԥиҵеит. Ажанртә ҷыдарақәеи ахаҭашьақәеи рыла уи лирикатә драматә поемоуп, избанзар уаҟа иҟам Пугачов бџьаршьҭыхрала еиҿикааз ақәгылара, аепикатә сахьақәа. Апоема аинтерес аҵоуп ажәлартәра аганахь алагьы. Уаҟа иаарԥшуп аҳратәра ауӷә иаҵагылаз аџьажәлар аҳәынҭқар ихатәымчра иаҿагыланы абџьаршьҭыхрала рықәгылара. Абри апоема аҩрала С. Есенин наунагӡа аимажинистцәа иҽырҟәиҭхеит. Уи уаанӡагьы формалла акәын урҭ дышрыдҳәалаз, рестетикатә концепциа иара изыҳәан еснагьгьы итәымын.
Апоема “Пугачов” С. Есенин акыраамҭа қәҿиарала аус адиулон. Гәцаракрыла иҭиҵааит абџьаршьҭыхрала Пугачов иқәгылара иазкыз аҭоурыхтә материалқәа, хаҭала дцаны иибеит ақәгылара амассатә ҟазшьа ахьамаз Оренбургтәи агуберниа. Ҵабыргуп, апоемаҿы аҭоурыхтә фақтқәа шиашаҵәҟьоу ишьақәырханы иаарԥшым, аха уи уеизгьы ареалисттә ҟазшьа амоуп, жанртә хаҭашьала заа ишазгәаҳҭаз еиԥш, лирика-драматә поемоуп.
Аҩеижәатәи ашықәсқәа рылагамҭаз апоет еиликаауа далагеит ареволиуциа адунеи акра ҿыц шаԥнаҵо, ауаатәыҩса рсоциалтә еиҟарара шеиҿнакаауа, уи алзыршо аҵаҵӷә ҿыц шыҟанаҵо, аԥсабара ҿыц аҟаҵара апроцесс шарццакуа, уи аԥсабара ауаҩытәыҩса ицәа ахазҵо аџьа, зегь рыла игхадоу, ауаҩытәыҩса ихаҭагьы убри аџьа абзоурала аԥсабара ԥшӡа дыԥшӡаӡа дшалагыло, дахәҭакны дшыҟало.
1917 шықәсазтәи ареволиуциа (февральтәи, еиҳарак Оқтиабртәи) инагӡаӡаны ицәырнагеит Есенин ибаҩхатәра, шьаҭанкыла иаԥсахит уи исахьаркыратә дунеи. Абар уи аӡбахә иара апоет ихаҭа ишиҳәо: “Ареволиуциа ҟамлазҭгьы, иҟаларын, сара, убри аӡәгьы ииҭахымыз арелигиатә символика сналаҩа сцаргьы...” (5, 276).
1922 шықәса маи мзазы С. Есенин аҳәаанырцәҟа дцеит. Ҩышықәса рыҩнуҵҟала уи днарылс-аарылсны ибеит Германтәыла, Францызтәыла, Белгиа, Италиа, нас Еиду Америкатәи Аштатқәа. “Аҳәаанырцә ауп сара еилырганы иахьеилыскааз Урыстәылатәи ареволиуциа закәытә ҵак дууз иамаз”, иҩуан апоет, “уи адунеи ахьчеит ишәарҭаз амешьчанра аҟнытә”. Аҳәаанырцәынтә иааишьҭыз ашәҟәынҵақәа рыҟны С. Есенин иҩуан “ԥарала еиҵакәаҳа иҭәу ааҵәа” иамоу аҳра аӡбахә, насгьы уи европатәи аԥсҭазаара асферақәа зегьы рыҟны, еиҳараӡак аҟазараҿы иҟанаҵо анырра бааԥсы аӡбахә.
С. Есенин иҩымҭа ҟасақәа ируакуп  (“36-ҩык ирызку апоема”). Уи 1905 шықәсазтәи ареволиуциа анаҵаха ашьҭахь Шлисельбургтәи абахҭа иҭакыз аполитикатә баандцәа 36-ҩык ареволиуциа афырхацәа ирыхьӡыниҩылеит. Абахҭеи, ахырҵәарақәеи, ахгарақәеи ирзымшьаҽит урҭ. Урҭ зегьы аӡәаӡәала ихадароу ақәԥара азы аҽазыҟаҵара иаҿуп, бналарыла рхы ацәыргарц рҭахуп изҭаку абахҭа-баагәара.
1923–1925 шықәсқәа раантәи С. Есенин ирҿиамҭа аидеиа/-сахьаркыратә еизҳазыӷьара аныԥшуеит. Абарҭ ашықәсқәа раан ауп уи ианаԥиҵаз аурыс поезиа ашедеврқәа  (“Ииаӡаауа Урыстәыла”),  (“Асовет Урыстәыла”), “Ленин”, “Ан лахь асалам шәҟәы”, “Сара сымҩа”) апоемақәа: “Анна Снегина”, “Ауаҩы еиқәаҵәа”, “Аиаҳәшьа лахь асалам шәҟәы”, “Аԥҳәыс лахь асалам шәҟәы”,  (“Иҩныда-гәарадоу Урыстәыла”) уҳәа убас егьырҭгьы. “Аҟазара цқьа”, “аҟазара аҟазаразы” ҳәа алозунгқәа зҿыҵакыз апоетцәа Есенин ирҿаиргылеит аграждантә, ауаҩытәыҩсатә идеиақәа згәылыжжуаз ажәеинраала лыԥшаахқәа.
1924–1925 шықәсқәа раантәи Есенин илирика, аурыс поезиа акаҵәарақәа иреиуоуп, иаҵоу ареволиуциатә пафос ала, ахшыҩҵак аҵауларала, ажәеинраалақәа реихыԥхьашьала, абырҵкал икылхуп ззуҳәаша аформала, абызшәа алеқсикатәи асахьаркыра-рҿиаратә цхыраагаӡақәеи рбеиарала... 20-тәи ашықәсқәа раԥхьатәи азыбжазтәи аурыс поезиаҿы Есенин дгылеит Блоки Маиаковскии реиԥш иҟоу апоетцәа дуқәа рывараҿы.
1924 шықәсазы Бақуа иҩит, насгьы ҩеижәи 9ҩык акомиссарцәа рбаҟа аҿаԥхьа аусуцәа дырзаԥхьеит С. Есенин  (“Ҩеижәи-фҩык рзы абаллада”) зыхьӡу ипоезиатә рҿиамҭа. Уи уаҟа исахьаркны аԥсы рхаиҵоит ҩеижәи-фҩык абольшевик комиссарцәа рхаҿсахьақәа.
Иазгәаҭатәуп, иара убас, 1924 шықәсазы С. Есенин иаԥиҵаз “Кавказ” зыхьӡу ажәеинраала автограф аҩбатәи адаҟьаҿы, амилаҭқәа зегьы рпоетцәа иаку хеидкылак аҟны реидкылара аидеиа шааирԥшуа. Ари автограф аҟны уи иҩуеит: “Аусуцәеи анхацәеи реидгылақәа ҟарҵоит: азин ҳашәҭ амилаҭқәа зегьы рпоетцәа реидгыла ҟаҳҵарц азы. Абриазы ҳара дырҩегьых изныкымкәа ҳцәажәараны ҳаҟоуп. Ааи, убри аҟнытә, ҳаԥхьаҟа иааираны иҟоу алитература асезон агәыӷра ҳнаҭоит уи абжьы шыӷәӷәахо ала”.
С. Есенин динтернационалистын. Уи иажәеинраалақәа ирныԥшуеит ажәларқәа реиҩызара иашаҵәҟьа. Европа, нас Америкатәи иныҟәарақәа раан абуржуазиатә шьақәгылашьа скьептикк иаҳасабала дахәаԥшуан, аха убарҭ атәылақәа рыҟнытәи аџьа иаҵагылоу ауаа рзы џьарамзар-џьаргьы ажәа бааԥсык иҿыҵымҟьеит.
20-тәи ашықәсқәа раантәи иажәеинраалақәа рыҟны шьҭа апоет игәнигомызт аурыс қыҭа “аџыр иалху аҽқәа” ахьаҭаазгьы, апатриархалтә Урыстәыла аҭоурых иахьагазгьы. Уимоу гәахәарыла ашәа азиҳәо далагеит аиндустриа, атехника.
С. Есенин длирикуп. Уи иажәеинраалақәа зегьы гәы-цаҳәцаҳәла, гәы-ԥшқарахла ирԥхоуп. Убас еиԥш иҟоу аепистольиартә ҟазшьа змоу жәеинраалақәоуп: “Абду иахь асалам шәҟәы”, “Аиаҳәшьа лахь асалам шәҟәы”, “Ан лахь асалам шәҟәы”, “Ан лысалам шәҟәы” уҳәа убас егьырҭгьы.
1924 шықәсазы С. Есенин Кавказ даныҟаз аџьам мотивқәа рыла ажәеинраалақәа рыҩра далагеит. Исалам шәыҟәқәак рыҟны излаиҳәо ала Џьамтәылаҟа ацарагьы игәы иҭан, аха дзымцеит. Машәыршақә иҟамлаӡеит  (“Аџьамтә мотивқәа”) зыхьӡу иажәеинраалақәа рцикл аҟны зхыԥхьаӡара рацәам Џьамтәылатәи ҭыԥқәаки поетцәақәаки рыхьыӡқәа рҳәара иҽахьалаигӡогьы. Ари ажәеинраалақәа рцикл еиҿкаауп аџьамтә мотивқәа реиҳа аԥыжәара змоу аурыс мотивқәа рыла.
“Аџьамтә мотивқәа” рыҟнытә аԥхьаҩцәа даара ирылаҵәаны иҟоу ажәеинраалақәоуп  (“Шагане, бара са с-Шагане”). ари ажәеинраала 1924 шықәсазы Есенин Баҭым даныҟаз иҩит, иагьылзикит уаҟатәи бжьаратә школк аҟны алитература дзырҵоз аԥҳәыс Шагане Талиан. Шықәсқәак раԥхьанӡа ари аԥҳәыс лыӡбахә алитератураҭҵааҩцәа аӡәгьы иҿыҵашәомызт, избанзар ирыздырамызт ус еиԥш ауаҩы дшыҟаз. Шықәсқәак раԥхьа, Шагане Талиан лхаҭа лхы ӡырылгеит. Уи «Уитхаытцаныд зыԥхты» адаҟьақәа ирнылҵеит данқәыԥшыз Сергеи Есенини лареи абзиабара шрыбжьаз аӡбахә зҳәоз астатиа, уаҟа илҳәеит “Шагане, бара са с-Шагане” апоет лара шлакәу иззикыз.
С. Есенин икалам иҵыҵыз апоемақәа иреиӷьуп “Анна Снегина” . Апоема асиужет ҵаҵӷәыс иамоуп аҩымҭа алирикатә фырхаҵа иқәыԥшратә шықәсқәа раан бзиа иибоз Анна Снегина илызку агәалашәарақәа. Жанртә хаҭашьала ари апоема лиро-епикатәуп, аха иуадаҩуп аҩымҭаҿы алирикатә ма аепикатә ҭыԥқәа хаз-хазы ралкаара. Аепикатә жәабжьҳәара иацу алирикатә хьаҵра мацарақәа ракәӡам, уаҟа аԥхьаҩ иԥылоит автор иҩнуҵҟатәи иуалуашарақәа анырԥшны иҭыху иԥсабара гәакьа асахьа блахкыгақәагьы, бзиабарала ирԥхоу, изааигәоу ауаа рсахьаркыратә хаҿсахьақәагьы.
“Анна Снегина” новатортә поемоуп. Уи 20-тәи ашықәсқәа раантәи асовет поезиаҿы иаԥҵаз раԥхьаӡатәи аҩымҭа лыԥшаахқәа ируакуп, уаҟа аԥхьаҩ иԥылоит иконкреттәу, иара убри аамҭазы азеиԥштәра знырԥшу, итиптәу, реалисттә ҵасла зсахьа ҭыху афырхацәа. Ахҭысқәа мҩаԥысуеит Есенин иқыҭа гәакьа Константиново азааигәаратәи ақыҭақәа – Криуш, нас Радово рыҟны. Ахҭысқәа аныҟало аамҭагьы арбоуп ииашаны. Зегьы аконкреттә ҟазшьа рымоуп, ахҭыс ахьымҩаԥысуа агеографиатә пункт реалтәуп, ииашоуп, аха иара убри аамҭазы егьтиптәуп, апоемаҿы ицәыргоу ацәырҵрақәа зҟазшьарбагоу Риазантәи агуберниаҿтәи ҩба-хԥа қыҭа заҵәык ракәӡам, урҭ рҟазшьарбагоуп 1916–1918 шықәсқәа раантәи аурыс қыҭақәа зегьы рзынгьы.
Апоемаҿы сахьаркыратә ҟазара дула иҟаҵоу ауаа рҟазшьа ӷәӷәақәа ҳԥылоит, убарҭ ирылукаартә иҟоуп Прон Оглоблин иепикатә хаҿсахьа. Прон иреволиуционеру хаҿсахьоуп, аҳәынҭқар иеиҳабыра дырҿагыланы ақәԥаразы Сибраҟа дахганы дыҟан. Оқтиабртәи ареволиуциа уи гәахәарыла даԥылеит, насгьы иқыҭа гәакьаҿы акоммуна ашьақәыргылара иҽанишәоит.
Алирикатә ԥхара аҵаҵаны иҭыхуп Анна Снегина лхаҿсахьагьы. Уи Прон иҿагыло ауаа реилазаара дахаҭарнакуп, ареволиуциа аныҟала ашьҭахь дыхҵәаны Англызтәылаҟа дцеит. Аха Лондонынтәи Урыстәылаҟа иаалышьҭыз асалам шәҟәы изланыԥшуала, лтәыла/-ԥсадгьыл бзиа илбоит гәык-ԥсыкала, насгьы уи ахьылцәыӡыз, дахьаҟәгоу ӷәӷәала игәнылгоит.
С. Есенин ирҿиамҭаҿы “Анна Снегина” зегь реиҳа аоптимисттә пафос зҵоу ҩымҭоуп, уаҟа даара иӷәӷәаны иаарԥшуп апоет ибзиабара ауаҩытәыҩса ишҟа, аҭынчреи аԥсҭазаареи рышҟа. Шаҟа иԥшӡозеи адунеи, нас уи иқәынхо ауаҩытәыҩсеи, аха иабаҟоу даара ирацәаҩупеи аибашьра ихраҟәа-ҿраҟәан, инасыԥдатәны иннарҵәаз. Шаҟаҩ ыҟада ажрақәа рыҟны иҭаржыз, шаҟаҩгьы ҭаржраны иҟоузеи макьана... Арҭқәа зегьы апоет ицәа дҭанарӡыӡоит, игәы, иԥсы ҿыркаауеит.
Апоемаҿы инеиҵыхны, аепикатә масштаб ҭбаақәа рыҭаны иҭыхуп ареволиуциеи ауаҩытәыҩсатә еибашьреи рсахьақәа. Есенин дрықәыӡбоит ӷәӷәала абуржуазиатә еиҳабыра, аҳәынҭқар дызлагаз аимпериалисттә еибашьра ахьаанимкылаз, аҵыхәа ахьԥимҵәаз азыҳәан. Апоет аҭынчра дадгылаҩуп азы аҭынч ԥсҭазаарахь дрыԥ хьоит, аҭынч ԥсҭазара рзеиӷьаишьоит ауаатәыҩса.
1924 шықәса цәыббра мза 14 рзы С. Есенин ипоема  (“Аибашьра ду азы ашәа”) ркьыԥхьит Қарҭ, агазеҭ  (“Амрагылара ашәаԥшь”) адаҟьақәа рыҟны.
С. Есенин ипоезиа, А. Блоки В. Маиаковскии рырҿиамҭақәа реиԥш аҩеижәатәи ашәышықәсазтәи аурыс лирикатә поезиа иаҳаракыра дуӡӡоуп. Аха уи длирик мацарам, аепикатә жанр аҟынгьы дҟаза дууп. Уи ипоемақәа “Анна Снегина”, нас “Пугачов” рыҟны епикатә масштаб ҭбаала исахьаркны иаарԥшуп Е. Пугачов ихаҿсахьеи, иара убас амлакра зыбӷақәа ареиџьыз анхацәа абџьаршьҭыхрала рықәгылареи.
Ирацәоуп Сергеи Есенин иԥсҭазааратә мҩаҿы, ирҿиамҭаҿы алахьеиқәра, алахьеиқәратә мотивқәа, аха уи Аԥсны даныҟаз агәалаҟара бзиа иман, арҿиаратә усура игәы ацԥыҳәо дыҟан.
Ари аҵыхәтәантәи агәаанагара шҵабыргу ҳәаақәнаҵоит 1962 шықәса, ԥхынгәымза 20 рзы аԥсуа ҵарауаҩ Вианор Панџьа-иԥа Ԥачлиа агазеҭ  №142  ианиҵаз “Сергеи Есенин Аҟәа” () зыхьӡу астатиа. В. Ԥачлиа истатиа ҵаҵӷәыс иамоуп, 1925 шықәса жәабранмза аҽеиҩшамҭазы Сергеи Есенин Аҟәа даныҟаз ицыз аҭыԥантәи ауаагьы иаргьы ирыниаз, ирацәажәаз ажәытә полиграфист Маиор Давид-иԥа Хахмигери игәалашәарақәа.
М. Д. Хахмигери асанаториа “Гәылрыԥшь” аҟнытә дилижансла Аҟәа амрагыларахьала уахьналагыло, “Синоп” ҳәа иахьашьҭоу аҭыԥ аҟны, амҩа аандаҿы игыланы еибарччо еицәажәоз гәыԥҩык ауаа даарыдгылт. Урҭ рахьтә аӡәы заҵәык ида зегьы Маиор иидыруаз уаан. Руаӡәк, еицырдыруаз аԥсуа шәҟәыҩҩ, ауаажәларра-ҳәынҭқарратә усзуҩы Самсон Ҷанба иакәын. Маиор Давид-иԥеи Самсон Ҷанбеи ибзианы еибадыруан, ҳаҭыр рықәибаҵон аҟнытә, Маиор адилижанс даақәҵын Ҷанба иахь иҿынеихеит. Нас урҭ еиманы, еицәажәоз ауаа инарыдгылт. Зегьы аԥсшәақәа ааибырҳәеит. Араҟа С. Ҷанба иаамҷыдахас еидгылаз реилазаараҿы иҟан агазеҭ “Тацпәкыд Ыбҿыԥид” аредақтор А. Герваси, Аԥсны АССР адгьылқәаарыхра ажәларком В. Агрба, Аԥсны арратә комиссар К. Инал-иԥа убас даҽа ҷкәынцәақәак. Еилагылаз агәыԥ рахьтә Маиор Давид-иԥа изымдыруаз аҷкәын шәагаала омак дауцәамызт, ихахәы хьыԥшшәала ишьҭахьҟа иԥшӡаны иқәҳәаны иҟан, ибла гәыҭбаақәа разы, иӷран, ихы-иҿы убла аахнакыртә иԥшӡан, игәыкын. Деилаҳәан мыцхәы еиҿкааз модала. К. Инал-иԥеи идырмыз аҷкәыни еибырҳәоз алаф ажәа-ҵарқәа уажәыуажәы еилагылаз зегьы дырччон. Ус, Маиор Давид-иԥа иааизымбатәбарахан даагачамкит Кәасҭа Инал-иԥа абас аниҳәа:
Уаҩы ибартә иҟан Есенин игәалаҟара шыбзиаз. Уи зны-зынла илаԥш кыдырхало амшын ашҟа дыԥшуан, ма ақалақь далаԥшуан, харантәи иӷьазӷьазуаз ашьхақәа бла-хаала дырҿагәыбзыӷуан.
Иблахгыгаз аԥсабара даргәырӷьон, иҽизеиқәымкыртә еиԥш даруалуашон.
– ҿааиҭит иара ибжьы неиҵыхны, дгәырӷьаҵәа.
Еилагылаз зегьы ргәы иаахәаны имадырҽхәеит Сергеи Есенин игәазыҳәара.
Зыӡбахә ҳамоу астатиаҿы вианор Ԥачлиа излаиҳәо ала Сергеи Есенин игәазыҳәара шгәазыҳәара мацараз инымхаӡеит. Уи Аԥсны дааны даныҟаз, Гаграгьы дныдгылеит, иҟоуп Аҟәа иазкны ажәеинраала шиҩыз зырҵабыргуа адырраҭарақәагьы. Ҳәарас иаҭахузеи, уи Аҟәа иазкны ииҩыз ажәеинраала аӡбахәгьы, Аԥснытәи егьырҭ иныҟәарақәагьы ҳаԥхьаҟа цқьа ҟасарыла иҭҵаатәуп.
1965 шықәса, жьҭаарамза 5 рзы еицырдыруа аԥсуа поет, апрозаҩҩы, Платон Бебиа агазеҭ “Аԥсны ҟаԥшь” Ж Фф.7999) ианиҵеит “Сергеи Есенин” зыхьӡу зыӡбахә ҳамоу апоет диижьҭеи 70 шықәса аҵра иазкыз астатиа. Ари астатиаҿы иазааҭгылоуп С. Есенин Аҟәа иаара аепизод иазку М. Д. Хахмигери игәалашәарагьы. Абар уи астатиа аҟынтәи абзацк иаҳәо: “Абар уажәы ари ауаҩ (С. Есенин иоуп дызҿу – Б. Г.) ҳаԥхьа дахьгылоу. Узхара узихәаԥшрым. Хрыжь-хрыжь ацәажәара даҿуп. Урҭ алацәажәон раԥхьаӡатәи Аԥснытәи атипографиа В. И. Ленин ихьӡ ахҵара аӡбахә. Иахцәажәон ҿыц аинылара иалагаз аԥсуа литература аԥеиԥш, алахьынҵа. Реицәажәарақәа рыла уаҩы ибон Самсон Ҷанбеи иареи изныкымкәа ишеиқәшәахьаз, ибзиаӡаны ишеибадыруаз. Аха араҟа, аԥсуаа ишырҳәало еиԥш, алаф еиҿазырцеиуаз Сергеи Есенини Кәасҭа Инал-иԥеи ракәын.
Ԥыҭрак ашьҭахь, ҳнапқәа ааимаҳхын ҳаиԥырҵит. Урҭ цон Орџьоникиӡе ихьӡ зху аҩны ашҟа. Уаҟа иаараны иҟаз апартиа Москватәи аусзуҩцәа ирԥыларазы”.
Есенини Аԥсни ртемала ҳанцәажәо рыӡбахә ҳәатәуп еицырдыруа аԥсуа поет гәлымҵәах қәрахьымӡа Иуа Коӷониеи, аԥсуа шәҟәыҩҩ, ажурналист, аиҭагаҩ, ауаажәларратә усзуҩ Мушьни Аҳашбеи, аԥсуа полиграфиа ашьаҭаркыҩцәа ируаӡәку Михаил Гадлибеи. Арҭ ахҩыкгьы Москва Ажурналистикатә Институт аҟны аҵара анырҵоз еибадырхьан Сергеи Есенини дареи, гәахәарыла ирылатәалон уи Москва имҩаԥигоз илитературатә хәылԥақәа. Рыцҳарас иҟалаз арҭ ахәылԥақәа рыӡбахә рҳәалон Мушьни Аҳашбеи Михаил Гадлибеи, аха ргәалашәарақәа ҩны иаанырмыжьит.
Сергеи Есенин Аԥсны ауаажәларра бзиа ибаны изыԥхьо, ирылаҵәаны иҟоу аурыс поетуп. Уи иҩымҭақәеи иԥсҭазаареи ҭырҵаауеит 6ҵарауаа, ирҿиамҭақәа ирхысуеит Аԥснытәи абжьаратә школқәа рҵаҩцәа, Аԥсуа университет афилологиатә факультет аԥсуа, иара убас аурыс сеқторқәа рыстудентцәа.
Сергеи Есенин ирҿиамҭақәа ирлас-ырласны еиҭаргон, иахьагьы еиҭаргоит аԥсуа поетцәа.
Аԥсуа ԥхьаҩцәа рхатәы бызшәала ирыԥхьоит С. Есенин иажәеинраалақәа: “Аԥҳәыс лахь ашәҟәы”, “Ан лыҟнытә ашәҟәы”. Арҭ ажәеинраалақәа роригиналқәа ирхаз апоезиатә бжьы-хаақәа рыцәмырӡкәа, ахьхьаҳәа аԥсышәала ирцәажәеит еицырдыруа аԥсуа поет, апрозаҩҩы, аиҭагаҩ Никәала Кәыҵниа.
Хыхь зыӡбахә ҳҳәаз апоет Платон Бебиа С. Есенин ирҿиамҭа ашҟа имоу абзиабара ааирԥшит аурыс поет илирикатә ԥҵамҭа хьыршәыгәқәа: “Шагане, бара са с-Шагане”, “Аеҭым”, “Аҵааа-ҵла” аԥсышәала рырцәажәаралагьы.
Имаҷҩым иахьа Сергеи Есенин ипоезиа аԥсышәала изырцәажәо аԥсуа поетцәа. Убарҭ иреиуоуп: Гьаргь Гәыблиа, Мушьни Лашәриа, Шамил Ԥлиа, Рушьбеи Смыр уҳәа убас аӡәырҩы.
Платон Бебиа Сергеи Есенин изкны ҩ-жәеинраалак аԥиҵахьеит. Актәи ажәеинраала иахьӡуп “Сергеи Есенин”, уи иҩит данқәыԥшыз, истудентратә аамҭа аан, 1958 шықәсазы. Аҩбатәи “Сергеи Есенин Баҭым” аԥиҵеит 1985 шықәсазы. Актәи ажәеинраалаҿы аԥсуа поет аурыс поет ду дахьиз дахьааӡаз аурыс ԥсабара, уи иахыҩуа Сергеи Есенин ибжьы ашәа рзиҳәоит, иааирԥшуеит аурыс поет гәлымҵәах иахь иара имоу агәыбылра, абзиабара ҵаула.
“Сергеи Есенин Баҭым” аҟны А. А. Лаппа-Старженецкаиа лгәалашәара ихы иархәаны П. Бебиа ганкахьала поезиатә ажәала иааирԥшуеит аурыс поет иҩымҭа лыԥшаахқәа иреиӷьу алиро-епикатә поема “Анна Снегина” аҩра Баҭым данаҿыз арҿиаратә усура марымажа дытҟәаны дшамаз, даҽа ганкахьала ари ажәеинраала ҟаимаҭла ишьақәнарӷәӷәоит аҟазара аԥҵамҭа иашаҵәҟьа (ари амомент аан Шопен имузыка ауп зыӡбахә ҳамоу) арҿиаҩы арҿиаратә гәалаҟазаара бзиа шинаҭо, имузахаҭаны ишизааиуа, ирҿиаратә потенциалтә лшарақәа шарҿыхо. Еицырдыруа фақтуп Есенин Баҭым, иара убас Қарҭ даныҟаз аамҭақәа раан арҿиаратә гәалаҟара бзиа шимаз. Уи моу, Баҭым Шагане Талиан лыбзиабарагьы ихҭысит. Арҭқәа данрымҿхакыз аамҭазы Шопен ибаллада абжьы хаақәагьы анихҭыс, ирҿиаратә емоциақәа ахыц еиԥш рҽырхханы “Анна Снегина” аиԥш иҟоу алиро-епикатә шедевр аира иамыцхраар, ԥсыс иахамлар, ибаҩхатәра амҵәыжәҩа ӷәӷәа анамҭар ауамызт. Аԥсуа поетгьы иажәеинраала шьахә аира иаҽыҵгахеит иԥсҭазааратәыз, иуникалтәыз ари арҿиаратә ақт лыԥшаах. Ҳәарас иаҭахузеи, “Сергеи Есенин Баҭым” П. Бебиа аурыс поет иахь имоу ацәанырра цқьеи, иара ипоезиатә блаҵари, ибаҩхатәреи ирылҵшәоуп зегь раԥхьаӡа.
Ирацәоуп дырҩегьых Сергеи Есенин ажәеинраалақәа изызкхьоу аԥсуа поетцәа. Убарҭ иреиуоуп: Леуарса Кәыҵниа, Кьыршьал Чачхалиа, Рушьбеи Смыр, С. Агындиа, Валери Дауҭиа уҳәа убас аӡәырҩы.
“Апоет Кавказтәи имузақәа” ахьӡуп аԥсуа поет, апрозаҩҩы, аҵарауаҩ Денис Чачхалиа Сергеи Есенин диижьҭеи 80 шықәса аҵра иазкны 1975 шықәса, жьҭаарамза 3 рзы агазеҭ  №197  ианиҵаз астатиа.
Ирацәоуп иҵегь Аԥснытәи агазеҭқәеи ажурналқәеи рдаҟьақәа рҿы Сергеи Есенин изку аматериалқәа.
Еицырдыруа аурыс поет, аиҭагаҩ Анна Андреи-иԥҳа Ахматова диит 1889 шықәса рашәарамза 23  рзы Одесса азааигәара  ҳәа иахьашьҭоу аҭыԥ аҟны, лыԥсҭазаара далҵит 1966 шықәса хәажәкыра мза 5 рзы, Москва, джуп Комарово Санкт-Петербург азааигәара. Уи диит иԥхьатәахьаз афлоттә нџьныр-механик иҭаацәараҿы. Лан лышьҭрахь ала ажәытә аамысҭатә ҭаацәара даҵанакуан. Ари афақт дырҵабыргуеит 1903 шықәсазы лабду Е. И. Стогов ажурнал  (“Аурыс жәытәра”) аҟны иикьыԥхьыз анҵамҭақәа. Шықәсык акәын Анна илхыҵуаз аҩада Царское Село ашҟа анхарҭаҭыԥ анылзалырхуаз. 1905 шықәсазы Анна дзыхшаз лани лаби рҭаацәара анхыбгала ашьҭахь, лан лхәыҷқәа лыманы Евпаториаҟа диасит, уантәи Киевҟа дцар акәхеит. Уаҟа Анна Фундуклеевтәи агимназиа далгеит, нас 1907 шықәсазы Киевтәи Иреиҳаӡоу аҳәсатә курсқәа рыҟны аиуристтә факультет дҭалеит. 1910 шықәсазы Анна Ахматова хаҵа дцеит, диццеит аурыс поет Николаи Степан-иԥа Гумилиов (1886 – 1921). Уи дицны 1910, нас 1911 шықәсқәа рзы Анна дыҟан Париж, 1912 шықәсазы – Италиа.
Царское Село данынхоз Анна Ахматова ҳамҭакы аҵара лҵон Раев напхгара зиҭоз Иреиҳаӡоу аҭоурых-литературатә курсқәа рыҟны. 1912 шықәсазы диит Анна Ахматоваи Николаи Гумилиови рԥазаҵә – Лев Николаи-иԥа Гумилиов, еицырдыруа аҭоурыхҩҩы, аетнолог, апрофессор, амрагыларадырҩы, агеограф, афилософ-ахәыцҩы.
1990 шықәсазы Москва, ашәҟәҭыжьырҭа “Современник” иҭнажьыз Николаи Гумилиов иажәеинраалақәеи ипоемақәеи раԥхьажәаҿы Николаи Скатов иҩуан:
Анна Ахматова раԥхьаӡатәи лажәеинраалақәа лҩит 11 шықәса анылхыҵуаз, аха урҭ еиқәымхеит, аԥхьаҩцәа рышҟа изымнаӡеит. Иахьа уажәраанӡа идыру рахьтә, раԥхьатәиқәа ҩуп 1904 шықәсазы. Урҭ ажәеинраалақәа аинтерес рыҵоуп XIX ашәышықәса анҵәамҭазтәи адилетанттә поезиа аҷыдарақәеи адекадент поезиа аштампқәеи реиларҵәара аҽазкрақәа ахьырныԥшуа аҟнытә. А. Ахматова агимназиаҿтәи лҩыза ԥҳәызба В. Беер 1906-1907 шықәсқәа раантәи
лгәалашәарақәа изларныԥшуала, апоетесса усҟан даара дазҿлымҳан аурыс символисттә поезиа, еиҳараӡак уи дазеинтересын В. И. Бриусов ипоезиа.
А. Ахматова раԥхьаӡа акәны лажәеинраала кьыԥхьын 1907 шықәсазы Н. С. Гумилов Париж иҭижьуаз ажурнал “Сириус” адаҟьақәа рыҟны, амала убри ашьҭахь апоетесса 1911 шықәсанӡа акгьы лымкьыԥхьӡеит.
А. Ахматова лпоезиатә дебиут иашаҵәҟьа ҟалеит 1910 шықәсазы, Парижынтәи Урыстәылаҟа данаа ашьҭахь. Уи Павловск Н. Гумилиов иҩызцәа рыҩнуҵҟа лажәеинраалақәа дрыԥхьон, лажәеинраалақәа дрыԥхьон иара убас  (“Аҟәарч”) зыхьӡыз В. И. Иванов илитературатә хеидкылаҿгьы. 1911 шықәса инаркны А. Ахматова лҩымҭақәа лассы-ласс илкьыԥхьуа далагеит Петербургтәии Москватәии ашәҟәҭыжьырҭақәа рыҟны. 1911 шықәса анҵәамҭа инаркны еиҿкаахеит “Апоетцәа рцех” зыхьӡыз алитературатә хеидкыла, Н. Гумилиов уи аиҿкааҩцәа дыруаӡәкын, А. Ахматова ари “Ацех” дамаӡаныҟәгаҩын. Абри алитературатә хырхарҭа “Акмеизм” аҽанеиҿнакаа А. Ахматова уи дадгылеит.
1912 шықәса хәажәкыра мзазы иҭыҵуеит А. Ахматова лажәеинраалақәа реизга ашәҟәы. Уи  (“Ахәылԥа”) ҳәа хыс иаман, аԥхьажәа иҩит М. А. Кузмин. Ари ашәҟәы иагәылаз жәеинраалақәак иара М. А. Кузмин ипоезиеи,  (“Аҟазара адунеи”) аҿыханҵеи рнырра рныԥшуан, аха уаҟа аԥхьаҩцәа ирбарҭахеит А. Ахматова лпоезиатә репутациа ҳаразкыз, аоригиналра зныԥшуаз ажәеинраала ҟаимаҭқәагьы. Иреиӷьыз лпоезиатә ԥҵамҭақәа ирныԥшуан: аемоциа ӷәӷәа зҵаз абзиабаратә цәанырра, апоетесса дызхааныз аамҭа адәахьтәи аҷыдарақәеи, лара ллирикатә фырԥҳәыс лцәаныррақәеи реилаҵәара. А. Ахматова иреиӷьыз лажәеинраалақәа ринтонациа, рритмика лаамҭазтәи ажәлар рыпрақтикатә ҿцәажәара иазааигәалтәуан.
Иазгәаҭатәуп иара убас,  (“Ахәылԥа”) зыхьӡыз лышәҟәы иагәылаз ажәеинраалақәа ишырныԥшуаз XX ашәышықәса алагамҭазтәи еиуеиԥшымыз апоезиатә системақәа рышьҭкаарахь аориентациа шлымаз. А. Ахматова заатәи лажәеинраалақәа рыҟны еилыкка уаҩы ибарҭоуп В. Бриусови, А. Белыии, М. А. Кузмини, А. А. Блоки рпоезиа дхыхны дшамаз. Уи лзы даара акры аҵанакуан И. Ф. Анненски иеизга  (“Акипаристтә чықьмаџьа”) аԥхьара. А. Ахматова лышәҟәы “Ахәылԥа” иагәылан “И. Ф. Анненски иҿыԥшра” ҳәа зҵаҩыз ажәеинраалақәа. Амала иазгәаҭатәуп Анненски ипоезиа анырра шаныԥшыз апоетесса қәыԥш лпоезиатә метод ахаҭагьы, уи еиҳараӡак аҽцәырнагон ажәеинраалаҿ иаарԥшу иҿыцыми, иоригиналтәуи ситуациақәа реиҿыбаараҿы, ажәеинраала алирикатә фраԥҳәыс илыхҭысуа еиуеиԥшым аԥсихологиатә ҭагылазаашьақәа блаҵарыла икылкаан рыхәаԥшраҿы, ассоциативтә дунеишьҭкаашьақәа рыла ажәеинраала агәылырҭәаараҿы.
А. Ахматова лышәҟәы “Ахәылԥа” () ақәҿиара бзиаҵәҟьа аиуит, ҵабыргуп уи атираж маҷын (ж екземплиар ракәын иҟаз), аха ирласӡаны иаархәеит аԥхьаҩцәа. А. Ахматова лажәеинраалақәа абри реизга иагәылаз аҩымҭақәа ҟалеит алитературатә хырхарҭа “акмеизм” атеориа аҟаҵаразы иҵаҵӷәы бзиақәаны. Ари ас шакәу арҵабыргуеит С. М. Городецки истатиа “Ҳаамҭазтәи аурыс поезиаҿтәи ҟәыҵәақәак” (). Амала апоетесса ахьӡ-аԥша иашаҵәҟьа лызҭаз ажәеинраалақәа реизга  (“Аҭесԥыҳә”) ауп. Уи кьыԥхьын 1914 шықәсазы. Ари ашәҟәы анҭыҵ инашьҭарххны Актәи адунеитә империалисттә еибашьра ҵысит, аҭагылазаашьа бааԥсқәа ҟалеит Урыстәылан, иара убас адунеи аҟны, аха 1923 шықәсанӡа А. Ахматова лышәҟәы “Аҭесԥыҳә” аантәы иркьыԥхьит.
Зыӡбахә ҳамоу аамҭазтәи А. Ахматова лажәеинраалақәа ажәлар ирылаҵәаны ишыҟаз узырбо фақтуп апоезиаҿы уи илҿыԥшуаз ауаа ахьырацәахаз. Урҭ рхыԥхьаӡараҿы ирацәаҩын аҳәса, убри аҟнытә дара ралкааразы иӡбан атермин ҷыда, атермин ҿыц – .
А. Ахматова лажәеинраалақәарҿы рыхә ҳаракны иршьон урҭ ирныԥшуаз “амшынҵатә ҟазшьа” (), лаамҭазтәи аԥҳәыс лыгәҭыха, лдоуҳа ахьцәыргаз, меигӡарахда ажәеинраалақәа ирныԥшуаз абзазаратә детальқәа, ахҭысқәа. Аха ас еиԥш ала ганкы мацарала А. Ахматова заатәи лпоезиа азнеира иашамызт, уи иазаарԥшуамызт лпоезиа аспеқтқәа зегьы. Избанзар, “Аҭесԥыҳә” зыхьӡыз уи лышәҟәы ианыз ажәеинраалақәарҿы “амшынҵатә ҟазшьа” афилософиатә гәҭахәыцрақәа рахь ииасуан) адәахьала уахьынагәыдыԥшылоз даара иҭшәоушәа иҟаз атематика иҟасоу ԥсихологиатә анализны иааҟалон, алитература-артисттә еилазаарақәа рыхцәажәараҿы ицәырҵуан зынӡак “абогьематә” ҭагылазаашьа аҿаԥҽра, аҿагылара. А. Ахматова лпоезиа ианыԥшуаз абарҭ аҷыдарақәа раԥхьаӡа акәны акьыԥхь аҟны дрыхцәажәеит, иӡыригеит лара илзааигәаз лҩыза Н. В. Недоброво. Абар уи ииҩуа: .
Н. В. Недоброво арҭ ажәақәа ахьиҳәаз астатиа А. Ахматова ахә ҳаракны илшьеит, уи лара лпоезиа аҵакы еиҳа ииашаны иаазырԥшыз акы акәны илыԥхьаӡеит.  (“Фырхаҵа дызлам
апоема”) зыхьӡылҵаз лпоемаҿы уи астатиа: “аԥсра иаиааиз, насгьы сыԥсҭазаара аҵакы еилызкааз ажәа” ҳәа азылҳәеит.
А. Ахматова заатәи лпоезиаҿы уаҩы ибарҭоуп асимволизм ицәырнагаз рҿиаратә методқәак, хаҭашьақәак шлыдлымкылаз, лыҽшырҟәылҭхаз, аха иубарҭоуп иара убас, аҩеижәатәи ашәышықәсаз алитературатә ҟәыҵәа уаҩ илаԥш иҵашәартә иҟазҵаз поезиатә традициақәак шлыдылкылаз, ишрызлырҳаз, ишлырҿиазгьы. Ажәеинраала аиҿкаараҿы А. Ахматова асимволизм апринципқәа мап рцәылкуеит: инаҵшьны амузыкатәра, аритмика зныԥшуа ажәеинраала ацынхәрас, ацәажәара иаҳа иазааигәоу ажәеинраала аԥылҵоит) асимволистцәа ражәеинраалақәа рыҟны иасаашартәи аԥсҭазааратә цәырҵрақәеи, иҳаракӡоуи еимаздоз абстракциа ҳаракқәа А. Ахматова лпоезиа иалалымҵо далагеит, урҭ лыԥсахуеит абаша цәажәаратә формақәа рыла, насгьы уи диасуеит ицәажәо дшыԥҳәысу узырдыруа, иузырбо “аԥҳәыстә” цәажәара ашҟа. А. Ахматова аԥсҭазааратә ҵабырг дахьахцәажәо лажәеинраалақәа ирыцәтәымуп аекзотикатә сахьақәа, аромантикатә “мҽхакыҭбаара”, урҭ рхаҭыԥан дара ирныԥшуеит иахьеи-уахеи иуԥыло иконкреттәу аԥсҭазааратә хҭысқәа узырбо асахьақәа) иӷәӷәоу ажәеинраалатә формақәа (асонетқәа, атерцинқәа...) реиҳа зхы иақәиҭу ажәеинраала еиҿартәышьатә формақәа еиҳа дрызҿлымҳауп, лхы иалырхәоит. Лажәеинраалақәа рыҟны ишьҭылхуа апроблематикала А. Ахматова асимволистцәа дызларзааигәоу еиҳа ирацәоуп дырҿазыргыло афақторқәа раасҭа.
Ахматова ллирикатә фрыԥҳәызба лцәаныррақәа, лцәалашәарақәа рмасштабқәа “реиҵыхра”, рырҭбаара”, урҭ баша хазы игоу ауаҩы ихаҭаратә гәазыҳәара мацарақәа ирҭамгӡакәа, ауаҩытәыҩсатә ԥсихологиа иазеиԥш хаҭашьаны, иазеиԥш ҟазшьаны аҟаҵара, адәахьала уахьынаргәыдыԥшыло улаԥш иҵашәо аԥсҭазааратә ҭагылазаашьақәа рыҵабыргра инаԥынҵаны, аамҭа иазымражәуа азеиԥш цәаныррақәеи, ахымҩаԥгашьақәеи раарԥшрала уаҩы ибоит А. Ахматова лпоезиа А. Блок иеиԥш иҟоу аурыс символизм ахаҭарнакцәа дуқәа рпоезиатә принципқәа ишрымадоу. Ари ахшыҩҵак аиашара арҵабыргуеит гәаларшәагатә ҳамҭас А. Блок илҭаз, “Аҭесԥыҳә” зыхьӡыз лажәеинраалақәа реизга ашәҟәы ианылҵаз абарҭ ажәақәа:  (“Уара уҟнытә сара исоуан ашәаӡыӡареи / ажәеинраалақәа рыҩра алшареи”).
Анна Ахматова лырҿиамҭа ҵкар рацәала асимволистцәа рпоезиа иамадан, ари афақт лара лаамҭазтәи алитературатә ситуациаҿтәи лҭагылазаашьа ҳәаақәнамҵар ауамызт. Лара апоетцәа-акмеистцәа дыруаӡәкын, лажәеинраалақәа рыҟны акмеизм апринципқәа жәпакы рырҿиара, реизҳазыӷьара аллыршон, дацхраауан, иара убри аамҭазы, уи дзанышәомызт урҭ рыгьагьарақәа рыҩнуҵҟа аҳра зуаз,
С. М. Городецки ӷәӷәала дзыцклаԥшуаз адисциплина (алеишәа). Осип Мандельштам изку лгәалашәарақәа рыҟны акмеизм лазыҟазаашьазы аинтерес зҵоу абас еиԥш иҟоу ахҭыс аӡбахә лҳәоит А. Ахматова: “1913 – 14...(шықәсқәа) аӡынразы... ҳара Осипи сареи иҩны, ... Городецкии Гумилиови арзаҳал раҳҭеит Ацех адыркырц азы. Сергеи Городецки уи абас еиԥш арезолиуциа ақәиҵеит: “Зегьы кнаҳазааит, Ахматова дҭакызааит”. Ари апоетцәа “Рцех” аркра Анна Ахматоваи Осип Мандельштами иҟарҵаз аԥшьгара иадиҳәалоит В. М. Жирмунски. Амала иазгәаҭатәуп А. Ахматова лпоезиа аҩнуҵҟатәи апринципқәа акмеизм иаҟазшьарбагаз, ажәа иалоу апонтенциалтә лшарақәа зегьы, иҳәаадоу аҭоурых-культуратә, алитературатә ассоциациақәа рбеиара арҭбаара ашҟа ахы шхаз.
Амала Ахматова лпоезиа ицәырнагоз убарҭ ассоциациақәа рбеиара иаразнак ирызгәамҭеит акритикцәагьы, аԥхьаҩцәагьы. Зегь раԥхьаӡа аԥхьаҩцәа рылаԥш иҵашәоз Ан. Ахматова лтематикатә репертуар аҭбаара акәын. Ари афақт ибзианы ианыԥшит Ахматова лажәеинраалақәа ахԥатәи рышәҟәы  (1917 ш. цәыббрамза). Ари ашәҟәы аҟны лхатә гәҭыхақәа инарываргыланы уаҩ илаԥш иҵашәашаз аҭыԥ ааныркыло иалагеит. актәи адунеитә еибашьра ахҭысқәа ирыдҳәалоу ацәалашәарақәа, иааигәахоз ареволиуциа иазкыз агәҭахәыцрақәа. Ари уаҩы ибарҭоуп ашәҟәы злалаго ажәеинраала ...  аҟны. Ари атематика цәыргоуп зыӡбахә ҳамоу ашәҟәы аҟны акырџьара. Арҭ атемақәа иаҳа иаартны ицәыргоуп “Ԥхынгәы 1914” зыхьӡу ацикли, даҽа ажәеинраалақәаки рыҟны. Уаҟа аибашьра ҭәагашоура иацу аԥышәара хамшҭыхәқәа цәыргоуп, рыӡбахә ҳәоуп Урыстәыла ахықәк дуқәагьы.
зыхьӡу аизга иагәылоу ажәеинраалақәа рыҟны уаҩы ибарҭоуп А. Ахматова лпоезиатә формақәа рыҽшырыԥсахыз, ажәлар зыԥсы ҭоу рцәажәара иазааигәаз аинтонациақәа рцынхәрас аодатә интонациақәа, анцәақәа, аԥаимбарцәа рцәажәара иаҭәоу афразиологиатә ажәеицааирақәа ицәырылгаз. Арҭ ацәырҵрақәа иҳәаақәырҵеит Ахматова лажәеинраала еиҿартәышьатә прақтикаҿы иҟалаз аҽыԥсахрақәа. Зыӡбахә ҳамоу ашәҟәаҿы ) уаҩы ибарҭоуп апоетесса аклассикатә жәеинраала еиҿартәышьатә шәага-загақәа иаҳа лхы иалырхәо, дрызҿлымҳахо дшалагаз.
Иазгәаҭатәуп иара убас  анҭыҵыз аамҭазтәи А. Ахматова лпоезиаҿы ишырацәахаз Пушкин ихаантәи аурыс лирика аҟнытә иаагоу ацитатақәа, аха урҭ ацитатақәа изолиациа рызум XX ашәышықәсазтәи алирика аҟнытә иаагоу ацитатақәеи дареи, изолиациа рызум егьырҭ аклассикатә поезиа атеқстқәа рыҟнытә иаагоу ацитатақәеи дареи. Ари XX ашәышықәсазтәи апоетика атенденциақәа ирҭыҵуаз цәырҵран.
Хаз ҷыдала иазааҭгыланы иахцәажәатәуп Ахматова ллирикаҿы аҭыԥ ӷәӷәа змоу Пушкин ипоезиа ашьҭкаашьа аформа ҿыц. Ахматова лзы Пушкин ипоезиатә традициа ҟалоит лара лпоезиатә дунеи ашьақәгылара иапринцип ҷыданы, уаҟа апоетесса лхатәы поетика шьақәлыргылоит Пушкин ипоетика иадҳәаланы, Пушкин ибиографиа лара лхатә биографиа иашьалыршәалоит, абри аҩыза арҿиаратә еимадараҿы ицәырҵуеит Ахматова лпоезиатә рҿиаратә дунеи ахаҭа.
Пушкин ипоезиатә традициақәа рызҿлымҳара Ахматова лырҿиамҭа ианмырыр ауамызт. Уи лажәеинраалақәа рыҟны иӷәӷәахеит лаамҭазтәи ахҭысқәа рыӡбахә аҳәара, аполитикатә хҭысқәа шыгәцаралкуа узырбо аԥҵамҭақәа. Араҟа ҷыдала иалкаатәуп Оқтиабыртәи ареволиуциа аныррала иаԥҵахаз ажәеинраалақәа. (“Аҽшьра агәныгара аамҭазы”...)
зыхьӡу ажәеинраала ианыԥшуеит Ахматова ареволиуциа шлызлыдымкылаз, аха ари ажәеинраала ианыԥшуеит иара убас, Лыԥсадгьыл аԥышәара хамшҭыхә ианҭагылоу аамҭазы уи аныжьра, лызқәа аиархара дшақәшаҳаҭымгьы. Ԥыҭрак ашьҭахь Анна Ахматова ареволиуциа лазыҟазаашьа еиҳа аҽеилнаргеит, уи илнаҭаз агәынамӡарақәеи, лара лхаҭа лԥагьареи лажәеинраалақәа ишырныԥшуазгьы, апоетесса еснагь дыҟан лыжәлар рыҟны, ирыцеиҩылшон урҭ рлахьынҵа.
1918–1923 шықәсқәа раан Ахматова лпоезиа ақәҿиара дуқәа аман, лажәеинраалақәа еишьҭарххны акырынтә иҭрыжьуан, еиҭаҭрыжьуан ишьҭрақәланы. Аха XX ашәышқәса аҩеижәатәи ашықәсқәа рҽеиҩшамҭа инаркны 30-тәи ашықәсқәа рҽеиҩшамҭанӡа Ахматова ҿылҭуамызт. 1936–1946 шықәсқәа раан Ахматова лырҿиамҭа уаҩы илаԥш иҵашәартә еизҳазыӷьон, лажәеинраалақәа лассы-ласс иркьыԥхьуан еиуеиԥшым аҭыжьымҭақәа рыҟны,  (“Ахаҵара”) зыхьӡыз, 1942 шықәсазы икьыԥхьыз лаԥҵамҭа анын агазеҭ  (“Аиаша”). 1946 шықәсазы Ахматова илхараӡамкәа акритика ӷәӷәа лзыҟаҵан, убри иахҟьаны акыр шықәса Ахматова алитература даҟәҟьаны дыҟан. 50-тәи ашықәсқәа рҽеиҩшамҭа нахыс ауп уи лажәеинраалақәа аԥхьаҩцәа ианырзырхынҳәыз. Убасҟан ауп асовет епоха аан иаԥылҵаз, акры зҵазкуа арҿиамҭақәа –  (“Фырхаҵа дызмам апоема”),  (“Адунеи зегьы амҩала”), ацикл  (“Ҩадатәи аелегиақәа”) анкьыԥхьхаз.
Ҳазҭагылоу аамҭазы А. Ахматова лырҿиамҭа иақәнагоу ахәшьара аҭоуп аурыс критикаҿы. Акритикцәеи алитератураҭҵааҩцәеи реиҳараҩык ргәаанагарала А. Ахматова лпоезиа ԥхьаӡоуп XX ашәышықәсазтәи аурыс поезиаҿы иреиӷьӡоу ацәырҵрақәа ируакны.
Еицырдыруа аурыс шәҟәыҩҩы Михаил Михаил-иԥа Пришвин диит ажьырныҳәамза 23 (4. II) 1873 шықәсазы Хрушьчова зыхьӡу абҭынхатә нхарҭаҿы, Елецктәи ауезд, Орловтәи агуберниаҿы. Иԥсҭазаара далҵит Москва, 1954 шықәса ажьырныҳәамза 16 рзы. М. М. Пришвин дыпрозаикын. Ашәҟәыҩҩы иаб акупец ҭаацәара дахылҵит, анхарҭаҭыԥ дгьылқәа рацәаны измаз уаҩын, аха амацасраҿы иқәҵаны дыхәмарын ицәцеит, иԥҳәыси, ихылҵыз хәҩык ахшареи хныҟәгага малк рымаӡамкәа иаанижьит. Ашьҭахь, Пришвин иан џьамыӷәа цәгьала убарҭ анхарҭа дгьылқәа ырхынҳәны, лхәыҷқәа аҵара-дырра рыҭаны илааӡеит. 1883 шықәсазы Пришвин Елецктәи агимназиа дҭалеит, усҟан уаҟа аҵара иҵон, ашьҭахь ишәҟәыҩҩ духаз, Нобель ихьӡ зху апремиа зауз, Оқтиабртәи ареволиуциа аныҟала нахыс аҳәаанырцәҟа ицаз И. А. Бунин. Ихәыҷратә ԥсҭазаара аан Пришвин наҟ-наҟтәи илахьынҵа ӷәӷәала ианырыз ҩ-хҭыск дрықәшәеит. Урҭ “еилкаамыз” тәылакахь ибналареи, агеографиа арҵаҩы В. В. Розанов тәамбашақә дахьиҿаԥаз азы агимназиа аԥшьбатәи акласс аҟнытә дахьҭырцази ракәын. Амала иазгәаҭатәуп абри ахҭыс ашьҭахь В. В. Розанов еицырдыруа философны дшыҟалаз. Уи иурокқәа рыҟны ҵара-дырра ҵаулала аҭоурыхи, афилософиеи, (адини) арелигиеи рызҵаарақәа дрылацәажәон, ашьҭахь шәҟәыҩҩык иаҳасабалагьы, Пришвин идоуҳатә шьақәгылара анырра ӷәӷәа аиҭеит. Ԥыҭрак ашьҭахь Михаил Пришвини Розанови ирлас-ырласны еинио иалагеит. Арелигиа-философиатә уаажәларра аилатәарақәа рыҟны, еизааигәоу аиҩызаратә еизыҟазаашьақәа еиҭашьақәыргылан, доусы ирҩыз рышәҟәқәа гәаларшәага ҳамҭақәак раҳасабала еимырдеит. 1922 шықәсазы Пришвин излаиҩуаз ала, Розанов уи “илаиҵеит” “ауаатәыҩса рхылҵшьҭра амаӡа ԥшьақәа рыхӡыӡаара”.
М. М. Пришвин агимназиа данҭырца ашьҭахь иуа бзиа, Сибратәи ааглыхҩы ду И. Игнатов ицхыраарала Тиументәи ареалтә ҵареиурҭаҿы иҵара иациҵартә алшара иоуит. 1893 шықәсазы уи Ригатәи аполитехникатә институт дҭалеит, анаҩсан 1895 шықәсазы амарксисттә хеидкылақәа рыҟны аусура далагеит, еиҭеигеит А. Бебель ишәҟәы  (“Аԥҳәыс иҳаҩсхьоу, ҳазҭагылоу, нас иҟалаша аамҭақәа раан”). Ари ашәҟәы аидеиақәа, заԥхьаҟа ишәҟәыҩҩхараны иҟаз М. Пришвин анырра ӷәӷәа ирҭеит. Уи аамҭазы Пришвин имҩаԥигоз ареволиуциатә усуразы Митавтәи абахҭа (ақалақь Елгава) дҭаркит, шықәсык аӡә ида дзыҩнамыз акәымра данҭатәа ашьҭахь, Елец ақалақь ашҟа дахыргеит. 1900 шықәсазы Лаипцигтәи ауниверситет афилософиатә факультет агрономтә ҟәша дҭалеит. Уи убасҟан Вагнер ифилософиеи имузыкеи дырхаргалан дыҟан.
1902 шықәсазы, ауниверситет даналга ашьҭахь, Пришвин Париж ақалақь аҟны дидырит В. П. Измалкова. Уи иара бзиа дибеит, аха лара бзиабарала аҭак ахьыҟалымҵаз даара анырра бааԥс анаҭеит анаҩсантәи иԥсҭазаара. 1905 шықәсанӡа Пришвин агрономс аус иуан Луга ақалақь аҟны, иара убас Москва, Петровтәи ақыҭанхамҩатә академиаҿы, иҩуан изанааҭ ала астатиақәеи ашәҟәқәеи. 1905 шықәса инаркны 1917 шықәсазтәи Оқтиабртәи ареволиуциа ҟалаанӡа агазеҭқәа  (“Аурыс дырраҭарақәа”), “Аҿцәажәа” (), “Урыстәыла ашьыжь” (), “Амш” () уҳәа убас егьырҭгьы рыҟны аус иуан корресспондентс. 1905 шықәсазы раԥхьаӡатәи уи иажәабжь “Сашок” кьыԥхьын ажурнал “Аӡыхь” («Аәпниқ») аҟны. 1906 шықәсазы Пришвини аетнограф Н. Е. Ончукови анеибадыр ашьҭахь, Аурыс географиатә уаажәларра адҵала алакәқәа реизгаразы Урыстәыла аҩадатәи атәылаҿацәқәа рахь аныҟәара аԥшьигеит. Иҭаиҩит 38 лакә. Урҭ агәылалеит Н. Е. Ончуков “Аҩадахьтәи алакәқәа” () ҳәа хыс иаҭаны иҭижьыз аизга.
М. Пришвин иныҟәарақәа раан иҟаиҵоз анҵамҭақәа ҵаҵӷәыс иазыҟалеит “Идмыршәац аԥсаатәқәа ртәылаҿацә аҟны” () ҳәа хыс изиҭаз раԥхьаӡатәи ишәҟәы . Ари ашәҟәы ала аурыс литератураҿы иӷьацаӡа ицәырҵит “ауаҩытәыҩсеи аԥсабареи” ртема. Араҟа аҽаанарԥшит Пришвин ирҿиамҭа аҷыдара – аҵара-дырреи аҟазареи реиларҵәара. Аҭоурыхҩҩы, агеограф, аетнограф иблақәа рыла аԥсҭазаара аҵабырг ԥсабаратәны аарԥшра, амаҭәарқәа (адетальқәа) риашара, адунеи апантеисттә шьҭкаара апринцип иашьаршәалан иҟаҵоуп.
“Алирика-символикатә хаҿсахьақәеи, аилкаанҵатә аҭҵаара-сахьаркыратә проза аҵабыргреи” абарҭ роуп аурыс литератураҿы Пришвин дызлааиз иҳәоит алитератураҭҵааҩ В. Келдыш.
Усҟантәи акритика иазгәанаҭеит М. Пришвин раԥхьатәи ишәҟәы алитературатә хаҭашьа бзиақәа. Ари ас шакәу дырҵабыргуеит В. В. Иванов-Разумник иажәақәа: “Аӡәырҩы рхаҿы иааирушь... ҳҿаԥхьа игылоу дышобиеқтивтә етнографым, уи азҿлымҳара злоу, насгьы абырҵкал икылху сахьаҭыхҩуп, иҟалап уи аетнографиаҿы ҳаамҭаз зегь реиҳа асубиеқтивра злоу сахьаҭыхыҩзар, дсахьаҭыхыҩзар иара иԥсевдопублицистикаҿы”.
Ари ашәҟәазы М. Пришвин П. П. Семенов-Тиан-Шански хадара ззиуаз Агеографиатә уаажәларра далахәыла иашаҵәҟьаны дҟарҵеит, ҳамҭасгьы араӡынтә медал ианаршьеит.
1907 шықәсазы М. Пришвин аныҟәара ҿыц аԥшьигеит Урыстәыла аҩадатәи акәакьҭақәа рахь, Соловкии Поморьеи рышҟа. Ари аныҟәара иалҵшәахеит  (“Илаԥшхырԥагоу аколобок азы”) зыхьӡу ашәҟәы. Уи алакә-цәа ахаҵәҟьоуп аиашазы. Уаҟа иаарԥшуп “хьӡы змам, территориа змам, ҳаныхәҷқәоу ҳара ҳаҩны ҳахьцо атәыла”.
Ашәҟәы аетнографиагьы аныԥшуеит, аха аныҟәара цәыргоуп уаҩ илаԥш иҵамшәо алакә тәыла аԥшааразы аимдарала, уаҟа иӷәӷәаны уаҩы ибарҭоуп алакә амотив. Ашәҟәыҩҩы аԥхьаҩ диаԥгыланы диман дцоит “ижәытәӡоу Русь (Урыстәыла) ахьеиқәхаз, андуцәа-лакәҳәаҩцәа, ԥсра зқәым Кашьчеиаа, нас Мариараа Мор-иԥҳацәа ахьанымӡааз” атәыла ашҟа.
Зыӡбахә ҳҳәаз ашәҟәы Пришвин алитератураҿы ахьӡ-аԥша инаҭеит. Убасҟан ауп ашәҟәыҩҩы М. Горкии, А. Толстоии, А. Блоки данырзааигәахаз. Амала убасҟан уи еиҳараӡак анырра изҭоз А. Ремизов иакәын. Ари ахшыҩҵак аиашара аадырԥшуеит ашәҟәыҩҩы иажәақәа: “Сара даара сизааигәан Ремизов, насгьы уажәы мап ацәыскран сыҟаӡам уи дышсырҵаҩу... Ремизов асахьаҭыхҩцәа реиԥшҵәҟьа ихатәы студиа иман, уи ашкола иман, уи ишҟа инеиуан, рхатәы жәабжьқәа ирыԥхьон... сара сатәнатәуан Ремизов аҟазара ашҟа, усурак аҳасабала иҷыдоу азыҟазаашьа ахьааирԥшуаз”.
Ремизов иоуп М. Пришвин Д. С. Мережковски напхгара зиҭоз асимволистцәа рыгьагьареи, Адин-философиатә уаажәларреи дрылазгалаз.
1908 шықәсазы ашәҟәыҩҩы иаԥшьигоит ахԥатәи иныҟәара, уажәы уи дырҭааит Заволжиеи Китежи, шықәсык ашьҭахь икалам иҵыҵны аԥхьаҩцәа ироуит “Уаҩ ибла иамбо ақалақь аҭӡамцқәа рыҟны” (). Ари ашәҟәаҿы иааԥшит уи ишинырыз, усҟан Урыстәылатәи ауаажәларра рыгьагьарақәак ирылаҵәаны иҟаз “анцәаԥшаара” () ҳәа изышьҭаз ацәырҵра иарҿиаз ацәалашәарақәа, иааирԥшит иара убас иара  (“аҽеиҟәыҭхара) () дшазеинтересу, дшазҿлымҳау. Пришвин дрыхцәажәоит араскольникцәа, реилазаара ааирԥшуеит иара иаамҭазтәи аурыс ԥсҭазаара иахәҭакны. Ажәлар ргәызианратә динхаҵареи, аинтеллигенциа иалкаау рынцәаԥшааратә (ртеологиатә) дунеихәаԥшрақәа рҽеиҟәыҭхареи, реиҟәҟьареи, Пришвин игәы излаанагоз ала дызҭагылаз аамҭазтәи апроблема ҟасақәа, апроблема хадақәа ируакын. Ашәҟәыҩҩы асеқтантра иазыҟазаашьа аетнографи афольклористи ринтересқәа ирҭаӡомызт. Уи асеқтанттә дунеи ҭиҵаауан еиуеиԥшым аҽцәыргашьақәа рыла. “Сара уаҟа избон, абду-Анцәа ишҟа ажәлар ирымаз игәызианыз анцәахаҵара (агәрагара) шыԥсаххоз “Сара” зыхьӡыз рхатә хаҭара анцәатәрала ишыԥсаххоз, насгьы иара убри “Сара” зынӡак ҳара ҳдекадентцәа реиԥш, иҳаракӡоу “Сара” “Ҳара” аҟынӡа изымҩаӡакәан, иара аизҳара амҩаҿы џьара ишкыдхалоз, насгьы убри “ахдырра” змаз ауаҩы дҟалон дынцәа хәыҷны, иҳәынҭқарра хәыҷы даҳәынҭқарны”...
Идеиала “Уаҩ ибла иамбо ақалақь аҭӡамцқәа рыҟны” зыхьӡу ашәҟәы иадҳәалоуп ажәабжьқәа “Атәы еиқәаҵәа” () , нас “Адами Евеи” . Формала арҭ аҩымҭақәа аныҟәаратә еилкаанҵақәа иреиԥшуп. Арҭ аҩымҭақәа ганкахьала аилкаанҵа-етнографиатә ҟазшьа рымоуп, ирныԥшуеит иара убас асоциал-философиатә ҟазшьагьы. Арҭ ажәабжьоуқәа ирзеиԥшу темоуп – азхьреи аҵабырги. “Адами Евеи” зыхьӡу ажәабжьоу аҟны Пришвин иҭиҵаауеит ауаа ҭыԥк аҟнытә даҽа ҭыԥк ахь иахганы рнырхара социал-уаҩышәатә проблемак аҳасабала, уи гәҭыхас имоуп ажәлар насыԥ змоу адгьыл лабҿабаҵәҟьа ирыԥшаарц иахьашьҭоу. “Атәы еиқәаҵәа” зыхьӡу аҩымҭа шьагәыҭс иазыҟалеит Азиатәи иныҟәара аан изҵысыз ацәалашәарақәа. Ари атәыла ашәҟәыҩҩы игәы излаанагаз ала, агармониеи, аепикатә ԥшӡареи иртәылаҿацәуп, ирыкҿыҩроуп. Аха иара абраҟагьы зны-зынла иаацәырҟьалоит асоциалтә еиҿыхарақәа. Ашәҟәыҩҩы џьаргьы ииԥылом иџьанаҭ дгьылуп ззуҳәаша тәылак.
М. Пришвин акырынтә акритика изырухьан идеиала адекадентцәа урзааигәоуп ҳәа. Ас еиԥш иҟаз аҽыԥныҳәақәа уи ирҭеит “Ажәытә жәабжьқәа” (, 1910–1912) зыхьӡу ацикл азы. Уи ианыԥшуан, аиашазы, амистицизми зеилкаара амуа ацәырҵрақәа поетизациа рзуреи. Пришвин дреиуан XX ашәышықәса алагамҭазы аурыс литератураҿы иҟаз аамҭакала амодернисттәи ареалисттәи лагерқәа зыҽрыдызхалоз ашәҟәыҩҩцәа. Ари шҵабыргыз аӡбахә иҳәон ашәҟәыҩ ихаҭагьы. Абар уи иажәақәа: “Иара ианаамҭаз сара скыдызмыжьлазеи адекадентцәа рҟазара ашҟа? Горки иизааигәаз акы (скыднамыжьлеит). Нас сзымгазеи Горки иахь? Сара исылаз, адекадентцәа ирзааигәаз акы (сазымгеит уахь).”
1913 шықәсазы, М. Горки напхгара зиҭоз аҭыжьырҭа  (“Адырра”) аҟны иҭыҵит М. Пришвин иҩымҭақәа аԥхьаӡатәи реизга х-томкны. Иара убри ашықәсан иҭыҵит  зыхьӡыз аизга.
Уи иагәылалеит 1905–1913 шықәсқәа рзы агазеҭ  (“Аурыс дырраҭарақәа”), ажурнал  (“Ауасиаҭқәа”) уҳәа убас даҽа ҭыжьымҭақәак рыҟны иикьыԥхьхьаз аилкаанҵақәа, анҵамҭақәа, акорреспонденциақәа. Араҟа автор баҩхатәра ҳаракыла иӡыригеит ақыҭа апроблемақәа, Сибратәи адәкаршәрақәарҿы иныҟәаран дызҿыз иахыргаз ауаа изцәырыргаз ацәалашәарақәа. 1915 шықәса рынахыс уи арратә корреспондент иусқәа наигӡон.
Оқтиабыртәи ареволиуциа ҟалаанӡатәи Пришвин ирҿиамҭақәа ирныԥшит улаԥш иааҵашәартә иҟоу ауаҩышәа-философиатә ҟазшьа. Уи ишәҟәқәа рыҟны амилаҭтә етнографиа аҭыԥ ӷәӷәа ааннакылон, аха ирҿиамҭақәа рхаҭақәа азеиԥшуаҩытәыҩсатә ҵакы аарԥшра хықәкыс ирыман. “Илаԥшхырԥагоу аколобок азы” () зыхьӡу ишәҟәаҿы ашәҟәыҩҩы иҩуан: “Сара сызҿу аетнографиа ауп, ауаа рыԥсҭазаара аҵара ауп. Избан уи зеилкаамхара иааизакны ауаҩытәыҩсатә доуҳа (аԥсы) аҭҵаарак аҳасабала? Алакәқәеи абылинақәеи (аҟалаақәеи) цәажәоит ауаҩ илаԥш иҵамшәо ауаатәыҩсазегьтәи адоуҳазы”.
1917 шықәсазы Пришвин дпублициступ, насгьы редақторс дамоуп Петроградтәи агазеҭ  (“Ажәлар рымчра”) алитературатә цҵа. Ашәҟәыҩҩы араҟа икьыԥхьуеит ақыҭа ԥсҭазаара аазырԥшуа анҵамҭақәа, аилкаанҵақәа. Убарҭ иреиуоуп иҩымҭақәа  (“Адгьыли амчреи”),  (“Аҵәа ҟамлақәа”).
1918 шықәсазы Пришвин дцоит иԥсадгьыл ахь, Хрушьчовоҟа, нас диасуеит Смоленшьчинаҟа, хәышықәса рышьҭахь, акыр мыҟәмабара анихигалак “Сгәы излаанаго ала, сара шьҭа сымҩашьозар ҟалап” иҳәоит “Ҳара ҳча” зыхьӡу иҩымҭаҿы.
1925-1926 шықәсқәа рзы икьыԥхьхоит Пришвин ишәҟәы  (“Берендеи иӡыхьқәа”, ашьҭахь ари аҩымҭа агәылалеит  (“Аԥсабара амзар”) зыхьӡу ашәҟәы. Ари иетаптәыз ҩымҭан ашәҟәыҩҩы ирҿиаратә еизҳазыӷьара амҩаҿы. Пришвин иҟны дааԥшит асахьаҭыхҩы-афилософ, иԥсабаратәуи иуаҩытәыҩсатәуи еиҿызбаауа, аурыс бна, аӡиасқәа, аԥшақәа ауаа рҭоурых иадызҳәало, аҟазара адунеитә цәырҵрақәа ирыдызҳәало, иԥшаауеит урҭ ирыҵаҵәаху азеиԥшрақәа, иара убарҭқәа рыла ашәҟәыҩҩы иӡыригоит ауаҩытәыҩса ихҭысуа агәырӷьара ду.
30-тәи ашықәсқәа рылагамҭаз Пришвин дцоит Дальныи Востокҟа (Амрагылара Хараҟа). Ари аныҟәара иалҵшәахеит новеллаҵас еиҿкаау аилкаанҵа  (“Акыр иаԥсоу агыгшәыгқәа”, 1932), араҟа ашәҟәыҩҩы еиҭеиҳәеит аҽацәқәа рааӡара аӡбахә, иӡыригеит ауаҩытәыҩса аԥсабара адунеи дшагәылало атәы зҳәо афақтқәа, иааирԥшит ауаажәларратә ԥсҭазаараҿ иҟалаз аиҭакрақәеи аԥсабареи
реимадара, реиҿцаара апроблема ицәырнаго апроцессқәа. Абри анаҩсан, 1933 шықәсазы Пришвин иаԥиҵеит прозала иҩу апоема «Ҽхньлхнь». 30–ҵ-тәи ашықәсқәа раантәи ирҿиамҭаҿгьы ашәҟәыҩҩы итема хаданы ишьҭихуеит ауаҩи аԥсабареи реизыҟазаашьа апроблема. Ари апроблема ҟаимаҭла иӡбуп  (“Еилаҳәам ааԥын”),  (“Абнатә цәыкәбар”) зыхьӡу аҩымҭақәа рыҟны.
Аџьынџьтәылатә еибашьра ду ашәҟәыҩҩы изы иҟалеит, иара иажәақәа рыла иаҳҳәозар “илитературатә усураҿы ипериод ҿыцны”. 1943-1944 шықәсқәа раан ашәҟәыҩҩы иаԥиҵаз ашәҟәы “Ҳаамҭа ажәабжьоу” () иарбеиеит асовет литератураҿы аибашьра аарԥшра атема. “Ҳаамҭа ажәабжьоу” ҳаргәыланагалоит ауаҩытәыҩса ихымҩаԥгашьа аиашареи, аԥсҭазааратә философиеи рзы аимак-еиҿак, уи рыхәоит ауаа иԥсҭазааратәу аиашахаҭа рнапаҿы аагараҿы. Ажәабжьоу ҳәоуп “аурыс уаҩ бырг” ихаҿрала. Уи апровинциаҿтәи иашаԥшааҩ лыԥшаахуп, аибашьра ҟалаанӡа ашәҟәыԥхьара бзиа избоз аҷкәынцәеи иареи еиҿадоууан аурыс шәҟәыҩҩцәа рышәҟәқәа ицәырыргоз ауаҩышәатә зҵаарақәа ирхырҟьаны, Пришвин араҟа дадгылоит ахәымгара иаҿагыланы ақәԥара амҩа, уи игәанала ари иаҳа иуаҩроуп, ҩнуҵҟала аҽрыцқьарала, адин иҳаҵанаҳәо зегьы иҟарҵалак ранажьара апринцип иқәныҟәаны ахымҩаԥгара аасҭа. Дақәӡбоит ашәҟәыҩҩы “Игәаау, ма ачҳара змам ауаа џьара акала шәҽырҿашәмыжьын” зҳәо апринцип.
1945 шықәсазы гитлертә фашизм ашьаҽра Пришвин даргәырӷьеит, арҿиаратә лшара мчы ӷәӷәа инаҭеит. Мызкы иалагӡаны иагьаԥиҵеит алакә-ҟалаа  (“Амра ахазынарҭа”). Ари аҩымҭа аԥхьаҩцәа даара агәахәара ду рнаҭеит. “Амра ахазынарҭа” – ари метафороуп. “Ахазынарҭа” – ари ауаҩытәыҩса игәаҿы иҟоу инымҵәаӡо мратә маденқәоуп.
1950 шықәсазы иаԥиҵаз ажәабжь  (“Уасил Алеқсеи-иԥа”) аҟны аџьа иаҵагылоу ауаа аарԥшуп ауаҩра апринцип иахьчаҩцәа иашаҵәҟьақәаны.
1946–1950 шықәсқәа раан ашәҟәыҩҩы иҩуеит афилософиатә роман-лакә  (“Аҳәынҭқар имҩа”). Ароман аҿтәи ахҭысқәа рҽеидыркылоит Беломор-Балтикатәи аӡыбжьында иатәу Навоицктәи агидроузел (агидроеиқәҳәала) акәша-мыкәша. Аӡыбжьында цоит “Аҳәынҭқар имҩала” – Петр актәи ифлот XVIII ашәышықәса алагамҭаз, аурыс нхацәа Амшын Шкәакәа аҟнытә Балтикатәи амшын ашҟа Аҩадатәи аибашьра аан излааргаз амҩала. Аӡыбжьында дыргылоит, иара убри инаваргыланы идыргылоит ауаа рдоуҳа, рыгәқәа, ишьақәгылоит иҿыцу ауаҩытәыҩсатә дунеишьҭкаара.
– иҳәоит ашәҟәыҩҩы. Сгәанала, арҭ ажәақәа ирҭахымзароуп акоментариқәа (азгәаҭақәа).
Михаил Пришвин иԥсҭазаара хзыркәшоз аҩымҭақәа асоциалтә бжьы ҟаимаҭ рхылҵуеит. Ари ашәҟәыҩҩы иҟаиҵо философиатә уасиаҭуп. Аҟәыӷара иенциклопедиа иашақәаны иҟалеит ашәҟәыҩҩы ишәҟәқәа  (“Адгьыл аблақәа”),  – еиуеиԥшым ашықәсқәа раан иҟаиҵоз амшынҵақәа рдаҟьақәа. Урҭ Пришвин дрылубаауеит зынаԥшы-ааԥшра алаԥшҳәаа ҭбаау поет лирикны, апрозатә миниатиура акаҵәарақәа знапаҿы иаазгаз сахьаҭыхыҩ дуны. Уи иажәа сахьарк ала иргәырӷьеит ауаатәыҩса, бжьыҭгала дцәажәеит иаамҭазгьы, ихазгьы аԥсабара иазку иаԥҵамҭақәа рыҟны, дыхьӡырҳәаган дынхеит ишәҟҩыратә рҿиамҭаҿы, иуаҩытәыҩсатә хымҩаԥгашьаҿы.
Амҿхакы ҭбаан М. М. Пришвин ибаҩхатәра: асовет литератураҿы афилософиатә роман даԥҵаҩын, дпоетын апрозаҿы, идуӡӡаз новеллистын. Пришвин еилкаанҵаҩын, аҿар ргәы иҭымҵәоз хәыҷтәы шәҟәыҩҩын, аурыс бызшәа, афольклор рбеиара лыԥшаахқәа рхы ахьеилакыз хазынарҭак даҩызан.
Еицырдыруа аурыс прозаик, адраматург Евгени Иван-иԥа Замиатин диит ажьырныҳәамза 20 (жәытә стильла жәабранмза акы) 1884 шықәсазы, Лебедиан зыхьӡу аиланхарҭаҿы, Тамбовтәи агуберниа аҟны. Иԥсҭазаара далҵит 1937 шықәса хәажәкырамза 10 рзы Париж. Диит иара ибеиамыз аамысҭа ҭаацәараҿы. Замиатин ихәыҷра мҩаԥысит Урыстәыла аладахьтәи апровинциатә қалақь хәыҷы аҟны, уаҟатәи апатриархалтә ԥсҭазара аколориттә ҷыдарақәа ашьҭахь ишәҟәыҩҩхаз Евгени Замиатин ирҿиамҭақәа жәпакы рзы иҟалеит имаҭәахә бзианы.
1902 шықәсазы Замиатин ахьтәы медал иманы далгеит Воронеж ақалақь аҿтәи агимназиа, ашьҭахь уи дҭалеит Петербургтәи аполитехникатә институт аӷбаргыларатә факультет. Истудентратә шықәсқәа Е. И. Замиатин ақтивла ихы злаирхәуаз аполитикатә хҭысқәа рыла иҭәын. Уи прақтикантк иаҳасабала аӷба  (“Урысшәала”) дҭатәаны аҳәаанырцәҟа аныҟәара ихы алаирхәхьан. Убасҟан даниеит аӷба “Потиомкин” аҟнытәи амшынуаа бџьаршьҭыхрала рықәгылара. Ари ахҭыс Замиатин изцәырнагаз ацәалашәарақәа ҵаҵӷәыс иазыҟалеит  (“Хымш”, 1913) зыхьӡу, ашьҭахь уи иаԥиҵаз ажәабжь. 1905–1907 шықәсқәа раантәи аурыс буржуазиа-демократиатә револиуциаҿы Е. И. Замиатин абольшевикцәа рпартиа иҽадикылеит, ареволиуциатә усуразы усҟантәи аҳәынҭқарратә мчрақәа дҭаркит, иара иқалақь гәакьа ашҟа ахгара иқәырҵеит, аха иҽцәырымгакәа, маӡала 1906 шықәса инаркны 1911 шықәсанӡа дынхон Петербурги, уи иазааигәаӡоу қалақьқәаки рыҟны. 1913 шықәсазы Урыстәылан иҟалаз амнистиа ашьҭахь, уи аҳҭнықалақь аҟны анхара азин иоуит. Абри апериод аантәи ашәҟәыҩҩы иԥсҭазаара дахцәажәоит ареволиуциа дазгәыкуа бзиа ианибоз аамҭаны. Иазгәаҭатәуп иара убас уи убасҟан нџьныр-ӷбаргылаҩык иаҳасабала изанааҭгьы бзиаӡаны инапаҿы ишааиго, иҟазара ишазирҳауа.
1908 шықәсазы Замиатин дызҭаз аполитехникатә институт аҟны иҵара нагӡаны далгеит, дагьыҟалеит аӷбаҟаҵаратә архитеқтуразы дырҵаҩны. Иара убри ашықәсан ажурнал «Әбаыԥәкыних» (“Аҵарадырра”) адаҟьақәа рыҟны икьыԥхьын ашәҟәыҩҩы иқәымҿиаз раԥхьаӡатәи илитературатә ԥҵамҭа. Аха, 1913 шықәсазы, ажурнал  (“Ауасиаҭқәа”) ахәбатәи аномер аҟны иикьыԥхьыз ажәабжьоу  (“Ауездтә”) Замиатин арҿиаратә хьӡы-ԥшеи, аԥхьаҩцәа рыгьагьара ҭбаақәа рыҩнуҵҟа азхаҵареи инаҭеит. Акритикцәа еицҿакны абаҩхатәра ҿыц ацәырҵра иақәныҳәон. Ажурнал “Ауасиаҭқәа” аредақциаҿы Замиатин дрыниеит М. Пришвини, А. Ремизови. Заа ишаҳҳәахьоу еиԥш, А. Ремизов Замиатин ирҿиаратә мҩа алагамҭаз анырра ӷәӷәа ииҭахьан, ирҿиаратә ҷыдарақәа рышьақәгылараан рҵаҩыс диԥхьаӡон.
инашьҭарххны икьыԥхьын Замиатин иажәабжьоуқәа  ,  , хыԥхьаӡара рацәала ажәабжьқәа, урҭ ибзиаӡан ирныԥшит абаҩхатәра змаз ашәҟәыҩҩ-ҿа ипроза аҷыдарақәа. Ҵабыргуп, уи ипроза аоригиналра аман, аха ианыԥшуан уеизгьы Гоголь, Лесков, Салтыков-Шьчедрин рытрадициақәа рхьыԥшра, иара убас ашәҟәыҩҩы иаамҭазтәи аурыс прозаикцәа А. Белыи, Ф. Сологуб рырҿиаратә ныррагьы. Уи ихьӡ ԥсабаратәны, ирышьашәаланы иаарыцлеит аҩеижәатәи ашәышықәса 10-тәи ашықәсқәа раан абаҩхатәра ҟаимаҭқәа рыманы зҽаазырԥшыз А. Чапыгин, В. Шишков, М. Пришвин реиԥш иҟоу ашәҟәыҩҩцәа рыхьӡқәа. Урҭ ганкахьала ареализм атрадициақәа ирықәныҟәоз шәҟәыҩҩцәан, аха аформа аганкахьала рсахьаркыратә рҿиамҭақәа рыҟны амодернизм аихьӡарақәа рхархәарагьы рҽаныршәон. Усҟантәи аамҭазтәи акритика дара зегьы “анеореалистцәа” ҳәа ирышьҭан. Ареволиуциа ашьҭахь Замиатин ииҩыз астатиақәа жәпакы рыҟны иаԥиҵеит анеореализм аестетикатә теориа. Уи игәанала анеореализм асинтетикатә ҟазшьа змоу ҟазароуп, иара иагәыланагӡоит “аԥсҭазаара иазгәышьуа иҟоу абзиабарагьы, аԥсҭазаара артҟәацрагьы”, “абзазара иаҿу афантастика”, иара убас ареализм адгыларагьы, асимволизм антитезагьы”.
Гротеск-сатиратә формала, ирҵарны ауп Замиатин иқәырԥшразтәи ирҿиамҭақәа рыҟны апровинциатә, уездтә Урыстәыла абзазара, уи иацу агәҿыӷьра, адоуҳадара, акрыфара-чара акульт шааирԥшуа. Абри апериод аантәи ашәҟәыҩҩы ирҿиамҭақәа зегьы ахреиԥш ирылыҳәҳәоит “Ауездтә” зыхьӡу ажәабжьоу. Ари аҩымҭа ахәшьара ҳаракы аиҭеит М. Горки. Уи асахьаркыратә зеиԥштәратә лшарақәа рыла иара ихаҭа иҩымҭа “Окуров ақалақь хәыҷы” иадикылеит, иагьазиҳәеит абас: “ари аурысшәала, лахьеиқәрала, арҵәааҳәа иҳәҳәо иҩу ҩымҭоуп (маҭәаруп)”.
Ари аҩымҭаҿы ицәыргоуп зегьы ззеиԥшу, иҟагәаӡа иҟоу, аполитикатә реақциа хыхьчарҭас иамоу, игәыҭҟьагоу, аамҭас иҟоу зегьы ирыцрымӡаауа амешьчанра. “Ауездтә” зыхьӡу ажәабжьоу аҟны Замиатин ихы ааирԥшит исахьарку ажәа дазҟаза иашаҵәҟьаны. Ашәҟәыҩҩ, Лескови Ремизови рышкол аҟны иоуз ажәабжьҳәаратә манера (форма), иааирԥшуаз аԥсҭазааратә материал ианаҭон атрагикомедиатә
ҟазшьа, уи еснагь Замиатин илнаршон аирониатә дистанциа аанкылара. Илахьеиқәҵагоуп иара убас егьи апровинциатә қалақь – Алатырь ахьӡ зху ажәабжьоу аҟны Замиатин иааирԥшуа ақалақьуаа рыԥсҭазаара. Аха егьа убас иҟазаргьы алатыраа рыбзазара ианыԥшуа ишарамшоу, иҵакыдоу абзазара иалубаауеит ишәаԥырҳаԥуа иҟоу, аха дара ирымам даҽа ԥсҭазаарак иадҳәалоу агәазыҳәарагьы. “Алатырь” – аурыс провинциа иацрымӡаауа иашьҭоу “аманиловшьчина” аазырԥшуа ажәабжьоуп. Замиатин исатиратә баҩхатәра еиҳагьы иӷәӷәаны иааԥшит “Ны Қцуиҭқыҿ” зыхьӡу иажәабжьоу аҟны. Ари аҩымҭа знылаз ажурнал  (“Ауасиаҭқәа”) аномер конфискациа азыруит аҳәынҭқарра аофициалтә мчрақәа, ажурнал аредақциеи, ажәабжьоу автори ракәзар, рус аӡбырҭа иаҭан. Амрагыларахара аҟнытәи арратә ҟарулырҭа аҟны иҟоу агыгшәыгтә шьцыларақәа рсахьа ҭыхуа, Замиатин иаахтны иҿаԥиҽит аурыс фицарцәа рдоуҳатә еилаҳара, рдоуҳатә ӷарра ахаҭашьақәа. Ари ажәабжьоу иацҵаз акритикатә пафос аӷәӷәарала Куприн иҩымҭа  (“Адиуал”), нас Сергеев-Ценски иаԥҵамҭа  ирыдыркылон акьыԥхь анабаз аамҭазтәи аурыс прогрессивтә литературатә критика ахаҭарнакцәа.
Е. И. Замиатин ганкахьала ачынуаа р-Урыстәыла изидкыломызт, аха еснагь иман ажәлар р-Урыстәыла агәрагара, изҩыдаз уи амилаҭтә ԥашәқәа рыгәрагара.
Замиатин иусуратә уалԥшьа иднаҵон Урыстәыла ду акәакьҭақәа жәпакы рышҟа аныҟәарақәа. Уи даара ацәалашәара ӷәӷәақәа инаҭеит Аурыс Мрагылара ашҟа иныҟәара. Ашәҟәыҩҩы дреигәырӷьаҵәа рсахьа ҭихуеит кьыс змам абна тоурақәа, ирыланхо, абахәаԥшь иаҩызоу адоумыжьхақәа, ауаа қьиақәа, амрагылараҿтәи аурыс қыҭа аԥсҭазаара ӡырызго ажәабжь  (“Ақыдқәа”, 1915) аҟны. Аурыс нхаҩцәа рыԥсҭазаараҿы Замиатин илаԥш иҵашәон уаҩы игәы ҭызшьааша алашьцакрақәагьы. Ари атемагьы даҩымсит ашәҟәыҩҩ,  (“Амгәаҭа”, 1913),  (“Иҩны”, 1916) зыхьӡу иажәабжьқәа рыҟны. Аха ажәлар рыгьагьара ҭбаақәа рыҩнуҵҟа акәын уеизгьы уи ицқьоу, изҩыдоу, еизадоу, еилаҭәах иҟоу ахаҿсахьақәа, ахибарҭаз, ари ас шакәу арҵабыргуеит “Африка”  зыхьӡу ашәҟәыҩҩы иаԥҵамҭа.
Е. Замиатин асахьаркыратә ҩымҭа ҟаимаҭқәа аԥиҵон, алитературатә гьагьарақәа дрылан, аха изанааҭ хадагьы каижьуамызт. 1916 шықәсазы уи Англызтәылаҟа дцоит аҵааԥҽыга аӷбақәа рыргыларазы еқспертк иаҳасабала, аус иуеит Лондони даҽа ааглыхратә қалақьқәаки рыҟнытәи анаплакқәа жәпакы рыҟны. Замиатин иҵәаӷәасҭақәа (ичертиожқәа) рыла аибашьра иаҿыз Урыстәылазы иргылан аҵааԥҽыга аӷба ӷәӷәақәа, урҭ ареволиуциа ашьҭахьгьы
ашәҟәыҩҩы иԥсадгьыл аҿаԥхьа руал-ԥшьа нарыгӡон, атәыла иахәон. Аҵәаӷәасҭақәа ҟаҵаны даналагалак Замиатин аус рыдиулон иажәабжьоу  (“Адгьылбжьахауаа”, 1917), нас ажәабжь  (“Ауаа рымҵарсыҩ”, 1918). Арҭ аҩымҭақәа ирныԥшуеит ашәҟәыҩҩы Лондон даныҟазтәи ицәалашәарақәа. Шаҭара зламыз ччаԥшьла, хшыҩҵарыла дахыччон ашәҟәыҩҩы лондонтәи ауаажәларра агьагьарақәак рыԥсҭазаара иадибалоз аԥшшәыдара. Уи излааирԥшуала, урҭ зҿаԥхьа ихырхәо, инцәартәуа атехнократиатә цивилизациа дара рхаҭақәа амашьынақәа реиԥш иҟанаҵеит, ауаҩытәыҩсатә цәаныррақәа рыцәнарӡит. Е. Замиатин англыз мешьчан ихаҿсахьа асатиратә рҿиаратә цхыраагӡақәа рхархәарала ианааирԥшуа, игәалаиршәоит Г. Уеллси, А. Франси рырҿиаратә ԥышәагьы. Усҟан, уи истиль асахьаҩыра, асахьаркыра иацәхьаҵуеит, еиҳа иҩабџьахоит, иҟасахоит, иажәа ԥҟахоит, ахшыҩҵак ырмариан, еилацалан иӡырнагоит.
1917 шықәсазы Урыстәыла ареволиуциа анҵысы Е. Замиатин Англызтәылан ихы изықәымкит, дагьыхынҳәит иԥсадгьыл ашҟа. Урыстәылан данааи Замиатин М. Горки дизааигәахеит, ақтивла уи икультуратә аԥшьгамҭақәа зегьы ихы рылаирхәуан, аус иуан ашәҟәҭыжьырҭа  (“Адунеитә литература”), “Аҭоурыхтә пиесақәа ркомитет” аҟны, ӷәӷәала иҽааирԥшит Аҵарауаа рыҩны аҟны, Аҟазара аҩны аҟны. иара убри аамҭазы уи Герцен ихьӡ зху Апедагогтә институт аҟны, иҿыцӡоу аурыс литература иазкны алеқциақәа ркурс даԥхьоит, Урыстәыла зегьы аҟнытәи ашәҟәыҩҩцәа рхеилак анапхгара далоуп, аус иуеит петроградтәи ашәҟәҭыжьырҭақәеи ажурналқәеи жәпакы рыҟны. Е. Замиатин ирҿиаратә нырра ӷәӷәаны ирныԥшуан  (“Серапион иашьцәа”) зыхьӡу агәыԥ иалаз ашәҟәыҩҩцәа ҿарацәа. Урҭ, уи иҿырҵаауан аҩымҭа асиужет аиҿкаашьа, мыцхәы ацклаԥшра, аҳәоуқәа ииашаны рышьақәыргылара, абызшәа асахьаркыратә лшарақәа нҭкааны, инарҵауланы рӡыргара. Е. Замиатин ирҿиамҭазы иԥсабаратәыз ажәабжьҳәаратә манера (форма) аизҳаизыӷьара аиуит аҩеижәатәи ашықәсқәа раантәи аурыс прозаҿы.
Е. Замиатин исахьаркыратә рҿиамҭа 1917–1918 шықәсқәа рышьҭахь, ауаҩытәыҩсатә еибашьра ахҭысқәеи арратә коммунизм аепохеи издырҵысыз агәыҩбарақәеи акәанызанрақәеи анымԥшыр амуит. 20-тәи ашықәсқәа раан иаԥҵаз ажәабжьқәа  (“Аҳаԥы”),  (“Анцәа иныҳәарҭа”),  (“Зегьы ирыцку азы ажәабжь”),  (“Амаамынқәа репископ Замути ишәҟәынҵа”), адрама “Ацқьа Доминик имцақәа” рыҟны Замиатин еиҳа дазҿлымҳауп ахырҟьарақәа, ареволиуциатә процесс иахҟьаз еиуеиԥшым,
еиҿагыло, ихырҳагам аԥсҭазаратә цәырҵрақәа раарԥшра. Ашәҟәыҩҩы мыцхәы игәы иҵхоз азҵаарақәа иреиуоуп ауаҩытәыҩса имч амырхара, ихьҳәара азҵаара. Акласстә қәԥара иацу ихымԥадатәу агәымбылџьбарара, амҽыӷра, Замиатин иадибалоит риашашьа змам агәымбылџьбарара, ауаҩытәыҩсатә еибашьра дақәыӡбоит, аиашьеи аиашьеи нибарҵәартә иҟазҵо еибашьрак аҳасабала. Ари азҵаара цәырызго ҩымҭоуп “Зегьы ирыцку азы ажәабжь” . Ареволиуциазы Е. Замиатин игәаанагарақәа ааирԥшит  (Алитературеи, ареволиуциеи, аентропиеи, убас егьырҭи рзы”  зыхьӡу истатиаҿы. Араҟа Замиатин асоциалтә револиуциа хазцәырҵрак аҳасабала дахәаԥшуеит, уи иаҿаиргылоит акосмостә, ауниверсалтә револиуциа) ари аҵыхәтәантәи уи дахәаԥшуеит адогматизм, ашьақәынхалара, адоуҳатә енергиа ԥзырго, зегьы ирҿагыло, ипрогрессивтәу цәырҵрак аҳасабала. Замиатин игәаанагарала акосмос аҿтәи ареволиуциақәа рыҟалара рыбзоуроуп аамҭақәеи ажәларқәеи зегьы реретикцәа (анцәа иҿагылаҩцәа). Ари астатиа ала Замиатин  атеоретикцәа дырҿагылан, асовет литература зегьы аидеологиатәии, аестетикатәии регламентациа азырурц ахьырҭахыз дақәыӡбон.
20-тәи ашықәсқәа раан Замиатин идырны дзықәныҟәоз “аеротикатә” позициа бзианы ианыԥшит антиутопиа ажанрала иҩу “Ҳара”  ҳәа хыс измоу ироман. Ароман иара ианаамҭаз асоветтә шәҟәҭыжьырҭақәа рыҟны икьыԥхьымызт, аха аԥхьаҩцәа ирылаҵәаны иҟан, урҭ уи рыдыркылеит ҳаԥхьаҟа иҟалараны иҟоу акоммунисттә уаажәларразы пародиак аҳасабала. Ароман аҟны ииашаҵәҟьаны уаҩы ииԥылон, ианҩыз аамҭазы апролетартә культура аидеологцәақәак асоциализм аргыларазы, иаадырԥшуаз акультуратә вульгаризатортә теориақәа ҿаԥызҽуаз асатиратә цәаҳәақәа.
Обиеқтивла ароман аҵакы иаанарԥшуаз асоциализм аргылараан ихырҳагам авульгартә социологизм ҟалар ҳәа ашәара акәын. Ишдыру аиԥш, асовет уаажәларраҿы асоциализм аидеиа прақтикала анагӡараҿы, асовет литература аизҳазыӷьара амҩаҿы иҟан ауаҩытәыҩса ихаҭара рылаԥш ианыҵшәоз, агәхьаа аныркымыз, иара алитературеи аҟазареи рызҵаарақәагьы аҳәынҭқарратә механизм абру хәыҷык аҟынӡа ианыладырҟәуаз. Ус анакәха, XX ашәышықәса аҭоурых ианыԥшыз аиҿагыларақәа ишьақәдырӷәӷәеит Замиатин иааирԥшуаз агәҽанҵарақәа, ашәарақәа риашара. Убри ауп, амраҭашәарахьтәи алитератураҿы, Замиатин ироман “Ҳара” ала, антиутопиа ажанр дашьаҭаркыҩны дзыҟалаз. Уи итрадициақәа ирхарҳаит. Ирыздырҳаит О. Хаксли, Д. Оруелла, Р. Бредбери рырҿиамҭақәа рыҟны.
20-тәи ашықәсқәа раан Е. Замиатин ирҿиамҭаҿы даҽа хырхарҭакгьы аизҳазыӷьара аиуит. Ажәабжьқәа “Ела”,  (“Аҩада”),
“Русь” (“Урыстәыла”) ирныԥшит аурыс жәлартә лагамҭақәа зегьы – еиуеиԥшым аколоритқәа, астихиатә гәамчхарақәа, абаҩхатәрақәа рахь Замиатин изцәырҵуа абзиабара ҵаула. Арҭ амотивқәа цәырҵит Е. Замиатин Н. С. Лесков илакә  (“Арыма”) шьагәыҭс иаҭаны ииҩыз апиеса  (“Аӡ”) аҟны. Апиеса 1925-1926 шықәсқәа рзы иқәдыргылеит МХАТ–2, нас Ленинградтәи адраматә театр ду рыҟны, егьроуит ақәҿиара дуӡӡаҵәҟьа. Иара убри аамҭазы ашәҟәыҩҩы иажәабжьоу  (“Адгьылбжьахауаа”) аинсценировка азиуит, уи ықәыргылан  (“Ҳаҭыр зқәу аҵәҵәасыҩцәа руаажәларра”) ҳәа хыс иаҭаны. Амала иазгәаҭатәуп даҽа фақтыгьы. 1928 шықәсазы ашәҟәыҩҩы иаԥиҵеит “Аттилла” зыхьӡу ажәеинраалала иҩу апиеса. Ари аҩымҭа М. Горки ахә ҳаракны ишьеит, аха атеатр аҟны ақәыргылара алахьынҵамхеит.
1924 шықәсазы Замиатин изымҵааӡакәа ироман “Ҳара” аҳәаанырцә иҭрыжьит англыз бызшәала. Ари ароман еиҭаган аҳәаанырцәтәи даҽа бызшәақәак рылагьы. Абри афақт ҽыҵгас иныҟаҵаны раппаа Замиатин акритика ӷәӷәа изеиҿыркааит, аполитикатә дискредитациа изыруа иалагеит. Абри иахҟьаны иара Урыстәылазегьтәи ашәҟәыҩҩцәа реидгыла далҵыр акәхеит, дышнеи-шнеиуаз иҩымҭақәа зынӡа изымкьыԥхьуа аҭагылазаашьа изыҟалеит.
1931 шықәсазы Замиатин арзаҳал иҩит И. В. Сталин ихьӡ ала аҳәаанырцәҟа ацара азин ииҭаразы. Ари аҩыза ашьаҿа аихгара ицәуадаҩын Е. Замиатин, аха усҟан уаҳа ԥсыхәа имоуит. Замиатин иарзаҳал аниҩ ашьҭахь, М. Горкигьы дихашшааит уи игәҭакы нагӡахарц азы. Ашәҟыҩҩ азин иҭан аҳәаанырцәҟа дцарц азы. 1931 шықәсазы асовет уаҩытәыҩсара азин шимаз Замиатин иԥсадгьыл ааныжьны дцеит аҳәаанырцәҟа.
Е. И. Замиатин ԥсадгьылда аԥсҭазаара зцәуадаҩыз ашәҟәыҩҩцәа ркатегориа иаҵанакуаз уаҩын. Убри ауп уи аҳәаанырцә акры зҵазкуаз ҩымҭа ҟасак зизаԥымҵаз. Иԥсҭазаара аҵыхәтәантәи ашықәсқәа раан Замиатин иаԥиҵаз аҩымҭақәа рыҟнытә иалкаатәуп М. Горки иԥсҭазаара даналҵ ашьҭахь, 1936 шықәсазы ииҩыз агәалашәара. Уи ианыԥшуеит апролетартә шәҟәыҩҩ ду ихаҭара ашҟа иара имаз иҵаулоу аҳаҭырқәҵара.
Евгени Иван-иԥа Замиатин иԥсҭазаара далҵит 1937 шықәсазы Париж, дагьыржит ақалақь анҭыҵ иҟоу, иӷарыз аурыс емигрантцәа ахьыржуаз анышәынҭраҿы.
Е. И. Замиатин ирҿиамҭа асовет аамҭа аан еснагь еиԥшны аобиеқтивтә хәшьара амамызт. Зны уи ирҿиамҭақәа ирыхәҭаӡамкәа акритика рзыруан, зных аҳәаанырцәҟа дахьцаз, уаҟа иԥсҭазаара дахьалҵыз азы ирҿиамҭақәа зынӡа игәыгәҭажьны иҟан. Иахьа уи ихәҭоу аҭыԥ хатәра ааникылоит аурыс литература аҭоурых аҟны.
Амҽхакы ҭбаа, аҵкар рацәа змаз аурыс символизми, егьырҭ аҩеижәатәи ашәышықәса алагамҭазтәи аурыс модернисттә хырхарҭақәа рнырра рҿиаратәла, индивидуалтә хаҭашьала ирбеианы, зхатәы рҿиаратә, доуҳатә дунеишьҭкаашьала еихаҳа-еиҵаҳаны издызкылоз поетуп, прозаикуп, критикуп, еиҭагаҩуп Осип Емиль-иԥа Мандельштам. Уи диит ажьырныҳәамза 3 рзы ҿатә стильла (ажьырныҳәамза 15 рзы жәытә стильла) 1891 шықәсазы Варшава ақалақь аҟны, иԥсҭазаара далҵит ԥхынҷкәынмза 27 (даҽа хыҵхырҭақәак рыла абҵарамза аҽеиҩшамҭазы) 1938 шықәсазы Урыстәылан, ақалақь Владивосток азааигәара. Осип иаб актәи агильдиа иаҵанакуаз купецын (хәаахәҭҩын). Уи ихәыҷра шықәсқәа мҩасит Петербург ақалақь аҟны. Раԥхьаӡатәи иҵара шықәсқәа хиркәшеит Тенишевтәи аҵараиурҭаҿы . Аҵара иҵон Сорбонатәи ауниверситет аҟны (1907– 1908), Геидельбергтәи (1909–1910), нас Петербургтәи (1911 шықәса инаркны, аха далымгаӡеит) ауниверситетқәа рыҟны. Истудентратә шықәсқәа раан еиҳараӡак дзызҿлымҳаз аромантикатә филологиа акәын. Иқәыԥшра ашықәсқәа раан ареволиуциатә идеиақәа дырхаргалан дыҟан, еиҳараӡак аесертә хырхарҭақәа змаз адунеихәаԥшышьақәа зҵазкуаз аидеиақәа ракәын дзызҿлымҳаз, игәцаракны имаз. Уи зны даараӡа агәазыҳәара иман убри аесертә еибашьратә организациа апартиа далаларц азы, аха уи алаларазы макьана дқәыԥшцәоуп рҳәан дрыдрымкылеит.
Осип Емиль-иԥа Мандельштам агимназиаҿы аҵара аниҵоз ашықәсқәа раан аурыс литература изырҵоз арҵаҩы Вл. Гипиус иҟнытә анырра ӷәӷәа иоуит. Вл. В. Гипиус итәы ҳҳәозар, уи заатәи аурыс декадентра иузаҟәымҭхо иадҳәалаз апоетцәа дыруаӡәкын. Мандельштам икалам иҵыҵыз заатәы иажәеинраалақәа ртәы ҳҳәозар, иазгәаҭатәуп урҭ шҩу асимволисттә поезиа анырра ӷәӷәа ала. Осип Емиль-иԥа Мандельштам Парижынтәи Гипиус изиҩыз асалам шәҟәы аҟны уи абас иҩуан:
“Апоезиатә академиа” аилатәараан 1909 шықәсазы (“Асахьаркыратә ажәа ахӡыӡааҩцәа, азҿлымҳаҩцәа руаажәларраҿы”) О. Мандельштами Виачеслав Иван-иԥа Иванови еибадырит. Убри ашьҭахь 1909–1911 шш. рзы иааиԥмырҟьаӡакәа уи ихәылԥақәа ихы рылаирхәуан, асалам шәыҟәқәа изиҩуан, изишьҭуан данқәыԥшӡаз ииҩыз иажәеинраалақәа. 1910 шықәса анҵәамҭазы З. Н. Гиппиус Мандельштам иажәеинраалақәа рхыԥхьак (реилԥшаак) В. И. Бриусов идылгалоит, урҭ икьыԥхьырц азы, аха В. Бриусов урҭ ркьыԥхьра мап ацәикит. Убри ашьҭахь, Мандельштам иажәеинраалақәа раԥхьаӡа акәны икьыԥхьын ажурнал “Аполлон” 9 аҟны, 1910 шықәсазы. Ари ажурнал усҟантәи аамҭазы асимволистцәа рнапаҿы иҟаз, рҩымҭақәа ахьыркьыԥхьуаз периодикатә ҭыжьымҭан.
О. Е. Мандельштам убри апериод аан (1908–1912 шш.) ииҩыз, ҳара ҳаамҭа аҟынӡа иааӡаз иажәеинраалақәа рыҟны, даара уаҩы дазҿлымҳахартә, илаԥш иҵашәартә ицәыргоуп аурыс символизм апринципқәа, атеориатә концепциақәа ирзааигәоу ахшыҩзцарақәа, аилкаарақәа, аха урҭ адунеихәаԥшышьақәа Виачеслав Иванов идунеихәаԥшышьақәа, мамзаргьы асимволистцәа “еиҵбацәа” ррелигиатә, рынцәахаҵаратә еилкаарақәа иреиԥшым, егьырзааигәам, ҳәарас иаҭахузеи, урҭ доуҳала зегь реиҳа рықәҿырҭуеит, ирышьашәалоуп Ф. К. Сологуб иидеиақәа жәпакы. Ҿырԥштәыс иаагозар, убас еиԥш иҟоуп убри зыӡбахә ҳамоу аамҭа аантәи Осип Мандельштам ирҿиамҭа, уи адунеи аԥсабара “зеилкаара уадаҩу (ԥсҭҳәала иҭалаҳау) дунеитә хьааны”, “ирыцҳа дгьылны”, ма даҽакала ауп ишцәыргоу. Егьа убас иҟазаргьы, абарҭ ажәеинраалақәа рыҟны даҽа рҿиаҩцәак рҩымҭақәа рыҟнытә иаагоу аидеиақәа уаҩы иԥылозаргьы, уаҩы ибарҭоуп апоет ҿа ибаҩхатәра, иҟазара, апоезиатә ажәа иманшәаланы ахархәара шилшо, аурыс жәеинраала амузыкатә лшарақәа рцәыргара, аус дырура дшаманшәалоу. Абри ҳазлацәажәо аамҭа аан Осип Мандельштам гәцаракрала дҭиҵаауан, дизҿлымҳан аурыс символизм ахаҭарнакцәа хатәрақәа ируаӡәкыз апоет И. Ф. Анненски. О. Мандельштам игәаанагарала уи дпоет дуӡӡан.
Аурыс литература иаклассикцәаны иԥхьаӡоу апоетцәа рыҟнытә Осип Мандельштам поет-символистк иаҳасаб ала Ф. И. Тиутчев рҵаҩыс диԥхьаӡон, уи ари апоет рҵаҩык иаҳасабала дихәаԥшуан ажәеинраала еиҿартәра аганахь алагьы. Ари ахшыҩзцара шиашоу, ишыҵабыргу рныԥшуеит О. Мандельштам иажәеинраалақәа жәпакы. Уи еиҳараӡак уаҩы ибарҭоуп ԥшь-цәаҳәак рыла ишьақәгылоу иажәеинраалақәа рыҟны, ԥшь-шьықәырск змоу () аиамб ихыркәшоу арифмақәа рыҟны) Тиутчев иажәеинраалақәа рцәаҳәақәа еиҭарсны рҳәарақәа рыҟны уҳәа убас иҟоу аҿырԥштәқәа жәпакы рыла.
О. Мандельштам ибиографиаҿы акрызҵазкуа фақтуп Париж 1911 шықәсазы Н. С. Гумилиови иареи реибадырра, иара убри ашықәс, хәажәкыра мзазы Анна Ахматоваи иареи реибабара, реилибакаара. 1911 шықәса анҵәамҭазы О. Мандельштам “апоетцәа рцех”
зыхьӡыз арҿиаҩцәа рыгьагьара далалеит, 1912 шықәса инаркны уи акмеизм ихы адикылеит, дагьыҟалеит ари алитературатә хырхарҭа алахәылацәа афҩык дыруаӡәкны. Абри аамҭа инаркны Мандельштам иҽанишәоит заатәи иажәеинраалақәа рыҟны ианыԥшыз адунеи аилкаара, ҿыц ихаҿы аагара. Убри аҟнытә уи иажәеинраалақәа жәпакы алитературатә манифестқәа рҟазшьа шьҭырхуа иалагеит, урҭ ҟалеит аурыс символистцәа акмеизм азы ирымаз аестетикатә концепциақәа ирҿагылаз Мандельштам иинтерпретациа ҷыдақәаны, игәаанагара ҷыдақәаны. Абарҭ ажәеинраалақәа рыҟны ицәыргаз агәаанагарақәа, аидеиақәа ҵаҵӷәыс ироуит  (“Акмеизм ашьыжь”) зыхьӡу О. Мандельштам истатиа аҟны иӡыргоу атеориатә дунеихәаԥшышьақәа. Ари астатиа аҟны ицәыргоу агәаанагарақәа Мандельштам иҭахын акмеисттә манифестк аҳасабала ркьыԥхьра, аха уи рыдрымкылеит ари алитературатә хырхарҭа егьырҭ анапхгаҩцәа, убри аҟнытә иара астатиа ахаҭа 1919 шықәсазы ауп ианыркьыԥхьыз. Амала, алитератураҭҵаараҿы излазгәаҭоу ала уи ҩын 1912, ма 1913 шықәсқәа рзы.
О. Мандельштам иажәеинраалатә манифестқәеи истатиа “Акмеизм ашьыжьи” рыҟны иӡыргоу агәаанагара хадақәа рпафос уаҩы ибоит урҭ рыҟны иаарԥшу хшыҩзцарақәак рылагьы. Ҳрыхәаԥшып урҭ: О. Мандельштам игәаанагарала “Акмеистцәа рзы, Логос, еилкаау ажәа аҵакы, асимволистцәа рзы амузыка шыҟоу еиԥшҵәҟьа иԥшӡоу формоуп”) (, “ажәеи акультуреи” ад. 169)) “Ҳара ажәақәа реизыҟазаашьа иалаагоит аготика” (иара уаҟа). Ари аусумҭа аҿтәи ҭыԥқәак рыҟны иаҳԥылоит абас еиԥш иҟоу ахшыҩзцарақәа (урҭ аагоит аурысшәала, иаадырԥшуа ахшыҩҵакқәа џьара вагыларақәак рымоуп ҳәа агәаанагара ҟамларц азы – Б. Г.):  (иара уа, ад. 170)  (иара уа, ад. 172.)  (Иара уа).
Амала иазгәаҭатәуп даҽа ҭагылазаашьакгьы. О. Мандельштам аурыс модернист поетцәа аӡәырҩы реиԥш, ибжьы неиҵыхны аԥхьаҩцәа ирылаиҳәоз арҭ атеориатә тезисқәа, ипоезиатә рҿиаратә прақтикаҿы инагӡаны ихы иаирхәомызт. 1915–1915 шықәсқәа рзы иаԥиҵаз иажәеинраалақәа рыҟны уи ишьақәиргылоит апоезиатә хшыҩҵак азы ихатәы еилкаара зныԥшуа асистема, убри асистемаҿы ароль ҷыда аанызкыло адунеи аҿтәи ашәага-загақәа рыхшәагак ракәым, араҟа аус злоу абарҭ ахшәага-загак аԥшьабатәи ашәагазага – аамҭа ишазыҟоу ауп. Аҭоурыхи акультура аҭоурыхи Мандельштам инапаҿы иҟалоит иажәеинраалақәа рыбжеиҳарак ирконтеқст хаданы, ари аҵакы абас еиԥш иҟоу ахшыҩзцара аанахәоит акультура еснагь иацрымшәо иацу ахаҿсахьақәа раԥҵараҿгьы. Осип Мандельштам егьырҭ асахьаҭыхыҩцәа иаԥырҵахьоу асахьақәа пассивла еиҭаԥызҵо рҿиаҩымызт. Н. А. Богомолов ииашан ишазгәеиҭаз еиԥш, уи ипоезиаҿы Диккенс ироманқәа, Оссиан иашәақәа, Парижтәи Анцәа иани, Константинополь игылоу иԥшьоу Софиеи рныхабаақәеи, Бах имузыкеи, Захарови Воронихини раԥҵамҭа аханқәеи, уимоу акинемотографиатә мелодрама алентеи цәырҵуеит аԥсҭазааратә гәамчхара ду змоу ирбеиоу символқәаны.
Апоет ари ирҿиаратә ҟазшьа, ирҿиаратә знеишьа уаҩы илаԥш иҵашәартә аҽаанарԥшит  (“Петербургтәи астрофақәа”) ҳәа хыс измоу ажәеинраалаҿы, уаҟа апоет иаамҭаан ес-аашар иԥылоз аԥсазааратә ҵабырг иашьаршәалан ицәыргоуп Пушкин иаамҭеи уи ипоема “Абҩатә ҽуаҩ” афырхаҵа хада Евгении аамҭаныказы еицыҟоушәа, иара убас  (“Азымцәара. Гомер. Аԥра рххақәа”) ҳәа зыхьӡиҵаз ажәеинраалаҿы еилыхшьа, еицәыхаратәышьа рымамкәа ицәыргоуп Гомер ипоемақәа рхаҿсахьақәеи, апоет иаамҭазтәи аԥсҭазааратә ҵабырги.
Ишаабо еиԥш, Осип Мандельштам ирҿиамҭаҿы ишьақәгылоит еиуеиԥшым, еицәыхароу аамҭақәа ирыдҳәалоу афырхацәеи ахҭысқәеи аазырԥшуа адунеи ҷыда, уи апоет иаԥиҵаз сахьаркыратә дунеиуп, уи адунеи аҷыдарақәеи, ахаҭашьақәеи реилкаара, рымаӡа аҵдыраара иаҭахуп аԥхьаҩ иҟнытә ауаатәыҩса рҭоурых мҩа еиуеиԥшым апериодқәа рдырра. Убри аҟнытә ауп ҳаамҭазтәи алитератураҭҵааҩцәа Мандельштам ипоезиа изахәаԥшуа, потенциалла адырра ҵаулақәа згәылазыгӡо, дызлацәажәо аамҭазтәи ауаатәыҩса реизҳазыӷьара абеиарақәа цәырызго культуратә баҟақәак раҳасабала. Аԥхьаҩ иӡбахә ҳалацәажәозар, апоет иажәеинраалақәа ртеқстқәа реилкаараан акырӡа аҵанакуеит аԥхьаҩ ихаҭа иерудициа, апоет дызлацәажәо аепохақәеи ахаҿсахьақәеи интеллеқтла дахьынӡарзааигәоу, иахьатәи аамҭа урҭ злашьақәгылоу, излазааигәоу асимволқәа, аԥсҭазаратә фақтқәа ргәаҭара, реиҿырԥшра ахьынӡазалшо. Ари иаанаго, аҩымҭаҿы ицәыргоу асахьаркыратә хаҿсахьақәа, амаҭәарқәа, асахьаркыратә детальқәа аԥхьаҩ иаамҭа ашәыгақәа, аԥсҭазааратә ҵабырг ацәаҩақәа шаҟа ирзааигәеитәуа аҟара, аҩымҭа ахаҭа иагәылагӡоу аидеиатә ҵакы ҭбаахоит, ибеиахоит, амҽхакы марымажаны аҽцәырнагоит ҳәа ауп.
О. Мандельштам ипоезиа нарҵауланы иҭызҵаауа имбарц залшом, уи апоет ипрозатә рҿиамҭақәа – алитература иазку истатиақәа (“Франсуа Виллон”,  (“Шение изку анҵамҭақәа”), арецензиақәа, нас аҭоурых-культуратә ессеқәа  (“Аҿцәажәаҩ изкны”), “Пиотр Чаадаев” ишрымадоу, арҭ апоет ирҿиамҭақәа еилыкка ишырныԥшуа арҿиаҩы иҭахрақәа, ихықәкқәа, араҟа автор гәҭакыс имаз, ицәыхараз аамҭа иаҵанакуаз ацәырҵрақәа рыҭҵаара мацара акәмызт, уи иҭахын убарҭ ацәырҵра харақәа иара иаамҭа излахәашаз азхәыцра, апоет идоуҳатә дунеи аҟны иҟарҵоз аныррақәа рцәыргара, рҳәаақәҵара. Апоезиеи апрозеи рҽеиԥшьны еиҳа рҽаадырԥшуан, урҭ аҩбагьы автор ирҿиаратә хықәкы еиҳа иӡырыргон, иаҳа-иаҳа иҿыцыз ассоциациақәа цәырыргон.
Мандельштам акмеизм даналалоз иҭахын аԥсҭазааратә ҵабырг иара ацәеижь, акапан ухаҿы иааугаша амҽхакы аманы игәникыларц, иара убри аамҭазы, уи иԥсабаратәу, имаҭәартәу дунеик аҳасабала ихаҿы изаагомызт, асимволистцәа рдунеихәаԥшышьа, рпоезиатә ажәа аструқтура аҵакала ихаҭәаамыз, ишиашамызгьы гәынхәҵысҭала иныруан. Убри аҟынтә аурыс литератураҿы акмеизм алахьынҵазы О. Мандельштам аҵыхәтәантәи игәҭахәыцрақәа рҿы еиҳараӡак ихшыҩ ззишьҭуаз уи аидеал хырҳагақәа анализ рзыҟаҵара акәӡамызт, уи акмеизм литературатә хырхарҭак аҳасабала ауаа рхаҿы излааргаша аҟазшьарба аиҭон, иара игәанала, уи ицәырнагеит аидеиақәа реиҳа акырӡа иаԥсоу агьаматә шьҭкаашьақәа (агьаматә ныррақәа), еиҳараӡак уи “ицәырнагеит еизадоу, иаку ажәатә, ахаҿсахьатә дунеишьҭкаашьа, иҿыцу иԥсабаратәу еилкаарак аҳасабала” (Ажәеи акультуреи, ад. 261).
О. Мандельштам 1915-1916 шықәсқәа рзы апоезиа дахәаԥшуеит зегь раԥхьаӡа иҿыцу ажәа згәылазыгӡо акы аҳасабала, уи ахы аанарԥшуеит ахырхарҭа рацәа змоу абызшәа атенденциақәак раҳасабала, уи иадгалоу амчхарақәа рыҽӡырыргоит абызшәатә, акультуратә, аҭоурыхтә, асоциалтә фақторқәа рыҽрымаданы. Ари ахшыҩзцара аус адулахеит ашьҭахь   зыхьӡу апоет аҩбатәи ишәҟәы иагәылалаз ажәеинраалақәа рыҟны. Ари ашәҟәы еиҳараӡак иагәылалеит 1915–1921 шықәсқәа раан апоет иаԥиҵаз ажәеинраалақәа. Ажәеинраалақәа ирныԥшыз атемақәа атеориатә зхәыцрақәа роуит аҩеижәатәи ашықәсқәа рылагамҭазтәи апоет истатиақәа рыҟны. Ари ахшыҩҵак аиашара шьақәдырӷәӷәоит “Ажәеи акультуреи”, “Ажәа аԥсабаразы” зыхьӡу аусумҭақәа. Абас еиԥш иҟаз ахшыҩзцарақәа роуп изыхҟьаз Мандельштам заатәи иажәеинраалақәа ирныԥшуаз амаҭәарқәа, аԥсабаратә ҵабыргхаҭа ашьҭкаара аҟнытә, апоезиатә ҿцәажәаратә метафора ашҟа, зхы иақәиҭу ассоциативтә дунеишьҭкаареи ажәеинраала иахылҵуа абжьи рганахь еиҳа ақцент аҟаҵарахь аиасра. Ас еиԥш иҟоу ажәеинраалақәа рзы иҟазшьарбагоуп  (“Аҭәа зқәыԥсоу аҩнеилабгақәа рыҟны...” 1916 ш.). Иара убри аамҭазы апоет иаԥиҵаз егьи ажәеинраала «Цсрхньх нхҽнәх – Гуәахнӷид к Еәсқкх» аҟны Мандельштам иазгәеиҭоит: “аиталиатә, нас аурыс ԥсы зызҭоу” аныхабаақәа ҟалеит абжьаратәи ашәышықәсақәа раантәи Урыстәыла ианыԥшуа, еиҿагыло ахаҿсахьақәеи иаку акакәны иҟоу, иахьатәи Москва апеизажқәа иблахкыгоу аԥҳәыс лыԥшӡара иаӡыргаҩцәаны. Абарҭ ашықәсқәа раан апоет иаԥиҵаз ажәеинралақәа рыҟны апоезиатә ажәа азы имаз агәаанагара аҵыхәтәан абасала дахцәажәеит:
( – Ад. 42). Абри ашьҭахь ауп апоет акмеизм аконцепциа азы имаз агәаанагара деиҭанахәаԥш, формалла “Апоетцәа рцехи” алитературатә хырхарҭа акмеизми Мандельштами анеивнага, Мандельштам урҭ рконцепциа мап анацәик.
“Ахаҳә” () зыхьӡыз апоет ишәҟәы иагәылалаз ажәеинраалақәа ирныԥшит уи хазы игоу ауаҩы интересқәа зшьаҽуа Урыстәылатәи аимпериа аҳәынҭқарратә мчра дшадгылаҩым, дшаҿагыло. Актәи адунеитә империалисттә еибашьра анҵысы аԥхьатәи амзақәа раан, аура-патриоттә лозунгқәа ирыхҟьаны Мандельштам аибашьратә хҭысқәа ирызкыз ажәеинраалақәакгьы аԥиҵеит, аха 1916 шықәсазы уи иаԥиҵеит  (“Агыгшәыгырҭа”) зыхьӡу ажәеинраала. Уи алагоит аҭынчра аӡбахә аҳәарала. Ажәеинраала ишьақәнарӷәӷәоит ажәларқәа зегьы реинышәара, ракзаара аидеиа. Аурыс интеллигентцәа рыбжеиҳараҩык зегьы реиԥш, О. Мандельштам Февральтәи ареволиуциа гәахәарыла идикылеит, аха Оқтиабртәи ареволиуциа азныказ изидымкылт, уи ари игәалаҟара рныԥшит убасҟан, 1917 шықәсазы иаԥиҵаз иажәеинраалақәак. Аха 1918 шықәсазы иаԥиҵеит ари ареволиуциа дшадгылаз атәы зҳәо ажәеинраала  (“Ҳақәныҳәап, аишьцәа, ахақәиҭра ацәылашамҭа”). Ари ажәеинраала аԥхьатәи авариант аҟны “Агимн” ҳәа хыс иаман.
Аҩеижәатәии ҩеижәижәабатәии ашықәсқәа раан иаԥиҵаз ажәеинраалақәа рыҟны О. Мандельштам дызхаану аамҭа дацәажәоит, уаҟа ахшыҩзцара ӷәӷәа риҭоит асоциалтә зҵаарақәа, иаартны иӡыригоит автор ибжьы, автортә социалтә позициа ӷәӷәа. 1938 шықәсазы ажәлар раӷацәа харада-барада дҭадырхеит О. Мандельштам) уи аҵыхәтәан ддыриашеит. Иахьа О. Мандельштам ирҿиамҭақәа гәахәарыла ирыԥхьоит, иҭырҵаауеит аԥхьаҩцәа.
Осип Емиль-иԥа Мандельштам Аԥсны даахьан, бзиа ибон ҳаԥсадгьыл. Иҟоуп уи Аԥсни аԥсуа жәлари гәык-ԥсыкала дшырзыҟаз атәы зҳәо аматериалқәа.
