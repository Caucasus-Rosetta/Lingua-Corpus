Нели Ҭарԥҳа лҩымҭақәа уанрыԥхьо, лара ибзианы дыздыруа, лҩымҭақәагьы лҟазшьа шырныԥшуа гәеимҭарц залшом. Нели Ҭарԥҳа зымҽхак ҭбаау поетессоуп. Уи апоезиа иаҷыдангьы, апрозеи адраматургиеи аус рзылуеит. Автор лырҿиамҭақәа зегьы рҿы лхатә бжьи, лхатә гьамеи, лманереи, лбызшәа артәашьеи рыла даҽа ҩымҭак далаҩашьом. Абри ашәҟәы иану аповестқәеи ажәабжьқәеи, хаҭа-хаҭала реилыргара аҭаххарым. Аизга иану иаарылҳәҳәо аповест «Маҵиса» ахыҵхырҭа инаркны аиқәҳәаларҭа аҟынӡа иагәылсуа Маҵиса илхылҵуеит аҩымҭа злеибарку ахҭысқәа зегьы. Автор дцәырҟьа-цәырасуа акәымкәа, игәҩарамкәа Маҵиса ллахьынҵала иаалырԥшуеит аҭоурых иазымҵәахуа, ауаатәыҩса ҟаҭеиқәаҵәа иҭаргыланы измаз асахьа. Автор аԥхьаҩ иҿаԥхьа иаақәлыргылеит, зқәыԥшра инаркны зажәымҭаҽханӡа абри амшмыхәла иалаҳәахны иарнасыԥдаз аԥсуа ԥҳәызба Маҵиса лыхҭыс.
Аҩбатәи аповест «Аԥсымреи» ажәабжьқәеи иҳаҩсхьоуи, иахьатәи аԥсҭазаара иашеи ирылхны иҟаҵоу ҩымҭақәоуп. Автор лырҿиамҭақәа рҿы еиҳарак зҵаараны лҿаԥхьа иқәлыргылоит лыԥсадгьыл ахҭыси, абзиабареи, иахьатәи алахьынҵеи. Ҳәарада, урҭ реиҿыхарҭақәа рацәазаргьы, лара дызлацәажәо аԥсҭазаара
аҟәыҵәақәа нҭкааны илдыруеит. Абжьааԥынтәи Нели Ҭарԥҳа лышәҟәқәа аԥхьаҩцәа бзиа ибаны ирыдыркылеит. Агәра гоуп ари ашәҟә ҿыцгьы иеигәырӷьаны ишаԥыло.
Аӡын.
Аӡын ҵхы.
Бзиа ишԥазбо сара ақыҭаҿы аӡын ҵхы! Аԥсабара ҟәашккараӡа, илашаӡа иҟоуп. Ашәаԥыџьаԥ рымахәқәа ашәыб рхьыссы саара ишьҭасуеит.
Махәқәак ирызнымкылаз асы хьанҭа џьара-џьара гәаԥ-саԥҳәа иалбықьны ибыбш гәблааха иҟоу адгьыл ианаҳалауеит, «ӷәырт-ӷәырт» рыҵгоит аграпара алдо инеиуа ашьапқәа.
Асы ҳәылы-ҳәылуа, зны иԥаҟьа-ԥаҟьаӡа еилагьежьуа, зных кәтыбла-кәтыбла еилахәмаруа, акы иаԥсаҟьошәа, илеиуа-илеиуа, илеиуеит... Ҿаҳаҿымҭран, ҭынчран ақыҭаҿ.
Гәаҩа дук иҭыҩуазшәоуп зны-зынла аҭынчра еилазго алашыбжьқәа шгауа. Араӡнышра илаԥсоу ахьҽыҭҳақәа реиԥш, ана-ара аҩнқәа рхышә ахьтә икылԥхон алашарақәа.
Мызныҟәара идәықәлаз аӡын ҵых ду шьҭан адәахьы.
Ишаҳәшаҳәо иҟан ауада. Агәгәаҳәа амца ҭан акҿыҩра икҿаҟаҵаз аплита.
Ҳакәшан уи ҳадтәалан саси ԥшәымеи. Ҷах-сахҳәа иԥон аԥлакь аҿы ирҷыҷуаз аҩсҭаа џьықәреицқәа... Итҟәацуан, иԥон абамбашәҭ еиԥш ибыбшӡа еиҭаныԥсалахуан аԥлакь. Урҭ еилырхуа, иҷыҷуа дрыдтәалан жәохә шықәса зхыҵуаз Алхас хәыҷы, хәышықәса раахыс исымбац, уаха сасра сызҭоу Маҵиса лԥа.
Шаҟа слеигәырӷьаны, шаҟа-шаҟа дџьашьаны слыхәаԥшуаз сара Маҵиса! Уаалыҵашьыцп, аиашаз, аҭыԥҳа иага леиԥш, ацәа хаа зыҟәну, ԥшралеи, сахьалеи, чаԥашьалеи еинаалаӡа, иԥшӡаӡа, зҩынҩажәа шықәсагьы рымч змырхоз аԥҳәыс.
– Ес иҿахо брыцҿахоит, Маҵиса! – сгәы дшахәоз шласҳәарыз сзымдыруа саацәажәеит сара.
– Ных, џьыбышьҭ, абзиара абаҟоу... Ус, кан бзиак сымашәа сыҟаноуп, акәымзар... – дааччеит Маҵиса, аха лыччаԥшь иаҵубаауан хьаа маӡак.
Иҷыҷыз аџьықәреи дахьабылуаз аҟнытә, инаргәыҵақәа неимда-ааимдан ирныԥсало, даҭәҳәо ҳа ҳахь иҿааихеит Алхас хәыҷы.
– Уан рыцҳа, акы инанумԥсало, уаблитеи! – ҿаалҭит Маҵиса.
Дҩыҵԥан, астол днадыххыланы, агазеҭ иқәыз анаақәылԥаа, ак нықәҟьан, аҷахҳәа ҵаҟа инкашәеит.
– Асааҭ! – ҿаалҭит Маҵиса.
Агәы иҭасаз асаркьа ҟәаҟәаса адашьма иқәыԥсан ани аԥеи рыгәқәа ԥҽыз аҟара ихьааргаз асааҭ.
– Аума ҟасҵеит! – лыԥштәы лхыгга днеизҟәыҿын, асқам днықәтәеит Маҵиса.
Алхас днаҟәын, асааҭԥҽыхақәа ааизыҳәҳәаны, ишьҭыхны, илаӷырӡ хаҟәҟәала дҩагылеит.
– Гәдиса дааир, игәы иалсуеит, ишԥаауеи? – иқьышәқәа қәац-қәацо, агәыԥшаара инарҳәомызт уи ииҳәарц ииҭахыз.
Иҟамлар акәын аԥхасҭа, аха ианыҟалахгьы, рхаҵкы ицеит, сааҭк закәызеи, абасҟак изгәныргазеи, аԥсы рхазма ҳәа саахәыцит сара сахьтәаз.
– Егьоурым, нан, иахьанӡагьы иахьԥымҽыз анцәа иџьшьоуп! – лҳәан, лхәыҷы асааҭ ԥҽы ааимхны лнапы ҵыс-ҵысуа ллымҳа инадылкылт Маҵиса. Зыԥсы ҭыҵыз аԥсыӡ еиԥш, лнапы ианыршәлан уи.
...Иҭынчын аҵх.
Иҭынчын аԥсабара.
Асы аҳәата-ҳәатаҳәа иауан адәныҟа. Мызныҟәара идәықәлоз аӡын ҵых ду шьҭан. Абри еиԥш иҟоу аӡын ҵхазы, ахәараҳәа иҵыҩрны зҿаазхаз аӡыхь еиԥш, аҿаанахеит зхы ааҵызхыз ажәабжь.
– Адунеи иқәу ауаа зегьы разҟык-разҟык, лахьынҵак-лахьынҵак рымоуп. Гәаҭалеи сахьалеи зегь ҳшеиԥшым еиԥш, еиԥшым дасу ҳлахьынҵақәа, ҳразҟқәа.
Изхысҳәаауа, сара сыԥсҭазаароуп.
Сжәибжь шықәса санырҭагылаз, уажәшьҭақәа исзыжәуазеи акәымзар, хар сымамкәа, улаԥш аҿы сааиртә, аԥшреи асахьеи сыманы сыҟан, ааӡара бзиагьы сыман.
Саб дышьнаҟәман. Уи сара дыздыруа саныҟала, дыхәҳахәҭыҩны, дыкреиҭарсыҩны ауп дшызбаз. Сан дыҩныԥҳәысын, аҩны-адәны зхагылаз лара лакәын. Зынӡак хәҩык ахшара лцәа ҳалҵит сан, аха аԥсра мыжда ишыхәыҷқәаз иҳалнагеит ҩыџьа сашьцәа. Иаанхаз сашьеи саҳәшьеи сара исеиҵбацәан. «Инамӡаша агара дакуам» – ҳәа, сара жәиԥшь шықәса анысхыҵгьы, уаҩ илаԥш сааҵашәартә, аҭыԥҳа сахьа шьҭысххьан.
Уажәшьҭақәа ирҟәаҵит акәымзар, аҳәа-гацәа ҳәа ахьӡыншьан ауҟахымыз усҟантәи аамҭазы! Ԥҳәызба бзиак дыҟоуп ахьырҳәаз, хәҩыла-жәаҩыла иҽыжәҵуан, ирфон, иржәуан, рлаф иаасуа; ишәаҳәон, икәашон, иасны иҽырбон. Уахьнеилак-уахьааилак лакҭа цаҳә-цаҳәала угәаҭа инҭахысуа, идырхәлон, идыршон. Агәарԥ инықәҵыр – ажәа унырҵон, аката-катаҳәа ақьаӷьариацәа бжьарҵауан. Уаҳа аӡәы диҳәеит, ма дигеит ҳәа аараҳаанӡа, «иаур – хаала, иамур – мчыла» – ҳәа, иаауцрыӡаауамызт.
Уажәтәи аҳәсахәыҷқәа ишырҭахуашәа иҟоуп, рхала рынасыԥ рчаԥоит, бзиа ирбаз иццоит, ргәы иацныҟәоит. Иҟам амҵарсра, ақәылара, ацәаԥҽра. Аха сара схаан амҵарсра – уи хаҵаран, хьӡыргаран.
Аӡә хьымӡӷык сиргар, разҟыдарак сақәшәар ҳәа дшәон, дсыхӡыӡаауан саб. Дыхәҳаахәҭҩымзи, аҩны даныҟази даныҟамзи еиҟаран. Еснагь Аҟәеи Қәҭешьи
рымҩа дшықәыз дықәӡан, аба аахәан иааигон, ихыртны имаз адәқьанқәа рзы. Ахашәалахә ду шҳамазгьы, нхара-нҵырала уамак ҳаҩцамызт. Саб имаз-ихӡыз асасцәеи сара сеилаҳәареи ирықәирӡуан. Иахьа еизарак ыҟоуп, ахьырҳәаз, аӡәы слеицәамкәа, аӡәы слеиԥшымкәа, сеилаҳәа-еилаца, сҩызцәа аҳәсахәыҷқәеи арԥарцәеи срыларгыланы, зегь амреиԥш срылыԥхаауа, алахь ҷашьа ҽеиқәа сақәыртәаны скылигар акәын. Аҳыҳ, уа зылаԥш сааҵашәоз зегьы еишьҭагыла адырҩаҽны ҳаҩны иаакылсуан. «Ура» ҳәа еиужьны уахгьыҽынгьы астол инахатәон.
Ичеиџьыка цәгьала ибзиан саб рыцҳа. Аха афареи-ажәреи, анықәгыла-аақәгылареи, ахәҳахәҭреи раамҷыдарахаз, ак иламызт. Са издыруаны, уи мҿыкгьы химҵәацызт, ҵәҩан шьапыкгьы аимырсыцызт. Акруреи анхареи, иаб дызшьыз дара ракәушәа, аԥсцәаҳа рхикаауан. Сан лакәын иара изгьы зхы аԥхӡы алызхуаз. Уи сара сгәы снархьуан, дрыцҳасшьон сан цәгьала, аха саб еиҳа деиӷьасшьон, игәыбзыӷреи игәбылра дуи ирхырҟьаны.
– Дыԥҳәысми, уаҳа илбырҟаҵозеи! – ҳәа сан дышлыхцәажәозгьы, шьоук реиԥш дкьакьаӡа дыҟамызт. Лара лааԥсарақәагьы хызҩауаз убри акәхарын. Ахаан бхахь быџьымшь ыҟоуп ҳәа леимҳәацызт уи.
Акызаҵәык иеимаркхьаз...
Асовет мчра ашьақәгылара саб шьнаҟәмак, қьафуаҩык изы даара иааха ӷәӷәан. Аиашазы, ибӷашшара ааԥнаҵәаҵәҟьеит, аха илшоз! Иааҳакәыршан аколнхарақәа еиҿыркааит, анхацәа еихьышәшәа-еиԥышәшәа уахь иалало иалагеит, ртәы-рымаа аларгалеит. Ҳара рыгәҭа ҳаабжьахеит. Уаанӡа иахьеи уахеи ҳаҩны итәаз ҳгәылацәагьы аколнхара иалалеит, шәареи ҳареи ҳаимҩалацәам ҳәа рҳәозшәа, ҳа ҳахь ааирагьы иааҟәыҵит. Уи лгәы иалан сан, аха, егьа лундазгьы, саб
лҳәатәаҿы дылзаамгеит. – Дыдрыԥшь аныханыс, уи сара сшаламло! – ҳәа дықәуан-дшәиуан есқьынгьы. Аха зны, иҟамзаара лхы илалырхәан, аколнхара далалеит сан, ҳтәы-ҳамаа алалгалеит, ҳадгьылқәа азеиԥш иалҭеит.
Ахыкәаала еиԥш, игәаҵаӷара аакылнажәеит ари ажәабжь саб данааи! Ала кыдиҟьеит, аҳәа ҟыдиҟьеит, уи акәым, иҟамчгьы шьҭԥаа сан иаалықәирххеит, аха са срыбжьаԥалеит сныҩныҵәаан.
– Быԥҳәысзар, ԥҳәысҵас быҟамзаауаз, бусс иалаз!.. – даӷьуан саб.
– Сус алоуп! Са сус аламзар, уаҳа зус алада?.. – ҿаалҭит сангьы, дҩеибакын.
– Ҿыбымҭын! – иҟамчы еиҭа инлықәирххеит.
– Саб, иҟоуҵо закәызеи? – еиҭах сыгәцаха снарыбжьаԥалеит.
– Ибаҳауама бан лыбжьы? Иббома аӷәра шылҿыҵҟьаз?
– Илбоит! – ԥасатәи лакәӡамызт сан, аиашаз. Ас ахаан ицҳәа анбалҳәахьаз! – Сасык уиҩызоуп уара ҳаҩны. Уаныҟоуи уаныҟами еиҟароуп, сара...
– Сан, ибыхьзеи, мшәан, иахьа! – ҳәаа амамызт сџьашьара.
– Сара сқыҭауаа сызрылҵуам, дара злоу саргьы салазароуп! Дара зҿу саргьы саҿызароуп! Мамзар хныҟәгашьас исымоузеи! Игәоумҭаӡои, амала, зегьы рхы ҳцәыԥхьаркуа ишалагаз? Зегь рҽеибырҭан, рҿаҵа еиҩшо, аџьџьаҳәа анхара иаҿуп, ҳара... ҳара ҳабаҟоу?
– Рҿаҵа еиҩшамкәа, еиҩыршо рызҭадаз анҭ азхарамфацәа! Агәыҳәгәыҵәақәа! – аҩны дазкуамызт саб. – Ахы бымам акәымзар, бызлалаз закәу бдыруоу? Абри леиԥш иҟоу амаалықь лнаргәыҵа аӡаӷьа ыҵасҵарцу? Амра цаҳәцаҳәра дасырблырцу?.. Ацуқыҭа дрылаҵаны адгьылаӡажә дасырхарцу?.. Мап, усҟан иааиқәшәеит
сзырҳәароуп! Ааи! Балаз, бара бхала, сыԥҳаи сареи иаҳҟәыблаауп уи еиԥш иҟоу ацәарӡга! – дыҳәҳәон, дыцәҳауан саб акраамҭа.
Ииҳәаз егьынеигӡеит: иаргьы даламлеит, саргьы амԥын сықәимыжьлеит. Уимоу, иара аҩны иҟасҵоз ахәыҷгьы сааҟәихит. Иара дыҟанаҵ, снапы наргӡаны ак зур ҟамлеит, сан длызцасны.
Ҵара уамакгьы симырҵеит саб. Ликбез ҳәа ҳқыҭаҿы иаадыртыз ҩ-класс заҵәык срылиргеит. Ма ҵарак ахь сишьҭыр, сҳәеит, аха, уаҳа умԥсит! «Аԥҳәызба аҵара лҵа захьӡузеи?!» – иҳәан, амалахазгьы сдәықәимҵеит ҳқыҭантә аҵарахьы ирышьҭуаз аҳәсахәыҷқәа срыцҵаны. Стәан аҩны, снацәкьарақәа хиааны. Асасцәа иаауаз-ицоз сырԥылон, инаскьазгон. Урҭ усгьы ҵыхәаԥҵәара рымаӡамызт. Ажәытә қьабзқәа камыжькәа, акатаҳәа аҽыжәҵра иаҿын арԥарцәа. Ицон-иаауан ақьаӷьариацәа. Аха гәаԥхара ҳмоуцызт ҳара.
– Аба рацәа иалаԥшыз ихьыз рыхьра иҟоуп, – рҳәон шьоукы, шьоукгьы ҳақәмақарлон, ҳдыршәон.
Зегьы дреицәаха дааҳзыҟалеит Алдемыр ҳәа Чаабалырхәак. Чаабалырхәаа анкьатәи рыҭауадреи рымчреи ихы иаирхәарц иҽазикит. Ахаҵа наӡааӡа, хьӡи-ԥшеи згымыз, амаҵура ду змаз уи дҭаацәаран – иԥҳәыс, ихәыҷқәа.
Лыхнашҭа ҽырҩрак аҿы сибазаарын, дсызҽыжәҵит ҭыԥҳабара. Адунеианы, дӷьазӷьазуа, иӡара еихҳәа-еиҵҳәа, итапанча, иҟама, иаԥсуа кәымжәыхәа еилыбзаауа. Дҽыжәҵит, – «Сара – сара соуп!» – ҳәаҵәҟьа!..
Саб, аиашаз, даараӡа дигәаԥхеит Ачаабалырхәа. Жәак ахымҳәаакәагь сиимҭагәышьоз, аха дышҭаацәарахахьаз анеиликаа, цәгьа ихьымӡӷишьеит, сышә ахыҵра амалахазгьы излеигәаӷьызеи ҳәа. Дыԥсыр еиҳа еиӷьын иԥҳа вартәара џьара санишьҭышаз, егьа рыла дҳәынҭқарзаргьы. Сара сакәзар, аӡәы сыԥсы неихьнымҳалацызт. Саб аӡә дигәаԥхар ҳәа сшәаны сынҵәон. Ачаабалырхәа мап ахьицәикыз азы сгәырӷьаҵәа сыҟан. Уи сара агыгшәыг еиԥш акәын дшызбоз. Иԥшӡара сыла снархьуан, ирҽхәаԥхьыӡ слымҳа ҭнашьаауан, иҿаԥшылара сызгәырмаҷган, егьа рыла дшеибыҭазгьы.
Абри ашьҭахь ԥыҭк дааҳҟәаҵит Ачаабалырхәа, шьҭа издыруада сихыԥсаахьазар шысҳәоз, хәылбыҽхак агәгәаҳәа ҽцәа жәаҩык ицны ҳгәашә даалагылт. Ашәарыцацәа агәы иқәдырхаз ашьабсҭа еиԥш, схы ахьызгара смоуа ҳашҭа агәы саақәхеит. Нас сыҩит ҳаҩнуҵҟахь.
– Саб, саб! – сҳәан, снеихаххит, уи ацәардӷәы дықәианы иԥсишьон.
– Иҟалеи, дад, схымбабыл? – даақәтәеит саб.
– Уара, уара... – ҳәа лҿы акны дааҩнаххит сангьы, дгәыҭҟьаха.
– Иҟалеи, бара, аимҵәацәа ҳақәлама? – иҳәеит саб. – Асасцәа, асасцәа!.. – сан илзынагӡомызт лажәа. – Абар ассир! Бзиала иаабеит, нас! Ианбыкәыз, бара, сыҩнаҭа асас ицәшәо ианыҟаз?.. – иҳәеит, аха избеит иаргьы ишицәымыӷхаз.
– Ауп, аха, ани... ани... даахт еиҭа, – лҳәеит сан. Аҟаҿҟаҿра далагахьан, убасҟак дшәаны дыҟан.
– Дарбан, Ачаабалырхәоу? Алдемыру?
– Аиеи. Агәгәаҳәа ауаа ицуп. Уӡырҩи, чараз ҟеиҵоит ҳашҭаҿ. Дҳадызцалазеи, иура имфааит!..
Абри аамҭаз акиҳәа Ачаабалырхәагь ибжьы ааҩт ҳашҭахьтә.
– Аа, ианакәӡамыз... Бызгылеи, бнарԥыл! – сан инлыдиҵеит, нас са сахь даахьаҳәт. – Схымбабыл, бара бдәылымҵын зны, – иҳәан, днаццакит адәахьы.
Аҩны самкуа сааҩнахеит. Даахт... Деиҭаахт!.. Диида, сышԥеицәшәоз, дышԥасцәымӷыз! Зынӡа қәыџьма млашьушәа акәын дшызбоз... Сҽысҵәахрын, аха зегь акакәын, сааибаанӡа дықәҵраны дыҟамызт.
Ус адәныҟахьтә абыжьқәа аагеит шәлеи слеи ҳәа. Иааҩнеибагалеит сасгьы ԥшәымагьы.
– Маҵиса, дад, асасцәа аԥсшәа раҳәа! – иаасыдиҵеит саб.
– Уа мшыбзиа, Чычҳа Маҵиса каԥха! Баԥхьа дхырхәоит Ачаабалырхәа! – иҳәан, инапы џарџарқәа ааиҵыхны, ахьшь амҵәыжәҩақәа реиԥш сааҵеикырц иҿааихеит, аха сымчны сышихәаԥшуаз аниба, ус аԥсшәа аасеиҳәеит. – Бышԥаҟоу, бымҳәои! – ихьшь блақәа аасылаирҟацеит.
Сара ҿысҭуа ҳәа сыҟазма!
– Дад, шәаатәақәа, шәхаҵкы сцеит! Маҵиса, аскамқәа баарых, – иҳәеит саб.
– Мап, ҳтәом, ухаҵкы Алмахсиҭ! Шьыжьы инаркны акәадыр инантәалаз, убас ҳаҟоуп. Мҩа харантә ҳаауеит. – Ԥшӡа-ԥшӡа шәныҟәалааит, дад, ҳныхахә алаԥш шәыгымзааит! Усгьы, шәаатәақәа! – иҳәеит саб.
Сара уи иналагӡаны егьи ауада сныҩнаԥалан, ашә ҵрааны сӡырҩуа салагеит.
– Ухаҵкы сцеит, аԥшәма! – иааҩныҩт игыгшәыгбжьы Ачаабалырхәа. – Уҩны стәо-сгыло ҳәа сыҟам, сгәы иҭоу науаҳәаны, угәы иҭоу аргама уҿала иаасоумҳәакәа.
– Абзиара уқәзааит, дад, ҳгәы иҭоу ҳамҳәакәа, иаауазеи иахьатәи аамҭаз!
– Мап, Алмахсиҭ! – иажәа дналагеит Ачаабалырхәа. – Ухахә ӡышра сакәыхшоуп, суҳәоит, угәы иалумырсын ас сахьуацәажәо. Издыруеит ԥсуаҵас ас еиԥш аицәажәара шықәнагам. Уи уара, – уара ҳәа ахьуасҳәо саҭамыз, ус аԥсуа иажәа иалоуп, – аха уара уоуп зегьы зхароу...
– Дад, сара... – акы иҳәарц инақәикит саб.
Аха Ачаабалырхәа ԥсрацәгьа саб днеиԥыҩлеит:
– Уажәа хьыла иԥысҟоит. Сара раԥхьа сныҟәеит аԥсуак ишиаҭәаз ала. Лыхнашҭа аҽырыҩраҿы дызбеит уԥҳа, дысгәаԥхеит. Уи азырханы ажәа унысҵаргьы ауан,
аха еиӷьысшьеит уҩны сҽыжәҵырц, уаҳаҭыр ныҟәызгарц. Ԥсраҽнынӡа исхашҭуам сара уара апату исықәуҵаз. Ишаԥыз еиԥш уашҭа сҭалеит, ишаԥыз еиԥшгьы сныҟәеит: ауаҩы дунысҵеит, ууара саҳәеит, схы-сыԥсы унапы ишаныз узаасыцҳаит. Аха-а, суаҭәоумшьазар акәхап!
– Ус ахьԥоуҳәо, дад, Алдемыр! Дыдрыԥшь аныха иамаҿоуп, сгәы ишалсуа ус уҳәар! – шаҟа ихьеиршшоз саб рыцҳа!
– Дыдрыԥшь аныха иамаҿоуп, Алмахсиҭ, саргьы уаҳа шсылымшо. Уҿаҿы иуасҳәоит: уԥҳа лыда схәарҭам!
Скаҳарц акы сыгымхеит, убасҟак адыд еиԥш схы иасит арҭ ажәақәа.
– Дад, уара ухаҵа бзиоуп, ухьӡырҳәагоуп, узтәу урыгымхааит! Аха, угәы иалымсын, иуџьысымшьаз уасҳәар. Ишԥоухьи, дад, уара аԥсуа хаҵа бзиа, уԥҳа дсыҭ ҳәа усҿагыланы! – днеицралт саб.
– Алмахсиҭ!
– Иаасараӡа, дад! – сабгьы дгәааит.
– Заа аминауаҭра шьҭасҵахьеит! – ихы ааирқьиеит агыгшәыг.
– Знык иузынасыцҳахьеит, еиҭауасҳәахуеит, ара, ишубошәа, ҩ-уск ыҟоуп, акы – сара макьана ҩнра исышьҭуа, ҭаацәара ныҟәызго аԥҳа дсымам. Сабиак дгылазар, макьана ашәҭ ԥшқа даҩызоуп. Уа уара ахазына ду иуаҭәоу ҳәа аӡәгьы дыҟам. Ҩбагьы – дад, аргама аҿаҿы ҳмеицәажәар аныҟамлах, изӡом, иуасҳәоит: сара сыԥсы зыхҭнысҵо исааӡо сыԥшқа хәыҷы илоуҳәозеи, уара анцәа ишиҳәара уҟоупеи, уԥҳәыс, ухшара хьҩежь...
– Абар еиҭа сахьургәаауа! – даабжьаԥалеит Ачаабалырхәа. – Сара уара уԥҳа илԥырхагоу сыҩны аӡәгьы дыҟам. Урҭ срылҵхьеит. Срылҵит уԥҳа зыҽны дызбаз нахыс, ҿаҭахьасгьы иҟасҵеит: Чычҳа Маҵиса ԥҳәысс дызгаанӡа, сышҭынчымхара ҳәа! Улазҵаа сан Инал-ԥҳа
Чпажә, уара зхы аҟара ҳаҭыр уқәызҵо. Уи иуалҳәап исҳәо шҵабыргу!
– Агәра згоит! Угәра згоит, дад, Алдемыр, аха сыԥҳа аӡә лыгәнаҳа дысзаҵаҵом. Уи акы, ҩбагьы – еиҭасҳәахуеит, сара макьана ҩнра исышьҭуа ԥҳа дсымаӡам!
– Иуџьысшьом, ашьнаҟма ухаҵкы, иуҳәо! Ҩнра ицо думамындаз, умӡырха зегьы цәҳәыхааны ауаа рҽышьҭақәа анҵаны иҟаларымызт. Сара сҽышьҭада иахьа ара ҽышьҭак сымбар, иҟаларын уажә исҳәо сымҳәаргьы.
– Сас дызмам насыԥ змам иоуп, Алдемыр!
– Асасцәа зегьы еижәлам, аԥшәма ухаҵкы! Нас иуҳәаз ҳәоума? – ибжьы ааирцәгьеит Ачаабалырхәа.
– Исҳәаз ҳәоуп ианакәызаалак! – даҵамхеит сабгьы. – Саргьы исҳәаз ҳәоуп! – ҿааиҭит уи.
– Ԥҳәызбак лыгәнаҳа уаҵалоит, аха анцәагьы иуџьишьарым, Дыдрыԥшь аныха узыцәгьахап, Алдемыр!
– Дыдрыԥшь аныха! – аҟыр-ҟырҳәа дааччеит Алдемыр, ибжьажә ҳаҩны ыҵнахуаз џьысшьеит. – Дыдрыԥшь аныха соуп, сара – Алдемыр Ачаабалырхәа, Чаабал Зосҳан иԥа!
– Ее, дад, уҷкәынра анцәа уаҭеимҵааит! Иахьа маак скуп ҳәа, ус иҟалом, дад, иҟалом!
– Сара уи амаа скызаауеит сыԥсы ахьынӡаҭоу! Хаала иуур – бзиан, иумуит ами, шьҭатәи авба сара исымамзааит! Умш аабзиахт! – иҳәан, днықәҵәиааит Ачаабалырхәа.
– Қыҭак ауаа уцуп, ма урҭ раҳаҭыр ба. Уара иуҩызцәоуп, аха сара исысасцәоуп, счеиџьыка рымбаӡакәа исцәумган! – иҳәеит саб.
Аха акы деиқәнакуа дыҟазма иаапкхьаз Ачаабалырхәа!
– Шәҽыжәла абыржәыҵәҟьа! – иҳәан, дҩарыԥхьеит.
Иажәа ҩбамтәкәа агәгәаҳәа индәылибаҳәан, ес, инҽыжәлан, ҳашҭа цәҳәыхаан инықәҵны ицеит.
Деизҟәыҿны дахьынатәаз, сааҭкгьы дзымгылеит саб...
Ауха данааҭынчха, сааигәыҵеиҳәҳәеит.
– Бара бымшәан, с-Маҵиса, схымбабыл хәыҷы, баб анасыԥцәгьа биҭап ҳәа. Схы ақәсҵаргьы, бара аҳкәажә леиԥш бахьабо џьара бысмышьҭыкәа анцәа иумҳәан! Ма сыҟамзароуп, ма убас иҟалароуп! – иҳәон, игәы садкыланы, нас ашыжәҳәа днасыханы, сыбла дхыԥшыло ҿааиҭыхуан: – Амала, иаасамҳәакәа насыԥк бхы ианаабҭа, Дыдрыԥшь аныха бшасҭо бдыруазааит, Маҵиса! Сан лыԥсы иамаҿоуп, сажәа сшамеижьо!.. – абас иҳәон еснагь, ажәа анаҳнырҵалак. Уи ԥсраҽнынӡа аныха аԥхьа дшьамхнышгылон, агәра игон. “Дыдрыԥшь аныха иамаҿоуп,” – аниҳәа, дсеигӡомызт. Избан акәзар, ҳара ҳажәла Чычаа наџьнатә аахысгьы ныхаԥааҩцәоуп ҳәа иԥхьаӡан. Сабду иакәзаарын аҵыхәтәантәи ныхаԥааҩыс иҟаз. Сара иахьагьы исыздыруам саби аныхеи рыгәра еибагартә еиҵырдырааз закәу, аха уи акәым уажә сара сызҿу. Саб абас акәын дшахәаԥшуаз сара сынасыԥ. Ажәла еилыхра ҟалом, адунеи иқәу зегьы зинла еиҟароуп анырҳәагьы, дзеиԥш фырхаҵазаалак џьара нхаҩы ҷкәынак сииҭарцы игәы иҭамызт, ҭауади-аамсҭеи, шьнаҟәмеи раамышьҭахь насыԥ ашәык сзааиртраны дыҟамызт. Сан лакәзар, иахьеи уахеи дшьамхнышгыланы, анцәа диҳәон насыԥ бзиак соурц азы.
Дхагахеит, еиҳагьы даапкит Ачаабалырхәа, аҭахызаргьы шәынтәгьы сҭаацәараз, русс иалоузеи, рыԥҳа дышԥасырымҭеи ҳәа. Хаала ианаму, мчыла сгара иақәикит. Дахьнеиуа-дахьааиуа ҳәа дысхаҩо дықәын уи. Снеи-ааира, сынҭыҵ-ааҭыҵра аҵыхәа ааԥҵәеит, сшәарҭахеит. Жәаҩык, жәохәҩык сыцымкәа, џьара шьаҿак сыдмырҟаҵо иалагеит сҭаацәа.
Ус, ҽнак уаҩ даҳнырҵеит, банаӡӡеи аԥсра даҿуп, сыԥсаанӡа сыла лҽалырбааит ҳәа бзаалыцҳаит ҳәа. Сара сҵәут-схьит, дыԥсит рҳәаз аҟара сгәы наӡеит сара саннаӡеи рыцҳа. Уи сара цәгьалаҵәҟьа сыԥсы лыӷран. Нхаҩ нанамгак, ӷарк иԥҳәыс лакәын, аха гәыбылрала даара згәы беиаз ԥҳәысын. Ла лоуп сҩеидасаанӡа сзааӡаз, суаҩызтәыз. Бзиарас иахьа уажәраанӡагьы акыр сылазар, зегь зџьысшьо лара лоуп, лыԥсаҭа шкәакәахааит!
Саб симышьҭырц далагеит, аха аҽаԥсра сҽанықәыск, гәыԥҩык сыцҵаны сдәықәиҵеит. Ҳҭынхацәа, ҳгәылацәа шьахәқәа еиқәных исыцын...
Аҵх агәы ааҩнашаанӡа санаӡӡеи лаԥхьа сықәтәан. Амцашоура лхыҷҷиаа дшыҟазгьы, лгәы-лыкәа сҭыхауан, дгәыдыскылон, сылхагьежьуан. Лара лакәзар, лыбла ҭырхаха сымшхә зфаша, схымбабыл хәыҷы ҳәа, дгәырԥшаауа, лнапы канӡақәа рыла сеимылдон.
Аҵх ҳҽалакны ҳхынҳәит, уадаҩ ҳақәымшәакәа. Аха адырҩаҽны, ҳаԥшызар, ҽырххыла ауаҩы дааит ҳаҩны. Ҳара ҳанықәҵ ашьҭахь, рацәак бжьымскәа, илымҳа аҿынӡа иназгаз, зыбз ада кәац зыхәламшәаз анцәа дидырп, Ачаабалырхәа иҩызцәа иманы санаӡӡеираа рыҩны дақәлазаап, нхацәа рыцҳақәак рымч имырхарц, сымҵаирсырц ӡбаны.
– Акыр быгызма, амала, сымала сҽысзымшьуа, цәгьала адәы сықәбырхон!.. – иҳәон саб рыцҳа, длеиҩеиуа, иҽизеиқәымкуа.
Абас ашәарҭа сҭагылан.
Уи аламҭалаз ажәа ҳнылҵеит Макрына ҳәа Ачаа рыԥҳәыск, Урыстәылаҟа аҵара ду ахь иҟаз лыҷкәын изы. Сара дызбахьан уи лыҷкәын знык, даахьан сбара ҳәа. Уахьынеихәаԥшуаз, уаҩы ҟәымшәышәк, ҳалалк иакәын, саб дигәаԥхеит, аха иҵара дахьалымгацыз игәы еихьнашьуан. Саргьы уаҳа насылымшо, сгәы атыгә аҿы
инеины иҟамзи, хәыҷык сгәы дақәшәеит абри. Насгьы саб дахьигәаԥхаз уи зынӡак саарҭеислымит. Ажәакала, Ачаа дуқәа рхы анҳаларгала, иргәаӷьит сҭаацәа, ажәа ирҭеит, сизырҳәеит. Наҟ-ааҟ еиқәшаҳаҭны аус дырмаӡарц рыӡбеит. Аҭыҩра иҭалаз амшә анбаҭыҵуеи ҳәа иԥшны итәоу ашәарыцаҩ иеиԥш, сындәылҳәҳәара, сыӡбахә еснагь иазҿлымҳаз Ачаабалырхәа ицәшәон Ачаагьы. Сҭынчхап саргьы, иҭынчхап сҭаацәагьы, сымшала асасцәа ихдырҵәаз, агәӡыӡара иагаз шысҳәоз, иаасықәлашьцеит. Хаҵа сышцоз ахеиԥш инеизкылҟьеит Ачаабалырхәа. – Саргьы ажәа сылҭахьеит, лымҭагь сымоуп ҳәагьы даақәгылеит. – Ԥсышәала, хаала иҳәеит саб, аха ианамуӡа, ҳус аусҳәарҭахь икылыргеит.
Агаӡаҵәҟьа дузалажьарымызт ҿарԥас иқәиргылаз.
Иахьиԥыхьашәа здырхуада, иснапымҭаз чаврак ааганы иаақәиҵеит, аа, исылҭаз ҳәа. Сқәит-сшәеит сара уи шисымҭаз ала, дшысҭахымыз ала.
Акы еиԥшымкәа игәнигеит сзызҳәаз Ачба иҟалаз, дадхьымӡӷкылан дықәгылеит, аха акгьы илымшеит.
Уаҳа бзиала еилгашьа аныҟамла, ҳус зыӡбауаз ашәҟәы рысҭар акәхеит, рҩыџьагьы рыбжьара сшыбжьыҵуаз ала. Срыбжьыҵит сара схалаҵәҟьа. Ачбагьы сиццом, уаҳа иаргьы ахаан дшысԥырхагамхо ала ашәҟәы сиҭааит, деиҭансыӷрымӡаа, саагьежьны сзызҳәаз сиццоит ҳәа.
– Лыԥшӡара адагьы цәгьагьы дыԥҳәыс гьангьашзаап! – ҳәа иҳәеит рҳәоит усҟан, иԥсахы еиҟәыҷҷо.
Арҭ ахҭысқәа рышьҭахь кыр иааҭынчрахеит ҳаҩны. Аҳәацәа-гацәа рҵыхәа шԥымҵәоз, кыр рҽааиқәыркит, ҳлықәӡыр аҵкьыс, ус ҳаҟазааит, рҳәазшәа. Шьоукгьы араапкит, анахь-арахь данбжьыҵ, хымԥада, аусқәа мариахоит ҳәа. Рыбз рхуан ауаагьы. Саб рыцҳа, ари сынасыԥ еиҵаҟьаз даара дааиҵанарӷәӷәеит. Сангьы
сыԥсыз аҟара илгәырҩеит. Сара сакәзар – рацәак игәнызымгеит, мчыбжьык ашьҭахь днасхашҭыкәкәа дцеит уи арԥыс ҟәымшәышәгьы. Еиҳагьы сгәы ҭынчхеит, Ачаабалырхәа шьҭа ноунагӡаз дысҟәысцеит ҳәа. Аха, уаҳа умԥсит!..
Еиҭа рҿаархеит арԥарцәа, ақьаӷьариацәа, аха сгәы иақәшәашаз уаҩ дызбомызт, ииуамызт агәаԥхара цқьа. Шьҭа ԥыхьа аасҭа еиҳа сҟәышхахьан. Дысгәамԥхаҵәҟьакәа, ус иаармариан сузыҭиуа сыҟамызт. Саб аӡә дигәаԥхар ҳәа агәҭыха сагон. Избанзар исҭахымыз ауаҩы шьҭа сызиццомызт, агәеивҵасра ду захьӡызгьы ҟаларын. Аха аӡын егьа аҽарӷьыргьы, зегь акоуп, ианаамҭоу аԥсабара иаҭамаарц залшом ааԥынра. Сжәаа шықәсазтәи ааԥынра сынҭанагалеит, сгәаҵаҿгьы исҭааит уи, агәкыра шәахәа зхьыршоу, ацәанырра хаа – ааԥынра, абзиабара ааԥынра.
Аԥсабара ааԥынра аира цҳаражәҳәаҩыс иамоу ажәҵыс ауп. Амҵәыжәҩақәа ирхьыԥшушәоуп ааԥынгьы ашьшьыҳәа аҽшаацәырнаго. Убри ажәҵыс сгәы ианҭаԥыруаз аҽны ҳаҩны дааит Едараҭ (усҟан сҭаршынс дыҟан ҳара ҳқыҭаҿы) иаҳзымдыруаз сасык диманы. Сара сыҟаӡамызт аҩны, агәылара сҩызцәа аҳәсахәыҷқәа аҭаҭын ахьеиҭарҳауаз сыҟан. Саб аколнхарахь снеишьҭуамызт, аха зынӡаҵәҟьагь сизнымкылеит. Аҩны сҭацәны сшааҟалалак, ааигәасигәа аус зуаз срылагылан.
– Бара ҳара бҳацҟазарц бҭахызар, бызҳаламлозеи? – рҳәон урҭ.
– Исҭахым џьышәшьо, аха саб игәы сызнырхом, иахьынӡасычҳауа, исычҳап, ус иаргьы, дышнеиуа, игәы шԥамԥсасири, – нараҭаскуан саргьы.
– Уи акәым, аха бнацәкьарақәа ихиааз бырмеигӡозааит! – аҵәы сылалҵалон ҳқыҭаҿы аҳәсахәыҷқәа
рахьтә раԥхьаӡа акомҿареидгыла иалалаз, ԥхьагылаҩыс ирԥхьаӡоз Ница.
Еснагь ихьу-хьууа сгәы иалан абри аҽԥныҳәа. Усҵәҟьа снапы еиқәкны стәамызт. Сан лымацара дахьызыгӡодаз аҩны. Ҭыԥҳа рԥшӡагас иҟаз аусқәа сара иҟасҵон.
– Маҵиса, ара быҟоума? Баала аҩныҟа, асас дышәҭоуп! – иҳәан, дааҳадгылеит Едараҭ. – Ҟоҳ, аҭаҭынеиҭаҳашьагьы бдыруама, аферым! – иааџьеишьеит аргамаду.
– Шаҟа даманшәалоу убанда, зегь акоуп Алмахсиҭ егьа иҽишәаргьы, иԥҳа иахьа-уаҵәы ҳара даагоит! – Ница дыччо лҩызцәа даарылаԥшит.
Едараҭ дычча-ччо, длаҟәын, еиҭасҳахьаз ҭаҭын шьапык кны дҩахеит, цас иауазшәа, еразнакала иҩыҵшәеит. Ихы аарнааны дцәыҵыԥшны даасҿаԥшит Едараҭ. Асоума аиҭаҳашьа шыбдыруа, абриҵәҟьагьы бзымдыруеи иҳәарушь ҳәа, лакҭала сҳәаҵәыҳәаҵәуа снеихәаԥшит саргьы, схәацы-хәаԥшьхагьы сааҟалеит. Акгьы сеимҳәеит иара, ибла гәыҭшашақәа ааирччан, ихы еиҭанаирҟәит. Акакала-акакала уи ашьапы нахыс абас хәбаҟа шьапы дҩарыха-аарыхеит, аха акгьы ыҵымҵит уаҳа.
– Ани раԥхьа иҵабҵаз акәхап, – иҳәан, даахыхәмарит, нас инапқәа ааирыцқьеит. – Аус бзианы ижәуроуп, абаақәа, ахылаԥшцәа ааны иҟоуп.
Аҭыԥҳацәа аҿҿа неилдырган, рус рнапы наларкит.
Едараҭгьы саргьы ҳҿыҩаҳхеит аҩныҟа, аха харак ҳамнеицкәа, сааҭгылеит.
– Дзакә сасузеи иаҳзааугаз? Дҳәа-гаҩызар снеиӡом, сгәы ԥырҵәеит, еиланҵәеит! – ҿаасҭит сгәааҵәҟьангьы. – Ибнымаало ажәақәа шԥабҳәои, наҟ-наҟ, Маҵиса, ибнаалом! – дааччеит Едараҭ.
Едараҭ! Едараҭ рыцҳа! Едараҭ хәашабгацәгьа!..
Даара длафҳәаҩын, дуаҩы лахҿыхын даара, дуаҩ наалан уамакала. Ҳқыҭаҿы даанагеижьҭеи рацәакгьы ҵуамызт, аха зегьы рыԥсы дырзалымхуа дҟалахьан. Аҭыԥҳацәа ӡәырҩы иеилаҳауан, аха иара алԥшаа димамызт, зегьы изеиԥшын. Саргьы бзиа дызбон ус дахьыхааз аҟынтә. Ҳаҩны аламала уаҩы дааиӡомызт аколнхарахь зхы хаз, аха иара лассы-лассы дааилон, акраамҭа дцәажәон дтәаны. Саб иҟазшьа аҽақәыршәашьа, имаршәа акышьа дазҟазан. Шьоук ус рҳәон: «Иԥҳа диҭахуп азоуп дызнеиуа», – шьоукы: – «Алмахсиҭ джьаны аколнхарахь диеигарц даҿуп», – рҳәон.
Ак рмаҳауа, ак рымбо иҟамызт ас зҳәозгьы, аха зегь шахәаԥшуаз акәмызт аусқәа шыҟаз. Знызаҵәык ажәақәак абас иеимаадахьан иареи сареи:
– Ауаа ирымҳәои? Ирҳәоит, ииашоуп, бызжьом, егьызӡом. Схы-сыԥсеиԥш бзиа бызбоит, сгәы бзыбылуеит ҳәашьак амамкәа, аха ахаан бнапы саҳәараны сыҟам, бара бхаҭа бхы азымцакәа. Сынхаҩыми? Сынхаҩуп, сынхаҩра аламыс сзынарҟәуам.
Сара сааччеит:
– Уара унхаҩуп, ухы иузаҭәашьом ажәа снуҵартә, нас сара соума зхы ҳаҭыр ззақәымҵо?
– Ибасымҳәеи?.. Уигьы сҳәом, – деиҭааччан, уаҳа гәынҷыхьажәак нацымҵаӡакәан, иажәа аахиҵәеит.
Сабгьы, аиашазы, инаиахәыҭхәыҭ-ааиахәыҭхәыҭуан, абни ҳасҭаршын зхарамфашәа, ҵыхәакьаҿшәа иҟоу (ус ирышьҭан анхаҩрахьгьы изымнаӡоз ажәла змаз) уԥҳа дхимхааит ҳәа. Саб уи деиликаахьан аҟнытә, цәшәарҭас димамызт.
Ҩажәак еихысҳәааит, аха абас дыҟагәышьан Едараҭ. Зегь зхысҳәааз, сгәахы ԥырҵәеит ҳәа аҵәуараҵәҟьа санаамхак, деиҭааччеит. (Ибжьы мыргаӡакәа, ихаԥыц ҟәашқәа аарԥшуа, қьышәла мацара акәын дшыччоз
иара ианакәызаалак, аха уи иччара ихы-иҿы, иблақәа, илахь зегьы аԥшӡара, агәыкра рханаҵон, ибжьы ахылымҵӡакәа аккаҳәа иуацәажәон, ахьхьаҳәа угәы иқәсуан...)
– Иббахьоу аӡә иеиԥш дыҟоу џьыбшьо, Маҵиса, апарҭфел икуп! – цас дцәажәон Едараҭ.
– Ҳым, парҭфелхымкәа, ус гәабзиара иоуааит! Рыгәқәа орденԥсараха икыдырҭәааны, ичынмацараха ауаагьы сзаалоит. Апарҭфел закәыхи?! – алымҩанык спарпаруан, аха сгәы исыцнаҳәомызт арҭ ажәақәа. Аиашазы, апарҭфел кны макьаназы аӡә ҳаҩны дымҩахымҵыцызт. «Апарҭфел икуп» анырҳәа, иаҵанакуаз уи акәын – ҵара дук иман, дыхлаԥшҩын...
– Дабаанагеи иара? – сааҵааит.
– Ҳқыҭа дадырҵеит дҳацхраарц, дзакә уаҩу бдыруоу? Ибмаҳаӡаци Қәҭарба дук дыҟоуп ҳәа?
– Абыржәы иуҳәоит, исаҳауеит, уара ишуҳәаз еиԥш дуаҩ дуҵәҟьазар, саргьы исаҳарын, џьушьҭ! – цас сыччон саргьы.
– Баалеи, баалеи, мамзар Алмахсиҭ гәрамгарҭас сибҭоит! – снапы кны дсыхо, сааирласит Едараҭ.
– Уицәшәоит саб, усоуп изыҟоу! – сыхәмаруа-сыччо сгәы аасшьышьит саргьы.
Абжьааԥнеиԥш, шьоук ааит ҳәа саҳар, гәхьаасгьы имкыкәа аҩны ашә ааимԥааны снылагыларын, аха уи аҽны еснагь еиԥш акәымкәа, уажәы-уашьҭан инҭыԥаны ицарыма уҳәо, сгәы ҭыҵны ицо, схәылԥшша ашә сынхыҵит.
Наҟ-ааҟ ишьамхқәа ирықәкыз инапқәа еиларҵәа икны, аҟәардә дықәтәаны, аҽҳәарԥыхьа нырцә итәаны ицәажәоз, саб дизыӡырҩуа дихәаԥшуан уи «апарҭфел зкыз ауаҩы».
Ҳшыныҩналаз аагәарҭеит аҩыџьагьы. Мыцхәык уадаҩс сымкыкәа, дгылар иҭахшәа-иҭахымшәа, дҩаҵыгәгәеит асас.
– Аԥсшәа иабымҳәои асас? – днасыхәаԥшит саб.
– Мшыбзиа! – даасеихырхәеит иара дахьгылаз. Саргьы ҿымҭ снаиеихырхәеит.
– Дгәыдбымкылои, дад, асас, бзырԥхашьозеи? – еиҭа саб сгылашьа џьашьаны ҿааиҭит.
Снеихеит асас иахь. Аԥсуа ҵасла, дгәыдскыларц сҽыназыскит, аха иара деиҭахырхәо инапы аҿанааирха, иааимсхит, егьаагәасҭеит хылаԥшҩык инапеиԥш иҟәымшәышәӡа ишыҟамыз, иџьаџьаӡа, иаабац нхаҩык инапеиԥш ишыҟаз.
Нас избеит мыцхәы сышгәеимҭацәаз (уи сашьцыламызт сара!), сгәы иӡаӡха иналҟьеит. Дысгәалашәом сара аӡәгьы ҳаҩны иааины абас тәамбашақә аԥсшәа сазҳәахьаз!
Уахьынаихәаԥшуаз, уаҩеиқәа аукы иакәын, ихыжәҩабжь ҭбааӡа, иқьышәқәа аахыжәпааны. Иԥынҵа наҟааҟ игәаҩа-гәаҩаӡа унарҭаԥшуан (уи хәыҷык иԥшӡамызт, ҳәарас иаҭахузеи!) Иблақәа ҭиқәаҵәааӡа, илакыҵақәа ирҭыԥхаауан. Ихахәы ана-ара, арахәыц шкәакәақәа реиԥш, иалаԥсан ашлақәа. Илахь аханыҵәҟьа шкәакәа шәыгала аӡә инацәхыԥ нахьишьызшәа, икылҟәашааӡа иҟан. Арҭ зегь сгәаҵа иахьаԥсырҭоу аҭыԥ аҿыҵәҟьа рсахьақәа ааҭысхит наӡаӡазын, сахьаҭыхҩык аҭыхра далагаргьы, ус еиԥш игәынкыланы изҭымхыртә.
Сылаԥш наахеит Едараҭ апарҭфел ззиҳәаз, уи амаҭәахшьырҭаҿ икнаҳан. Сара сзы иџьашьатәхеит абарҭ реиԥш анап џьаџьақәа рҿы абри апарҭфел нагашьас иаиуз. Иџьасшьеит, избан акәзар, шаҟаҩ збахьаз, шаҟаҩ аахьаз ҳқыҭаҿы «апарҭфелуаа», аусҳәарҭаҿы иқәгыланы ажәахә дуқәа рҳәарада, амардуан илалбаарҳәҳәаны зшьапы ҳәынҵәа илазмыргылоз, ҽыбӷак иақәтәамкәа, ашәиҭышәи имнеиуаз, – Ани ҟаҵатәуп, ари ҟаҵатәуп! – зҳәоз, аха знапы наргӡаны акы алымҳацә кышьа ззымдырӡоз, збарданкажәқәа ахәеиҩ-ахәеиҩҳәа иаазыдҳалоз.
Насгьы сара урҭ реиԥш иҟаз ракәыз џьысшьон уажәраанӡа ауаа дуқәаҵәҟьа, аха Бегәа, Бегәа, данызба, инап џьаџьақәа ансиркы нахыс...
Ауха ԥшәымара иаанҿасит Едараҭи иареи ҳара ҳҿы. Асасцәа шьҭасҵарц саб иансыдиҵа, ашьҭаҵарҭа уадахь схалт, риарҭақәа аархиангьы саарыԥхьеит. Ҳқьабз наџьнатә ишаԥыз еиԥш, Бегәа ишьапы еилысхырц сҽыназыскит, аха иаасеимраӡеит зынӡагьы. Уи диҿыԥшызшәа, ма ус акәу, аха Едараҭгьы имуит. Иџьоушьартәы иҟан, аиашазы, уи аамҭазы, иагьџьасшьеит ари сара. Иагьџьасшьеит, сагьаргәырӷьеит, иззакәу сзымдыруа.
– Дад, аԥсуаҵас усоуп ишыҟоу. Ауаа егьа еиҟароутәыргьы, аԥҳәыс лусхә лара даҿызароуп, иауазеи, узеилылымхуа! Бнеи, дад! – иҳәеит саб.
– Ус ахьԥоуҳәо! Аԥҳәыс лџьабаа маҷӡоушәа, акгьы злаӡам азы дҳаргәаҟыртә! – дааччеит Бегәа.
Адырҩаҽны ашьыжь шаанӡа даныҩагыла, ауха исрыцқьаз иеимаақәа анаагәеиҭа, даасыхәаԥшын, дааԥышәырччан, «Ҭабуп», – иҳәеит.
Агәарԥ дҭыҵны данцоз днықәгыла-аақәгыло акәын дышнеиуаз, иеимаақәа снапы ирхьысыз рышьҭақәа ыӡыр ҳәа дшәозшәа.
Днықәланы дцеит уи «апарҭфел зкыз ауаҩы», ҳаҩны иааины ицахьаз аӡә иеиԥш, аха ҿыцәаара зықәӡамыз, мши-ҵхи еихалацыԥхьаӡа еиҳа иеибакуаз кәиц цаҳәцаҳәны сгәаҵа дынҭашәеит. Еиҳараӡак сызмырҭынчуаз, мыцхәык сыгәхьаа икымшәа иҟаиҵоз ихныҟәгашьа акәын. «Быԥшреи, быплани, быхьӡи-быԥшеи бзиоуп, жәа сзырхҳәаауам, аха ашьамхышгылара сгәы иҭам!» – иҳәозшәа саҳауан. Иараби, иҟасҵази абри иснимшьалартә, игәы сызнанамгазеи ҳәа, сгәы хьаа-хьаауан, аха ашьжьымҭан сзыԥсеитәыз алаԥш хаа
анаасгәалашәалак, сааихалашон, аха нас, цқьа санхәыцлак, схы иҭысҳәааз ак еиԥшгьы исыԥхьа-ӡахуан... Ажәа сызнимыжьт, уаҩ дыснимҵеит, аха, издыруада, саб акыр иарҳәазар? Мап, сабгьы акгьы иарымҳәеит. Уи даара дигәаԥхеит Бегәа. Шьоукы-шьоук реиԥш, дҳасымҵысуа, дӷьапчапуа, иажәа аҵыхәа ԥымҵәаӡо акәымкәа, Едараҭ иеиԥш длафҳәаҩны мацарагьы акәымкәа, ихы пату ақәҵаны, дҟәышӡа ицәажәашьа, игылашьа-итәашьа ссирын.
– Ааи, абри иӡбахә уҳәар, саҳаит, ак узивбо дыҟам.
Дыбзиаҭгьы, аф исааит! Апарҭфелгьы икуп арахь! Нхаҩык дихылҵит, уҳәар, даарыцҳаушьап... – иҳәеит сабгьы реицәажәара хыркәшо.
Адырҩаҽны дҩагылан, аҽеилаҳәара далагеит.
– Уабацо, уара? – дааҵааит сан.
– Сахьцо, бымбои, ани ҳасас иззиҳәаз, арыцҳацәа рзы ԥарақәак еизыргоит, имҳәеи. Исшәап, мамзар сара сыда зегьы иршәаҵәҟьазар, ԥхашьарахоит, даргьы ҳаргьы ҳаибамбартә... – иҳәахт саб.
– Излазбо ала, дугәаԥхаӡеит ҳәа сыҟоуп, – цас даацәыҵаччеит сан.
– Ҳыҳ, ахыкәапеи бара! Бҿы иаабырҳәақәозишь! Анхаҩ рыцҳа дахьугалак – дынхаҩуп, егьа хшыҩ иурҵаргьы, икәырҭажә дзылҵуам. Ианамух... ианамух, дбымдыруеи ани? Убра вартәара дцар, жәаџьара иеиӷьуп!
– Уара изҳәаз ус егьууп! – иаалцәымыӷхеит сан. Уигьы сара сеиԥш ақәыџьмацәа ихылкаауан Ачаабалырхәа.
Сииҭаз аҟара сыԥсы насыхҟьеит саргьы...
Ажәакала, саб дцаны ишәеит уажәраанӡа исызшәаӡом ззиҳәоз, арыцҳацәа рзы абеиацәа ирымырхуаз аԥарақәа, убасҟак асас иламыс дыԥнаҽит.
Уи аҽны инаркны сылахь еиқәылт даара. Аҩны сыҩнаӡомызт, сҽысзықәкуамызт. Аҳәсахәыҷқәа аус ахьыруаз сеиҭанкылст. Сразҟы ашьапқәа снарымгеи:
аҭаҭынеиҭаҳацәа рнаҩсаны, амхурсҭа ацәаӷәара иахьаҿыз, даарылзбааит Бегәа. Уи ацәмаа кны ацәаӷәара даҿын. Ашырҳәагьы снапы ианызшәа сгәы ааҟалеит иџьаџьаӡа иҟаз уи инапы.
– Деиқәышлаҳәа уамак даҳзаарышьҭит, иҷкәыншәа иҟаз аӡә иакәзар, ҳааимеиҽырбоз!.. – ида ҳәатә рымамызт аҭыԥҳацәа.
– Дыҷкәынзар, ҳара дҳаҩсны џьаракыр дызцоз џьыбшьо, – лыбжьы аалыргеит Ница дааԥышәырччаны, аха гәыкала илҳәомызт уи, лылаԥш уахь ишхаз ихаӡан.
Лгәаӷ шьҭысхит, уи сара сзын цас илҳәозшәа збон. Уимоу, ҳауа игәаԥхо дҳамбари ҳәагьы гәыла саамақарт. – Ди, Маҵиса, баалҵшәа баагылеи, бымрахәага неиҿырԥхеи, уи даҳзаанагаргьы ибдыруазеи!.. – лҳәеит уи еиҭа...
Лажәақәа шҳамха сгәы иналаҟацеит, аха лықәҿысымҭит.
Уи лҳәара дазԥшызшәа, ацәаӷәацәа даарылҵны иҿааихеит ҳара ҳахь Бегәа, сылаԥшгьы атыхҳәа апарҭфел иикыз инаахеит.
– Ибымҳәаз бара, Ница мыжда! – ҿаалҭит аӡәы.
Сара сылахь ааиқәнаҵеит арҭ рсамырҟәыл. Араҟа исусхәузеи, шаҟа сырԥырхагаҵәҟьоузеи, сҳәан, сҿынасхеит, сҵәуарц, акгьы сыгымхо.
Бегәа иааира-ибара еилаҳауаз, уажәы дысзааигәахацыԥхьаӡа снаскьон.
Сшьапқәа срымго, мчылаҵәҟьа снеиуан.
Зынӡак сыбӷа ааԥҵәеит абри аҽны. Сҩызцәа ахьыҟоу сыҟазар, уажәы саргьы абни Ница лхы дақәиҭны дышиацәажәо симацәажәоз, уажә уа сидгыламзаауаз!.. Саб сизгәаауан цәгьала. Иара иакәзар – гаӡа хәыҷы, брыцҳасшьоит азоуп! – иҳәон. Сара усҟан аҟара срыцҳаны схы сымбацызт: қәлада, ҩызада, усда-ҳәысда...
Хымш наҟьак уаҳа Едараҭгьы ихабар сымбеит...
– Уа Маҵиса, банаџьалбеит, агәала зибҭазеи ҳасас? – иҳәан, даасыдгылеит уи, ҳанеибаба.
– Иарбан гәалоушь исҭаз? – гәхьаакрак сынсмырԥшит, аха гәырӷьара хацхәк амацәыс еиԥш сааимнарҟьеит.
– Иарбан шԥа?! Жәаха аҭаҭынырҭаҿы баныҟаз, ҳара ҳнеиуа ҳаналага, бызцазеи? Бгәы ндырхазар ҳәа дшәеит, егьа бымҳәан, дара аус иаҵагылоуп, бара...
– Хьаас сшышәымкра, анцәа иныс! – цас саацәажәазшәа зуит, аха ԥсажәоуп!
– Иахьԥабҳәо, иахьԥабҳәо! – даасамырҟәылт Едараҭ рыцҳагьы, нас ихы аасыдикылан, слымҳа инҭеиҳәеит. – Амала, ииҳәаз бдыруоу? «Аӡә лгәы нирхар умун!» – иҳәахт. Дыссируп!.. – ашыгә-шыгәҳәа дааччеит.
Арҭ ажәақәа сгәы иҭахәхәа, ихааӡа инҭалеит.
Мчыбжьык ашьҭахь ҳқыҭауаа ргәы даакылымҵәо даарылаҵәеит Бегәа. Анхаҩ итәы иҽақәиршәеит, аамсҭа исанӡӷә иҽақәиршәеит. Зегьы доусы ишырнаалоз еиԥш дныҟәон. Уи ибзоуралоуп Ачаа рыҩны ҳәа уаҩ имыхәо игылаз аҩнеихагыла аколнхацәа рнапаҿы ишыҟалаз.
Аҩны зтәыз аԥшәмацәа Асовет мчра Аԥсны ишьақәгыло ианалага, ихҵәаны аҳәаанырцәҟа иӡхыҵит. Аӡәы заҵәык заб иҵәҩаншьап змырӡыц зҽазкны, зашьцәа ирыцымныҟәаз Ҳарихан ҳәа раб иаҳәшьа лакәын. Лымацара заҵәык абри ахан, жәаа-ҿы змаз, дыҩнан. Лҽаларԥсны илкын. Амца ацраҵаны избылуеит акәымзар, ишәысҭом ҳәа акәасҭха шьҭԥааны ддәықәлон, ла лахь инеиуаз аӡә икалҭ дшынахьыԥшлак. Хаала рҳәеит, мчыла рҳәеит, акыргьы рҽыршәеит, аха акгьы рзалымхкәа ишааиуаз, абри Бегәа даақәнагалеит.
Аклуб зыҩнарҵоз рымамызт, аусҳәарҭа зыҩназ аҩны ҽеимызт, ҿыцынхаҩык иеиԥш, даара имчымхацәгьан иҟан.
Уаҩ дышьҭымхӡакәа ихала днеит Бегәа Ҳарихан лҿы.
– Еи, аԥшәма быҟоума, аԥшәма! – иҳәан, агәашә ахьтә ибжьы неиргеит.
Ихы дышнықәԥшыз, ашырҳәа акәасҭха ааҽҳәԥааны, дмықәшәатәха дааҵҟьеит Ҳарихан.
– Ишызбылуа усырбап уҭахызар, уааԥшишь! – даамақарт.
– Мшыбзиа, аԥшәмаԥҳәыс! Сас дбыдбымкылои, ибыхьзеи? – дыччо дааҭгылеит Бегәа.
– Сара шәара шәаақәнагалеижьҭеи ӷамзар сас дсызҽыжәымҵӡац! – лҳәеит лҽырӷьных, аха иламхацәгьаханы усгьы лкәасҭха длахахьан.
– Нас, асас дбыдыбкылом ауп? Баԥсуара баԥхамзааит, бымш аабзиахт, Ҳарихан, – иҳәан, дцарц иҿынеихеит.
– «Баԥсуара!» Угәы ишԥаанагоз, нас! Саԥсуароуп сара сыҵәҩаншьап сказымрыжьыз, – лҳәеит, лыбжьы ныҵакынгьы даауаруарт: – «Дабаанагеи, дызусҭах ари, зкәыкәылах нҵәаша...»
– Аԥсуа асас дизҽыжәҵыр, шәынтә диаӷазаргьы, аԥшәма иуал неигӡоит, – иҳәеит Бегәа, даалԥеиԥшны.
Ус анакәха, нас бзиала уаабеит, улеи арахь! – лҳәан, лкәасҭха ырууааӡа иналыршәын, дсагә-сагәуа лҿыналхеит (Ҳарихан уамакала дыԥҳәыс шәпажәпан).
– Бзиара ббааит, абзиараз быҩны уаҩ дааилааит, баԥшәмара баԥхамзааит! – иҳәан, иҽы длалбааԥан, агәашә дааҭалт Бегәа. Аҽхырԥарҭаҿ иҽы нҿеиҳәан, аҩныҟа иҿынеихеит.
Ҳарихан иаԥхьа дгыланы дышнеиуаз, дҳақь-ԥсықьуа деиҭааҭгылеит, атажә аблақәа реиԥш еимассы иҟаз ллакыҵа ырцәгьаны Бегәа днеиҿаԥшит.
– Амала, иуасҳәо уаҳа. Уаӷа уҩны дахьынӡаҟоу дусасуп. Ус ами? Иудыруазааит, нас, аԥшәмеи иареи реиӷара зыхҟьаз аӡбахә шырымҳәо!
– Ба баԥшәымоуп, са ссасуп. Ишыбҭаху сныҟәга, – Бегәагьы иҽаҵеимырхеит.
Дымҩахылгеит абас Ҳарихан асас... Дшылцәымӷзаалакгьы аԥшәмара лҽаҵалмырхарц иақәылкит, аха ааԥсара иаҽыҵганы ашьҭалара даҳәеит Бегәа... Ауадахь дналган дышьҭалҵеит. Дааԥсаҵәҟьангьы акәмызт Бегәа, аха ԥыҭк днеизхәыцыр иҭахын. Инапаҿы дызлааигарыз изыӡбуамызт уи аҳкәажә.
Кыргьы диан, аха акгьы изымӡбеит. Дҩагылан данааи, ахьурӡы аамсҭа уаџьаҟ ду иҭакнаҳан. Ҳарихан дыҟамызт. Ус хыхьтәи ауадақәа ирныҩны аҿҿаҳәа ак абжьы геит. Дыҩны дыҩхаԥалт Бегәа, аҩны лшәозшәа игәы наӡаны. Шаҟа шәы аиртыз, шаҟа уада дрыҩныс, аллаҳ идырп, аҵыхәтәан дныҩнаххит аҿҿаҳәа аимыхбжьы ахьгоз. Ҳарихан иҿҩырны ҵаҟа икажьыз аԥенџьыр ашә еимыхуа дахан.
– Иҟабҵозеи, Ҳарихан? Иамабкузеи, иахьҿоу иҿамзаауаз! – изымбатәбарахеит Бегәа.
– «Иамабкузеи» ба? Зны иаасоумҳәо, абри аҩн ду еилаҟәаҟәаны, еилажьны иқәҵны ицартә изыхшәырҟьаз аԥшәмацәа? Сара суазҵаауеит! – лыблақәа ашьаӡа аарыхҭәалт Ҳарихан.
– Урҭ рҽызхдырҟьаз бара еиҳагьы ибдыруеит, Ҳарихан. Аха, аиашаҵәҟьа, изакә ҩнузеи игәыгәҭахаз! – иҳәеит Бегәа.
Иҵашьыхаа иаркыз аԥенџьыр ӷәышәқәа руакы аҿҿаҳәа иааиртын, иааирлашеит, илаԥш нархигеит асабеи, ахылаԥшрадареи, аҳәынаԥ хаԥыци иаганы иҟаз, еилажьыз еидарак аҩны маҭәахә.
– Анкьа ишыҟақәаз удыруоу? Заҟаҩ сасцәа абахьаз! Ишԥеилыргаз, ишԥеиҿкааз! Харантәи ҭауад дук, ма хылаԥшыҩ дук данаалак, абра ахәмаррақәа дирбалон саб рыцҳа. Ақыҭа шәаҳәацәа-кәашацәа дрыԥхьон. Агәырӷьара ду иҩназ аӡеиԥш илыҩнаба ицеит. «Арахә
иреицәоу аҭыԥ иазынхоит» – ҳәа, сара ацәыршәагажә саахаанхеит.
– Мамоу, аҳкәажә! Излазбо ала, арахә иреиӷьу ауп аҭыԥ иазынхо. Егьа гәаҟра уақәшәаргьы, уҩны-удәны, ужәлар, уԥсадгьылҵәҟьа ныжьны ацара, аԥсахра аӡәгьы иуанеижьуам, Ҳарихан! Бара усҟак игәныбымган. Арҭ амца иақәбҵарц бызҿугьы былтәым. Зегь бзиахәӡа иҟалоит, аҩны агәырӷьара ҩналоит, Ҳарихан, бара ибҭаххар. Агәҿыӷь бшагаз, бышхлаԥшрадахаз бымбои?.. – хәыҷы-хәыҷла далеигалон уи Бегәа игәҭакы.
– Ԥсажәоуп! Уи баша жьагажәоуп! – иаалыдлымкылт Ҳарихан.
– Сыгәра га, Ҳарихан, жьага ажәам, сызхылҵыз ирымаҿоуп, – иҳәеит Бегәа.
«Узхылҵызымкәа! Даара уаа хазынақәак роуп, ус уаб иԥсаныс!» – гәаныла даамақарт Ҳарихан, абжьааԥнеиԥш иаахтыҵәҟьан усгьы илзымҳәеит.
Уи аҽны инаркны, лымцаҵәҟьа лзеиҿамкуа, дхаҭазаҵәха дшыҟаз, аҿар лыдигалеит Бегәа. Амҿы лзааргеит, аӡлагарахь илызцеит, лымхы ларҵеит, седру, иаалзыҟарымҵаз. Ларгьы цәшәак лымамкәа дыҟамызт, аха дызшьаҳахуаз здыруа, уаҳа ԥсыхәа шлымамыз лбазар акәхап. Аҵыхәтәан Бегәа Ҳарихан дазааигеит азин ҟалҵартә ақыҭантәи аҿар ргәырӷьараччара лыҩны имҩаԥыргартә.
Еиқәылашьца иҟаз азал ду аароулыжьит.
– Амала, уахазаҵәыкоуп, уаҳа шәақәымгәыӷын! – лҳәахуан Ҳарихан, дсагә-сагәуа дахьыҩназ.
Изеиԥш гәырӷьарааз ҿатә ҵасла абзазара аԥшьызгаз ақыҭа ахьыбҿар уи ауха Ачаа рыҩны имҩаԥыргаз!
Уахь ҳнаԥхьан неилыхрада аҿар зегьы. Саб симышьҭырц далагеит.
– Аҭаҟьаҭасцәа, амшгацәа ак ҟарҵоит ҳәа, шаҟа бысмышьҭра! – иҳәан, иҽаԥсреиҭеит. Сара сымцар шызымуаз ала сиҳәеит, аха абар, ахәларахь еихон, арахь цоу сымаӡамызт. Ҳгәылацәа ҳәсахәыҷқәа нықәҳа ицеит. Сгәы ҿыркаауан адәеиужь иқәхәхәа иааҩуаз ашәаҳәабжьқәа. Сҵәуо-сыхьуа сыштәаз, санԥшы, агәарԥ иааҭалеит Бегәеи Едараҭи, ҳауеишьара аҳәсахәыҷқәа рыманы. Сгәырӷьеит, аха, уазымҵаан! Ҳара уҳақәгәыӷ, умшәан ҳәа саб даарзыразны, срыманы ицеит.
– Маҵиса дааргеит! Маҵиса дааит! – рыбжьқәа ааилдыргеит сышнеиз збаз, уажә аҳәынҭқарԥҳәыс дааргаз џьушьап!
– Алмахсиҭ кыргьы дӷьапчапын, аха иаауазма ҳара алаԥшьқәа! Иԥҳа дицәаагеит! – даалафт Едараҭ.
– Макьана дабаҟоу Алмахсиҭ, зынӡагьы дицәаагарц ҳаҟоуп! – нациҳәоит ҽаӡәгьы.
– Барбан, нан, бара анцәахшара? – лҳәан, лыбласаркьа насзылрааигәан, сыҭҵаауа даасыхәаԥшит Ҳарихан. Уи асқам тата ҳарак дықәыртәаны дрыман. – Анцәиныс, Алмахсиҭ иԥҳа шлакәу! – лҳәеит.
– Бақәшәеит, бақәшәеит, Ҳарихан! – дааччеит Едараҭ.
– Унан, бааи, бааи, нан! – дсеигәырӷьо сгәыдылкылеит.– Егьа ҳладырҟәыргьы, ҳцәа-ҳжьы, ҳҭеиҭԥш уаҩы илаҩашьараны иҟоума, нан, зашәа еснагь икаԥхалаша! Зашәа аҭыԥҳацәа ссирқәа ҳазҭаша!..– дыгәжәажәо, днапыргьежьуа соулыжьуамызт уи.
Шәаҳәаран, кәашаран уи ауха. Иааџьоушьарын Бегәа деиқәыҷкәынха, арахь ихахәы шлаӷәаӷәараӡа иҩызцәа дахьрылагылаз.
Аҳәсахәыҷқәеи арԥарцәеи гәыԥ-гәыԥла еидгылан, иччон, ацуфарақәа рҳәон, ажәаласқәа рԥшаауан, ахәмаррақәа ҟарҵон. Ус, акәашара хдыртлеит. Аӡәаӡәала иқәлон, еиҭақәлон... Скәашарц инасыхан, Едараҭ снаицқәырҵеит саргьы.
Санԥҳәызбаз, скәашаҩы цәгьамызт сара, хәҩык-фҩык ансырааԥсозгьы ыҟан... «Сышбыцкәашо сыԥсыргьы, ԥсы сыхьӡымызт!..», – иҳәалон Едараҭ хәаша дцәыҵыччо. Уи цасҳәа акәымкәа гәыкала ишиҳәоз здыруан, аха уи ауха шаҟа сазыгәшьуаз Бегәа инаивагьежьра! Ас сгәы шизхьаауазгьы, дсыцқәлаҵәҟьар, сабацари ҳәа сшәон, сицәыԥхашьон уамакала.
Ус, амацәыси адыди схы иҭагьежьит, сҳашҳатәарахарц акгьы сыгымхеит, абжьас еиԥш, Едараҭи сареи аӡәы дааҳабжьаԥаланы сыцкәашара даналага!
Уи Алдемыр Чаабалырхәа иакәын!.. – Зымшала саб џьара сҭимыжьуаз, сызцәырхьчоз, сыԥсҭазаара цәаҳәа еиқәаҵәаны зҽынанызҵаз.
Азныказ рашәа ааҿахҵәарц акгьы аарыгымхеит ашәаҳәацәа, аха – «Шәас уара!» – ҳәа арҵәааҳәа дыҳәҳәаны данаақәгьежь, рыбжьы ҩышьҭыхны рнапеинҟьабжь аадырҿыцит. Саргьы сгәыҭҟьа-ԥсыҭҟьаха, ԥшшәы схамкәа сааивагьежьт. Акәтрыхьшь аблақәа реиԥш акәын ишызбоз иблақәа исхимгаӡоз. Сықәҵыр иашамызт, уи хәдахҽыгахон иара изы.
Инеигәҭас-ааигәҭаст уии сареи иҳабжьысхьаз здыруаз шьоукы.
– Маҵиса дицәыхьчатәуп ари, Бегәа! – дааӷьаҵәыӷьаҵәит Едараҭ.
Бегәа дхәыц-хәыцуа, ақәыџьма млашь еиԥш исыхәаԥшуа исыцкәашоз краамҭа дгыланы дихәаԥшуан. Нас ашьшьыҳәа дызвагылаз днарыха-аарыхан, акгьы иҽыԥнымҵаӡакәа, Ачаабалырхәа иаԥхьа даабжьаԥалан, ҳааиҟәигеит. Ачаабалырхәа даагылт, иҟамчы иикыз ааиҵихын, изецк ахәы иҩаниҟьеит. Акгьы изҳәомызт, акгьы изуамызт, акәашара азакәан узавасуазма!
Сара сгәырӷьеит, сшьамхы сыҵԥрааит Бегәа данаасыцқәла, аха сыгәгьы ҭыԥсаауан. Уамак сықәимырхеит, даасывагьежь-аасывагьежьны саақәигеит Бегәа.
– Ара бсывагылаз, бзыршәазеи? – дычча-ччо даасҿаԥшит ҳахьынагылаз Бегәа.
– Сзыршәои?.. – сҳәахт, сааччашәа, нас аҩныҟа сцарц сҽазыскит.
– Избан? Шьҭоуп агәырӷьара ашыкьымҭа!
– Ауп аха... саб снеиаанӡа дышьҭалаӡом, насгьы... – сахьнеилак-сахьааилак исԥырхагаз ауаҩ иахь сынцәыҵԥшит.
Уи инапы еинҟьо, икәашоз дрыхәаԥшуашәа, илаԥш Бегәеи сареи иаҳхигомызт.
– Сара бсықәгәыӷ, Маҵиса! – иҳәеит Бегәа, ашьшьыҳәа инапы ааганы снапы инақәикит.
Сыбла ҭаа снеиҿаԥшит. Ииҳәаз ӡәыр иаҳамашь ҳәагьы снаԥшы-ааԥшит. Шәаԥшь мцаԥшьха сгәы иҭаԥсон иблақәа ирхыҵуаз ахаара.
– Хәлыбзиа, Бегәа. Закә гәырӷьароузеи уаха шәызлоу! – ахҭҟьареиԥш иажәақәа ааҳаирхеит Ачаабалырхәа дааҳадгыланы.
– Закә гәырӷьароузеи ба? Иумбои, закә гәырӷьароу?! Даара ҳаигәырӷьоит уҽахьақәуршәаз. Иуаҳазар акәхап? – дҵааит Бегәа.
– Иҳаҳахьан, аха ас еиԥш амаалықьцәа алашәырхәуеит ҳәа ҳаҟамызт! – даасҿаԥшит Алдемыр.
– Ма-а-моу, ҳузжьом. Урҭ шалахәхоз удыруан азоуп уҽызҳақәуршәаз! – Бегәа дааччеит.
– Ус акәзаргьы, ҳахьхәны ҳаҟам, – даҵамхеит Алдемыргьы.
Ус, илаԥш нлаахеит Ачаабалырхәа Ҳарихан, аскам шьҭых тата иантәалаз.
– О-о, ҳаҭыр рықәзааит аамсҭеи ҭауади! Уара уакәхап, Бегәа, ари зыбзоуроу? Уацәымшәаӡои угәаӷьра? – иҳәеит. Иажәагьы илаԥшгьы ҵәымӷын уи усгьы.
– Ари леиԥш иҟоу аамсҭацәа ракәӡам ишәарҭоу! – даҵамхахт еиҭагьы Бегәа.
– Бышԥаҟоу, аҳкәажә, бхаҵкы сцеит? – ла лахь днеиҭаҵит Алдемыр.
Ҳарихан уи дызусҭаз анылдыр, днапыргьежьуа, дикәша-изӡатәуа далагеит.
– Уара ушеибгоу, нан, Алдемыр ду, Алдемыр хазына! Угәышԥы ӷьазӷьаз сызгәыдыԥшыло анкьатәи ҳқьаф-/нхара, ҳуаҩдура сгәаланаршәоит, нан! – лгәы ԥшаауан Ҳарихан.
– Уажәы еиҳагьы ҳаиӷьхеит, Ҳарихан. Аа, бҳахәаԥши, шаҟа ҳгәырӷьара дуу! – дааҳалаирԥшит, дҳаигәырӷьаӡозшәа. – Кәрыжәаа ирықәлоу ари аҩн ду ас еиԥш абахьазма зныкыр?..
– Ааи, нан, ус акәхап, ахәагь ҿашоуп уажәшьҭа! – лҳәеит Ҳарихан, лгәаӷ илхымԥсаацыз лгәы еиҭа иҩыҵачны.
– Ус бгәы бмышьҭын, аҳкәажә, ҳара разҟ ҳаман абри еиԥш аамҭа ҳахьахаанхаз! – иҳәахт Алдемыр.
Егьа иҽирԥшӡаргьы, иҽирхааргьы, исызхаҵомызт сара урҭ зегьы гәыкала иҳәоуп, ма иҟаҵоуп ҳәа. Аха арахь, иабаҟаз, аҭакԥхықәра зду амаҵура бзиа иман, дыгәраган даара.
Ҳарихани Алдемыри ахьынӡеицәажәоз, аҳәсахәыҷқәа ҩыџьа аасыдкыланы, аҩныҟа сима иҿылеихеит Бегәа.
Саб дкәаҩӡа агәашә дшылагылаз, ҳаргьы ҳанкылсит.
Сгәы акәата-кәатаҳәа еисуа, сыгәзырҳагаха, уи аухеиԥш ҵхы хаа сыршахьазма сара сыԥсҭазаараҿы! Мчыла уск сизақәмыршәазаргьы, игәы злеирдашаз уск ҟеиҵеит уеизгьы Алдемыр. Аҩны сааныжьны Бегәа данҩеи, еиванагалазаап рҩыџьагьы.
– Днаскьоугошәа, дааскьоугошәа, уи аԥҳәызба уус шлылам удыруазааит! Сара сыԥсы ҭанаҵы, даҽа хаҵак инапаҿы дҟалар зуам уи! – иҳәеит уи, Бегәа днаскьаԥхьаны.
– Иаҳҳәап, лареи сареи ҳгәы еизцаны ҳаныҟала, иаҳԥырхагахо акгьы ыҟам, Алдемыр! – иҳәан, Бегәагьы уи наҟ днеиԥырҵит.
Алдемыр дгәааны иҟамчы изецк ахәы аҿыв-ҿывҳәа иҩаниҟьа-ҩаниҟьан, ес, дындәылхәашеит, рҳәоит.
Уи ауха мацара акәымхеит арҭ ргәеизҷыдара, ԥсра зықәӡамыз агәаанџь бааԥс аарзеизынхеит наӡаӡазы.
Ҳқыҭан ҩымз дыҟан, нас даҽаџьара дыргеит Бегәа. Апартиа аганахьала усура ддәықәырҵеит Аҟәаҟа. Акраамҭа ихабарк ыҟамызт. Иахьеи-уахеи иӡбахә сазыԥшын. Уи аамҭаз уҳәан-сҳәанны, иныҵыҩ-ааҵыҩны ирылалахьан Алмахсиҭ иԥҳаи Ақәҭарбеи еигәаԥхеибашьеит, еибагоит ҳәа. Сабгьы илымҳа иавымсит, аха ихеиҵар иҭахымызт. Бегәа зхы ҳаҭыр ақәызҵо, иҟәышу аӡә иоуп, зны ажәа аҭаацәа ирниҵарын ҳәа дахәаԥшуан. Аха ажәа инырҵаргьы, сшиҭира дыԥшымызт саб.
– Анхаҩы дахьугалак дынхаҩуп, иагьа хшыҩ иурҵаргьы, икәрҭажә дзылҵуам, – ииҳәац иҳәон уи. Ианамух, Ачаабалырхәа иҿы вартәара сцар еиҳа иур ҟаларын. Уи здыруан саргьы, аха макьаназы ҿымҭкәа сааиуан.
Ус, иааит сыззыԥшыз амшгьы.
Амра абжеиҳарак харантә иубоз амшын иӡаабылуа иӡаагылан, ашәаԥшь ацран мраҭашәара.
Акәасқьа дыҩхалт Едараҭ.
– Бласы, бласы, Маҵиса! – ибла разқәа чча-ччо, дцәыҵыԥшшәа даасыхәаԥшит Едараҭ рыцҳа.
– Иаба, сабаласуа? – аҟәара иқәхаз аԥсыӡ еиԥш, иааԥаҭ-ԥаҭеит сгәы.
– Иаба, бымбои, нахьхьи, шәханы игылоу аԥслыш аҵаҟа, убраҟа аӡәы дыбзыԥшуп... Аҳы, бызгылоузеи, бласы, Алмахсиҭ даанӡа! – смахәар кны ашә ахь сҿынаирхеит.
Адгьыл сшьапы ықәмсӡозшәоуп, сҭыгга сышнеиуаз Едараҭ иахьиҳәаз аҭыԥ ахь. Амхырҭа салсны сынкылԥеит...
Саԥхьа дгылан Бегәа.
Ибла аасхымгаӡо аԥсшәа сеиҳәеит, снапы аасымихт. Схы шьҭыхны иара иҿаԥшра сзымгәаӷьуа, ҳазҵагылаз аԥслыш снаҵаԥшит.
Схәыҷы аахыс бзиа избон сара ари аҵла. Ишшапаӡа, зхы лархоу амҵәышә хәхәеиԥш, ажәҩан иаларсын уи. Абӷьы ԥшӡақәа еилачны, каба кахәхәа, арԥыс ҟата иеиԥшнысшьалон зны-зынла.
Абри аԥслыш аҵаҟа ҳаидгылан сгәы ԥшқа зырҳәыԥыӡыԥыз, абзиабара ахаареи ашареи агьамеи сзыркыз ауаҩи сареи.
– Иҟоузеи, бышԥаҟоу? – Са-ан, шаҟа ихаазеи ибжьы!
– Сыҟоуп, – сҳәеит. – Уск уман уаазар акәхап... – Схы шьҭацаланы искын, цәгьа сицәыԥхашьон.
– Мап, Маҵиса, ба бызбарцоуп! – Иаргьы дыԥхашьон, дҟаԥшьхон.
– Аҩныҟа узымнеии? – сҵааит еиҭах аарла.
– Баб илеишәа цәгьоуп, снеимышьҭыр ҳәа сшәеит! – ихааӡа дааччеит Бегәа.
– Ус дыҟаӡам уи!
– Ус дыҟаӡам, раԥхьа саннеиз еиԥш сыҟазар, аха... ба ибдыруеит...
Схы ҩышьҭыхны аарлаҳәа сҩеиҿаԥшит, сагьааҟаԥшьхеит.
– Маҵиса! – снапы аанкыланы даасыхәаԥшит, зызхара сыззымбацыз иблақәа аасыдирхалеит. – Схы-сыԥсы бнапы ишану бдыруазааит, Маҵиса!..
Убасҟан ҟҳы-ҟҳы, иҳәан, аанда даавалеит Едараҭ, уи ала иаҳирдырит саб дшааз.
Аҟыԥҳәа снеидҟьеит Бегәа.
– Бысзыԥшыз, Маҵиса, хара имгакәа схабар ҟалоит!.. – уаҳа ажәак мҳәакәа сшизыӡырҩуаз, шьҭахьла мацара акыр снаскьеит, нас сааҳәын, амхырҭа сналашәкәеит.
Ҳаицәажәара саб имбеит, аха сеиԥш ааха заахахьаз дабаҟаз, адырҩаҽны иансаҳа уи дцаны Бегәа игәы шынирхаз. «Зхы пату ақәызҵо аӡәы уоуп ҳәа сухәаԥшуан, аха сыԥҳа уцәыҵагыланы ушԥалацәажәоз!» – иҳәазаап саб, агәрагьы ииргеит сышиимҭоз ала.
Сара снеины ак сҳәазар, иҳәеит Бегәагьы.
Саб дархагахарц акгьы игымхеит уи аҭак ахьыҟаимҵаз. Иагьа иундазгьы, акы изимырҳәеит. Ус даадәылҵны дааит.
– Уихәаԥши уара! Абырсҟак иқәсҳәацәеит, аха сыцҳәа ажәакгьы имҳәеит! Мчыла иааргаз аамҭа ҿыц хара изнеиуам. Арҭ апарҭфелуаагьы уи илахәлаӡып, нас бара ишԥабыԥсыхәоу? Сара ма сыԥсыроуп, ма быҟамзар еиӷьуп уи иҿы насыԥк бхы иабҭар аҵкыс! Адгьыл аҵыхәаҿ бганы биртәаргьы, зегь акоуп, бышсыргьежьуа бдыруаз. Дыдрыԥшь аныха иамаҿоуп, сажәа сшамеижьо! – инсықәиҳәацәеит саб.
Иахьеи уахеи дсықәмақаруан. Аха сара уи гәнызгозма, сыԥнакуазма? Сеиԥш разҟы змаз дабаҟаз сара убарҭ амшқәа рзы!..
Аха, аха... исызҭодаз сара аразҟы!..
Ишәҭны зыфҩы хаа лаҳалаҳауа иҟоу арха, иаалырҟьаны ӡык хыҵны илагәыдлар, ишаахнаҩо еиԥш, сыԥсҭазаара агәыӷра ԥшӡарақәа лӡаанарҟәрылеит ҳаазҭагылаз ашықәс хьанҭа. Едараҭ ила ҳаибагара аҿҳәара ԥҵәаны ишыҟаз, ахыкәалаа сгәаҵа инҭашәеит: имаҵура дамырхит, иус цәгьахеит Бегәа.
Ацәгьаршҩы Ачаабалырхәа инеигӡеит игәҭакы: Бегәа аамҭа ҿыц даӷоуп, аколнхарақәа реиҿкаара даԥырхагоуп ҳәа аус деиҭеит. Уи ҿарԥас иқәиргылон Бегәа
ҭауади-аамсҭеи дрыдгыланы аҿыц ԥсҭазаара аиҵархара дашьҭазшәа, ҿырԥшыгасгьы иааигон Ачԥҳа Ҳарихан апату илықәиҵаз, ацхыраара лыҭаны дышнирхаз атәы, ани аҩн дуӡӡа лымхны аколнхацәа наӡаӡазы ириҭаз атәы ажәакгьы ма џьа иҳәарын!
Бегәа ибон аргамаду дшырҟьашьуаз, ила шааԥшуаз ииашареи иқьиареи шихадырбгоз. Дхагахарц акгьы игымхеит, иҽҟьа дашьҭалт аиашаҵәҟьа аарԥшра, идгылақәозгьы шьоук ҟалеит, аха ацәгьаршҩы, агьангьаш убас акаҭақәа иҳахьан, алҵра даара-даараӡа иуадаҩны...
Аҿыц ԥсҭазаара, аколнхарақәа реиҿырцаара Бегәа данаԥырхагаха, дзеиԥшыз нас уи иазыцаҳәцаҳәо, гәыкԥсыкала иашьҭаз, зхы ақәызҵоз ауаҩы?!
Дахьиз ақыҭаҿы раԥхьаӡа «акомҿар» ҳәа ахьӡ зхылаз, зеиҳабацәа иарӷьажәҩаны ирывагылаз иакәын Бегәа. Ан лԥазаҵә, аешьазаҵә, соуп зҳәо иеиԥш аҵеи дсыгымхааит ззырҳәоз дреиуан. Исгәалашәоит иан исалҳәахьоу Бегәа иԥсҭазаара хҭысқәак.
Рқыҭан аколнхарақәа анеиҿыркаауаз, аџьажәлар раӷацәа рҽеибыҭаны иҵысит. Еиларгеит аизара, аколнхара аиҿкаара иазкыз. Лабахыла, шәақьхыла иҵҟьеит аӷацәа, хыԥхьаӡарала имаҷыз апартиа ачленцәеи акомҿарцәеи кҿарцалеит, рбилеҭқәа рышьҭадырҵеит, мамзар ажәлар раӷацәа ҳәа шәаҳшьуеит ҳәа. Анхацәаҵәҟьагьы шьоукы рхы убас еиларгеит, шәаҳшьуеит ҳәа ирҿагылеит рцәа-ржьы иалҵыз ауаа.
Ашьхаруа ари аизараҿы маӡала апартиа иаанашьҭыз, ихьамҵыр ада ԥсыхәа шыҟамыз ибеит, избанзар ари аизара иаланҵәар акәхон ажәлар рҵеицәа иреиӷьыз ԥыҭҩык. Аӷацәа рган датәушәа ҟаҵаны, аҟыԥҳәа итапанча ҭыхны дааҵҟьеит иаргьы. Ртапанчақәа
хыршаны иҩызцәа ргәы ианааҵарк, лакҭа маӡала идирдырит уи мҩас ишьҭыхтәыз.
– Шәбилеҭқәа арахь! – ибжьы аарганы дрылҵәраан даарҿагылеит.
Иқәцаланы иркыз аҵеицәа шьахәқәа, уажәы-уашьҭан згәаҵаӷарақәа лкылрблаашаз, иргәаӷьуа-ирзымгәаӷьуа Ашьхаруа инеидыркит рбилеҭқәа. Урҭ рышьҭахь Бегәа иааидгылт.
– Иааг убилеҭ! – днаиқәҟааит уи Ашьхаруа.
Уи дизеилымкааит, ҳәарада, Бегәа.
– Сышәшьыргьы ишәысҭом! – иҩызцәа аиҳабацәа иҟарҵаз «аԥсахра» еиҳа дараапкын, даақәгылеит иара. – Убилеҭ шьҭаҵа, уара аԥшқашәа иҟоу! – аӷьеҩ наиқәиргеит уи, Ашьхаруа дагьынаилацәҟәит маӡала.
Аха уи Бегәа диздыруамызт, изеилымкааит.
– Сышәшьы, аха ишәысҭом! – атапанча абла дааҭагылеит, ибилеҭ здыз игәышԥы инап ӷәӷәала инадикылт. Уи иԥсы ԥжәон, дхагахон иҩызцәа иргаз ахьымӡӷ азы. Дара ракәын рымҩа дықәныҟәарц иабжьеит, ансарс рҳәеит, аха – «Шәара шәыԥсахыҩцәоуп!» – иҳәан, уи урҭ днарықәыҳәҳәеит.
– Шәызихәаԥшуеи, уара, шәилымго ан лԥазаҵә!
Ахызаҵә азаҵәқәа роуп еиҳагьы бзиа иабо! – ибжьы ааиргеит хаҵак.
– Шәилга, шәилга! – игеит абыжьқәа.
Уи инақәырццакны атапанчагьы архысга нацәа наҿаԥеит, аха ҵаҟатәи иҩаҵасыз анапы атапанча аҳауахь иаршәын, ахы арблаҟьеит.
Уи Қәҭарба Ҭемыр инапы акәын.
– Ҳара ҳаԥсы ҳара дҳамаз, ҳара иҭыԥ дықәаҳҵап! – иҳәан, ҿааиҭит.
– Ухы шақәуҵо удыруазааит узҵалаз аус! – аууы ааилдыргеит, аха Ҭемыр ииулак итәы иарганы, иашьцәа ицырхырааны Бегәа дрылигеит. Ишимуаз, мчыла
иуазыруа згәарԥ иқәыз иан дааган дынлырҭеит Бегәа. Аха анааилахәла, иангьы длызнымкылеит. Ауха дцар акәын Гәдоуҭа, уаҟа аизара иалахәыз зегьы дрыԥхьон Аҟәа аиҳабырахьынтә иааны иҟаз.
– Шәаӷацәа амҩа кны итәоуп, рҳәеит, сыхәда аахуҵәаргьы, усышьҭраны сыҟам! – лҳәан, иан рыцҳа дааиҿагылт.
Длыҳәеит-дылчеит доулышьҭырц, аха аҽшьра лҽанақәылкӡа, аҟыԥҳәа ичақы ааҭиган, иаартны иналиркит:
– Аа, бнапала сшьы, ма соужь, рыҩбагь рахьтә – акы! – иҳәеит.
Иан дышҵәуоз, дышицрыхоз, дгәыдкыланы, шәы-ҵхык еихаларгьы, уаха иалагӡаны дшаауаз лаҳәаны ддәықәлеит Бегәа. Амҩадуқәа, амҩахәасҭақәа кны иштәазгьы, абнаршәыра даханы дкылсит ага. Иԥсахы аҷҷа еибакуа, зынзаҵәык снаӡаны ахьымӡӷ иаагаз неиҭасҳәанда ҳәа, дқьыԥаха ашә ааиртын, днылагылеит Бегәа.
– Аа, уара уоума, иахьатәи афырхаҵа! Аԥсра уацәшәом ауп, ус акәу? – уи дшибаз еиԥш, астол днахыҵны иҿааихеит Акоммунист партиа ахаҭарнак аҩыза Абжарба. Амра аацәыҵыҷҷаны ашәшьы зхарԥоу адунеи ишаақәԥхо еиԥш, аччаԥшь аақәххит уи ихы-иҿы, иаарлашеит гәырҩа маӡак аҵәахуашәа еснагь еиқәышьшьы иҟаз илахь.
Иарбан гәырҩа маӡоу уи илакҭа иҵәахны иамаз, иуанаҳәоз? Издыруада ма амцхә аҟәыӷара, аҟәышра, дызҿу аус аҿаԥхьа аҭакԥхықәра ду идыз акәзар илакҭа иаҳәоз зызкыз? Издыруада ԥеиԥш цәгьак абозҭгьы, хырԥашьа змамыз, высшьагьы змамыз? Издыруада, издыруада... Амала, еснагь иуанаҳәон уи алакҭа абас: – «Ишԥоузеилымкааци уажәгьы исҵәахуа амаӡа, иагьабанӡаҵәахызаауеи ма?..»
Бегәа дышнеиз еиԥш, Абжарба зны даӷьны, нас ҭынч-ҭынч иеиҳәеит аус ишәа-иза, икапанны ишазнеитәыз, ацәгьара аан аус зырманшәало акәараҵарақәа, амаанақәа шаҭахыз, ианакәызаалак аиҳабацәа, еиҳа здыруа, ишырзыӡырҩтәыз.
– Урҭ ԥсахыҩцәоуп! – ҿааиҭит Бегәа дышны.
– Иԥсахыҩцәоуп, ы-ы? Агәра гаҵәҟьаны уҟоу?
– Ааи, урҭ рбилеҭқәа карԥсеит. Ачарҳәара ҟарҵеит! – итәы дахыԥомызт Бегәа.
Еиҭах аччаԥшь аақәххит еиқәышьшьы иҟаз Абжарба ихы-иҿы. Астол амгәа даахан, иааҭиган, Бегәа иаԥхьа инықәиҵеит Ашьхаруа аизараҿы акоммунистцәа ирымихыз абилеҭқәа.
Ари даара дархәыцит Бегәа.
Дуаҩ еилҟьан, дҵарын, дыџьбаран Бегәа. Аҟазшьа бзиақәа илаз акы иалаҩашьомызт аҩызара бзиа имаз. Уахык зны алашьцара далууа Гәдоуҭантәи дааит ԥҳәызбак Бегәараа рҿы. Аӡнырцә иҟаз аҳаблаҿы ишаны ирыҭатәын аҟанҷааӡатә. Акомҿареидгыла араиком илыднаҵазаарын, илыманы дааит.
Схала амҩа сыздыруам, усыцаалароуп анылҳәа, Бегәа уи диманы ддәықәлеит.
Иан илцәымыӷхеит еиҭа – алашьцараха, далхәхәа дгьылнаӡарак аҿы, ԥҳәызбак диманы дцоит, аха игәрас илгозеи?..
– Усышьҭуам, уаҵәы шәцап! – лҳәеит.
– Ди, уаҵәынӡа аамҭа ҳамаӡам, уаҵәы ҽа мҩак сымоуп, уаха иалҳаршароуп, – лҳәеит аԥҳәызбагьы.
– Нан, улыццоит аха, ак анаашәхыҩ, анраҷкәынра мап шацәыскуа дыр! – лҳәеит ан, лԥа днаскьаганы.
– Ҳаи, банаџьалбеит, сан, ибҳәашьоузеи. Уии сареи ҳаиҩызцәоуп, – иџьеишьеит иан дзыцәшәоз.
– Бымшәан, ди, деибга-дызҩыда дыбзсырхынҳәуеит быҷкәын уаха! – лыбжьы аалыргеит аԥҳәызбагьы дыччо.
– Нан, сыҷкәын иара акы ихьп ҳәа сшәом, аха бара бахьымхәааит, – нарышьҭалҳәеит аҭакәажәгьы.
Уи заҳаз Бегәеи аԥҳәызбеи еибарччо агәарԥ инҭыҵны, алашьцара иналалеит...
Даҽазынгьы агантәи иаауан иани иареи. Лыхны ашҭан имҩеиӡацызт.
– О, Бегәа, Бегәа! – рышьҭахьынтәи быжьқәак аагеит. Ианаахьаҳә, ҩыџьа аҭыԥҳацәа аарыхьӡеит.
Бегәа илаҵәаӡаны аԥсшәа иарҳәеит. Нас акомҿар еизара ҳамоуп, иинтересуп даара, уаалароуп, рҳәан, имахцәа кны даамҵадырсит...
– Сара сыҩуа, сқәасқәасуа срышьҭоуп, дара деимҵкларс дрыма ицоит сыҷкәын, – лҳәон иан...
– Сан, бҩеила, сҩабыхьӡоит! – иҳәеит иаргьы.
– Мамоу, нан, сымала, сызцом, уаала, – илымурц далагеит иангьы.
– Бара бымсааит, сан, Пыҿ иӡмах аҿы бҩеиаанӡа сышбыхьӡо, – иҳәан, иан дналабжьаны иҿынеихеит.
– Ди, ҳаҭабымҵан, – рҳәан, аҭыԥҳацәа наҟ-ааҟ лӡамҩақәа ааргәӡын, еибарччо, Бегәа имахцәа кны, даамҵарсны рҿынархеит.
«Уажәтәи аҭыԥҳацәа хсақәоуп акәымзар, аӡәы ибахьоума абас, ԥхашьарак рылаӡамкәа!..» – лгәы дагаха, аҭакәажә Пыҿ иӡмах аҿы дҩеиуанеиԥш, иҽыхәжәаны дҩалыхьӡеит иаргьы.
Абас шаҟа уҳәарызеи Бегәа дзеиԥшраз, дшыҟаз уазҳәо...
Аҟәатәи арҵаҩратә техникум далгахьан. Аус иуан рқыҭантәи ԥшь-класскны иҟаз рышкол аҿы рҵаҩыс. Шықәсыкгьы бжьымскәа дҟарҵеит ашкол еиҳабыс. 1932 шықәса рзы еиҿикааит уаатәи ашкол аҿы раԥхьаӡа акәны ихарҭәаам абжьаратәи ашкол. Ирҵаҩра анаҩсангьы акомҿарреи апартиеи рганахьала гәацԥыҳәала
аусура даҿын. Апартиа далалт. 1932 шықәсазы дрышьҭит Москваҟа, Амрагыларахьтәи аџьажәларқәа ркоммунисттә университет ахь. Уаҟа иҵара-дырра, идунеи қәԥшылара иацлеит, иазҳаит. Зны – лектор-/пропагандистын, зны динструкторын апартиа обком аҿы. Еиҳа ауаҩы даҭахуп ахьырҳәоз, иара дцон зегь раԥхьаӡагьы. Шықәсык дыҟан Лыхны ақыҭсовет ахантәаҩыс.
Ԥсуас иззымдыруа, аӡбахә змаҳац дызусҭада аҭоурых иатәу, аԥшӡара икны иаго Лыхны ашҭа! Уажәы уахьахәаԥшуа аихатә гәар акәыршаны, еиҿкааны зегь рыла еиқәршәоуп. Аха ус иҟамызт анкьа, дәеиужьк еиԥш ишьҭан. Бегәа ибзоуралоуп уи раԥхьаӡа ихкааны ишыҟарҵа.
Лыхнытәи диаргеит Гәдоуҭаҟа. Уажә хәыҷи-дуи зегьы ҵарауаауп, зегь рдыруеит, аха усҟан имаҷын аҵара змаз азанааҭуаа. Усеилыргаҩыс аусура даладыргеит араионтә прокуратураҿы. Иахьагьы иҵәахны исымоуп уи ишәҟәқәа еидарак. Иусура иахашәалоз аамҭаз дааҟәымҵӡакәа дыҩуан, даԥхьон, идырраҵара еихеиҳауан. Усеилыргаҩыс дахьыҟазгьы ԥсыцқьала аус иуан. Иан илҳәон, зны ӷьычрак аҵыхәала дҭаркит аӡәы. Иус знапаҿы иҟаз Бегәа иакәын. Иҭаркыз иаби иашьеи аус дырманшәаларц, аҵарҭыша ирҭарц иақәыркит иҩны инеины. Арҵәааҳәа дрыҵаҳәҳәаны иԥхеиҵеит урҭ Бегәа, изыруз хьымӡӷшьаны...
– Убри мчыбжьыкгьы ихашҭуамызт, – лҳәеит иан, убас игәы иалсит...
Шықәсыкала ҩба-хԥа маҵура идырԥсахуан. Уантәи деиҭаргахт Аҟәаҟа.
Абас амҽхак ырҭбааӡаны азҳара иаҿын уи икоммунисттә усура. Абри аамҭазоуп ацәгьаршра иахҟьаны имаҵура даамхны данынадыртәаз... Уи ашықәс хьанҭа иаҵанакыз аҵеицәа шьахәқәа аӡәым, ҩыџьам...
Иқәԥаны мацара, ихәцәырххо мацара зшьапы ркыз аԥсҭазаара лаша дара алыхәдартәит.
Дынкыдырҟьеит-даакыдырҟьеит Бегәа, дықәԥон ишилшоз ала, аиашара иара иахь ишыҟаз ибон, ӡәырҩгьы ихашшааит, аха афакт – фактуп, рҳәон.
Дызхдырҟьо ҳәа исаҳахьаз рыдагьы иҟазаарын сара исхаразгьы, аха уи сара исазҳәодаз! Уи аныздыр... егьа схы сшәиит, егьа сеикәагьежьит, аха иааг: иҟалашаз ҟалахьан, рҽеишьагьы амамызт.
Иусқәа рцашьа иамхацәгьахазар акәхап, Бегәа Едараҭ ила исзааицҳаит иусқәа рҭыԥ иқәиҵаанӡа сааизыԥшырц, иасраӡарц. Арахь сабгьы даапкны дыҟан, ашәиҭышәи снеимышьҭуа, аламала аӡәы дсеимырцәажәо аҿынӡа днеихьан.
– Сара ибасымҳәаз, мчыла иааиз – мчыла ицоит ҳәа, уи Ақәҭарбагь бара разҟ шбимҭоз! Иԥшреи ипарҭфели бхырхуан, усоуп изыҟоу!.. – дмақаруан саб.
Аха арҭ иажәақәа схахьы иааиуа сыҟазма! Егьа ус дрықәшәаргьы, егьа имаҵура дамырхыргьы, сара сзыҳәан аус злаз иара ихаҭа иакәын. Шаҟа исҭахыз иааигәа аҟазаара, игәырҩа алахәзаара, рӷьажәҩаны ивагылазаара!
Абри ахынҭаҩынҭара ҳашҭагылаз, иаалырҟьаны саб хаҵа сишьҭырц иақәикит. Уи сииҭон анкьазны сзызҳәаз Ачба. Саби дареи маӡала ажәеи аҿҳәареи еимырдазаап, аусқәа ҟарҵазаап. Аҿҳәара ҩымш шыбжьазоуп слымҳа ианҭыршь сынасыԥ шырчаԥаз.
Саапкит, схагахеит, ҩымш рыла иҟасҵаран иҟаз, адырра злеисҭоз Бегәа?! Едараҭ иакәын – ихабар збомызт, сара џьаргьы сыҭрыжьуамызт. Изулак-исҳәалак ҳгәыла ӡӷабк лыла адырра исҭеит Едараҭ, аусқәа зеиԥшраз ала, Бегәа сиҭахны, сигараны дыҟазар, сыбжьигааит, мамзар акгьы ҳзеилам ҳәа.
Уи акәхеит, саб аҿҳәара иҟаиҵаз ауха аԥхьа маӡала сдәылҵит, сиццеит Бегәа.
Иаалырҟьаны шакәызгьы, чарахпыҿк руит Бегәа иҭаацәара. Иани иаҳәшьеи сывагьежьуан, исеигәырӷьон. Иҟалап, сахьышьнаҟәмаԥҳаз ргәы еихьнашьуазҭгьы, ихиааны иҟаз снацәкьарақәеи ишәырҭаҭаха иҟаз снаргәыҵеи иахьрыхәаԥшуаз, иџьаршьозҭгьы. Аха р-Бегәа заҵә ихы санадикыла, саниҭахха, иахьирхәып ҳәа рхахьгьы ирызнагомызт. Дара сара срацәаршьон, сара Бегәа иаасҭа сыхгьы сыжәлагьы ҭәицк иаҟараны исыԥхьаӡомызт.
Абасоуп ҳара ҳшеиднагалаз, иҳақәымҿиеит умҳәозар.
Ашара иааҵалон еиԥш, Бегәа дааҩналт ауада. Амза иаакәшаны атыҩ ианакуеиԥш, уи иҩналара иазыԥшызшәа, ҳаҩны иаакәшеит...
– Сыбшьит, сыбшьит, сыхәда ԥыбҟеит, быгәнаҳа сзаҵабҵазеи, ишԥаҳаԥсыхәоу, Маҵиса? – дӷьаҵәыӷьаҵәуа аҩны дааҩнагьежьит Бегәа.
Иҟалаз сзымдыруа, сеиҵахьҭшьуа саагылт сара, уажәы-уажәы иҟаларызеишь ҳәа сыԥшуа.
Ашә аатит.
– Уара убаандаҩуп! – наҟ-ааҟ иааикәшеит иааҩналаз. Урҭ дрышьҭаххны ашә даалагылт... Сгәы нкыдууаа ицеит, сыхлахаҵ ааилагьежьит, скаҳарц акгьы аасыгымхеит, аха Бегәа даасыҵаст.
– Шәызгылоузеи, дбаандаҩышәтә! – ашә даахыҵит Ачаабалырхәа. – Акәылак ҭыԥҳа бхаҵкы, иббома ибырҿиаз аусқәа?!
– Уццакцәазшәа угәы иамбаӡои, Алдемыр? – неиқәҿиҭит уи Бегәа, илакҭа рцәгьаны днеиҿаԥшит, нас даасыдгылт дааины.
Сыбла ҭырхаха, исҳәо сҿамшәо снеихәаԥшит сара Бегәа. Избон уи иҽирӷәӷәарц дшаҿыз, аха дҟәашӡа
аԥсԥшра иаашьҭихыз зынӡак иаршлеит уеизгьы ишлаз ихахәы.
Ҳгәы ирӷәӷәарц дналагеит Бегәа:
– Шәымшәан, еилымкаарак ҟалеит, уажәыҵәҟьа схынҳәуеит. Сан, сбыҳәоит, абри бнапы дануп саанӡа, – ихы аасықәикит. – Сара исыдыбҵо абри илыдҵа, сбыҳәоит!.
– Уан, уан, иуҳәо закәузеи, шьоук рыӡӷаб илзызуазеи, уара усымамзар?
– Са сбымоушәа иԥхьаӡа, сан, сбыҳәоит! – иҳәеит еиҭах Бегәа. Нас сара даасыдгылеит: – Бымшәан, аҳаҳаи, иаарласӡаны схынҳәуеит, Маҵиса, ара еилымкаарак ҟалеит, уаҳа акгьы! – нас даагьежьы-гьежьын, азхаз даақәхеит, ус ажәжәаҳәа инапы днамхеит, исааҭ ахихырц, исиҭарц акәхарын, аха иадраӡозма!
– Уиас, уиас! Дыжәга, сымҳәеи! – илаҳәеиқәаҵәақәа днарықәцәҟьеит, даргьы иажәа ҩбарымтәит, раԥхьа дыргыланы дрыма рҿынархеит.
Зегь схашҭит абра: аԥхашьарагь аҵасгьы. «Бегәа-а!» – сҳәан, сныҩныҵәаан, аиарҭа снықәҳаит.
Аарла сылацәа анаахтуаз избаз: иан рыцҳа дысхагьежьуан длаӷырӡышаха.
– Уан, уан, лылахь ианыз, уан ажәымҭацәгьа! Бааԥши, нан, арахь бааԥши! – слырҵысуан.
Иаахыбгалеит абас сара сынасыԥ. Дмаҭаԥшьны сыԥсҭазаара днаӷрысит уи Ачаабалырхәа алеиқәаҵәа, дыцгәы еиқәаҵәаны абзиабареи анасыԥи рхеиԥгаларҭа ааихиҵәеит. Ауарбажә млаҟымлаҵә иаамҵаирсит сыԥҳәызбара, сқәыԥшра. Дгыгшәыг млашьны инаихәлаирпҟеит сразҟы...
Амала, шаҟа схы сазгәааз абри ашьҭахь, ҿаасҭак сзинымҵаӡакәа уи ауха дахьсыцәцаз. Аха гәаныла ҭоуба уны сыҟан мышкымзар мышкы сшьа кәапеила ишыстара ҳәа...
Сагьахьӡеит уи амш, иабасыхәагәышьеи умҳәозар...
Шәынқәра нысҵыргьы, ахаан сыбла ихыҵраны иҟам Бегәа даныргоз дшыргаз. Ԥхынрамзи, ишеиқәа ҟәашӡа, ибырфын блуз шкәакәа нақәҵаны, ичландар еимааҵаӷақәа, хылԥада!
Мызкы дҭакын Гәдоуҭатәи абахҭаҿы, нас Драндаҟа дыргеит, седроу, усоуп ишҳарҳәаз.
Ахаан зани заби рҳәатәы инавсны шьаҿак ҟазымҵацыз – сакәӡамкәа саақәгылеит. Бегәа данҭарк аҽны инаркны иҿыхра, ирқьиара снашьҭалеит. Сзықәшәаз шааиаҳаз еиԥш, саб дкылҟьа дысзааит сырхынҳәны сигарц.
– Исзымааӡаӡоз, зда дсымамыз сыԥҳа, исзыбузеи? Сажәымҭа збырцәгьазеи? Алахьышәышә, аразҟыда, зхы зфаз, забгьы дызфаз! Абыржәыҵәҟьа саԥхьа биас! Баала быҩныҟа! – ашә дшаахыҵыз, абас даасԥылеит.
Санхәеи санхәыԥҳаи, арыцҳақәа, иҿаԥшылара иацәшәаны ҟытгьы ма ирызҳәама, рыԥсы ӡаны игылан. Сара сакәзар – анкьатәи сабаҟаз! Инапаҿы снеирын, џьеи!
– Мап, саб! – сҳәеит сҽаарҭынчны. – Ԥҳас сушьозар, усыцхраа, усыхәа, мамзар суҳәоит, усԥырхагамхан!
– Аа, бара ахәаша, аҩсҭаацәа ирфаз! Ибҳәо иаҵанакуа бдыруоу? Иауа џьыбымшьан амала! – иҽирыцәгьаӡеит саб. Асҵәҟьа дазԥшымызт, егьа иҳәаргьы. – Бысшьуеит, бысшәиуеит, Маҵиса, сҳәатәы банықәымныҟәа!
– Уара ишуҭаху! – сҳәеит сеиқәшәы.
– Абреи, аԥҳареи, ааӡареи бзыцәгьахарц Дыдрыԥшь аныха басҭоит, Маҵиса!
– Акәыз, уҭахызаргьы сшьы, аха суццом, саб! – стәы сахымԥеит.
Даапкит, дхагахеит саб. Ҳныхахә ахьыҟаз ахь ала ихы ҩаирхан, ажәҩан даҵаԥшуа, деиқәыгыгшәыгха ҿааиҭит:
– Ее, Дыдрыԥшь аныха, сныхахә ду, суҳәоит, улзыцәгьаха сыԥҳа! Иахьарнахыс дышәиуп, лцәымза ахы ларханы илызкыдуп! Сара сыда напы дамкуа, сыда ԥсыхәа лымамкәа дысзыҟалааит! Ибаҳама, Маҵиса, сара бысшәиуеит! Аныха басҭоит! – абри ҳәаны дындәылҵны дцеит, аха уқәшәира дышцарыз!
Саб рыцҳа! Игәы ахьԥсрызгьы иԥсит усҟан: сыхьӡала ацәымза ахы ларханы икыдиҵеит. Уи сара хьаас исымкит, аха аӡбахә аазаҳаз санхәа, уажәраанӡа наншьыр сыгзмыжьуаз, дааҳәны-дықшаԥаны даасзыҟалеит.
– Ааит, ҳара анасыԥдақәа! «Ала ахьымтәашаз иантәа, идыргылеит» – ҳәа, ҳхы злаҳгалаз зусҭцәада, рыжәлагьы даргьы еиланҵәаша!.. – ҳәа даақәгылеит.
Наҟ-наҟ еиҳа Бегәа иус цәгьахацыԥхьаӡа еиҳа-еиҳа лҽылраргамон аҭакәажә.
– Баб зхы лаирхаз ацәымзоуп сеиқәзырлашьцаз, бымшьҭа цәгьаны ҳгәарԥ бҭанагалеит!.. – абри акәхеит иахьагьы уахагьы ҳәатәыс илымаз.
Схы сгәахшәаны егьараан снылабга сцартә сҭалыргылахьан, аха Бегәа иаҳаҭыр аҟнатә сҽысҟажон. Абахҭа аусӡбарҭа, амилициа еимырҟьо срыбжьан. Иашьак иеиԥш сахьыҟазаалак илаԥш схын Едараҭ.
Дранда сымацара ацара-аара сцәуадаҩхар ҳәа дшәаны, егьарааны иаргьы уахь уск имоушәа дсыццахьан. Едараҭ иеиԥш ӡәырҩы срыцҳаршьон, ргәы салан, аха ӡәырҩгьы аԥсшәа саҳәара иаҟәыҵхьан...
Хымз наҟьак дҭакын Бегәа Дранда. Зыҽны днықәыргаз инаркны уаҳа ҳзеибамбеит иаргьы саргьы...
Еҳ, усҟантәи амшқәа рзы абахҭа иаднамгалаз зан лымгәарҭа иҭаз дауиҩызахым!..
Уа ҳара, ҳара хәашақәа,
Леи-бгеи ирфаз, уаа!
Акеҩҳәа иааҩуан абас азар ашәа, имыткәмаха, иааҩуан аихатә хышә лашьцақәа рахьынтә. Иааҩуан игәыҭшьаагаха, адамра иҭыҩуазшәа. Еибархырқәақәо, аџьабараҿеиԥш, рнапқәа ргәыҵаԥсаны ҵаҟа еилагылан анацәа, абацәа, аҭацацәа, аеҳәшьцәа, аешьцәа рыцҳақәа.
Урҭ срылагылан саргьы, смидагәидаха. Хыхь адамра ҭыӡқәа рахьтә иааҩуан ашәа, агәаҟашәа, арк иреиӷьыз аҵеицәа ирҳәоз, арк еицҭакыз ирҳәоз:
Уаа ҳара, ҳара хәашақәа, уаа!
Ус, иаалырҟьаны схы ҩышьҭысхит, сгәеисра аангылт:
– Уаа, Маҵиса, Маҵиса-а-а!..
– Шәанаџьалбеит, Маҵиса ҵаҟа дахьгылоу жәбо!.. – Маҵиса-а-а!
Игон аҿҭбыжьқәа, еиқәылашьцаз аихацхышәқәа рахьтә. Аихатәы лабақәа иеихдаз иркылганы, уаа шәҩык, уаа зықьҩык рнапқәа адәахьы ирханы иркын, Бегәа инапы рылздыраауа ҳәа сыҟазма!
– Маҵиса-а-а! – адамра хьшәашәа иҭыҩны иааҩуан сыхьӡ.
Сбалыбаҭо, сеикәҵәашо сааҵагьежьт аҭӡы хьшәашәа.
Изыбжьыдаз? Бегәа иоума?.. Даҽаӡәума?.. Еиқәызԥхьаӡодаз уи адамра хьшәашәа исызҭакыз: сашьцәа, саншьцәа, сықәлацәа! Аха мап, Бегәа, Бегәа ибжьоуп, хымԥада!
Цқьа исзырҳауадаз ма уи абжьы! Аҟарулцәа хыхь иқәгылаз еигәныҩит, ҵаҟа аихатә гәашә иҭибаҳәеит.
– Дызусҭада зызҿырҭыз?.. – Дарбану Маҵиса?..
Ҳаиларцалт, ҳааиладыргьежьт.
Аха ируазма ажәлареиқәара еилагылаз. Абаагәареиԥш иаасыкәшан, сырҵәахит.
Шәынқәра нысҵыргьы, исхашҭран сыҟоума сара ари амш, иҟоума мшык, ҵхык мамзаргьы, сара сыла ианыхгылам арҭ анапқәа, уаа шәҩык, уаа зықьҩык рнапқәа, адамра хьшәашәа аихатә хышәқәа рахьтә ихаз!
Иҟоума мшык, ҵхык ма уи иҭыҩны иансмаҳауа – «Маҵиса-а-а!» – ҳәа аҿҭыбжьы, нас ашәа, агәаҟашәа, арк еицҭакыз, арк иреиӷьыз аҵеицәа ирҳәоз!
Хара имгакәа исоуит Бегәа иҩымҭа бӷьыц хәыҷык, иаарласны ишәҟәқәеи иҩызцәеи иареи рышшыԥхьыӡи сыманы Қарҭҟа сцарц рус арҽеиразы, рыриашаразы.
Едараҭ даашьҭыхны саргьы инықәыршәны сцеит Қарҭҟа, уи идыруан анеирҭа-ааирҭақәа зегьы. Сҿахәы ахьеиҭаҳәатәыз ауаҩ иҿы снеит. Дысзыӡырҩит уи, ихы сзышьҭны, иаарласынгьы сышшыԥхьыӡ ишахәаԥшуаз, сыԥшәмагьы дышдыриашоз ала агәра сырганы сноуижьит. Уимоу, ашә аҿынӡагьы сааскьеигеит, саҳаҭыр баны.
Сгәырӷьаҵәа сааит Аҟәа, аха усгьы сгәы анаӡара иҵәымӷха иалакьакьон иажәақәа ирҳәоз иацзымҳәоз илакҭа.
Аҟәа сахьааиз, ахыкәалаа аасгәыдырҵеит: Бегәа ҽнакала иус ӡбаны дхырҵахьан. Убасҟаноуп ианыздыр сгәы иалагылаз аҵәымӷгьы закәыз, агха ду шыҟасҵаз, дҿысхырц сшашьҭаз, сара снапалаҵәҟьа ишсырццакыз Бегәа иахгара! Аха иабаадыруаз Бегәеи сареи ҳгәаҟрақәа, ҳмаҟәмабарақәа зегьы рхы ахьыҵырхуаз ауаҩ иҿы ахырқьиара ҳшаҳәоз!..
Аибара ацәа хьанҭа схьыкәкәа Қәҭараа рыҩны сааҩнатәеит.
Хәышықәса наҟьак сыҟан урҭ рыҩны, рыцәгьа-рыбзиа салахәын. Урҭ ашықәсқәа исыларыгӡаз кыр рацәаӡоуп, Бегәа дахьсцәыӡыз адагьы. Ахышықәса рзы саб, ашьха дахьыҩкыдлаз, дыԥсны дааргеит. Хара дамышьҭит, дыхәнажәеит сара сразҟыдара аҵыхәала агәыхь бааԥс изҵысыз. Уи инацлеит иахьеи уахеи исаҳауаз санхәа лыцҭәа. Сыла дынхыԥшыланы даанхомызт.
Мшеи мыхәлеи илмыткәман:
– Уан, уан, с-Бегәа заҵә, уан! Знапала зшьыга зыԥшааз, знапала зхы зфаз, уан! Урҭ уанрыланагала нахысгьы у/фан, уан, амышьҭацәгьа илықәӡыз, уан!..
Зныкымкәа-ҩынтәымкәа исыдибагалеит ҳаешьара, сан, сашьцәа, сахьырҭахым саанымгыларц, сдәылҵырц Қәҭараа рыҩны, аха сара изымуит. Зхы-зыԥсы садызкылаз ауаҩы ибзиабара исымаз ала зегь сычҳарц, наӡаӡа иара изгәыкра сыԥсҭазаара ақәсҵарц азысыӡбеит.
Сабаҟаз ԥасатәи анапышәырҭаҭа!
Аҩнус сҳәеит, адәнус сҳәеит, аколнхарахь сҳәеит – ехьабалак схы самеигӡеит. Бегәа насҭха дгыланы дсеигәырӷьо дсыхәаԥшуашәа збон аџьџьаҳәа еилаз аколнхацәа сара схаҭа сахьрылаз, смахәарқәа ҵыркәакәа. Ӡәырҩы исџьыршьомызт аҭыӡшәа, аҽԥныҳәа ҿымҭӡакәа сахьаҵагылаз, сахьырҭахымыз аҩны сыԥҳәызбара ахьыҩнаӡуаз.
Схәышықәса аанҵәеит, сгәыӷрақәагьы зынӡак иааиԥхьбеит, сыгәгьы атыгә аҟны инеит.
Хәылбыҽхак, уаҳа уаҩы имырдырӡакәа, сымаҭәақәа аашьҭыхны саадәылҵны сабраахь сааит. Аҩны сыҟаз, сыԥсы ахьынӡаҭоу Бегәа сизыԥшызаап ҳәа сыӡбеит. Иара усгьы, иабаҟаз ԥаса исышьҭымӡаауа исышьҭаз ауаа. Шьоукы сразҟыдара ихнаҩеит, шьоукгьы шәаны сымԥан иқәлозма! Сыгәгьы иаанагон уаҳагь сыӡбахә
аӡәы имҳәап ҳәа. Иара усгьы шықәсык мцакәа ажәа снызҵазгьы ҟалеит, аха сара хаҵа сцом ҳәа инаҿаршәны, мап скит.
Сан рыцҳа, илгәырҩон-илхьуан лыԥҳа снасыԥдаха саанхара. Икаԥха-каԥхо, зыӡбахә ада ӡбахә рымамкәа иҩагылаз лыԥҳа сышықәсқәа ииакәкәа ицоз ларгьы дыҵдыркәкәон.
Егьа ус акәзаргьы, санашьҭамыз ыҟаӡамызт Бегәа иԥшаара. Агәыӷра сыман уи иԥсы шҭаз ала. Анахь-арахь ашәҟәқәа аласҵон, аха изеиԥшразаалак ҭак сзаауамызт.
Ашәҟәы иаласҵаз аҭак ҟалозар ҳәа, Гәдоуҭа слеит ҽнак. Машәыршәа Едараҭи сареи ҳааиҿаҳаит. Хышықәса рыцқьаны иҵуан уии сареи ҳаибамбеижьҭеи. Сеибаны шьоукы ргәараҿы санаатәа, хәыҷы-хәыҷла дынсыцрыҵит, ауаа рыбзала сырҟьашьыр, имшала хьӡык схырҵар ҳәа дшәаны. Насгьы санхәа дылцәымӷын уи, дызхлырҟьоз ларгьы илзымдыруа.
Уамашәа избеит ихиқәаҵәааӡа ихагылаз ихахәы чқәырҭыл ашла алеибаҳәа иахьынхнаҩахьаз. Насгьы ԥыхьатәи иҳаиҭқәиҭ ицәыӡны, лахьеиқәрак аныԥшуан ихы-иҿы. Дызлиааз иқыҭаҿы ақыҭсовет хантәаҩыс аус иуан иара. Иқыҭа ҳара иаҳцәыхаран. Убри азын аӡәгьы иҟнытә исмаҳацызт агәырҩа имаз.
– Са соуп, Маҵиса, сыбзымдыри? – иҳәеит сшышанхаз аниба.
– Ушԥасзымдыруаз?.. – сҳәеит. – Аха иҵуеи, уанаџьалбеит, усымбеижьҭеи. Ухабаркгьы...
– Ҳаицәыхароуп, – иҳәеит, – ибымдыруеи, ҳқыҭеи шәара шәқыҭеи ирыбжьоу. Аха... сара бара быӡбахә анысзымдыруа ыҟаӡам. Издыргәышьоит зегьы.
Абригьы иҳәеит, ҵәуараха исысит сара.
– Едараҭ, уара, иҟалеи, ҳзыниеи, уара... – сҳәеит, сыбжьы сызҭымкаауа.
– Иҟалеи... Иҟалоз иҽеиз! Бҵәуеит ҳәа иаабгагәышьои, Маҵиса, ус ҳнеилап, – иҳәеит.
Ишԥеицәымыӷхеи сахьҵәуоз!
– Уара, уара иухьи, Едараҭ? Улахь еиқәуп, уеиҭаст цәгьала?
– Аа, исмыхькәа... Сан дыԥсгәышьеит, – иҳәеит. – Абри амчыбжьаз анышә днасҭеит.
– Ишԥа? Нас сара изсоумҳәеи? Дыррак зсумҭеи? Уареи сареи ҳаҟара акгьы ззеилаӡамызгьы...
– Иабаҭахыз, амалагьы ауаа рыбз шыҟоу бымдыруеи, са сымшала... Уи аҵкыс, ус иеиӷьын... – иҳәеит.
Иажәа ахы ахьцоз аусзымдырхуаз!
– Нас уажәы аҩны иумада? – сааҵааит.
– Исымахда, аӡәгьы. Саб заҵәык иоуп. Уигьы уаҳа наилымшо дажәхьеит, даарагь имч маҷуп.
– Егьыс, ушԥаҟоу, ԥҳәыс дзааумгои, усҟак умчымхазар?..
– Зегь ҳара ҳарҭахым, зегь ҳара иаҳҭахым, ҳааиуеит абас... – дааччашәа иуит, аха иччарагьы анкьатәи абаҟаз!
Абри аҽны инаркны схәыцра далашәеит Едараҭ. Илахьеиқәра, иеиҭасшьа сыбла ихыҵуамызт, иажәақәа сгәы иҭыҵәомызт. «Зегьы ҳарҭахым, зегь ҳара иаҳҭахым» ҳәа ииҳәаз иаҵанакуаз аусзымдырхуаз, аха исызхаҵомызт, уи уажәгьы игәы сызҭаны дыҟан ҳәа... «Схы-сыԥсы еиԥш бзиа бызбоит, сгәы бзыбылуеит ҳәашьа амамкәа, аха ахаан бнапы саҳәараны сыҟам, бара бхаҭа ибгәамԥхакәа...» – исгәалашәон зны иҿыҵҟьаз ажәақәа.
Аиаша уашьҭазар, анхаҩраҿгьы дыҟамызт Едараҭ, ажәла кьаҿқәа ҳәа изышьҭаз дреиуан. Аха ажәлеи ауааи еилысхуа аҿынӡа сымнеиӡацызт сара Бегәа зыҽны
дызбаз аҽны инаркны. Уи сара сзыҳәан зышә ааиртыз рацәаӡан.
Иаанҵәеит фышықәса, исоуит аҵыхәтәан шәҟәык, Бегәа ихараӡоу лагерк аҿы дышҭакыз, аха хышықәса раԥхьа дшыԥсыз атәы зҳәоз. Исҵәуеит-исхьит, изгәырҩеит, ҿыц ашәы схьыхәхәо снатәеит...
Уи ашықәсаноуп ҳтәыла данақәлаз анемец фашист. Ажәлар рҵеицәа иреиӷьыз рхыҵны ицон еибашьра, амца аилашырахь. Амцабз лакьҭо ҳтәыла ԥшӡа, ҳтәыла ду, ԥсҭазаара ҿыцла зҽеибызҭаз иқәхәхәа иаауан, ибылуан, еилаҟәыбасон ҳажәлар рхы-рыԥсы ахҭынҵо ирчаԥоз абзабаа нхара.
Гәдоуҭа сыҟан.
Ԥасеиԥш иҭынчӡа уаазлагылоз ақалақь абаҟаз! Еилыха-еилысран, аешелонқәа рыҵәаабжь уаргыломызт, ажәҩангьы ахы иақәиҭымызт.
Авоенкомат аԥхьа сниасуан, сааиԥылеит зылахь еиқәышьшьы иааиуаз Едараҭ. Аԥсшәа анеибаҳҳәа, исеиҳәеит уи абыржәы хынтәны дааны даҳәозижьҭеи афронт ахь ддәықәырҵарц, аха ишырымуаз.
– Аколнхара унапы иануп, убри ныҟәга, макьана уаҳзышьҭуам уара, араҟагьы ауаа аҭахуп ҳәа сарҳәеит, – иҳәеит, игәы ԥжәо.
– Уаб дышԥаҟоу? – сиазҵааит.
– Дышԥаҟоу, аиарҭа дагәылахеит зынӡа. Уи иакәымзар, ирҳәозгьы сазыԥшуамызт, афронт сзымԥшаауа сыҟазма! – иҳәеит Едараҭ.
Сара саазхәыцит: иаб ачымазаҩ аиарҭа дизагәылоуп, колнхара дуӡӡак инапы иануп, иахьиҭаху доурыжьуам, даарыцҳасшьеит.
– Едараҭ! – сҳәан, ҿаасҭит.
– Изакәи, Маҵиса? – иблақәа ҭырхаха даасҿаԥшит Едараҭ.
– Иугәалашәо зны... анкьазны исоуҳәахьаз? – сҳәеит, сыԥсы ӡаны.
– Ишԥа, Маҵиса, ус иҟоу хашҭшьа амаӡам, – сыбла дхыԥшылон, иаҳауаз агәра изымго.
– Иахьа иузҳәома сара сҿы убри еиԥш? Угәы шыҟац иҟоума? – сааҵааит.
– Маҵиса! – илакҭа ааччеит, даагәырӷьеит, ишызбоз, аха схы инаркны сшьапаҟынӡа ашәы исхьыкәкәоз аниба, дааихәлашәеит.
– Бжьышықәса ҵуеит, Едараҭ, уи са исхьыхәхәоижьҭеи. Уи угәы амырҷыдааит уара! – сҳәеит, арахь сылаӷырӡ мыждагь сахәаҽуан.
...Иахьагьы схы саназхәыцлак, иџьасшьоит усҟан агәаӷьра иҟасҵаз...
Мчыбжьык ашьҭахь ашәы исшәыз нышьҭаҵаны, сиццеит Едараҭ.
Иеиԥш разҟы змаз дабаҟаз Едараҭ! Илахьеиқәра ихыганы, игәацԥыҳәо, иҽҵәылхны, иуаажәлар дрылагыланы рымаҵ иуан. Шә-ҵхы еихаларгьы, зегьакоуп, аҩны дмаар иуӡомызт дахьыҟазаалак.
Иаб рыцҳагьы еиҭаҳәаны дыҟан. Иҩны-идәны еиҿкаауа, иҷкәын игәы-иԥсы иацныҟәоз ауаҩ игәарԥ данықәнагала, дҩаҵыгәгәаны днеиааиуагьы далагеит.
– Ҳаи, дад дбыкәыхшоуп, ҳаи, анцәа, иишаз! – ҳәа, сыширгәыбзыӷрыз, пату шсықәиҵарыз издыруамызт. Иара саргьы сакәӡамшәа сааҟалеит.
Иахьеи-уахеи изгәырҩоз Бегәа наҟ-ааҟ днаскьо, сгәы иҿикааз хҩауа иалагеит. Уи шьҭа исцәыӡыз, аха хнырҳәышьа зқәымыз аӡә иакәны дызбон. Имӷьаӡоз, аха зхьаа иашьцылахьаз ахәреиԥш акәын сгәы дшаныз. Едараҭ – уи аԥсҭазаарахь исыԥхьоз, аразҟы сԥызгалоз аӡә иакәны, сызхара дысзымбо сихәаԥшуан.
Шаҟа дгәырӷьоз, шаҟа иразҟы ҳәаа амамыз уи раԥхьаӡа абригадаҿы аус зуаз санаарылибаа!
– Бара сгәы иахәо, сгәы иаҳәо шԥабдыруеи, баҩысҭааума?! – иҳәон, еснагь деихалашо.
Сара есааира схысгәы аладухон, иҟазшьа сақәшәаны сахьацныҟәоз азы, сарӷьажәҩаны сыздгылашаз, исыдгылашаз ауаҩы дахьсымаз азы. «Бегәа шәикка, акгьы зқәымыз, Бегәа!..» – ҳәа зны-зынла сгәы дааҵалалон Бегәа хәаша. Уи сшизыгәрҩалоз сыҵихлон Едараҭгьы. Акы мҳәа дынсыдҵны дцалон, аха избон даара ишицәыхьанҭаз. Ҳанеибага ашьҭахь, рацәак мҵыцкәа зны игәԥжәараха исысит. Едараҭ рыцҳа дыҩнагьежь-ҩнагьежьт, илахь еиқәнаҵеит уамакала. Ашьҭахь сгәы анысҟыч, гәыбӷан симҭарц сиҳәеит.
– Гәыбӷанс ибысҭозеи, Маҵиса, аха акы еиԥшымкәа сбыҳәоит исцәыбӡаларц Бегәа изын баныгәырҩо. Исцәыхьанҭоуп сара... Егьа бымҳәан... – уаҳа иажәа изынамыгӡеит.
Уи инаркны ицәызӡалаҵәҟьон исзааиуаз ахәыцра хьанҭа. Иансықәҿиауазгьы ыҟан, – иансықәмҿиауазгьы, аха ҿымҭ ихы сԥыригон.
Аха уамакгьы имнеит усгьы сразҟы! Уамакгьы имнеит!..
– Маҵиса, уа Маҵиса! – иҳәан, абжьааԥны еиԥш акәымкәа, деилҟьа-еилӷәыцәӡа ашҭа дааҭалт ҽнак Едараҭ.
– Изакәи, Едараҭ? – сҳәеит.
– Сара афронт ахь сцар, ибҳәои, Маҵиса? – ахызаҵә еиԥш абарҭ ажәақәа аасгәыдиҵеит.
Сгәы ахьынҭыԥаз уа иаанхеит, акраамҭа сызҿымҭит, аха исызнымкылаз сылаӷырӡқәа сырхәаҽуа иалагеит. Уи аагәеиҭеит Едараҭ. Дааин, ашьшьыҳәа сыхәда инапы нхишьын, схы ҩышьҭыхны слакҭа дынҭаԥшит.
– Бзырҵәуозеи, Маҵиса, сбахәмаруеит. Бара бныжьны џьаргьы сцаӡом! – иҳәахт, сгәы ҟеиҵарц.
Гәыԥжәагас-хыԥжәагас иман уи иқәлацәа злаз амцашыра иаргьы дахьалагыламыз.
– Бара базхәыци шьҭа, шьоукы уажәы-уашьҭан ҳәа аԥсра иамҵагыланы ҳтәыла рыхьчоит, шьоукы... – дцәажәон уи.
– Ҳара ҳазҿу арбан? Ҳаргьы ҳтәыла ҳахьчоит, – сҵәуон сара.
– Ҳа ҳҭыԥан, аԥшқагьы иԥсадгьыл ихьчап! – иҳәеит Едараҭ.
Афронт аӡбахә сара сгәы кылнажәон. Уи иалан сара ҩажәи жәибжьтәи ашықәс хьанҭа иацәынханы исымаз зегьы, саб иашьцәа, саншьцәа, сашьа заҵәы – саб иҵәҩаншьап заҵә. Урҭ срылаӡоны, ари силамӡон акәмызт, аха убасҟак разҟыла, насыԥла сгәаҟхьан. Еиҭа сеибакәеибаха, снасыԥдаха шьоук ргәараҭа сықәхар аҵкыс, аҟамзаара еиҳа еиӷьасшьахаҭаҵәҟьон! Аиеи, аҟамзаара!
Иааит 1944 шықәсатәи ажәылара шықәса. Ҳколнхарахь дхынҳәит Едараҭ ииԥсахыз ахантәаҩы. Уи изшьапык хырҵәеит афронт аҿы, хыџьара ахәра ӷәӷәақәа иман, имӷьацкәаноуп дшыхынҳәыз. Уи дшааиз еиԥш, Едараҭ игәҭакы неигӡеит, ихьымӡӷ дуны ииԥхьаӡоз леихиҳәеит.
– Уҭыԥ уара умч азырха, уаҿа иануп! – иҳәан, ихантәаҩра ааизныжьны ддәықәлеит.
Шаҟа гәырҩа цәгьала саԥылазеи уи сара?!
– Маҵиса, бхаҵкы сцеит, лаӷырӡыла амҩа сықәбымҵан! – аԥшқа иеиԥш дсыҳәо далагеит Едараҭ. – Сара схынҳәуеит, схынҳәуеит, амала, бысцәымшәан! – иҳәон.
Сара сҵәуон, сҵәуон инеиужьны, уаҳа иансзымчҳаӡа:
– Сара абас ишубо сыҟоуп, арахь ачымазаҩ... – снеиҿаԥшит уи.
Изхысҳәааз закәыз анидыр, изхамҵеит, аха нас дгәырӷьаҵәа сҩышьҭиԥааит:
– Аиаша, аиаша бҳәома, Маҵиса, сара саҳкәажә! – иҳәон, инапы џарџарқәа срынҵаны. – Шықәсык ашьҭахь, Маҵиса, ҩыџьа аԥацәа быманы бысԥылоит. Сара издыруеит ус ишыҟало, баҳама?.. Ҩыџьа аԥацәа, Маҵиса! Иббап, амала, иҟасҵо усҟан! Сыԥсы ахьынӡаҭоу бара бгәы сацзаауеит, шьаҿак снабцыршәараны сыҟам... Ишаабҭаху бныҟәызгоит! Аҳкәажә леиԥш, усгьы сара исаҳкәажәу!..
Иеиԥш ҿабызшәа хаа усгьы данызма адунеи, Едараҭ хәашабгацәгьа!
Иимҳәаз иарбан уажәы исҳәара?..
– Схынҳәуеит, Маҵиса, схынҳәуеит! Аԥацәа, аԥацәа, Маҵиса! – абри шиҳәоз, схы-сгәы ҟаҵаны амҩа днықәлеит. Иажәақәа саргьы хәыҷык сгәы дырхаҵеит. Мокәымзар, исызхаҵомызт сара ԥхьа иамуа, шьҭахь иамуа, сразҟыдаӡан сҟалартә.
Бегәа наӡаӡазы иԥсыз, исцәыӡыз аӡә иеиԥш сизхәыцуан, Едараҭ иакәзар, уажәы-уажәы сыбла ихгылон сԥацәа сывахәмаруа, ҳаибаргәырӷьо ҳаниԥылоз аминуҭ.
Иҷкәын афронт ахь данца, иааиҵаҟәырӡеит сабхәа. Аԥшқа ихы дахәо аҳа, уаҳа ихы дзамыхәо даасымпыҵахеит. Гәыӷра дук саманы иқәын усгьы адәы. Аҩни амх уси сахьрыхьӡа зымбо срыхьӡон.
Ашьыжь ацәылашара инаркны сцон аҭаҭынҿыхра, ҩба-хԥа калаҭ ҿыхны аказармаҿы еихыхны инышьҭаҵаны, сцон, аҳыҳ, чаихыхра. Шьыбжьонынӡа уа сыҟан, сҩызцәа срылагылан. Аҳыҳ, шьыбжьон ачаидкылара аамҭа анааилак, счаибӷьы аакапанны, ирыҭаны аҩныҟа саауан, фатәык ааҟаҵаны сыҭаҳмада акриҿасҵон. Дааԥсахны дыцқьашәқьа днарианы, аказармахь сцон. Напы ласыла сҭаҭын рыԥхуа, сааҭк, ҩ-сааҭк рыла сҭаҭын зегьы ашашәа инахасҵон.
Уҳ, ҳаӷоу дыҵаԥшрын усҟан ҳа ҳказарма! Хәыҷи-дуи ҳхы ҳақәрԥсны аусура ҳаҿын, аӡәы аламала дыччомызт. Инхәыҵакны зны-зынла амыткәма аалхылҩуан ԥҳәыск, иқәԥсычҳауа иӡырҩуан егьырҭ...
Аӡынра анааи, уаха аҵх агәы еиҩнашаанӡа агәылаҳәсақәа срылатәаны афронт иалахәыз рзы иршьҭуаз арԥхага маҭәақәа – анапҭарԥақәа, ашьапкәыршақәа рԥара-рыӡахра ҳаҿын. Снапы иныҵыҵуаз зегьы сыхьӡ џьара аганаҿ ирықәзӡахуан, Едараҭ ак шԥеиқәымшәари ҳәа. Кырынтә иҳашьҭит амаҭәа еидара, аха ак сықәшәеит иҳәомызт. Уи лассы-лассы ашәҟәқәа ааишьҭлон. «Гитлер аԥсыцәгьажә дызлааз амҩа ихаршҭны, дықәцаланы икацара ҳаҿуп, – иҳәон. – Сԥацәа рхабар иҟоузеи?» – ҳәа нациҵахуан.
Сымзҿҳәара ааины ишыҟаз, сақәшәеит арыцҳара: дааиҭанакӡеит сыҭаҳмада...
– Дад, сыҵәҩаншьап бмырӡын, уаҩытәыҩсажәла бихылҵны быҟазар, сбымшьын, абаа сышә абмыркын, – абас шиҳәоз, ибла ҭаа дшысгәыдыԥшылоз, илақәа неиқәиԥсеит.
«Схынҳәуеит, Маҵиса, схынҳәуеит!..» – абри акәын сара иахьагьы уахагьы слымҳа иҭаҩуаз, сгәы иқәыҩуаз, сназго-аазгоз. «Схынҳәуеит...» Ҳы, дагьыхнымҳәрыз Едараҭ, сара сразҟы акралазар, иагьиԥызымгаларыз уи ҩыџьа аԥацәа, иара иԥацәа!
Аԥсҭазаараҿ иҟалалоит угәы иаҭаху, угәы иҭашәо аҵабырг ианақәшәо: исхылҵит сара ҩыџьа ахацәарԥарцәа! Инаӡеит Едараҭ рыцҳа иҿаҭахьа! Аха иамуит, иамуҵәҟьеит сара стәы! Дысқәашьымхеит Едараҭ! Аразҟыдара исыцишаз акәхап уигьы дызхәхаз, мамзар уи иеиԥш иҟаз ауаҩы ҭахашьа имамызт! Ҭахашьа умамызт, Едараҭ!..
Агәырӷьаҿҳәаша изыршьҭит Едараҭ аколнхара ахьӡала. Аха.. Уи иашьҭалан иааит аԥсӡы...
Иара иҳәан еиԥш, шықәсыкоуп уаҳа имцеит аибашьра. Дагьыхнымҳәрыз Едараҭ, сиԥымларыз саргьы ҩыџьа аԥацәа сыманы! Аха иамугәышьеит, дысқәашьымхеит Едараҭ!..
«...Реихстаг ахан ду агаразы ҳақәԥон. Аиҿахысра, аҭакар каамеҭ азы иааргеит ателеграмма-гәырӷьаҿҳәаша, Едик (ус ианын ихьӡ), аҩбатәи аетаж анаага, ахышә аҿы аҿыв-сывҳәа ахқәа шивҟьоз инаганы ихишьит ҳсовет бираҟ хәыҷы. Ус ҟаҳҵон уаҭахцыԥхьаӡа, етаж цыԥхьаӡа ҳақәԥаны ианаагалак. «Аԥацәа, аԥацәа!» – ҳәа ишьҭахьынтәи иҩызцәа ҳабжьы анынаҳарга, – «Ишԥа?» – иҳәан, длалбааԥеит. Иааҳамԥааны иааникылеит. Днаԥхьаны дгәырӷьацәан дууаӡа дҩаԥеит, ахышә ахьтә иааиуаз ахы мыжда ивымсит...», – иҩуан иҩыза бзиак.
Исызҳәарыма уажәы сара ара уи ашәҟәы еиқәаҵәа сшыҟанаҵаз атәы!..
Ишааизҵәҟьа исыдмырбеит уи, аха аиааира анаага ашьҭахь ҳколнхара ахантәаҩы Гәдиса дсыԥхьан, даара дсылабжьан исиҭеит. Аҵәҩан гоу-гоуа амҩаду ибжьаланы ицозшәа акәын, сеиқәшәы аҩныҟа сшаауаз.
Абас сеиқәымшәеит еиҭа, еиҭа аибацәа схьыкәкәо аҩны саатәеит...
Сыҷкәынцәа ҩеидасны, креилыркаауа ианалага, ашәиқәаҵәоуп маҭәас исшәны ирбаз!
Агәырҩеи агәаҟреи исхызгаз ирзымхәаҽит сара агәамч исымаз... Схәыҷқәа сааӡеит, ирызҳаит. Иҵәҩаншьап смырӡит аҭаҳмада, иуасиаҭ назыгӡеит. Аҩны-агәара еихасҳаит... Иҵуазеи шьҭа ҳбригадаҿы ҳазвено еиҳабыс аус зуеижьҭеи. Еицырдыруа ачаихыхҩы ҟаза ҳәа сыхьӡ нагеит. Џьара делегациак ааны, ма хылаԥшцәак ааны иҟамлацызт сара сԥышәаратә участкаҿы
иаарымгар сусушьа дыдмырбар. Исаҭәаршьеит ҳаиҳабыра Аусура Азнамиа Ҟаԥшь аорден. Сара иахьагьы уаҵәгьы уи апату саԥсаны исыԥхьаӡом, схы ҟәнысшьоит. Изухьоу, исааԥсахьоу сгәы азҭынчны ахаан сҟамлаӡац. Аха уи аорден снапаҿы исырымҭацкәан, иҟалеит иџьашьатәыз хҭыск.
– Аиҳабыра ироуит шәҟәык, – иҳәеит ҳхантәаҩы, днасыԥхьан, – бара ԥаса иҭаркыз Ақәҭарба бахьиԥҳәысу аҟынтә, аорден быҭара иақәнамгакәан иԥхьаӡоит аӡәы...
– Чаабалырхәа иоума? – иаразнак сазҵааит саргьы.
– Сыздыруам, бсызжьом... – даара ацәажәара ицәуадаҩын ҳхантәаҩы.
Сҩагылеит сара, сакәӡамкәа сеихашәны. Уаҳа дсыӷрымӡааит уи ауаҩ!
– Ажәлари аиҳабыреи роуп уи аҳамҭа саҭәазшьа, исыхәҭамкәан ирԥхьаӡозар, аҭыԥ иқәырҵааит сус, – сҳәан сындәылҵит.
Сгәахы еимнахуан уи ауаҩ гьангьаш иахьагьы дахьеилкаамыз, иахьыҵәахыз уи имшала ауаа қьиақәа шҭахаз. Аха ацәгьа ахаан аҽаҵәахуам, «жәлар рҳақ ыӡуам, иԥсуам» шырҳәо еиԥш, изыӷьашкып ҳаамҭа аиашара, иҵырҳәап мышкымзар-мышкы уи иеиҵаҟәаҟәарақәа зегьы... Усҟан ихы абеижуеи...
Уи еиԥиҟьеит раԥхьатәи сынасыԥ даӷрагылан даӷрысит аҩбатәи, сыԥҳәызбара аибара ацәа ахаирԥеит, игәы иаанагон иҵегь илшап ҳәа, аха иқәымҿиеит.
Сҩызцәа аҳамҭақәа анроуаз, саргьы исоуит исаҭәаршьаз.
Иааит сыззыԥшыз уи амш. Бегәа ицҭаркқәаз ауаа рус еиҭахәаԥшуа, идыриашауа иалагеит. Сгәырӷьаҵәа сҟалеит саргьы. Ҩажәа шықәса иӡны иҟаз ауаҩы деибганы дзыхнымҳәызаргьы, ииашара изсырхынҳәырц сашьҭалеит. Ишәҟәқәа сылымҭарц иақәылкит
имԥсыцкәа иҟаз иан аҭакәажә, сара сцәымӷшьара ӷәӷәалаҵәҟьа илымаз зынӡак иҵаулаӡахеит, Едараҭ сышиццаз анлаҳа. Ашәҟәқәа изулак иаалымхны аката-катаҳәа азҵаара, ашәҟәалаҵара салагеит.
Уи аамҭаз схәыҷқәа жыцә-жыцәӡа сыбӷаӡара аҿынӡа иҩеиуан. Аӡә дубар, аӡә духашҭуа, рышәагаа акы акәны, рыԥшра-рсахьа, зынӡак иузеиҩымдыраауа иҟан. Ашкол иҭан, актәи акласс инаркны ибзиаӡан ирҵон. Адунеи аҿы сгәы иацәымӷу ак ҟарҵараны иҟамызт. Раб Едараҭ ргәаҵәа даласан ахәыҷқәа... Иҟазшьа, иуаҩышьа, иҭахашьа атәы еснагь ирасҳәоз убасҟак ирылсны иҟан, дара реиԥш аб уаҩы димаӡамызшәа ирыԥхьаӡон. «Ҳаб дымсааит» ҳәа иқәуан.
Зны абас ҳахьит.
Схәыҷқәа сыманы сышьҭалахьан. Аҵх акыр инеихьан еиԥш, ҳгәылаҷкәын Закан, иан лгәы еиҟарамкәа дҟалазаарын, дааит сигарц. Сара саныӡӷабыз ахынҭаҩынҭара сызҭагылаз исзыннажьыз агәыхь сыман. Еснагь схы гәцараскуан, сҽысхәшәтәуан, аха исызкаршәуамызт. Убри иахҟьаны лассы-лассы, аҳақьымцәа сахьрыҿцаауаз аҟнытә хәшәыс уаҩ иԥыхьашәараны иҟаз исымамыз акгьы ыҟаӡамызт. Уи адагьы схалагьы агәр лаҵашьа сҵан, сыԥсы маҷхошәа шызбалак, аҟаԥҳәа инасыласҵон... Аӡә хәшәык иҭаххар, – «Маҵиса лаԥҭекаҿ иҟоуп», – рҳәон, еибарҩны иаауан.
Изхысҳәаауа, Закан иангьы сара дысҩызан, лгәы акәын чмазарас илымаз. Агәыхь каплақәеи хәшәқәаки аашьҭыхны сцеит, схәыҷқәа ицәаз мырҿыхакәа. Сахьнеиз абас сааҭк, ҩ-сааҭк сынхеит (дхәарҭамызт аԥҳәыс). Аҩны сааизар, схәыҷқәа дәылҵны, абарҵан ацәардаӷәы иқәтәаны аҵәуара иаҿуп.
Сара санца хара имгакәа бжьык дарҿыхеит Гәдиса. Ихы анҩышьҭих, ашә ҟьаҟьаӡа иаартны иҟан, амза лашо
иҩнаҷҷон. Инеиҩсан ишьҭаз Алхас дааирҿыхеит уи, инаԥшы-ааԥшит аҩыџьегьы, аха сара схабар рымбеит. – Аҳы-ҳы, ҳан хаҵа дцеит, шьҭа ҳара ишԥаауа!.. – иҳәан, Алхас аҵәуара дналагеит.
Гәдиса зны изхамҵеит, дҩагылан днеиааит, ҿиҭит, аха ҟармаҵысбжьымзар, арҵу бжьымзар, аҳаскьын илхо агәар иҭаз аҽы ашьҭыбжь акәымзар, уаҳа бжьы имаҳаит, уаҩгьы димбеит. Ииашаҵәҟьазаап, иҳәан, иаргьы инеимаҭәан, аҵәуара дналагеит.
Сшырбаз еиԥш иҩеибарԥан, аҳәыҳәқәа реиԥш наҟааҟ иаасхьынҳалеит.
Абри ауха издырт схәыҷқәа рзын изакәхашаз џьара схы сырхоит ҳәа салагар. Ус ажәаҟынтә исҳәеит акәымзар, саргьы шьҭа уи агәы сыманы сабаҟахыз!..
Бегәеи Едараҭ хәашабгеи иреиӷьыз уаҩы ахаангьы дысзыԥшаауамызт, урҭ раамышьҭахь, аҳ иԥа иакәзаргьы лакҭа хаа аӡәгьы исызирбомызт. Арҭ аҩыџьа исзааидымго исзеилан сгәалашәараҿы. «Бегәа» анысҳәоз уа даҵанакуан Едараҭ, «Едараҭ» анысҳәозгьы – уа даҵанакуан Бегәа.
Сара сеиԥш разҟы змаз дабаҟаз Бегәа дышдыриашаз атәы зҳәоз ашәҟәы ансоу аҽны! Ҩажәа шықәса зхыҵуаз аусқәа рыртытра, реилыргара иаанарԥшит иҵәахны иамаз амаҟәмабарақәа зегьы.
Аҳаԥы лашьца ицәыҵырхыз ахьҟәрҷахақәа реиԥш, иаацәырҵит ажәлар рҵеицәа заманахәқәа рхырҿқәа.
Ашәҟә гәырӷьахә исоуз уаҳагьы уаҩы исмырбацкәа исыманы сышиашаз Аҟәа сыҩкылсит. Иназыгӡар акәын уамажә аамҭа сгәы иҭыхауаз. Ашә аартны снылаххит Ачаабалырхәа иусурҭа кабинет. Азнаҵәҟьа ауаа еизаны итәан, еизарак рыман угәахәыртә. Рыгәҭаҵәҟьа, адунеи зегь амаа кны дахатәоушәа, имгәацәажә кылсны, дычны дбабаӡа астол дахатәан уи. Сшыныҩналаз, иажәа ааҿахиҵәеит.
– Аизара ҳамоуп, алеира ҟалом! – ибжьы ааиргеит. Азныказы сизымдырит, аха нас сшидырыз удырратәа, иџьымшь длаха-ҩахеит, даанаԥшы-ааԥшит.
Уаҳа сааиҵамхаӡакәа снеизааигәахан, иаԥхьа инықәсҵеит искыз ашәҟәбӷьыц.
Илаԥш нахижь-аахижьт, дласны днаԥхьеит.
– Аа, Маҵиса боума, абар ассир, бысзымдырӡазт... Ибыдысныҳәалоит... ааи, Бегәа рыцҳа... – иҿы акуа даацәажәеит.
Схаԥыцқәа неихасырӷәӷәеит, снапы ҩышьҭыхны аҿеҩ ааиҿыҵсыргеит. Иаашанхеит, инеихәаԥшит итәаз, аха аӡәгьы дзымҵысит.
– Сгәы иҭеижьҭеи кыр ҵуан, иҵегь уқәнагон, аха уабаҟоу! – сҳәеит, снеимҵасны сыбӷьыц ааимхны саақәҵәиит.
Иахьагьы сыблақәа ирхыҵуам инапы неиҿагәаны, ибла гәыҭҟьагақәа ҭызза дыԥшуа дшаагылаз...
Хара имгаӡакәа инаӡеит сара сҳақ сара сеиԥшгьы егьаҩ рҳақгьы аҵанакуан уа. Ауаа иашақәа ҭины, ишьны гьангьашрыла змаҵура иалаз, амыдаӷьцәеиԥш ақьиара зхарԥаны иааиуаз Ачаабалырхәа аус дарҭеит, иагьизырӡбит зеиҳа ыҟамыз ахьырхәра.
Ашәҟәы исоуз лзысышьҭит Бегәа иан, зажәра шкәакәахаз. Иара иԥсы ҭамзаргьы, ихьӡ аҳәара уаҩ дацәымшәо, иара изыҳәан аӡә игәы ҩбаны ианыҟамла, зыԥсы ҭаланы ҿыц адә иқәлаз иеиԥш дзумԥхьаӡарыз Бегәа шьҭа?!
«Знык ауаҩ даншьацәхнысла, краамҭа дшьацәхныслоит, аха зныкгьы ишьапы аниргыла – арыӷьарахь дықәҵәиуеит», – рҳәоит ажәлар.
Шьыбжьонк азы схәыҷқәа ашкол ахьтә ианааи, рхәы аацәырганы инарыҭаны инасыртәеит. Саргьы аусурахьтә сааины сыҟан, саарыдтәалт.
Иҟоу-иану ажәабжь ҳәо ишаҿыз, ҿааиҭит Гәдиса:
– Нана, Хәыма ианшьа иҭакыз дааит, рҳәеит.
– Ианшьа дызусҭа? – ашырҳәа саахьаҳәт.
– Ани Ақәҭарба. Бегәа ихьӡуп иҳәеит. Ҩажәа шықәса дыҟамзаарын...
Ииҳәоз заҳауаз сзын иаҵанакуаз изымдыруа ажәабжь ҿыц сеиҳәон Гәдиса.
«Бегәа дааит!..» – Сханытә-сшьапанынтә сҩеилԥсааит. Адықҳәа сгәы нкыдԥан, сахьаго сзымдырӡо, аҭаҳара саҿын, саҿын...
Уаҳа исыхьыз ҳәа ак сыздыруам, амала, сылацәа анаахыст, избеит ҳқыҭаҿтәи ахәшәтәырҭаҿы сшышьҭаз.
Хәыҷы-хәыҷла схы аҭыԥаҿ иааит, исгәалашәеит исыхьыз, сзыхҟьаз, аха лаӷырӡыда ус схәыцуан. Дхынҳәуан, ҳәарас иаҭахузеи, иԥсы ҭаны даныҟала. Разҟык иман дхынҳәит, аха ҩажәа шықәса ирыҵаркуаз аԥсҭазаара зеиԥшрахарыз? Бегәа избац иакәны дхынҳәызар, уи сахьыҟазаалакгьы симԥшаакәа иурым. Иагьеиликаап иаамышьҭахь ҩнра сышцахьоу, сышиццаз уи Едараҭ, анкьа ҳҩыџьегьы қьаӷьариа ҳазуа, ицҳаха иҳабжьаз. Иахиҳәаарызеишь сара сыхныҟәгашьа, еиликаарыма са сҭагылазаашьа зеиԥшраз, бжьышықәса дуӡӡа ихьӡ ала сыштәаз, имшала агәырҩа рацәа шысхызгаз, Қарҭи Аҟәеи акы аанмыжькәа ашәҟәы алаҵара, ирқьиара сшаҿыз?.. Издыруада, сахьыҟоу сыԥшааны дааир?.. Иасҳәари, сара схы шԥаныҟәызгари?.. Мшәан, иԥҳәыс сакәымзи мышкы зны?!
Ицеит ҩымш, ицеит хымш, аха Бегәа иӡбахә уаҳа аӡәгьы исеиҳәомызт, саргьы сзазҵаауамызт. Сааҟәымҵӡакәа ахәыцра, ахәыцра...
Еиқәысымԥхьаӡаз здыруада арҭ амшқәа рзы! Зны схы иааҭашәон, схәыҷқәа саарыԥхьаны шәаб дааит ҳәа расҳәарц, аха сеиҭахәыцхуан, иаасгәалашәон хаҵа сцаз џьышьа ианеибарҵәуоз аҵх...
Мчыбжьык сышьҭан ахәшәтәырҭаҿы. Гәдисеи Алхаси есымша ҩынтә иааны сырбон. Сырбон егьырҭ ақыҭауаа. Аха сгәы зырӷьоз счымазаҩхара зыхҟьаз ахьырзымдыруаз акәын. Агәыхь илымацоуп ҳәа иахәаԥшуан, анкьатәи сыхҭыс абаргәалашәоз. Акыс – ашықәс рацәа бжьысхьан, ҩбагьы – Бегәа дахьатәизи ҳара ҳқыҭеи х-қыҭак рыбжьан.
Исԥеиԥшхарыз азхәыцра хьанҭа агәҭа салабылуан, уи еиҳагьы схьаа сызнарҵысуан, схы тҟәацны ицон. Ихабарк џьара иахьсимырбоз сгәы иалан. Уаҳа ак сҭахымызт, знызаҵәык анеихәаԥшра, знызаҵәык илабара ада! Избан акәзар шьҭа иабаҭахыз аибабара-аиҿцаара, наҟ-ааҟ аизхьаара. Аха знызаҵәык ила анҭаԥшра... Уаҳа акгьы. Знызаҵәык слакҭала избааит уи деибга-дызҩыда дшыхынҳәыз, уаҳа акгьы сҭахым...
– Схәыҷқәа, схәыҷқәа аасшәырбароуп уажәыҵәҟьа! Схәыҷқәа! – сыҳәҳәаны аиарҭа снықәтәеит иансзымчҳаӡа.
Схәыҷқәа ҳәа сыҳәҳәон абас ахәыцра хьанҭа анысзааилак. Урҭ ааины рлакҭа сынҭаԥшаанӡа, сызҭынчхомызт.
– Бҽырҭынч, Маҵиса, бҽырҭынч, ибзеицәоуп! – иаасхагьежьит амедеҳәшьцәа.
Аха урҭ сырзеиқәкуазма, издыруадаз исыхьшаз, сшы-гәаҭеиуаз ашә иаалагылаз дсымбар!
– Ачымазаҩ деиҭанакны дыҟоуп, алеира ҟалом! – уи длармышьҭырц иалагеит.
Сгәы аусура аангылома сҳәо, сылақәа ҭырхаха сихәаԥшуан, сихәаԥшуан Бегәа...
Дызлаларышьҭыз сгәалашәом, аха сыԥсы ӡаны, сҟәиҭӡа сықәтәан Бегәа иҿаԥхьа.
Ԥрашәа змамыз аԥшреи, асахьеи, аплани змаз, иҟатҟато иҟаз ԥасатәи арԥыс замана дабаҟаз! Бегәа цқьа
дыздыруаз иакәзаргьы, дицәымҩашьарц залшомызт, убасҟак деиҭасхьан. Сара сыда уаҩы диздыруамызт зныктәи ихәаԥшрала! Сылаԥш аахызгеит уи ахра иқәу аԥхынтәи асеиԥш, иҟәашӡа, иаӷаӡа иҟаз ихахәы, иҭаҳаны иҟаз илакыҵақәа, иқәҳәаны иҟаз ихәдаџьал, ада иаҵәақәа алпыҟҟа, еиқәыканӡахьаз инапқәа... Илакҭа, изакә хьанҭара дууз иуанаҳәоз уи!..
Гәыбӷан сиҭарыма, лахь сиҭарыма?..
Сыԥсы ӡаны сизыԥшын.
Иҟаиҵара-ииҳәара дақәымшәо дысхагылан иара.
Дгылан, нас, тәымуаҩык иеиԥш, счымазара, сыҟазаашьа дазҵаауан.
– Сыҟоуп, – сҳәеит, – хар сымам, – сҳәеит!
– Кыр ҵуама бчымазара?.. – иҳәеит.
– Кыр ҵуеит, – сҳәеит. – Уамажә аамҭа ҵуеит, – сҳәеит!
Ихы аанаирҟәит Бегәа.
– Уааит, ухынҳәит, анцәа иџьшьоуп! – сҳәеит.
– Саагәышьеит, ааразын, – иҳәеит. Лоунытә даақәыԥсычҳаит.
Ԥыҭрак аӡәгьы ҳцәажәомызт, сара исҳәарыз сҿыҵашәомызт, иаргьы ус ихьзар акәхап. Ус, дааҩналеит аҷаԥшьаҩ, шьҭа ддәылҵыр ишаамҭаз наиалҳәеит.
Бегәа лакҭала длыҳәо дналыхәаԥшит.
– Сара харантә сааит, – иҳәеит.
– Ухаратә, уааигәатә, аӡәы изы иаԥу – ҽаӡә изгьы иаԥуп. Ачымазаҩ лхы иалаӡом, – лҳәеит лара, уаҳагьы дихамҳәит. Иабалдыруа, лусс иалаз, мамзаргьы ҽаӡә игәҭыха, ҽаӡә игәырҩа, «аӡә изы иаԥу – ҽаӡә изынгьы иаԥызар».
– Уцагәышьа. Уааԥсеит, иҭабуп уахьааиз! – сҳәеит, сылаӷырӡгьы еиҭа сҟырҟы иҩыҵачит. Бегәа иакәызма «ҭабуп» засҳәоз, изҳәозгьы сара сакәызма?!
– Сбыҳәоит, издыруада џьара хәшәык быдгалатәызар, иҟалоит ара...
– Мамоу, исымоуп, зегьы ара иҟоуп.
– Амарџьа, бхы бацклаԥш...
– Исыхьуазеи! Мамзаргьы шьҭа кыр сыхьуа сыҟоума? – сҳәеит, сагьааҿахеит.
Бегәа даасыхәаԥш-сыхәаԥшит, даақәҵәи-аақәҵәиит. Еиҭа даакылҟьеит аҷаԥшьаҩ.
– Илуам ари! – дгәыбзыӷӡа дааччеит Бегәа, анкьатәи ихаа-бзарагь ацәаара аанызбаалт. – Агәабзиара боуааит, Маҵиса, ҳаибабахп!.. – иҿынеихеит илаԥш сызҟәмго.
– Абзиараз! – сҳәеит ҭынч.
Ашә аҿы кыр даалак-ҩакит, акы иҳәарц иҭахызшәа, нас дааибаган, дындәылҵит.
«Ҳаибабахп...» иҳәахт! Уажәшьҭатәи ҳаибабара... Уи иеиҳау разҟгьы абаҟаз! Егьыс, ӡиқәеи мшынеиқәеи зыбжьоу ртәы иубац!..
Минуҭқәак рышьҭахь иааҩнеибаҳәеит Гәдисеи Алхаси.
Иаасхеибаҳәеит сгәыдкыло.
– Нан, дызусҭада ани ахаҵа иааны бызбаз? – дааҵааит ашырҳәа Гәдиса.
– Дарбану? – сгәы неидыӷәӷәалт.
– Абра иҟаз? Ҳааижьҭеи кырҵуеит, аӡә дыҟоуп, зны шәаангыл, рҳәан, ҳаԥшын...
Ас ахьынӡеиҳәоз, сара схы снапаҿы иаазгеит. Сааччан, ирасҳәеит, уи иҭакны иааз ҳәа зыӡбахә сарҳәоз шиакәыз.
– Шәаби иареи еиҩызцәа бзиақәан! – сҳәеит.
– Ыы, нас ҳара ҳазгәыдимкылеи? – илахь ааиқәиҵеит Алхас. – Дҳахәаԥш-ҳахәаԥшуа дгылан арахь ҳаҩналаанӡа.
– Шәизымдырит ауми, сгылар, шәеибасырдыруеит, – сҳәеит сара.
...Мчыбжьык ашьҭахь сгылеит сара. Бегәа данызба аҽны инаркны, сеиӷьхо салагеит. Иареи сареи уаҳа
ҳзеибамбеит, сагьишьҭамлеит сҳаҵҳаҵо. Исаҳауан ус иӡбахәқәа, иусқәа рырҽеира дшаҿыз, исаҳаит убас ахьаа сызҭаз ажәабжьқәа – дҭаацәараӡамкәа ихала дшыхынҳәыз!
Аламала иӡбахә уаҩы исеиҳәомызт, шьоукы иҳабжьаз ахьырзымдыруаз иахҟьаны, шьоукгьы сгәы инанамгар ҳәа ишәаны. Сара иахьеи уахеи ҭыԥ сымҭо сызмаз схәыҷқәа иаараҳар, ргәы иаанагашаз, ишазхәыцшаз акәын. Сус здыруаны иҟаз урҭ рахь идмырӡарц срыҳәон. Амалагьы исхыбааны инҵәон, ус баша лафк аӡәы исеиҳәаргьы. Ҳгәылак иахьагьы уаҵәгьы дбаны иаанхом, изынаихәаԥшуам, урҭ зны дыхәмаршәа – Уара, шәан дыбзиацәоуп, сара дсышәҭар иауеи! – ҳәа ахьреиҳәахьаз азы. Алаф ас игәнызкылаз ирҳәараны иҟаз раб иаԥхьа сзыццахьаз ахаҵа, иԥсхьеит зысҳәоз Бегәа шиакәыз еилыркаар?!
Иахьа ирмаҳаргьы, уаҵәы ираҳауеит, ишԥасыԥсыхәоу ҳәа агәӡыӡара сагон еснагь. Цас иҟалазшәа, ихәрақәа ҿыц иааԥтит ҳколнхара ахантәаҩы Гәдиса. Уи ихы иалаз абомбаԥҽыха иахьагьы ирзалымхыцкәа иалан. Ишьапы ихҵәаз протезла иҟаҵаз адагьы, иара ус имамызт жьҽыҭҳак уи дахьхәымыз. Иуадаҩмыз ахәрақәа ӷьахьан, аха аӷәӷәақәа иахьагьы ҭыԥ ирҭомызт, ус дшыҟазгьы, ихы даиааины мацара жәларк рымаҵ иуан. Ашәҟәы алеиҵан дрыҳәеит ихы дақәиҭыртәырц.
Ачымазаҩ иҳәатәы нарыгӡеит.
Хантәаҩыс иҳарҭарыда, иаҳзырыԥшаарыда ҳәа ҳшыԥшыз, аколнхацәа ҳзеиԥш еизараҿы иааҳаларҳәеит Бегәа Қәҭарба дшаарышьҭыз, насгьы аколнхацәа ахәаԥшырц иқәшаҳаҭу-иқәшаҳаҭму. Ақыҭауаа аӡәырҩы иахьагьы иргәалашәон Бегәа ирзиухьаз абзиара, иааԥсара иадыз рколнхара аиҿкаара. Хантәаҩыс иалхра ишазыразыз ала аӡәаӡәала иқәгыланы ицәажәеит, аӡәк иеиԥш зегь иқәшаҳаҭхеит Бегәа.
Ҿыц еиҭеины адә иқәлаз аӡә иеиԥш сихәаԥшуан сара Бегәа. Сеигәырӷьон уи ҿыц ишьара дахьықәлаз, дуаҩ хашәаламкәа, иҷкәынра аан еиԥш жәлар рымаҵ аура дахьынахагылаз еиҭа. Аха зны-зынлагьы игәаӷ шьҭысхуан, избан уи сара сааигәара аҟалара дзақәшаҳаҭхаз, дышԥазымхәыци уи иареи сареи еиҳа ишаҳзеицәоу, еиҳа агәҭыха шаҳнаҭо? Ҳаиразҟымызт – ҳаиразҟымхеит, хынҳәра зқәым – узырхынҳәуам...
Абас санхәыцуаз саԥхьа иаагылон схәыҷқәа, рыӷьаҵәы-ӷьаҵәбжьы сгәы иаақәсуан. «Сыҵәҩаншьап бмырӡын, абаа, уаҩытәыҩса бихшазар...» – ибжьы сгәы иаақәсуан аҭаҳмада рыцҳа. Саԥхьа даагылон еснагь зхы-зҿы зхаччоз, згәыҳалалра амшын еиԥш иҭбааз, зықәра иахьымӡаз Едараҭ...
Абызҳәацәа уаанӡа акы аҳәара шырзымгәаӷьуаз, Бегәа ҳқыҭахь дзааз Маҵиса лзоуп ҳәагьы нарҳәа-аарҳәақәон. Рацәак агәхьаа скуамызт урҭ ирҳәаз, аха уи иарцых-цыхуан иҿыцәаахьаз сцәанырра. Бегәа идҳәалаз сыԥсҭазаареи, иҿахҵәаз сыбзиабареи, иахьа ҿыц ҳаиҭеихаанхареи, аеҵәақәа ирбжьшәаз аеҵәеиԥш, днарыбжьаӡшәа дааҟалон Едараҭ.
Едараҭ рыцҳа, Едараҭ хәашабгацәгьа!..
Даазхагылаз аус ҩнапыкала днадгылеит Бегәа. Ақыҭауаа рҳәатәы дақәшәо, дырцәымаашьо, зегь ихы рылакын. Мчыбжьык ахьтә ҩынтә хынтә абригадақәа еимирҟьалон, изыцхыраатәыз дицхраауан, изабжьатәыз диабжьауан. Есааира ихыҵуан абахҭа иҭигаз ичымазаҩ сахьа, иҭаҳан иҟаз илакыҵақәа 0ҭәаауан, акызаҵәык хнырҳәышьа змамыз – ихахәышла акаԥсара иаҿын...
Лассы-лассы ҳаибабалон азеиԥш ҭыԥқәа рҿы. Ашкол аҿы (уаҟа аҭаацәара ркомитет ахантәаҩыс саман сара), ҳаибабон амхаҿы, ачаирҭаҿы, шамахамзар, имала дсыдгыломызт, аӡәи ҩыџьеи ицымкәа. Дзымбандаз ҳәа сыҟан, сҳәом, шәызжьап; санԥҳәызбаз еиԥш
бзиа дызбон ҳәа сҳәаргьы – шәызжьап... Сгәы убасҟак иҿажәкхьан... Исҭахын ус ихҭысыз ахы-аҵыхәа зегьы здыруазар... сыгәра ганы исеиҳәар...
Шьыбжьонк азы дымҩахыҵит уи сыҩныҟа ақыҭсовет ахантәаҩы Ҟараман дицны.
Шаҟа лаԥшы хала еимидоз еибарак зхыганы даҽа еибарак иҭагылаз сыҩны, сгәарԥ, исхылҵыз схәыҷқәа. Ишызымуаз, даргьы ишырымуаз иџьыба иааҭыганы Гәдисеи Алхаси аԥара риҭеит, сыхьӡала ишәҭаху ашәҟәқәа аашәхә ҳәа.
– Раб илакҭақәа шԥарымоу, ассир збоит! – иҳәон Бегәа, уажәы-уажәы даасҿаԥшуа.
Сыццакы-ццакуа агәарԥ сшықәз збоз сгәылацәа, – Маҵиса ҳхантәаҩы дылҭоуп, – рҳәон, инцәыҵыԥш-аацәыҵыԥшуан. Ԥасатәи ҳхантәаҩы егьарааны сыҩны дтәахьан, дгылахьан, аха аӡә акгьы гәҩарас имаӡамызт. Иахьа! Иахьак дара рзы ҿыцбаран. Уи хәыҷык саргачамкуан сара, аха схаԥшнымҵакәа рымаҵ зуан сысасцәа.
– Анцәа биныҳәааит, сыԥсеиқәырхаҩы! – абас сныҳәаҿа анааникыла, саашәеит, аҟыԥҳәа схәыҷқәа снарыхәаԥшит.
Уи аагәеиҭеит Бегәа. Зхы цәыригаз атәы дааҟәыҵын, ус сааиныҳәеит.
Мышкымзар-мышкы еилыркаарын схәыҷқәа ирцәызӡоз, аха схала ицәырганы исызрамҳәеит. Ус схәыцит, даҽа ҩышықәса, хышықәса цап, даргьы ирызҳап, усҟан реилкаарагьы духап, сеилыркаап ҳәа.
Абри зиҳәазеи, абри зиузеи уҳәо иааинысымшьалоз акы далаҟамызт Бегәа. Инаԥшуаз ракәым, иара схаҭагьы исызиҵдыраауамызт игәиҭаз амаӡа. Иҟалап аамҭа иарҩашьазар са сахь имаз абзиабара. Нас џьоукы рыҩны сыҩнагылан, џьоук рыхьӡи рыхьмыӷӡи сҟәаҟәа икыдын, аӡә ишьа иалҵыз ахәыҷқәа сааӡон...
Аха иахьабалак, ма еснагь иеиԥшым ацәанырра! Дыҟоуп ауаҩы, ахьӡи ахьымӡӷи рзы зцәанырра зхәаҽуа, аамҭалатәи ахынҭаҩынҭара зцәанырра зцәалаӡуа. Аха дыҟоуп убас даҽаӡәгьы, зыбзиабара гәаҟрас, еиҭасрас иҟоу зегьы бираҟҵас ирхакны изго, мшаҽнеиԥш, иԥхеиԥхеиуа згәаҵӷа иаҵданы измоу!
...Ачаибӷьы хыхуа, сласы-ласуа, схәыцуа схын ачаирҭа. Сымацара сакәын иҟаз, ахәыҷқәа ашкол ахь иҟан.
– Бзиа буит! – рҳәан, иаасыдгылт Бегәеи Ҟарамани.
Аԥсшәа нарасҳәеит саргьы сааҭгыланы. Ачаибӷьы ихысхыз гәаҭо, дааигәаӡаны даасыдгылт Бегәа. Уи аҽнеиԥш дсымбацызт иара. Абжьааԥны аасҭа зынӡа дҿахазшәа, деилҟьа-еилӷәыцәӡа, анацәхыԥ анаӡара гәалак инымԥшуа, длахҿыхӡа, дгәазырҳагаха дыҟан.
Сыбла иаахгылеит 25 шықәса раԥхьа, нахьхьи аԥслыш аҵаҟа ҳҩыџьа ҳанеидгылаз. Уи уажәгьы игылан ишшапаӡа, иӷьацаӡа, аиашара ианшьанха. «Схы-сыԥсы бнапы ишану бдыруазааит, Маҵиса»... – сгәы иқәсуан усҟантәи иажәақәа. Хәыц-хәыц иаасгәалашәеит уи ҳаиниара кьаҿ, ахы инаркны аҵыхәанӡа.
– Анирахьтәи ачаирҭаҿ сыҟоуп, Бегәа! – иҳәан, Ҟараман днагьежьын, архәара днавалеит.
Сгәы неидыӷәӷәалт, схы аҳасаб сцәеилагеит азныказы.
– Маҵиса! – ирхәыҷӡаны ибжьы иааиргаз адыдбжьеиԥш сгәы аархыџхыџит.
Исмаҳаӡазшәа ҟаҵаны ачаихыхра саҿын сыццакы-ццакуа. Рызна-рызна ачаибӷьы ааҟаҵаны акаҵкәр иҭасыԥсарц снапқәа санынарҩаха, ашьшьыҳәа снапы аанкыланы даасыхәаԥшит.
Дсыхәаԥш-сыхәаԥшуа дгылан, саргьы ус, изура сақәымшәо.
– Анкьа бшыҟаз еиԥшҵәҟьоуп бшыҟоу, Маҵиса, зынӡак ҩашьара ҳәа ак бымам, – даацәажәеит, лакҭа хаала сеимдо.
Ашьшьыҳәа снапы ааимхны еиҭа аусура сналагеит, аха санхәыц, гәыбӷанк еиԥш исыԥхьаӡеит ииҳәаз.
– Сара гәыбӷанк злабысҭо ацәыцә анаӡара акы балаҟам! – иҳәеит иара, сгәы иҭашәаз иаҳазшәа. – Сыԥсы ахьынӡаҭоу ахә шысшәарагьы сыздыршам бара сара сзыҳәан ибхыбгаз, ибылбыршаз. Уи ахьысымҳәац, сгәы иҭам џьыбымшьааит, Маҵиса. Сгәы иҭақәаз рацәан аханатәгьы, ҳанеибадыр нахысгьы, иахьа уажәраанӡа исзынамыгӡазаргьы, шьҭа сгәыӷра сыцәзыркьаҭо ҳәа ак шыҟам здыруеит... Ус акәӡами, Маҵиса?..
Ҿысымҭит, сара сзыҳәан изыԥсааз уи ибжьы ҵыхәаԥҵәарада исаҳалар!
– Бақәшаҳаҭӡами, Маҵиса? – ихы ҩышьҭыхны даасҿаԥшит.
– Сақәшаҳаҭуп, Бегәа, – сҳәеит ара, – уара ҿыц аԥсҭазаара уазыхынҳәит, ҿыц еиҭаиз аӡәы уиҩызоуп. Ухы уахәароуп, ажәларгьы идурхәароуп. Азеиԥш ус азы ухы ушамеигӡо здыруеит, аха ухгьы уашьҭазароуп, – знык ахцәыргашьа санаманшәалаха, снызкылахуаз! Иасҳәеит иан аҭакәажәи ихәшҭаареи дышрызхәыцшаз, ихы шҭаацәареитәшаз.
Краамҭа дхәыц-хәыцуа дгылан Бегәа. Иара ииҳәаз смаҳаӡазшәа савагыланы исҳәаз игәы инархьит.
– Гәыкала ибҳәома, Маҵиса? – даасҿаԥшит.
– Гәыкала исҳәа-исымҳәа, уи ада ԥсыхәа ыҟам, сара иуаҩуххьоу аӡә леиԥш сыԥхьаӡа.
– Сара сганахьала мшаҽны сгәы бызҭаны сшынабылҵыз сыҟоуп...
– Сара исзынамыгӡеит, ишубо, аҩнра сцеит, сҭаацәарахеит, схәыҷқәа ыҟоуп...
– Бхәыҷқәа сара сшьа иалҵыз ракәушәоуп ргәыблра шсымоу, Маҵиса!
– Уи адагьы, ишубо еиԥш, гәараҭак аҵәҩаншьап скуп, хәышҭаарак ахьымӡӷ сыдуп. Уи ахьымӡӷ заҟароу уара иудыруеит, Бегәа. Едараҭ имцахә смырцәароуп. Уаргьы ухы уазхәыцроуп, ухатәы хәышҭаара, уан, наҟ-наҟ ушыҟалаша. Ашықәсқәа цоит, ихынҳәуам, Бегәа. Урҭ иуцәыргаз узхоит, Бегәа! Исҳәо уаҳауоу!.. – сыбжьы қыџьқыџьуан, сылаӷырӡ лбааздон, илбааздон. Исҳәоз игәы иасыр сҭахымызт, сеиликаар сҭахын...
Ҩажәа шықәса рыла иҿаханы, зхы згәы ацԥыҳәо игәырӷьахәха иаасыдгылаз, Бегәа дсыдҵны днеиуан ҩажәа шықәса рыла деиҭеихәлаҳаны, ахәажәцәа иҟәнны, ихысхьаз агәырҩа ашәшьы еиҭа ихаԥаны. Сгәы маҿа-маҿа иаӷрысуа инеиуазшәа збон ихьанҭа-хьанҭаӡа адгьыл ианиргылоз ишьапқәа.
Убри аҽны инаркны агәҭыхацәгьа сызҵысит. Иахьа ҳхантәаҩы даабан, иҳаиҳәаз, иҳаиҭаз рҳәон схәыҷқәа, сара уи сылахь еиқәнаҵон. Игәиҭоу жәдыруазар, ус шәҳәарызу ҳәа, гәаныла срызҵаауан.
– Нан, иҟазшьа, иуаҩышьа шԥабзиоу, ҳаб диеиԥшӡами, ус дыҟан бымҳәеи баба? – рҳәон зны-зынла.
Сара ҿымҭӡакәа сазыӡырҩуан уи.
– Ус акәӡами?
– Усоуп, шәан дшәыкәхшоуп – сҳәон, саақәыԥсычҳаны.
Бегәа иакәзар уи аҽны ҳанеицәажәаз инаркны уаҳа акгьы сеимҳәеит, имраргамеит аӡәы иҿы.
Маи акы иамшныҳәан.
Аусҳәарҭа адәаҿы имҩаԥысуан агәырӷьара, ахәмарра. Схәыҷқәа еилаҳәа-еилаца, рҩызцәа ирыцҵаны исышьҭит уахь, сара сгәы шеиҟарамыз, ишсылымшоз ала агәра дырганы. Рацәакгьы сгәы бзиамызт, сгәыхь
еиҭасызҵысны сыҟан, насгьы Бегәа уа дшыҟалоз здыруан азы, ила ахгылара сҭахымхеит. Саазқәылаз сацәыҩуан илабара.
Аҽны хәлаанӡа исаҳарызеишь, иҟаларызеишь ҳәа агәҭыха сыман, избанзар Гәдиса аҽыҩ дақәтәан, ирыҩраны дыҟан. Џьара машәырк ихьыр ҳәа сшәон. Ахәылбыҽха сыԥсы ааиқәтәеит: еибарччо-еибаргәырӷьо иаакылсит рҩыџьегьы.
Алхас раԥхьа даасыдыххылт.
– Гәдиса аҳамҭа иоуит, аҳамҭа! – ҿааиҭит уи.
– Иабаҟоу уара уҳамҭа? – сыччо снеидгылт уи.
– Аа, инапы иахьахоу! Сааҭуп иоуз. Ҳхантәаҩ иоуп изҭаз. Аиааира ахьугаз азы абри умаз, салоугәаларшәала, иҳәан, дгәыдкыланы, инапы иаахыхны Гәдиса инапы иахеиҵеит! – дцәажәон Алхас дгәырӷьаҵәа.
– Исырбеи, нан? – Гәдиса даагәыдкыланы инапы иахаз снахәаԥшит.
Иааџьасшьеит, даара кырӡа зхыҵуа жәытә хьтәы сааҭк акәын. «Џьара избахьеит, аха иабазбахьоу?» – сынкахәыцуа сахәаԥшуа саатәеит. Ус, аҟыԥҳәа сыбла иаахгылт 25 шықәса раԥхьа Бегәеи сареи ҳанеиԥырҵуазтәи, данбаандаҩыртәуазтәи аҵх.
Ашьшьыҳәа инапы дҩахан, аус шауа гәасҭарц слымҳа иаадикылт Гәдиса.
Аҷах-аҷахҳә аус ауан, аус ауан уи, иаҳәарц аҭахызшәа: егьа аамҭа цазаргьы, егьа гәаҟра сыхҭысзаргьы, сара сыҟоуп сшыҟац!
Аус ауан асааҭ, икьаҭахьаз агәыӷреи иҿахҵәаз абзиабареи ршьақәа амыршәӡарц, ҿыц иарныҟәарц аҭахызшәа!
– Бзырхәыцуеи, нана, ибыхьи? – даасыдгылт Алхас, сылаԥш кыдхалан, сынкахәыцуа санаатәа.
– Ибыхьи, ибыхьи, нана? – даасыдыххылт Гәдисагьы.
– Абри асааҭ иахҭысхьоу шәыздырӡом, схәыҷқәа, пату ақәышәҵалароуп, – сҳәеит.
– Ыы, бара иабабдыруеи? – дааҵааит Гәдиса. – Иҳәеи, иҳәеи, нана, иахҭысхьоу?
Уаҳа шамуаз анызба, схы ҿысхит изулак. Ирасҳәеит сыҷкәынцәа Бегәа иҭоурых, дҭаркаанӡа дшыҟаз: шаҟа даԥхьагылаҩыз, рқыҭаҿы раԥхьаӡа акомҿарра иалалаз иара шиакәыз, зны аизараан аӷацәа ибилеҭ шримҭаз, дыршьырц акгьы шигымхаз, аха дшымшәаз, Лыхны ашҭа раԥхьа ихызкааз, Москва аҵара ду зҵаз иара шиакәыз, убас-убас ирацәаӡаны. Аҵәа ҟаԥшь ҟәазқәа алхны хазы еиқәҵо, абзиа шалырго еиԥш, Бегәа иԥсҭазаараҿ еиҳа крызҵазкуаз зегь алхны ирасҳәон. Ирасҳәеит убас Бегәа ԥҳәызбак бзиа дшибоз, иԥсы шлыхҭниҵоз, ажәа еимданы ишыҟаз, уаҩы гьангьашк ила имаҵура дшамырхыз, иҳәаны изтәаз данига аухаҵәҟьа иҩны иаакәшаны дшыбаандаҩыртәыз. Имҭак иԥҳәыс илзынижьырц, исааҭ имыӷхны ишлиҭоз, иамраӡакәа дшыргаз... Уи асааҭ шакәыз Гәдиса уажәы инапы иахоу.
Ирасҳәаз ажәабжь даара ргәы аарԥшааит Гәдисеи Алхаси, уи иарҵаулеит Бегәа иахь агәбылра ирымаз.
– Иԥҳәыс рыцҳа...
– Ыы, дыԥсыма?
– Дымԥсгәышьаӡеит, иҩны дтәаны дизыԥшын, бахҭеи усҳәарҭеи ак нылмыжьит. Лареи сареи ҳаиҩызцәа бзиақәан. Хәышықәса лхаҵа иҩны илхылгеит, нас лабраахь дхынҳәит. Хара имгакәа Бегәа дыԥсит ҳәа ашәҟәы лоуит. Иҟалҵагәышьоз, бжьышықәса рзы бзиа дызбоз ҷкәынак диццеит. Лхаҵеи лареи еимабзиахәха ишыҟаз, аибашьра ыҟамзи, афронт ахь иара ихала даҳәаны дцеит.
– Ыы, нас Бегәа даныхынҳәы, дылмышьҭалаӡеи? Иахьцалак иԥҳәыс лакәымзи? – иҭырҵаауан зегьы, ак аанрыжьырц иаҿымызт.
– Длышьҭан, аха иабаихәагәышьоз.
– Ыы, избан, нана?
– Избан, шәымбои, лхәыҷы иуам, даҽаӡәы биццар анра-ҷкәынра ҳзеилам ҳәа иҽишьуеит. Бегәагьы абас адәы дықәуп, гәалак змаӡам иеиԥш. Ларгьы ида гәырҩа лымам, ахәаша, бзиа дылбоит, аха лыҷкәын дылзыгәаӷьуам.
– Шаҟа дан бзиоузеи, лыҷкәын лхы шԥаиқәылҵо!..
– Аиеи. Лара лхы иқәылҵоит, аха иара иоуп агаӡа. Бегәа иеиԥш аб дизҭода, – иҳәеит Гәдиса.
– Сара дыздыруанда уи аҷкәын, иасымҳәози зегьы. Бегәа цқьа диздыруамоуп иҟалаз, – ҿааиҭит Алхасгьы. – Уи иҟнынӡа шәызцозеи, уара, ус шәара шәақәшәаргьы ижәуазма? Шәыҽшәырхаҵоит баша! – сҳәеит, – ирҳәарызеишь ҳәа сыԥсы ӡангьы снарыхәаԥшит.
Даасыхәаԥш-сыхәаԥшны, дааиҭашәеит, ишызбоз, Гәдиса, иқьышә ахәаԥҳәа сынҭасызшәа, иааҭирчаан, ихы ҵарҟәны днатәеит. Дхәыц-хәыцуа даатәеит Алхасгьы. Схы гәыбӷан насҭеит саргьы, аҵыхәтәан исҳәаз ҳәатәымкәа иахьысҳәаз азы. Ажәа ахҭҟьара иаҩызоуп, иуҳәеит, ицеит, хнырҳәышьа амам.
Абри ауха ҿыц еиҭа исдырдырит схәыҷқәа насыԥ ҵыхәала, ҵабыргны акәым, иара ус лафкгьы аҳәара зынӡа ишаԥсамыз.
...Уи асааҭ ауп уаха абра иаҳцәыԥҽыз...
Шаҟа иссирузеи, шаҟа иџьашьатәузеи, уҳәарауеи, аԥсабара!..
Зны еилашәоит, еимахәлацәгьоит, иқәасуеит, иӡысуеит; зны иеилыҵуеит, ахәыҷ ихәыцрақәа реиԥш, иеилгаӡа. Ус иҟоуп аԥсабара. Аха иамбац
аԥсабара амш бзиахәқәа раасҭа амш хәашьқәа еиҳаны. Аԥхын кашырраха избахьада иаалырҟьан сык ауа, насгьы иҵаауа? Аха уи азын шаҟантә ҳаигәырӷьо ҳацәгы-лахьоузеи, аӡын ҵааршәыраха асы ыркәалкәаџьо иҳазкылԥхауа амра, араӡнышреиԥш зшәахәақәа ыршәны асы илазԥсауа амза!
Изхысҳәаауа, уажәраанӡа еимаҵәаны иауаз асы абаҟоу! Амш хкәеит. Ԥҭа ҽыҭҳақәак џьара-џьара иубоит ада, ажәҩан ккаӡа еилгоуп. Уаҟа икыдҳәыло икыдуп адунеиаҿ аҳра зауз амза, уи иаваӷӷаа ажәҩан иаҵаԥсоу аеҵәақәа кәалыкәаџьоит.
Аразнышреиԥш еилаарцыруеит аҵаа зықәшәыз, амза цыԥхь иаҩычаз асы.
Ҭынчроуп.
Ҿаҳаҿымҭроуп...
Аха, абар, аҭынчра ахьааилага!
Агәашә ахьтә иҭалан рҿаархеит ҩыџьа: аӡә еиҳа дкьаҿуп, егьи еиҳа даууп. Харантә ишааҩуаз, иааскьеит ӷәырт-ӷәыртҳәа ашьапышьҭыбжь. Акәасқьа анаҩс игылоуп аҩны, уахатәи ажәабжь рҩашушәа изыҩнаҽҽаз. Уахь инеиуеит ауи акьаҿи. Аԥхьа дгыланы дышнеиуаз, ишьапы ықәҟьаны дкаҳауеит акьаҿ: уи дицхраауеит ау. Дицхраан дҩышьҭихуеит.
Еиҭа ӷәырт-ӷәыртҳәа аграпара алдо иааиуеит ашьапқәа.
Иеицәажәоит, ак еибырҳәоит ауи акьаҿи. Акьаҿ дааччоит аҟырҟырҳәа, нас ашә арты ҳәа, ибжьы нхиҵауеит аҩны ихы азкны.
– Оу, нан, уаама? – уи инақәырццакны ашә даалагылоит ан, нас аԥенџьыр иаакылԥхаз алашара иҵнарлашаз ацәыкәбар дааҵагылоит,
уи дынлывсны аҩны дааҩналоит Гәдиса.
– Хәлыбзиа, Маҵиса! – иаагоит ахаҵабжьы.
– Унан, Бегәа уоума? – даашанхеит азныказы Маҵиса, нас дааҵаауеит: – Шәабеиқәшәеи иареи уареи?
– Аизара ҳаман. Ҳанаадәылҵ, акино иахәаԥшуаз аҷкәынцәа ааиуан... Нас Гәдиса дсыманы сҿаасхеит.
– Агәхьаа уагеитеи... арахь умааиуеи? – Маҵиса лажәақәа игәы инҭаҩит ауп, иханы аҩныҟа днаргомызт, ддырҵысуамызт Бегәа.
– Ҟаҳ, сцоит, џьушьҭ, аҵхгьы кыр инеихьеит, – даақәҵәиааит Бегәа, ишьапқәа дырга-дрымго. – Шәыҵх аабзиахт! – ибжьы ҭахәаҽны иҟан.
– Аҵхалԥха уоуааит, агәхьаа уаиргеитеи, џьушьҭ, ҭабуп, – иҿахыҵәҵәа-ҿахыҵәҵәа даацәажәеит Маҵисагьы.
Ӷәырт-ӷәырт рыҵго, иаазныҵыз амҩа иеиҭанангылеит ашьапқәа. Урҭ уажәы иласуамызт, еидара дук иаҵазшәа, днаргон зхы зқәаҳаны инеиуаз Бегәа.
Знык аҟара даахьаԥшит, игәы иамукәа. Аҩныҟа лхы рханы, дхьамԥшӡо днеиуан Маҵиса.
Ашарккара иаҿын.
Зны иеилшәаны иеилыҵхьаз аԥсабара еиҭа иеимаҳаӡаны, асы ҳәылы-ҳәылуа, иԥаҟьа-ԥаҟьаӡа илеиуа-илеиуа ишьҭалон асаара. Аҩны иаркны агәашә аҿынӡа ишшапаӡа иалгаз аграпарагьы еимало-еимало, аимаԥсара иаҿын...
Илеиуан, илеиуан асы, убри аграпара ианны ицаз ишьапышьҭақәа реимаԥсара мацаразы ҿыц аура иалагазшәа...
Ишшара иаашеит.
Абахә иҩавҵхахаз амра ашәахәақәа нықәԥхеит, ачаала нықәшьны аӡәы иааиҟареитәызшәа, сыла ихыбны ишьҭаз ашҭа.
Иуаҳахьоума, иудыруама, сҩыза, аԥсымра захьӡу, иубахьоума аԥсымра ԥхоны?
Аԥсымра...
Ицәхҩажьаа-цәиқәарааӡа, ашәшь еиԥш еишьылӡа адунеи иахаԥхоит иӡхықәгылаз амра. Ицәхаԥшь-цәиқәараауп ашьхақәа узгәыдԥшыло, ахәы узҿаԥшуа, агәаҩақәа, анаарақәа улаԥш зхуго. Уара иумбо, ҽаӡәгьы иимбо маӡак ахаԥазшәоуп ишыҟало аԥсабара.
Абас еиԥш амра аныҟоу, ирҳәоит ауаа аԥсцәа рымра ԥхоит, аԥсцәа «гылоит» ҳәа.
Сара ахаан анцәа дхасымҵац, анарцә ҳәагьы ак ыҟоуп ҳәа, сара исхаану иакәым, жәытәуаҩыкгьы шьҭа иуеиҳәом, зынӡак фанатикк иакәымзар. Аха абри аԥсымра аныԥхо, иззакәу сыздыруам аха, цәанырра ҷыдак, гәалаҟара ҷыдак сызҵысуеит, сыгәгьы иабоит, саԥхьа иаагылошәа аԥсра мыжда исымнаххьоу ауаа!
Аԥсымра алакҭа дыхгыланы лҿаалхошәа збоит сара сан рыцҳа!..
Сыгәгьы иабоит, уи иахылҵуа ашәахәақәа сан лыбла ахаара ихыҵуа ашәахәақәа ракәушәа. Сгәы иабоит уи дҵаауашәа лакҭала: «Иҟоузеи, ианузеи? Ишәыҟашьоузеи, ишәанышьоузеи?..» Сгәы иабоит, уи адунеи ахы-аҵыхәа ллакҭа ашәахәа ахьыгӡо дишьҭоушәа, длыԥшаауашәа сара саб, лара лхаҵа.
Лхаҵа – шықәса рацәа раԥхьа аӷацәа гьангьашрала иҭадырхаз, рыԥсыцәгьа иахәыртәыз, аха зиашареи зқьиареи уеизгьы-уеизгьы иззымхәаҽыз.
Длыԥшаауеит уи саб, длыԥшаауеит абзацәа рыгәҭаны, избанзар уи ахаан иԥсу рахь длымшьацызт.
Мап, аҵыхәтәантәи лышықәсқәа рызгьы иара дышҭахахьаз ала ашәҟәы еиқәаҵәа шлоухьазгьы, уи ԥсыс длыԥхьаӡомызт.
Аԥсымра...
Ицәхҩажьаа-цәиқәарааӡа, ашәшь еиԥш еишьылӡа адунеи инахаԥоит, саргьы сгәы иабоит: аԥсымра алакҭа даахгылазшәа сара саб, саб рыцҳа!.. Сгәы иабоит лакҭалагьы дҵаауашәа абас: «Иҟоузеи, ианузеи? Шәышԥаҟоу, шәышԥану?..» Адунеи иахьӡо аԥсымра ашәахәақәа усҟан саб илакҭа ихыҵуа шәахәақәоушәоуп ишызбо. Сыгәгьы иабоит, диԥшаауашәа, длышьҭоушәа уи сан, сара сан рыцҳа, иара иԥҳәыс, иԥҳәыс гәлымҵәах, 20 шықәса дуӡӡа изгәыӷрала иҭәны маҭәеиқәаҵәакгьы зцәа иадзымгалаз, мшаҽнеиԥш зыԥҳәызбара ацәа хаа зыҟәныз, мшаҽнеиԥш имҩа иазԥшыз, ишизԥшызгьы зхы нықәызҵаз. Диԥшаауеит, длышьҭоуп уи зыԥсы ҭоу, инхо рдунеиаҿ, избанзар, лара лоуп иара иҷанны аԥсҭазаара бзазарахә иалаз.
Лара лоуп изынамыгӡаз назыгӡаз.
Лара лоуп иҵәҩаншьап змырӡыз, ихьӡ ҳахҵаны ҵеирак ҳаизызааӡаз ҳара, иара ихәыҷқәа, иара дызгәалашәартә аамҭала дызмаӡаз, аха усгьы дызгәалашәо.
Ааи, дысгәалашәоит сара!
Дысгәалашәоит сара саб!
Абар, аԥсымра алакҭа еишьшьылра ҳалсны ҳнеиуеит иаргьы саргьы.
Зны смахцәы кны снеигоит.
Зны ихәда сықәыртәаны снеигоит.
Зны дсеигәырӷьо, ампыл еиԥш сыршәны ажәҩан салаиҵоит, дычча-ччо, дгәырӷьахәха дсыҵаԥшуеит. Зны ихәда сықәыртәаны амшын ӡеиқәа дхылоит, сгәырӷьан акыркыр сыччо!
Зны аҟәара схықәыртәаланы, иара днахәлапҟа дцоит амшынӡы.
Ԥыҭрак сыччоит, аха, нас, хәыҷы-хәыҷла сгәырӷьара еиԥхьбоит, сычча нҿыцәаауеит, аҵәуара салагоит: саб амшын дагеит, дыӡит!..
Усҟан аԥсыӡ еиԥш аҵәыртҳәа дыҩхәыҵҵәраауеит саб сылашара, саб сыхьӡырҳәага!
Аӡы ихьыҵәҵәа дыҩӡааҵны, – Ара сыҟоуп! Сара сыҟоуп! – ҳәа дсахәмаруа, санду ллакә аҿтәи адау иеиԥш, дыхәхәаӡа аҟәара днықәиауеит, ихы сшьамхыҭаҷкәым инылаҵаны.
– Сыӡыр ҳәа бшәама? Амшын сагар ҳәа бшәама?.. – дыччоит саб...
Сара сыччоит, сгәырӷьоит еиҭа, снап ԥахә хәыҷқәа рыла исгәыдыҳәҳәалан игәыдыскылоит ихы...
«Акыр сагар ҳәа бшәома?!» – иахьагьы исаҳауеит сара абас, издыруеит абас шиҳәоз, аха ибжьы саҳаӡом, иқьышәҵысроуп избо.
Ибжьы гәныскылартә, сгәы иҭасҵәахыртә ҳмеи-ӡеит иаргьы саргьы.
Амцхә изаацәан, изаацәан ҳаицәыӡит.
Дысцәыӡит – «Сыӡыр ҳәа бшәома?!» – шиҳәоз. Дысцәыргеит, – «Сызгар ҳәа бшәозеи?!» – шиҳәоз. Дысцәыргеит наӡаӡаз, ноунагӡаз.
Аха ирзымгеит сара уи иахь исымаз ахшара игәбылра, доуҳала акәзаргьы, уҳәан-сҳәанла акәзаргьы иҿиаз саб игәалашәара.
Абасоуп...
Абасоуп аԥсымра аныԥхо, сыбла ишыхгыло аԥсра мыжда исымнаххьоу...
Сгәы иабоит, урҭ еишьҭоушәа, еибаԥшаауашәа. Сгәы иабоит, аха издыруеит усгьы схы шызжьо, избанзар урҭ еибаԥшаахьеит, еибаԥшаахьеит аханатәгьы, ианеибаба нахысгьы.
Иеибаԥшааз еицәыӡшьа рымаӡам ахаангьы. Аԥсымра...
Адунеи аҿы аԥсҭазаара ҵыхәаԥҵәарадоуп, иҳәаадоуп.
Аԥсы изын абза игәы шҭынчым еиԥш, аԥсгьы абза изын иԥсы ҭынчым!
Цәала-жьыла адунеи даԥхазаргьы, зегь акоуп, дыҟоуп абзацәа рыгәҭаны.
Сара исымоуп абри азгәыӷра.
Уи азгәыӷроуп сзырҩызгьы иахьа.
Еиқәшьшьы, маӡа шәкы агәыҵаҳәҳәа, ахәхәаҳәа аԥсы еивгауа, иқәҳа ицоит аҵх. Амаҷарфҩы лаҳалаҳауеит, аеҵәақәа реиԥш, ана-ара абӷьы иаҵәара ицәыҵыԥшуеит ишәны иҿоу аҳа, аҵәа... ацха агәылыжжуеит алаҳа.
Ахьхьа аарылгоит аџьықәреи быӷьқәа зны-зынла, ԥша маӡак шынарылсыз удырратәа. Иналаршә-ааларшәны ҷытбжьык галоит, зыҽзызнымкылаз шәыркгьы абықҳәа инкаҳалоит асаара...
Еиқәыӡырҩуеит ацәа зхашьшьу, амза абла зхаԥхо амӡырха.
Дыцәоуп ауаҩы.
Амш имхәлаӡоз, дҟыгә-ҟыгәуа акы даҿызҭгьы, дгәеигәеиуа акы дашьҭазаргьы, дыцәоуп уажәы дқьыԥаха, дагьыцәароуп, нас, ишԥа! Иааԥсарақәа ихнацароуп, иԥсы инаршьароуп ауаҩ изы игәырԥсшьароу ацәа.
Дыцәаз.
Иоуааит, нас, ауаҩы цәамҭхаа бзиа!
Длахҿыхӡа, игәы еибафо, игәацԥыҳәо даԥылааит уи уаҵәтәи ашьыжь, ашьыжь шара!
Цәамҭхаа лымазааит абри аԥҳәыс, ддырҿыхар ҳәа ишәошәа, маӡа-маӡа амза ашәахәақәа зҿахәмаруа. Илҿахәмарлааит, лхы-лҿы дыргәыклааит урҭ ашәахәақәа, лцәа ианырлааит шықәса рацәа раԥхьа дызлыхәдамыз, аҵх лашәазгьы урҭ зыԥсахуаз алаԥш хаа!
Илызгәакьаӡаз уи ауаҩ илаԥш хаа, илакҭа раз, ибла гәблыҩқәа!
О, уи ауаҩ, уи ауаҩ!..
Ҳәашьас иоуҭахуазеи уи дзакә уаҩыз...
Аа, абар дахьыҟоу иаргьы. Ибла цырцырқәа, – ааи, ибла цырцырқәа! – лара аханатәгьы цәанырра ҷыдак лызҭахьаз, ибла цырцырқәа лыхәаԥшуеит.
Дгәыдыркылоит, дыргәыӡуеит, рызхара дрызбом. Урҭ усоуп еснагь ишыҟаз, усоуп уажәгьы ишыҟоу... – Бгыл, бгыл, Ача! Ача! – ицәажәоит урҭ аблақәа, аха изыргәаҭеиуеи, изҭынчми абжьааԥнеиԥш?
– Бгыл, Ача, абжьы бмаҳаӡои? Бласы! – игоит шықәса рацәа раахыс абас ада уаҳа дзылхәдоу абжьы. Иарбан бжьу? Иҟалазеи? Еилазгазеи амӡырха аҭынчра?
– Быҩҩы-быҩҩы!.. – инеишьҭаргыланы. – Быҩҩы! Аҭҳарцәҳәа ацәа даалҟьеит, ашырҳәа дҩықәтәеит. – Быҩҩы! – аҵх еиқәа иналаӡҩеит еиҭах абжьы.
– Унан, Орыхә, уаргьы саргьы!.. – лгәы нҭыԥсааит, дыццакы-ццакуа акы аалышәхалырԥан, дыбӷьаауа, дҟәашӡа агәарԥ днықәсит.
Абоура ашә ааимылԥааит.
Алашьцараҿ иаакәеицеит Орыхә аблақәа.
– Ыы! – аҳәан, иааӷзымзит.
– Иҟалеи, Орыхә, Тыва акрахьма? Тыва, Тыва! – дыгәца-хцаха даанапыршьышьит. – Аа, сышьацәа саныркааит, иҟасҵазеи, иацыкгьы сҳәыс еиҭасны иҟами! Ан иаҵамлаӡеит, ашьыжьгьы, ахәылбыҽхагьы. Игарыгаҽо, ахацәырацәаха, инатәа-аатәо иқәын...
Аҟазшьақәа анылцәымыӷха, арахә рҳақьымгьы дишьҭалеит, аха арахь имааша, ҩымш раахыс ақалақь ахь иҟаз гәарлашьа имоуит...
Хыма-ԥсыма алашара аалыркит, лыблагьы иаахгылт агәыҭҟьага: алагә аҟәашра ҭыҵны ицо, ашәаҟьа аҿыҵач, ичны ихаббала ишьҭан лҳәыс хәыҷы.
– Тыва, о Тыва, иухьзеи, абааԥсы? – ахы лшьышьуан, агәы лшьышьуан, икьакьаӡа аҳаҭеиԥш иҟаз амгәа лшьышьуан. Орыхәгьы уажәы-уажәы ашақә иасуан, абла амца хыкәеи-цеиуан, иуазыруан.
Акка дцәажәон, деикәҟьашон Ача, илбон аиаӡаара ишаҿыз лҳәыс хәыҷы, лнапышьцыла л-Тыва хәыҷы.
Шаҟа даргәырӷьаз уи Орыхә ианарииз! Анцәа иџьшьахартә, иҿшан. Даазқәылаз, абар, цәҵысымзар, ҿшак иины лгәарԥ иқәымлацызт. Аҭаацәа рҿы аҿша аира, ахаҵарԥыс ииреиԥш, игәазырҳагоуп, ижәла мырӡгоуп.
Ижәла мырӡган, игәазырҳаган л-Тыва. Уи аира иациит ԥсра зқәым асахьагьы: абар, ахәда ашаха ахаҵаны, аҳабла хәыҷқәа ашьҭеибаҳәа, иманы агәарԥ дааҭалеит. Ибла цырцырқәа хыкәеи-цеиааӡон усҟан.
– Иббома, аҿыцнхацәа аколнхара иаҳнаҭаз? – ибжьы гәакьаӡа ллымҳа иааҭасит...
Уиаахыс иҵӡозеи, о, иҵӡозеи!
Уиаахыс уи иахылҵыз, уи иахылҵыз ҳәа уҿыноухар, ҩнык ухазгалаша мардуанк аҿагыларсҭақәа неиқәуԥхьаӡоит.
Уи амардуан ахаҿы игылаз акәын Орыхә. Орыхә иахылҵыз – Тыва. Избан, анцәа идырп, аха абри аҳәыс аиреи лгәыӷра аиҭеиреи еиқәшәеит. Тыва зынӡак еиԥшын уи ажә, раԥхьаӡа зыжә жәла ркыз. Уигьы абас алахь ҷашьаӡа иҟан, уигьы абас амгәацәа ӷраӡа, агәышҵа шкәакәаӡа иҟан. Уигьы абас инапышьцылан, агәарԥ иқәын, абарҵа иҵан, ауҭра иҭан, аха хырҳагамзар, ԥырхагак ҟанаҵомызт. Агәашә абжьы шаагалак, ахы ҩышьҭнаԥаауан, аблақәа гәыбзыӷӡа иааҟалон, аҿынанахон уахь. Ахы неихьнашьуан, инапы аарбзауан инеидгыланы. Иаргьы дацәажәо, иргәыбзыӷуа иҿааихон... Иҿааихон...
Днарԥылон Ача, лныга кны. Днарԥылон...
Иҵӡозеи, о, уи аахыс!.. Иҵӡозеи!..
– Ужә жәла смырӡит, иузысааӡеит, иахьанӡа иузаазгеит, сымҳәаз, уара мыжда!.. Ех, уара, уара! – днеиҵақьы-еиҵақьит Ача, иаахлыртит аҵәуара.
Иҟоуп аԥсҭазаараҿ убас еиԥш хҭысқәак, анаԥшҩы изын рацәак иҟам, аха изыхҭысуа изын ԥсҭазаарак иаҟарахо, иара ахаҭа хацхәк ыҟамзаргьы, иҟьаҟьаӡа, мҩа нымҵәак унықәызҵо. Мҩа нымҵәак, мҩа хьанҭак, иувсхьоу, иухугахьоу рҽынеиԥшьны идроуз.
О, шаҟа иауузеи уи амҩа... Шаҟагьы икьаҿузеи!
Амза ҭашәеит, алымҳацәқәа хҩаны ажәҩан аҽналанарӡит, агәы азырхьша ак аҳар ҳәа ишәазшәа, аха еиқәӡырҩуан ашәаԥыџьаԥ, аԥсабара, ихьаҵны ицомызт џьаргьы. – «Иҟало-иныло ахаан ҳарԥырҵны ҳамцац, уажә ҳазларԥырҵрызеи?» – рҳәозшәа...
Аӡаӡа рхьыхәхәон амахәқәа, абыӷьқәа, аҳаскьын, аԥҳәысеиба лмыткәма иарҵысыз алаӷырӡқәа иреиԥшны.
– Закә насыԥыз исымаз, закә насыԥыз иҳамаз уаргьы саргьы!.. Уаргьы саргьы!.. – игон уи аҵәуабжьы.
Иҟами аҳәсақәа, абри анасыԥ ишиилак изциуа, наӡаӡазгьы уи зызразҟылашахо?
Иҟоуп шьоукы-шьоукы, рҭыԥҳара ишынҭагылалак, еразнак ауаа рылаԥш иааҵашәо џьарак, ҩыџьарак, инеиҳангьы, зыӡбахә нарҳәо, инеиҭарҳәо, аҵыхәтәан зхаҭақәагьы анасыԥ акәа инҭашәо, наӡаӡагьы уи иалхәдаӡам.
Агәырҩа маҷи агәырӷьара дуи рыцуп урҭ. Аха ауаа зегь еиԥшым, усами? Иҟахуп шьоукы, зынасыԥи зыбзиабареи ззуаароу, абри адунеи шуаароу еиԥш, абри адунеи шкьаҿу еиԥш, икьаҿу, зынӡак жьымдырк еиԥш, зыԥсҭазаара инамшәаны ицо, иара иатәӡамшәа, мчыла инаддырҷаблазшәа.
Ааи, иҟоуп ус еиԥш анасыԥ.
Иҟоуп аҭыԥҳацәа, лассы аамҭа уаҩ иблаҿы имааиуа. (Иҟами зынӡак имааиӡогьы?!) Иҟалап, урҭ реицәамзаргьы хыхь зыӡбахә ҳәоу. Аха урҭ ус ииуеит.
Ус ииз дреиуан Ерынагьы.
Ԥшра-сахьала улыхәаԥшуазар, угәы иаанагарын, ҩымҭак дагәылоугалар, ихадароу ҭыԥк лзымгар ҟалап ҳәа. Инаԥшуа ибааит абри шаҟа иҵоуроу.
Ԥҳәызба хылтыҿ хәыҷык, ҭынчк, аԥсҭазаараҿ маанак ыҟас ззымдыруа, акада ҩба злам, иҟәыӷоу, аха зҟәыӷарагьы ла леиԥш иқәыԥшыз аӡәы лакәын. Дгәылпыжӡа, иац агара иаагаршәаз иеиԥш, лхы дацәшәошәа, лыԥсы дацәшәошәа акәын лынҭгыла-ааҭгылашьа шыҟаз.
Иац иаагәылшәаз аԥшқа иблақәа реиԥш, рыгәқәа ҭбаа-ҭбааӡа, иҭшашаӡа, ицқьаӡа иҟан лыблақәа. Урҭ уара узынгьы ицқьан, – даҽаӡә изынгьы. Уи дыцқьан
зегьрыла, дызхәаԥшуазгьы дыцқьаны дылбар лҭахын, дагьылбон убас.
Бзиа илбон уи зегьы, аҵиаа инаркны ауаҩ иҿынӡа, лгәы рзыбылуан, дқьиан. Дҭыԥҳа наӡахеит, адәы дықәу-дықәму узымдыруа, иналкаан аӡәы ҷыдала лара длыхәамԥшӡакәа. Аха уи азын лара дрыхәаԥшуан ауаа, дрыхәаԥшуан лыбла гәыҭшашақәа рыла. Иахьа илбаз убри имадан лыԥҳәызба ҵхы, лыԥхыӡ, уаҵә илбазгьы – убас. Иурҽхәазгьы лгәы дахәон, узхымцәажәазгьы ссирк идылбалон. Аӡәы иналкаан бзиа длымбацызт хымш инархыганы, аха акы дазԥшын, дазыԥшын анасыԥ мшы, ԥҳәыск илхылҵыз ԥҳәызбак ма арԥызбак абри дшазыԥшрыз еиԥш.
Хаҵагьы дцеит, уи ԥҳәызбак хаҵа дышцарыз еиԥш: ашьшьыҳәа лаб иҩны ашә аартны дындәылҵит, дызԥырҵуази дызԥылози аԥсҭазаарақәа деимаркуа, илызхьаауа, лгәы дырԥшаауа, лаб игәар днықәсит. Нас игеит ашәа, аҭацаагарашәа, убригьы абри дызԥырҵуази дызԥылози ирызкын. Изҳәоз рзын игәазҳаран уи ашәа, игәырӷьаҿҳәашан изаҳауаз рзы, инасыԥын иззырҳәоз лзы, аха игәырԥшаагаз насыԥын. Избанзар анасыԥ агәыԥшаара ацуп. Уи ашәа аацәырҟьеит, иҩхалеит, иналалеит аҳауа, ишшәырӡа иаацәырҵны азҳара иналагоит ҟатак, аԥсҭазаара амахәҭак иахылҵыз. Ашәа ԥҵәааит, инҵәааит аҭахызар, ишазҳалац иазҳалоит уи аҟата, избанзар уи ашәоуп уи цәырзгаз, уи ашәоуп уи аҟырҟы зырхәыхәыз...
Иааԥҵәоит ашәа, аҳауа иналаӡҩауеит, ихьаԥшкәаԥшуа иниасуеит аамҭакгьы, аамҭа ссирк – аԥҳәызбара аамҭа, хынҳәра зықәӡам. Уи аҭацаагарашәа амҵәыжәҩақәа ирыҵакны иагеит, иагеит наҟ хараӡа, уаҳа иҟам, аха ахарантә уахьыԥшуеит уи угәы азхьаауа, угәаладуны, даҽа зныкгьы ихынҳәыр цәгьа иумбо, аха уи насоуп, ԥыҭк анҵлак, уажәазын насыԥуп иҟоу. Абри
ашәоуп агәыԥшаара угәаҵаҿ иуззырҵысуа, аха уи агәыԥшаара иԥхоу, игәакьоу насыԥуп.
Анасыԥ! Ианбалзааи, иабалзааи, илзаазгазеи абри анасыԥ Ерына? Аха илдыруазма Ерына уи шнасыԥхоз?..
Ерына лаҳәшьа ҿыц хаҵа данцаз акәын. Дцеит лаҳәшьеи лымаҳәи лбарц. Лара лоуп аҭаацәа рҟынтә раԥхьатәи сасны лаҳәшьа лыҩнра зшьапы нахызгаз.
Ианхәыԥҳа хәыҷы лнеира иазкны чара хпыҿк иуит амаҳә Мас. Агәыла-азла аднагалеит, даднагалеит Ерасҭгьы, зарԥыс наӡара иҭысхьаз, иӡара ҭкәыцәаа, дкалахәҵәаӡа, ауасарҳәыреиԥш ихахәы еиларҳәы, иџьымшь жәпа еиқәаҵәақәа кыдхәхәа, рҳәаа еиԥшьны, ашьеи ахши еилаҭәо, амца зҿықәыҳәҳә ицоз. Ихы дшеиҽырбоз мҩашьо, уажәы-уажәы иблақәа ааирцыр-цыруан, рԥшӡагас ииааӡаз иԥаҵа хәыҷы нхьашьшьаа-аахьашьшьаауа, дцәыҵыԥшшәа аҭыԥҳацәа дрыхәаԥшуан. Урҭ неихәлаччон, иеиҽырбон аргамаду. Иаргьы днарлацәҟәуан, алаф реиҳәон, инкыдцаланы дрыхәаԥшуа далагон, даргьы гәаазшәа идырбон, аха иргәаԥхон ииҳәоз, ииуаз.
Дылгәаԥхомызт Ерына заҵәык. Ахаан аӡә изын згәы ҩбамхацыз абра лгәы ҩбахеит. «Шаҟа дуаҩы ласузеи!» – абриоуп раԥхьанатәгьы лгәы иҭашәаз. Аха лара лгәы иҭашәоз, иҭамшәоз уҳәа, хьаас дызмадаз! Иӡӷабцәа дырхашәаланы, Ерына лыԥсы ҭасгьы ибомызт Ерасҭ.
Ааи, уи ус шакәыз лбон Ерынагьы. Машәыршәа акәзаргьы, џьара илаԥш дныҵеимкит, ажәа ҟьалак лзимкит; лныҳәаҿа аниҳәауазгьы, абнахь, ахаҵгыла ҭыԥҳацәа рахь дшыԥшуазоуп «Бныҳәазааит!» – шиҳәаз, егьшижәыз.
«Шаҟа ихиамхаԥызоуи, шаҟа... шаҟа...» – абри еицәаз акәын лгәы инҭашәоз уи Ерына.
Аҵх агәы инахыст. Еимга-еимлыст саси ԥшәымеи. Макьанагьы иааҩуеит амҩаду ахьтә аҭыԥҳацәа рыбжьы, Ерасҭ дызцу. Урҭ ргәырӷьабжьи рыччабжьи амҩаду ианӡалом. Ианӡаларатәа, нас ишԥа! Дрыцми уа рымшшара! Ҳаи, дышԥалцәымӷу дышԥа... уи Ерына.
– Блеи арахь, Ерына! – лыбжьы аалыргеит лаҳәшьа Шьариза амаҵурҭахьтә.
Ерына дымҵысит. Иахьада ас ирааигәаӡаны илымбацыз ашьхарахь дыԥшуа, аԥсҭа еиқәылашьца дҭаӡырҩуа, аанда лҽахшьны дгылан. Дхәыцуан Ерына, дазхәыцуан лаҳәшьа лразҟы. Анцәа ишиҳәара дышԥаҟоу, лынхара-лынҵыра, лхаҵа ауаҩ қьиа, ауаҩ гәыраз. Игәбылрагьы шԥалки уи Ерына, иаргьы шаҟа игәы былуазеи! Ерына дааизар аахыс лара лоуп дызцу. «Бааԥсама? Амла бакыма?» – хьаас димоуп уажәиуажәи...
Ахәхәа ҭгоит аԥсҭара. Абрантә ауҭра унҭысны шьаҿақәак ныҟоуҵар, унхықәгылоит аӡиас ду, уантә ункыдлоит амардара. Аха сишь? Даахьаҳәит Ерына. Алашьцара даалылбааит илзааигәахоз. Аҵх иалԥшуан уи ибла цырцырқәа, ихаԥыц ҟәашқәа.
Лылақәа ааҟәысҟәысит, иаагәҭшашаӡеит Ерына, днеиҭаԥеит шьҭахьҟа, аха алеи-ԥси рбжьара иара даалымҵасит.
– Ыы, исырбеи шаҟа бымкьыкьу, исырбеи? – цас дыччо, цас дцәажәо дааигәыдирӷәӷәалт, аӷьфҩгьы ҵәыҵәӡа иналҿеиҟьеит.
– Соужь! – ахаан гәыҭҟьара иақәымшәацыз аԥҳәызба дааҳәыԥыӡыԥит, аха илмаӡеит: иқьышә цаҳәцаҳәқәа налыдирԥсылан, аҵәах аалҿиргеит, дагьноуижьит.
Лыблахаҵ неилагьежьит Ерына, даагарыгаҽан, аанда дынкыдҳалеит.
Цас дыччо, «рацәа бгаӡоуп» иҳәошәа, длыхәаԥшуа дгылан Ерасҭ, нас еиҭа дналзааигәахеит.
– Ыы! – дааӷызы-ӷызит еиҭа Ерына, лыцах еихамгыло, аанда лҽадырҳәазало.
– Уаҳа акгьы!.. Уаҳа акгьы! – иҳәеит Ерасҭ цас дшыччац, аха ихагәҭаҿ иккаӡа иааилгеит. Маҷгьы иқьаф ыҟамызт, дааихыккеит...
– Ерына, бабаҟоу, мшәан? – даалыдххылеит Шьариза, лыгәгьы нҭууааит уи зыц-зышә еихамгылоз, аларқача зыхьыз иеиԥш, еиҵаҟәар-ҟәаруа, игылаз Ерына данылба.
– Ибыхьи, бара, ибыҵалазеи? – лаҳәшьа лыбжьы аарла лгәы иқәсуан.
– Дзыршәазеи, акыр даршәазар? Ерына, бааԥши? – даарыдыххылеит Масгьы.
Аха мап. Аӡәгьы изымдырит, аӡәгьы изеилымкааит Ерына илыхьыз, аҵх лашьца иҽамеидахьан Ерасҭ. Ларгьы уи аҵх лашә инамалдан, ҵәахтәыс иналҭеит илыхьыз.
– Сара анышәахә, ара ашьха ашьапаны иҿыхьҭамзи, дашьцылазма, ахьҭа сыцәлылалеит, – лхы-лгәы лшәиуан Шьариза.
Адырҩаҽынтәи амш даԥылеит Ерына лакәӡамкәа, деиҭасны. Мызкы ишьҭан игылаз иеиԥш, дҭыгга, ллакыҵа ҵыӡәӡәаа, дынкашәа-аакашәо. Агәылаԥҳәыс иааизгьы иааџьалшьеит, иац икәеикәеиуа, зшьа зыхәлыԥхаауа иҟаз аԥҳәызба леиҭасшьа. – Хымԥада, ари лаԥшуп илзызуз, – иаазгәалҭеит лара лтәала. Ерына ишылымуаз, дшынарымпыҵԥоз, алаԥшҭәҳәа лзыҟарҵеит.
– «Уаҳа акгьы!» – сҳәеит, Ача, усҟан, цас сшыччац сыччон, аха схагәҭаҿы иккаӡа иааилгеит... – Аамҭа ҳарак иалууаа, абжьеиныҩра еиԥш лгәы ианыҩуан Ача зны илацәажәоз Ерасҭ ибжьы. – Маҷгьы сқьаф
ыҟамызт, аха сааихыккеит. Ибсмырбеит, сыҽшымҩаԥызгац схы мҩаԥызгеит аҵыхәтәанӡа, агәашә сынҭысны сцаанӡа, аха нас даара сахьхәит. Ааи, схаҭагьы иџьасшьашаз, изуз сахьхәит. Ахаан иҟамлацызт сара изуа сахьхәуа, аха абри ауха... Абри ауха даара сбырхәыцит, Ача. Сааикәашәеит, Ача, абри ауха. Еицәоугьы схы иаҭәасшьахьан, еицәоугьы рыла схы мҩаԥызгахьан аҭыԥҳацәа рҿы, аха џьара сахьымхәыцызт. Ибаҳауоу, Ача? Убри аухоуп ианыздыр сара уаанӡатәи сыҷкәынра гәнаҳала ишҭәыз, гәыбӷан рацәала ишҭәыз.
Ҭынч сзымгылеит, ҭынч сзымтәеит, сыцәагьы ҭынчымхеит. Адырҩаҽынгьы сышхәыцуазоуп абригадахь сышца. Уаҟа аҿҿаҳәа исԥылеит аҭыԥҳацәа, исахәмарт-исаччеит, инсывас-аасываст, аха сара ҿыц избазшәа, насҭха-насҭха срыхәаԥшуан. Хәылбыҽханӡа сықәгьежьуан, Ача, схы акы исзақәымкуа. Аха нас исыӡбеит изулак бахьыҟазаалак быԥшааны баԥхьа аминауаҭра шьҭасҵарц, ҳәарада, маӡала, бымаҳәи баҳәшьеи ба беиҳагьы сырцәыԥхашьон. Исыӡбаз иагьынасыгӡон, издыруадаз уи ашьҭахь шықәсы наҟьак иҳацәцазгьы ус иаҳцәымцар, усҟан исзынагӡар сгәы иҭаскыз, иҟалап, ма наӡаӡа уи аҽны ҳаиԥырҵыргьы ҳаицәыхьшәашәаны наӡаӡазы. Аха насыԥс иҟалаз, исмаӡаӡеит сгәы иҭаз. Исабымраӡеит бара.
Ахҵысҭа саахшәаны шәаԥхьа агәашә санаалагыла, беилаҳәара хәыҷы кны Мас бицны кыр бнаскьахьан. Агәашә дҭууаа дааиуан баҳәшьа. Саагәалҭеит, аха исыԥшнысымҵеит изулак, сгәы сагон ба бахь, аха сшьапы сзеихымгеит.
– Бкасы бхашҭит, баанҿас! – днашәыхьӡеит Шьариза.
Баахьаҳәит бара. Аԥсык аҟара былаԥш аасыдбырхалан, «уакәу, уакәму?» – бҳәошәа бсыхәаԥшуан, нас наҟ бнаҳәит.
Наӡаӡаз сылаԥш иныҵашәеит бцәышра, бқьыԥшра, быбла гәыҭшашақәа. Уи ашьҭахь иҵит мчыбжьык, мызкы, ҩымз, хымз, аха уаҳа бара бхабар ҟамлеит. Уи еиҳагьы сеивнагон сара.
Бмааит бымаҳәи баҳәшьеи ԥагәырӷьа анрымазгьы. Убасҟанҵәҟьа имааз, уаҳа бара сызлабықәгәыӷрыз? Зны-зынла схы саназхәыцлак, уамашәа избон исыхьыз. «Иҟалеи, мшәан, изакәызеи сызмырҭынчуа? Схы дызҭахазеи ӡӷаб қьыԥш хәыҷык, ма уаҳа аӡәгьы дсымбаци, лара лыда? Схы хьымӡӷысшьозар ла лҿы? Избан? Исырҿиазеи сара митәыс? Уама ҟалама, даагәыдыскылазар? Илмуӡахт...» Абас сгәы иҭысҳәаалон зны-зынла, схы аласырқьиарц. Аха уаҳа џьоумбеит!
Лассы-лассы неирҭахәыс ишьҭысхит Масраа рыҩны, зныкгьы бҟьалан бышԥақәнамгалари ҳәа. Уимоу, зынгьы Шьариза слызҵааит, ажәеи ажәеи неихҳәаашәа, абри баҳәшьа дабаҟоу, даауа збаӡомеи ҳәа.
– Ерыноу? Аҩны дыҟами, агәымбыл ду. Знызаҵәык, уаҳа дмааит абрахь, усҟан дычмазаҩхан, уи инаҿалыршәт, шәҳауа снаалом ҳәа.
Ҿысымҭӡеит, иацысҳәарыз сзымдырит.
Убри ашьҭахь бызбеит Лыхнашҭаҿ аҽырҩра аан. Уи аҽны убра сҟамлар ада ԥсыхәа сымамызт, баргьы уа бсымбар адагьы схәарҭамызт. Убри азоуп машьынак сақәҵны машьынак снақәтәо, саханы ахәылбыҽхаз ашҭаҿ сызлеиз Аҟәантәи. (Уа абригадирцәа ԥхьагылаҩцәа реилацәажәара салахәын.) Краамҭа бсызрылымбааит еилагылаз аџьаруаа. Амра кыр илҭагьалахьан, сыгәгьы ацәкасыршәхьан уаҳа бшысымбоз ала.
– Ерына, бышԥаҟоу, бгәабзиара? – ибжьы аасаҳаит аӡәы, зынӡак сывараҿы.
Убасҟан аҽыҩқәа анықәырҵаз акәын, зегьы еидпапаланы иԥшуан, ршыкьыбжь ааиқәкшәа.
Ашырҳәа саахьаҳәит. Хҩык-ԥшьҩык рнаҩс снеихәаԥшит ҳқыҭаҿынтәи арԥыс Дикран. Уи дыччо, дҿагәыбзыӷӡа аӡәы дылҿаԥшуан. Схы ауаа инарывырҳәҳәаны снаԥшызар, абар бара! Ибгәалашәо, банаасҿаԥш бшыҟалаз? Бхәацыхәаԥшьха, еразнак была гәыҭшашақәа аагәасҭеит, аха нас... нас еразнак бхы бнапаҿы иаабгеит. Быччан, Дикран акы наиабҳәеит, бҩызагьы лмахцәы аанкыланы бҿынабхеит.
Сызвагылаз изулак снарылҵын, сыншәышьҭаԥшит. Шәеицны шәнеиуан шәыхҩык. Бҩыза ӡӷаб лмахцәы икын, бзиашәа, Дикран. Мамзар, иҟаларын... Аха шәабеибадыри иаргьы баргьы? Шәеизыҟахарызу? Мап, мап, уи аҳәомызт Дикран илакҭа. Уи акалашәа, шәыззымдырӡозгьы ишәыҵырхыртә, акалашәа дбыхәаԥшуан. Бара зны-зынла акы ибмырҳәарц бналагон, аха есааира бхәацыхәаԥшьхон, цхыраарак баҳәозшәа, бнаԥшы-ааԥшуан.
Сгәы иааҵаххт, аҟыԥҳәа сааваҵәин, шәымҩа ԥҵәаны саашәԥылеит.
– Ерасҭ! Уабаҟаз уара? – Дикран даасеигәырӷьеит. – Аҟәа уҟамзи, уагьанбааи?
– Абыржәыҵәҟьоуп санаа... – Бнаскьаны бахьгылаз сылаԥш бхымгаӡо, сҩыза инапы ааимсхит.
Дааикәагьежьит бҩыза ԥҳәызба, сара сшылгәамԥхаз лныԥшуан. Нас быжәҩа днамҵасын, – «Баала, баала, аҽыҩқәа ықәырҵоит», – лҳәан, блыма лҿыналхеит.
– Дикран, ҳара ана абаашьапаҿы ҳгылоуп, – дышнеиуаз, лыбжьы аалыргеит, зынӡак уаҩысгьы слымԥхьаӡозшәа, лылаԥш сныҵганы.
Дикран илаԥш акраамҭа шәахьцоз ахь ихан, нас дааҳәны даагылт.
– Сышәԥырхагахазар, издыруада? – саацәажәеит. – Мап, џьоушьҭ, иахьԥоуҳәо, аха...
– Иарбан, аха?.. – слымҳақәа ҵархаӡеит.
– Иарбан, умбои, сгәы иҭаӡамыз гәҭыхак сызҵысит абни аҭыԥҳа лҿы...
– Уаҳа зҭахым ауми нас... Ақьаӷьариа бзиагьы думоуп.
– Ауп, аха... Исыздыруам. Ажәакала ҳаԥшып, наҟнаҟ иҟало аабап. Уҟаз, Ерасҭ! – снапы аасымхны днаҵысит Дикран.
«Абар ассир! Ашьҭазаҩцәагьы лымазаап. Илыдырбалеи, мшәан?» – иааџьанашьеит сызгәык. «Уара илыдубалаз лыдырбалазар акәхап!» – иаацәажәеит егьи сгәы азбжакгьы.
Абри аҽырыҩра ашьҭахь, мызкгьы мырҵыцкәан, бымаҳә Мас даасыԥшаан, ажәеи ажәеи еихҳәаашәа: – Ҳаи, шьыри, уаха Аҷандаратәи ҩык зыԥсы иахәшәхалак! – сҳәан, сыччо снеиҿаԥшит. Иаартыҵәҟьаны макьана аҳәара сҭахымхеит сгәы иҭаз.
– Агызмал, изхуҳәаауеи уажәы?! – дааччеит Мас.
– Ани аныҳәахә ишәзаарҭиз маи азы? Исхашҭхьоу џьушьома! Иахьагьы сыԥсы ӡаахәхәала иӡаауп уа.
– Ҳцаҵәҟьап, аиашаз, ааигәа сымцац! – ааиӡбеит иаразнак Масгьы. – Уаала!
Амра акәапаҳәа ианынҭашәоз, Мас иабхәараа рашҭа ҳҭагылан Маси сареи. Аԥшәма ԥҳәызба баҳԥылон...
Абзиагьы сзанымхит, ацәгьагьы сзанымхит, Ерына, бхы-бҿы, аха избон: иҭынчӡа, иқьыԥшӡа иҟаз аԥҳәызба еиҳа еилҟьарак бныԥшуан, еиҳа аԥҳәызба наӡара бныԥшуан, раԥхьа банызбаз аасҭа. Былагәқәа абжьааԥнеиԥш иҭшашаӡа иҟан, аха уажәы иаҳа хара иԥшуан. «Усыхәаԥшуеит, маӡак уҵәахуашәа убоит, аха,
мамоу, саргьы избоит уи амаӡа, саргьы издыруеит уи уҿанԥшылара иаҳәо, аха иуқәҿиар, иуқәҿиар...» – рҳәошәа саҳауан урҭ быбла гәыҭшашақәа. Изыхҟьозеи, измааноузеи? Издыруада, цәанырра ҿыцзар ас беилзырҟьаз? Издыруада, Дикран... Аха, мап, мап. Уи залшом, изалшом. «Уаха ианаму, салгеит, акгьы сзалам ари аҩнаҭа!» Сгәы сҭацәажәон сахьтәаз. – «Мап, уаха аҭыԥ иқәсҵароуп сус. Уаха ианаласмыгӡа, иҟалап, уи уаҵәыҵәҟьа диццар даҽаӡәы. Иҟалап, диццаргьы Дикран... Мап, мап, ма сҟамлароуп, ма ишысҳәаз иҟалароуп...»
Еиҭах сқьаф ыҟан, еиҭа сыблақәа цырцыруан, еиҭа цас сыччон, сылаԥш быларҟацан, Ерына. Абар, сыбзааигәахоит, аха сшәоит, хьымӡӷ сымгеи, шықәсык аԥхьа бансыршәаз ибыхьыз быхьыр уажәгьы? «Сара дыстәызар, убасҟан еиԥш дҟалоит уажәгьы, са дыстәымзар...» – сгәы исанаҳәоит абас.
Аха, абар, ассир, сыбла сажьома, ма изакәызеи избо?! Бсаҟәӡа, была гәыҭшашақәа аасҟәымгаӡо бгылоуп бара, бҵысуам, быразра-быҳалалра, бқьыԥшра цәа ҷыдак рхоуп, еиҳа иҭызго, еиҳа узырхаго ацәаҷыда.
Сыблақәа хымҩар амуит, сыԥхашьеит, сааилыккеит, ҵәыцак зыжәхьасгьы сҟамлеит.
– Ерына! – абзиабара сашьны, исиааины баԥхьа сгылан.
Ҿыбымҭит, бымҵысит, былақәагьы ааихамҟәысит.
– Ерына, уаха абра сындәылҵраны сыҟаӡам, бара бсыцымцакәа!
Бышсыхәаԥшыц бсыхәаԥшуан, ҿыбымҭит, бымҵысит, аха быбла гәыҭшашақәа, анҭ ҩба ззымдыруаз быбла гәыҭшашақәа аахәмарит цасҳәашәа, иԥсеибаркыгаха.
– Исҳәо бмаҳауеи? Уахаҵәҟьа бсыццоит! – бнапы снамҵасит.
Ҿыбымҭит, бымҵысит еиҭа бара, была гәыҭшашақәа еиҭа инасҿабырхәмарын, снапы наҟ баанахан, бнасывсит. Бнеин аҩынаҳара бналагеит, уаҳа са сахь бымԥшӡо. Сааиҭашәеит сара еиҭа, аԥшәмацәа раҳаҭыр азы еиҭа сыҽсырԥшӡошәа зуит, аха урҭқәа зегьы башан.
Аҵх агәы еиҩнашахьан. Ҳаадәылибаҳәеит саси ԥшәымеи. Аҽқәа ркәадыруан аԥшәмацәа. Слеи-ҩеиуа, сааҟәымҵӡакәа аҭаҭын ахара саҿын. Нас снеин, Мас снеидгылт:
– Иҟоу уасҳәап, Мас...
– Сӡырҩуеит, Ерасҭ! – сцәыԥштәхәы ицәымӷхазар акәхап... – Иҟалазеи?
– Иҟалаз, егьиз иазууеи, аха... уаха сынҵәеит.
– Ушԥанҵәеи! – дыччеит Мас.
– Уанхәыԥҳа уаха ԥҳәысс данызымга, сара стәы салгеит.
– Ԥшьаала, Ерасҭ, алаф зхумҳәаашагьы дыҟоуп, санхәыԥҳа ус...
– Мас, слафуам, Мас, – Мас иажәа ааԥысҵәеит, – уаха абра узаазгаз лара лзоуп.
– Ишԥа, џьушьҭ? – изхамҵаҵәҟьеит Мас. – Нас уажәраанӡа?..
– Уажәраанӡа исычҳаз сара исымаз, аха уанхәыԥҳагьы сара дсымазароуп.
– Ус акәҵәҟьану? – Мас игәы ннархарц акгьы ааигымхеит исҳәаз.
– Ухаҵкы сцеит, Мас, ҳаиҩызара аахәаны суҳәоит... Исҳәаз ҳәоуп. Ма са сҟамлароуп, ма убас иҟалароуп. Игәы азцеит Мас шьҭа аҵабырг шысҳәоз.
– Нас сара соума изоуҳәо уи, лара илоумҳәои? Убри аамҭаз аҟамчқәа быманы ацәыкәбар бааҵагылеит бара.
– Иласҳәеит! – уахь сыԥшуа инаиаҭаскит.
– Нас?
– Ҿылымҭит, сыгәхьаагьы лымкит, аха ус изуа џьылшьоит. Абыржәыҵәҟьа усызлацәажәароуп.
Иҟаиҵахуаз Мас! Днабыдгылан биманы аҩны аган днавалеит.
Слеиҩеиуа салагеит, аҭаҭын ахара саҿын сара, сылаԥш аҩны аганаҿ иавагылаз ишәыҟәшәомызт. Атәыҩеиԥш ихәхәаӡа ажәҩан икыдыз амза шәхәынгаа снарбон, избон Мас ак азын дышбазҵаауаз, бара бхы ларҟәны ҿымҭ бышгылаз.
Аԥшәмацәагьы аҽқәа ркәадырхьан, инеихәаԥшы-ааихәаԥшуан, рымаҳә иҟазшьақәа хәыҷык ргәы инанагомызт, иара сара... сара схымҩаԥгашьагьы.
– Уааи, дад, уааи, Мас, асас ишьапы дықәгылоуп! – ибжьы аагеит баб.
Уи ибжьы заҳаз Мас дааццакит, бхы днагәӡын, иҩыҵра быҵакны бима иҿааихеит. Нас сара днасыдгылан, снаскьага-ааскьаго дцәажәон.
– Изакәи, уаха ҳамаҳә имаӡақәа рацәахеит! – игәы ишамыхәоз аргамаду иааиныԥшит баб.
– Рқьаф ыҟоуп, нас гәыбӷан рымам, – дааҳхашшааит бангьы, аха лгәы даҽакала иҟан.
Шәыԥшын, шәыԥшын, быԥшын баргьы.
Аҵыхәтәан ҳааскьеит ҳаргьы, аԥсшәақәа наҳҳәан, аҽыжәларахь ҳнеихеит. Сҽышькыл кны бгылан бара, Ерына, бхы шьҭыхны бысҿаԥшуамызт. Сара слахҿыхын даара, сгәалаҟан даара, амҵәыжәҩа сымазар, иҟаларын сыԥрыргьы...
– Уаҵәухаз бысзыԥшыз, Ерына, баҳама? Уаҵәухаз! – схы ларҟәны сынбахәыҭхәыҭит.
Бнеицрашәеит, сҟамчы сыркны бнасыдҵит.
Ашҭа ҩынтә-хынтә слықәс-ҩықәсын, ицәӷәыхаан, сышьҭа нанҵаны агәар сынҭыҵит, уаҵәуха нахыс ари агәараҭа иамаҳәхараны иҟаз.
Уаҵәуха ҭацара уа сыҩны быҩнагылан бара, бкасы ԥшқа ибхаршәыз была гәыҭшашақәа аеҵә реиԥш иалԥхаауа...
Абасоуп, Ерына, абасоуп ҳҩыџьа ҳшеиразҟхаз...»
Аамҭа ҳарак иалууаа, абжьеиныҩреиԥш лгәы ианыҩуан Ача анкьазны илацәажәоз Ерасҭ ибжьы... Еҵәаџьаа неицрымшәо ишеицу еиԥш ауп, Ерына лгәалашәарақәа, лыԥсҭазаара ахҭысқәа аки-аки шеицу, аки-аки шеишьҭоу.
Уи ашьҭахь? Дыҟәбаҟәшәо, дгәазырҳагаха Ерасҭ игәарԥ днықәлеит Ерына. Дҷырҷыруа акы иаҳәо аҩны дыҩнан, дҷырҷыруа акы иаҳәо ашҭа дықәын, дҷырҷыруа акы иаҳәо инапы лҽанҵаны диҿаԥшуан... Иара даныцәоугьы диҿаԥшуан, даарак ацәа иаалымнахаанӡа, дҷырҷыруа гәаныла ак иалҳәон, ак иалҳәон...
– Изакәузеи, бара ачеиԥш ибҷырҷыруа, изакәузеи? – длеигәырӷьо длыхәаԥшуан Ерасҭ. Изхара дизбомызт, изхара дызлацәажәомызт. Уажәраанӡагьы лыдлаԥса адунеи дызлақәыз, дабаҟаз?!
...Дҷырҷыруан, дҷырҷыруан лара, акы иалҳәон...
– Изакәи, бара, ибҷырҷыруа? – еиҭа длеигәырӷьон Ерасҭ, еиҭа иџьеишьон, дигаанӡа аламала ажәак иара иҿы адагьы џьара изҿыҵымшәацыз, имцәажәацыз, иҭынчыз, уажә абырсҟак илҷырҷыруаз закәыз.
Дҷырҷыруа диеигәырӷьо акы шиалҳәа-иалҳәо, иаалырҟьаны зны-зынла лгәы ааԥшааны дааҟәиҭхалон. – Ибыхьи, сыҷырҷыр? – иҟалаз изымдыруа дналыдххылон Ерасҭ.
– Сыздыруам... сшәалоит, суцәшәалоит... – лхы лҵәахуан ахәыҷқәа реиԥш.
– Бзыршәозеи, сыҷырҷыр, сыҷырҷыр!.. – длеигәырӷьо дааигәыдиҳәҳәалон Ерасҭ. Иеиԥш разҟы змаз дабаҟаз уи аминуҭаз!
Дҷырҷыруан, дҷырҷыруан еиҭа лара, ак иалҳәон, ак иалҳәон...
Длыхәаԥш-лыхәаԥшуеит Ерасҭ. Ача, ача ҟәымшәышә, ача ԥсыла хәыҷы... Агәы зланурхарызеи, иамоукрызеи ача ааӡа, аҩнышьцыла, иҷырҷыруа, икәлиҷлиуа аҩны иҩназар, угәарԥ иқәзар?
– Ача, ача, с-Ача! – дгәыдикылоит, гәыӡрала лҿы-/лыхәда хиҩауеит Ерасҭ. – С-Ача!
Уи аҽны инаркны Ерына Ача лыхьӡиҵеит Ерасҭ.
– Ача! – раԥхьа уи иахьтә ираҳаит ахәыҷқәа.
– Ача! – урҭ рахьтә ираҳаит адуқәа.
– Ача! – инеидгылт, илафыргеит агәыла-азла, аҭынха. Аӡә иԥҳәыс «Кьацә» ҳәа леиҳәон, зегьы «Кьацә» ҳәа ларҳәо иалагеит, рҳәоит еиԥш, уи аҩызоуп араагьы иҟалаз. Зны ихәмаршәа, иахыччашәа «Ача» шырҳәоз, ус, ус... хәыҷы-хәыҷла Ерына нхьаҵ-нхьаҵуа, Ача лакәха даақәгылт Ерына.
Илашеит, иччеит Ерасҭ имӡырха. Уажәраанӡа иқәацә хәыҷы уныҩналар, чаӷьа хацк шуԥыхьамшәоз, зыҩназын ууалаҳ ҳәа иҟаз, адәахьы дӷьеҩын Ерасҭ. Ихы-иԥсы аусура иамадан, ижәлар ирымадан, ихаҳауазгьы дара иртәын, ирҳауазгьы дара иртәын, иаргьы дара дыртәын. Иҩны акы ахеигаломызт, иаргьы аламала дахыломызт. Абригада дахьрылаз, дахьаақәшәаз акрифон, иахьиқәхәлоз дыԥхьон. Аҭыԥҳацәа дрызгаганы, дрышьҭашәарыцо дшықәыз дықәын. Ӡәырҩы идыргалеит, ӡәырҩы ибла цымцымқәа рҿаирԥхеит, рхы аҳасаб рцәеилеигеит, аха аӡәгьы ихы-иԥсы дизадымкылеит, ихгьы иҭашәомызт аҭаацәарахара. Аха
дибеит абри Ача, аламала арԥыск илаԥш иҵамшәацыз, зыбла гәыҭшашақәеи зқьыԥшреи рымацара иааӡырыргоз, зҳәа уамашьуаз, зуы уамшьуаз, лыԥсы ҭасгьы изымдыруаз. Дибеит, ихгьы дадикылеит, дагьымҩашьеит. Ахьы лбаашәаны икәа иҭашәеит, жәҩангәашәԥхьара изыҟалеит.
– Ача, Ача, прышәҭ, с-Ача! – длеигәырӷьоит уи иԥҳәыс, абригадахьтәи данаауа. Игәырӷьо иԥыло Ача длыхәаԥшуа, инапы џарџарқәа ааиҵихуеит.
– Прышәҭ абаҟоу, изыԥырӡом! – инапы днаншәалоит Ача.
– Иҟалазеи, Ача?
– Амҵәыжәҩақәа амаӡам! – дыччоит Ача, икахәхәа, иҭхәаа иҟоу Ерасҭ имахәар дахьынҳалоит, имахәар аҿынӡа аарла дҩаӡо, лхы раҳаны диҵаԥшуа, лӡамҩа алалшьшьуеит еимҟәыдды иҟоу инапсыргәыҵа џьаџьақәа. Лгәы арҷыдаӡом, илаҳаӡом ихылҟьа ицо аԥхӡыфҩы.
– Изгазеи амҵәыжәҩақәа, с-Ача? – ихы ларҟәны дылҿаԥшуеит Ерасҭ.
– Аа, ублақәа! – дҷырҷыруеит, дҷырҷыруеит Ача. Длыхәаԥшуеит Ерасҭ, иааԥсарақәа неихҟьауеит, дласкәантырӡа дааҟалоит, игәгьы иааҭашәоит, ааи, игәгьы иааҭашәоит уи даазқәылаз лассы-лассы изааило гәазыҳәара дук: рацәа ихшара ссирқәахап ари лцәа иалҵуа! Ахшара! Мамзаргьы бзиа ишԥалбо Ача ахәыҷқәа! Данааҭацәуа, агәылацәа рхәыҷқәеи лареи ашҭа-агәара еимырҟьо, еихәмаруа еибаркаралоит.
– Ԥхашьароуп, бахьрылажьу аӡәы бибар!.. – длызгәдууеит Ерасҭ, дрыхәаԥшуеит ахәыҷқәеи лареи, ибла ихгылоит иара ихатәқәа, аа, абас ран Ача дрылахәмаруа, рызегьы лахҿых-лахҿыхӡа, рылагәқәа ҭшаша-ҭшашаӡа ран Ача леиԥш. Аӡәы, ҩыџьа, хҩык, ԥшьҩык, хәҩык... Ача лхәыҷқәа, иара ихәыҷқәа! Иара и-Абрыскьылқәа, лара л-Сасрыҟәақәа, лара л-Гәында
ԥшӡа, иара и-Мадина, Баалоу-ԥҳа Мадина! Рхәыҷқәа, ргәазырҳагақәа, рыҩнырччагақәа ргәырӷьара, рлахьынҵа! Аха иабаҟоу урҭ ахәыҷқәа? Иаамҭаӡами урҭ рира?
...Ицеит шықәсык, ицеит ҩышықәса, аха дыҟам ахәыҷы. Сынтәа дымизар, ҳаԥхьа дип, ҳаԥхьа дымизар, инахьхьиаз диип! Закә гәаҟроузеи, закә рыцҳароузеи! Хәыҷ дзыҩнам аҩны зыччом, уи иашоуп, аха уи наҟ-наҟ азы. Макьаназы... Макьаназы рыҩны ччоит, илашоит, бзиа еибабоит, еиҿԥсаауеит. Аҩнеи-хагыла ашьапы ркит, арахә-ашәахә анырҵеит, аԥсаатә анырҵеит, абзанхацәа ззырҳәо ракәны иҟалеит.
– Ерасҭ! – дхәыц-хәыцуа аҭуан дшаҵаԥшуаз ҿаалҭит Ача.
– Ыы! – ацәа даалҵит Ерасҭ.
– Хышықәса ҵит.
– Ыы? – ихы азымцеит азныказы, нас иблақәа аахитит, иааҟәыс-ҟәыст. – Иарбан хышықәсоу?
– Хшара дҳамам.
– Ыы... – дааӷзыхт еиҭа, уажәакәызшәа илҳәаз ихы аназцаз. – Даҳмоури! – даалафшәагьы иуит, аха изеиԥшымтәит.
Даазқәылаз игәы каҳауа далагеит Ерасҭ, иԥҳәыс илирбом, аха агәҭыха шьҭихит.
– Иаҳҳәап, зынӡа даҳхылымҵӡеит, ус саанхеит, иҟоуҵашеи, Ерасҭ?
– Иҟасҵои? – дааччашәа иухт еиҭа. – Бкасыжьуеит.
Ҿылымҭит Ача. Ихыҵны аҟәара инықәланы иаахызҩаз амшын еиԥш, лылаӷырӡқәа неишьҭала-еишьҭалан, лылагә ҭшашақәа инархызазеит.
Ицәа ихԥсааит, ицәа ҟьалеит Ерасҭ, дхәыцуа аҭуан даҵаԥшуеит. «Ажәла нҵәеит, изалшарым, џьушьҭ, аразҟы бзиа, аразҟы лаша акала ибжахартә, акала инамӡахартә. Изалшарым асыс еиԥш иҟоу, гәабзиареи қьиареи згым аԥҳәыс ҟаимаҭ хшаа дылмоуратәа! Изалшарым!..»
Иԥхаҵәы-ԥхаҵәуа акәапаҳәа ак ижәҩахыр ажьышәара инақәтәеит Ерасҭ. Даахьаҳәит: иааицәымыӷхеит, игәы ааԥшқахеит.
– Ача, бызҿи бара, агаӡа! – дналхаԥеит! – Бызхаҵәуа змааноузеи? Макьана иахыԥоу џьыбшьома? Ахәыҷыхымкәа, биҟәаҵ, дҳаур – бзиоуп, даҳмоургьы – атәыла мбгеит. Ҳара ҳаибгазааит, ахшара дышҳаурыз! Ауаа жәаҩа-жәохә шықәса еиманы уаҩ дырхылымҵӡо ишыҟоу, данырхылҵуа ыҟоуп. Бара бҽызхбырҟьозеи? Макьанагьы ибжәыша аӡыхь ахы ыҵнамхыцт... – ишидыруаз, ишилшоз ала ажәа ԥшқала иԥҳәыс дижьжьон Ерасҭ.
– Сара ибасымҳәоз? Бара баша бҵәуон... – Абарҭ роуп алымҩанык ииҳәоз Ерасҭ, Ачеи иареи еицны аҳақьым иахьтә ианааиуаз. Абарҭ роуп ииҳәаз иҿала, аха гәаныла урҭ иҳәомызт, рыгәрагьы игомызт.
«Ахшароура иаԥырхагоу акгьы балаҟам, бымшәан!» – абриоуп аҳақьымгьы илҳәаз. Лгәы иаанагоз, ишеилылкаауазгьы абас акәын. Уи ӷәӷәала агәра ганы дыҟан илҳәоз.
Аха Ача? Лгәы иаанагоз, илхәыцуаз Ача?..
Рқыҭахь игаз амҩала дҩеиуан Ерасҭ, ҿиҭуамызт. Усҟан уажәеиԥш амашьынақәа абаҟаз, уажәеиԥш амҩақәагьы абаҟаз!
Ԥыҭк даныҩаскьа, даахьаԥшит Ерасҭ, аха уаҩ дивагыланы дааиуамызт. Дааикәагьежьит, иблақәа ааиреимдеит, дагьаагәеиҭеит нахьхьи, кыр набжьаны
зхы зқәыжь иҩеиуаз Ача. Уи лхы хан лабраа рахь ицоз амҩахь.
– Ача, Ача! – дыҩны дналыхьӡеит. – Ача, бабацои? – лыжәҩа днамҵасын, даахьаиргьежьт.
– Усҟәаҵ! – лҳәеит уи аарла, дӷызы-ӷызуа.
Аҟыԥҳәа ибла иаахгылт Ерасҭ Ерына даниршәазтәи аҵх. Убасҟанҵәҟьеиԥшоуп уажәгьы дшыҟалаз.
– Ача, Ача! – ижәҩахыр дааҵакны длыхан, дима иҿыҩеихеит.
– Сцом уахь, сцом... Усҟәаҵ!
– Избан, бара ибыҵалазеи? – дааҭгылт Ерасҭ.
– «Бкасыжьуеит» умҳәаз? – илаӷырӡԥсараха иҟаз лылақәа неидлырхалт.
Аҟырҟырҳәа дааччеит Ерасҭ.
– Уа, быжәла нымҵәааит, ахәмаршьагьы бхашҭма?.. – дыччон акыр, нас: – Биас арахь! – иҳәан, хаала акәымкәа, иаарымчны дналыхеит, дырхәажә-хәажәуа диманы дыҩдәықәлеит.
Ицеит даҽа шықәсык. Ус дааиуан Ача. Аха, раԥхьаӡа ишыгәнылгоз еиԥш, игәнылгомызт уи уажәшьҭа лыхшарадара, далашьцылашәа, лразҟы данаалашәа дҟалеит. Абжьааԥнеиԥш дхәажә-хәажәуа адгьыл ажьы алырхьыр ҳәа дшәошәа, ҭынч-ҭынч адәы дықәын, ҭынч-ҭынч акрылуан, аха змусҭа цқьаз, изнубаалоз уаҩын: лыҩны-лыдәны еиқәыцырцыруан, агәарбжьара уанаабжьалалак, иаҳа-иаҳа рымӡырха уазааигәахацыԥхьаӡа, иаҳа икеикеиуан, ицқьан, макьаназ рацәак иззымҳацыз, аха азҳара иаҿыз рқәыц аанда аварақәа ҵырҟәдааны ахәҵә иазҳауаз ԥшӡа еилыршьны инашьҭын. Уи Ерасҭ инапымҭан. Аха дәахьылагьы ҩнуҵҟалагьы иҵԥссааны иҟаз уи Ача лнапымҭа акәын. Аԥсуа нхаҩык иаҳасабала
еиужьны ишьҭаз ргәарԥ ду, аиуазеиуоу ҳаскьын ҷыдак аларшәымкәа, ашьац мацара хиаҵәааӡа уарҳалҵас икаршәын.
Абзанхара злаз ауаҩы, ҳаи, шьыри ҳәа даамеилаҳарц, илаԥш надымхаларц залшомызт, гәыразыла даарыҵашьыцуан. – Моу аха, уаҳа ус рымаӡами, агәарбжьарагь бжьыԥссаауа! – ҳәа игәы дааҭаччарын ибаҩдану, аха уеизгьы игәаԥхарын.
Аҩнуҵҟа акәзар, ацқьа еиҭацқьара: афатә-ажәтә рацәан, ихиан, рҭыԥ иқәын, еилыффаҷан агҿыҩра ирымаз. Абарҭ зегьы лнапы иҵхын, аашар инаркны хәлаанӡа тәамҩахә ҟазымҵоз, имааԥсоз Ача. Ҭынч-ҭынч лусхә даҿын. Абжьааԥнеиԥш лгәы цқьан, иразын, лыла гәыҭшашақәа рыла лылаԥш ааудлырхалон, аха ԥасатәи ашәахәа цқьа ихыз хыҵуамызт уажәшьҭа, акы иархәашьуан, акы еицанакуан. Еицазкызеи, иҟалазеи, рҳәатәы еиқәшәо, бзиа еибабо иҟазар? Ааи, бзиа еибабоит, ҳәарада, ргәы еихшәом, рыгәқәа еиӷам, аха хьшәашәара мыждак рыбжьысит. Абжьааԥнеиԥш – «Прышәҭ, с-Ача!» – ҳәа агәарԥ дҭалом Ерасҭ. Абжьааԥнеиԥш дҷырҷыруа ак иалҳәом, дҷырҷыруа дихьынҳалом уи ларгьы. Уаха, ҵхагәҭан зны даауеит, ашьыжь шараз дцоит Ерасҭ. Дыҟам иахьа хәлаанӡа, данымааӡогьы убап. – Уабаҟаз, узҿыз, иҟоуҵоз, узымааз?.. – шьоукы-шьоукы реиԥш дҿахәҿыхҩымызт Ача. Аха уаха егьарааны дмааргьы, ихәы ачанах иҵахҩаны, ампахьшь хәбаба илаҳәаны илыман, ларгьы дадтәаланы дизыԥшын: дқәыршәҵаршәуан, дхахон, дӡахуан, дықәҵон, акы даҿын ацәа иаалымнахаанӡа. Шаҟантә лхы астол иқәжьны дтәаны дшыцәоу длыхҭыгәлахьаз Ерасҭ. Краамҭа дгыланы длыхәаԥшуан, даарыцҳаишьон, днеины дааигәҵеиҳәҳәаргьы цәгьа ибомызт, уимоу, шьаҿакгьы ныҟеиҵон ла лахь, аха дзынаӡомызт, дааиԥхьхәыцуан, даагьежьны астол днахатәон, иаахиртлон ифатә. Усҟан ацәа даалҵуан
лара, дҩаҵҟьон: – Унан! Сышԥацәеи, мшәан! – лылагәқәа аашеишеиуан, даагәырӷьон, иубон макьаназы ишылгәаламшәацыз лгәы ҿазҳәоз, аха нас дааҭынчхон, ҭынч днагыла-аагылон. Бжеиҳан ҿылҭуамызт: ҿымҭ диԥылон, ҿымҭ дышьҭалон, ҿымҭ днаскьалгон. Аха абар ҽнак ишыхьанҭахаз уи лҿымҭрагьы:
– Изакә ҿымҭроузеи, изакә ҭынчроузеи, тышоума, дамроума ҳаҩны?.. – аӷьеҩ ааҩнгон зны-зынла ишьапы дзықәымгыло, дыбӷаӷо, иблақәа хаӷӷала азхаз даақәгылон Ерасҭ.
Ҿымҭ днеишьҭаԥшуан Ача уи, ҿымҭ ижәҩа кны диҵагыланы днаган аиарҭаҿ днышьҭалҵон. Уи илгәаԥхо далагеит даазқәылаз иҩыжәра, иҽаршьра, избанзар ас данааилак, днаганы дышьҭалҵон, дылҭаҳәаххаа дыцәон иара, ихәда абжьала аҩны рцәажәо, лара дкәеиҩӡа дшихатәоу, ихы-игәы шылшьышьуа, дышиеигәыкуа, гәаныла дҷырҷыруа акы шиалҳәо иаалыршон. Дааԥшны гәыбӷан лиҭап ҳәа дшәомызт, ԥсык диҩызан. Уи лзыҟаҵомызт данашьымыз, игәы иамыхәар ҳәа дшәон.
Шаҟантә, шаҟантә игәы иҭеикхьаз иара абри бҿымҭра иаҵанакуазеи ҳәа дналыдтәалан длазҵаарц, аха гәаӷк дыннакылон, гәырҩа лымаӡам, хьаасгьы илымаӡам ҳахшарадара ҳәа. Аха игәы дышԥеижьоз Ерасҭ, изакәытә гәнаҳаузеи дызҵалоз!
Еилашәшәхьан. Абригадахьтә дааԥса-дкараха даауан Ерасҭ.
Ишыҟала здырхуада, аха уаха абас изааны дгәарлеит аҩныҟа. Издыруада, иаҳашаз-иибашаз акәзар?
Ргәашә аҩадахьала иҟаз ахҵысҭа анхыҵынтә цәажәабжьқәак ааиаҳаит, уахь днаԥшит Ерасҭ.
Алашьцара иалибааит ҩыџьа рыгага, дааҭгылт аанда иҽнаваӡаны, дааӡырҩит.
– Сара ибасҳәеит, уи бааирыхуам, бааирыхуам, Ерына! – иаагеит ахаҵабжьы.
Уи зыбжьыз дидырит Ерасҭ, иаразнак, аха дабаҟаз арахь, урҭ рҳабла хазуп, ихароуп?
– Усԥырҵ, амҩа сыҭ! – иааӷьаҵәы-ӷьаҵәит Ача лыбжьы.
– Зегьакоуп, иахьа бкеимыжьыргьы, уаҵәы бкаижьуеит.
– Уи уара иуусым! – лыбжьы аҽыҩҳаранакит.
– Сара ишԥасусым, Ерына!..
– Сара Ерына сакәӡам.
– Сара сзын бара Ерына боуп, сара сзын бара... – Усԥырҵ сымҳәеи, алахша!
– Слахшаз, сҳәахшаз, Ерына, аха биҵ убри! Уи бара биаҭәеишьо дыҟоума? Закә ҳәсахәыҷқәоу бдыруоу дзышьҭақәоу? Исзымдыруа џьыбшьома дшыбзыҟоу?.. Брыцҳасшьоит...
– Унаскьа, сҳәеит, мамзар, идыр, сыҳәҳәаны агәылацәа шеизызго.
– Быҳәҳәа!
– Сыҳәҳәоит!
– Быҳәҳәа, убриала ибзеиӷьу кыр ҟабҵома? Уаҵәы иҩны бындәылицоит Ерасҭ.
– Уара иуусым. Унаскьа! – лыбжьы ҳаракын Ача. Деилашит, деилашит Ерасҭ, аха иҽникылт, иԥсы иӡеит.
Ҿымҭрахеит ҳамҭак.
– Усоума нас? Усоума?.. – ҭынч иаагеит ахаҵа бжьы. – Ҽаӡә данааигалак, усҟан иббап.
– Ҽаӡә дааигааит, шәҩыкгьы ааигааит, аҭахызаргьы уаха ҳаилыҵааит, аха идыр уи инапхыц ихшәо ушаҩсымхуа!
– Усоума?
– Усоуп. Соужь!
– Бца нас... Иаабахп ус ахьынӡабҳәо! – амҩа аалиҭеит.
Дласы-ласуа ахҵысҭа даахшәеит Ача, лкалаҭ ыркәалаауа, дыццакуа агәашә дынҭалеит. Амх иагәылгаз амҩахәасҭала дцеит уи ахаҵагьы.
Уи дишьҭаԥшуа, акраамҭа агәашә дылагылан Ерасҭ. Дхәыцуан, дхәыцуан, аара ду ихы иадҵо. Абыржәыҵәҟьа ихы авба иманы знык ада дҟамлац иара. Агәашә дшылагылаз дылагылан.
Адырҩаҽны ашацкыраз агәашә аныллыԥссаауаз, Ача лылаԥш нараахеит илаԥсаз аҭаҭын цыблаахақәа. Дызусҭада абырсҟак аҭаҭын иахоз абра? – Иахьагьы уаҵәгьы Ача лзын имаӡоуп уи, аха иаргамоуп Ерасҭ заҵәык изы.
Аҵх агәахьы инеихьан. Ихы ӡа, иԥсы ӡа, ахышә днадгылт. Илаԥш налаахеит зышьҭахь иеирханы, зхы знапы аҵаргәа, зызнапыкала ахәшҭаара ахәыҵбӷьаҭаара иаҿыз. Ашә ааиртын днылагылт. Ашырҳәа даахьаҳәит Ача, дҩаҵҟьеит, азныказ даашанхеит, нас – Ерасҭ! – лҳәан днаҭрысит ишҟа. Инеималҭәеит.
Лхы-лҟәаҟәа шьышьуа, ҿымҭӡакәа дигәыҵак дгылан акраамҭа Ерасҭ. Лара дҵәуон, дҵәуон, уи ала иалҳәеит уаха илыхҭысыз зегьы, уи ала иалҳәеит дшыԥҳәыс цқьаз, дшыԥҳәыс гәыҭбааз, егьа лгәы ҭбаазаргьы, уа ишамамыз џьара кәынҭхә хәыҷыкгьы, лхаҵа иҵалкыша маӡак ахьылҵәахышаз. Уи иалҳәеит зегьы...
Убри ауха ҿыц иааиднагалазшәа, ҿыц бзиа дибеит Ерасҭ. Ҿыц аизгәыкра ԥсҭазаара иналагылт Ерасҭи Ачеи. Иҟәбаҟәшәо аҩны иҩнан, иҟәбаҟәшәо амхахьы ицон. Дҷырҷыруа ачеиԥш акы иалҳәон, дҷырҷыруан, лылагәҭшашақәа иара аӡә заҵәык изхан. Иара хыхьынтә длыхәаԥшуан. Иахьнеилак-иахьааилак еицын: аусураҿ, аҩны, ацәгьаҿ, абзиаҿ.
Ҩыџьа... Ҩыџьа...
Аҩнгьы адәынгьы, уахгьы ҽынгьы...
Аха ҽнак, агәарԥ дааҭалеит Ерасҭ, ҷкәына хбыџ хәыҷык имахцә кны. Уи Ерасҭ иашьеиҳаб, уажә ааигәа иԥсыз, ихәыҷ иакәын. Инеиҟара-неиҟараны хәҩык ахшара дрылатәан ран, арахьгьы мыцхәык зхы иззахәоз уаҩымызт, данеибаха, зынӡак инхәылалкит. Агәыла-азла, ауа-ҭынха, Ерасҭ уҳәа рыла дааиуан, ԥсеивгарак лырҭон акәымзар, ҳаӷеиҭа хьымӡӷ лгарц дыҟан. Абар уи лхәыҷы, зегьы иреиҵбу Кадыр, «Када» ҳәа Ерасҭ дзышьҭоу. «Кадыр макьаназ иара изы иҟәазцәоуп, Када еиҳа ихәҷы хьӡуп!», – иҳәон уи. Деихьыжә-еикәыжә, ацәашьбаа ихьыкәкәа, ишьап хырҟьаҟьақәа еимҟәыдды, иблақәа нҭырпыжы-ааҭырпыжуа, иабиашьа иган иҽавакуа Ача длыхәаԥшуеит. Лара дыччо, диеигәырӷьо диԥылоит.
– Иқәшәазеи ари, Ерасҭ, дабоубеи, уахь уҟазма? – дҵаауан Ача, ахәыҷы димхуа.
– Уахь сыҟамыз. Дылцәыӡзаарын иацы...
– Дышԥалцәыӡуаз? Уабаҟаз, Када?
– Аҩада аԥсҭахьы, ахьшьцәа рҭыԥ ахь дцазаарын иҽӡаны... – дгәамҵ-хамҵуа дыҟан Ерасҭ.
– Унан, Када, ус зыҟоуҵазеи, уан дрыцҳами?.. Уааи арахь, иухьтатоузеи! – длыма лҿыналхеит. Еразнак аӡы лыршит, илақәа ирҭалоз ихахә ҵымх Ерасҭ дладлыртәалан, иԥшӡаӡа иҵдырффеит. Уи ашьҭахь дылкәабеит.
«Уаҳа дхымхәаӡоуп, акәымзар абас лхәыҷы адәы дышԥақәылҵо?» – иџьалшьон, илакәылшьон Ача.
Акакан цәҟәныршьеиԥш, дангәыллыршәа, дхәыҷы алмасхеит Када. Абырсҟак анапы игын, аха игӡамызт уи, аԥсабара амчи аҳауа зҩыдеи изыҳалалхазар акәхап,
дпажәырқьаӡа, иӡамҩақәа 0ҵәрааны ицон. Ерасҭ ихарԥ ду дҭабылгьо ацәардӷәы дықәтәан, шьҭалара акәасқьахь ицаанӡа.
Иааиднагалеижьҭеи раԥхьаӡа акәны рцәарҭа еилыхын уи ауха Ерасҭи Ачеи. анцәагьы издыруам, уи аҵх Ача ишлыршаз, лымала аиарҭа дахьагәылаз. Имуит Када ԥсраказгьы, длыцшьҭамлеит лара.
– Тата, Тата иҿы сышьҭалоит! – иҳәан, днеин, Ерасҭ игәы иҽныҵаиршәт. Абжьааԥынгьы Ерасҭ дызлеиҵоз димамызт, уахагьы иуазма нас! Аӡәы дипҟаргьы, – Тата иасҳәоит! – иҳәон, акы иҭаххаргьы, – Тата, исыҭ! – иҳәон.
Ахәыҷы инапы икәыршаны драҳаҭӡа аӡә дҳаур, абри диаҟаразаауан, абас дигәыҵаҳәҳәа дыцәазаауан... мап, ҳҩыџьагьы ҳабжьара дышьҭазаауан... инап хәыҷқәа ҳахәдақәа ирыкәыршаны. Аха ари? Ари дылхылҵит даҽа ԥҳәыск, даҽа ԥҳәыск длааӡеит, ҳәарадагьы... аха... Иҟамлои Ерасҭи лареи драаӡар Када? Мап, мап, ҳара дҳауроуп ҳхатәы, ҳара дҳауеит ахәыҷы... Абри еиԥшыз, абри иаԥшьыз ахәыцрақәа ракәын аҵх наскьазгоз, аҵх зыршоз.
Адырҩаҽны шьыжьымҭан шаанӡа лаԥхьа дааины дтәан Ерасҭ, акы иҳәарц шиҭахыз ҩашьомызт, аха изҳәомызт лгәы адыԥ-дыԥҳәа иҭыҵны ицон, дыцәазшәа дахьышьҭаз Ача.
Абыржәы иҿы ааихихуеит, наӡаӡагьы лара дыхшарадахоит ада акы шәарҭас илымамызт.– Ача, – иҳәеит Ерасҭ аҵыхәтәан. Лылақәа аахылтит Ача. – Ача, иҟоу басҳәап...
Лылагәқәа ааҭшашаӡеит Ача.
– Бгәы иацәымӷымзар, ҳара даанаҳкылап Када... Иҳәоуп, иӡбуп, нас Ача длааӡар акәхеит Ача длоуам лхатәы!..
– Ҳара дҳааӡап, усгьы арсҟаҩык ззааӡо лакәӡам, ҳара лааигәа ҳаҟаӡам, ҳаицәыхароуп... Ма абри дылҟәаҳкып,
дзакә хәыҷхо бдыруама, дзааӡо димазар! Бихәаԥши, дпажәрықьаӡа дшыҟоу, зынӡак бара дыбхылҵызшәоуп...
Краамҭа ҿымҭран, Ерасҭ, ахәхәаҳәа зыԥсы еивыго ицәаз Када иахь дыԥшуан, лара лыблақәа хҩан, илзыхтуамызт.
– Быԥши, быԥши дшыцәоу, уаха аҟарагьы ицәа ласымхацзар ҟалап, рыцҳа...
– Бзиоуп... Ерасҭ, уара ишуҭаху... – аарла лқьышә ааихԥхьеит, лылаӷырӡқәа аҟәырқьҳәа илалбаалдеит, илмырбеит. Илҭахымызт уи изаҟаразаалакгьы акала игәы асра, игәнырхара... иҟазааит ишиҳәаз...
Абас, ҩыџьа шаҳҳәоз, ихҩыкха иааҟалеит Ерасҭи Ачеи рҭаацәара, ихҩыкхеит урҭ хәышықәса зхыҵуаз Кадыр ила, мап, Када, Кадыр макьана иҟәазцәоуп.
Дхәыҷы ласын, дхәыҷы маншәаламызт Када. Ихы иаԥызацәан, ахлаԥшрадара имаз иахҟьаны. Маҷ гәырҩа иҭеимыргылеит Ерасҭи Ачеи: зны иҽиӡаларын, зны аӡмах дҭаларын, зны афасара дахарын, зны маҭык шьны аҵәы иахаркьакьаны икны арха иманы дықәларын... Инеиҭа-неиҭасуа иара ишиҿӡаз иҿӡан, акы игжьны драаӡарц иҟамызт, икәалкәало ишьҭан Када.
«Када дабаҟоу? Крифоу, крижәу, игәы бзиоу? Акы имыхьзааит!» – абас акәын шьҭа агәарԥ дышҭалоз Ерасҭ, ԥаса «Прышәҭ с-Ача!» – ҳәа инапы еиҵыхны иԥҳәыс дшылԥылоз акәымкәа. Ларгьы дҷырҷыруа днеигәыдхахалон, Када имахцә кны, иахьа ииуз, иахьа ииҳәаз лҳәарын, иӡбахә акәын илымшыз. Раԥхьаӡа агәҭыха ишьҭылхыз есааира имчыдахауан, ахшара изгәаҟуаз, ахәыҷқәа зыԥсы рылаз Ача лыбзиабара
изеизлырҵәон Када. Ерасҭ изын, иԥсҭазаараз. Имаҵ луан, анык илмурыз луан, амала, зны-зынла, – ааи, знызынла! – лгәы иааҭашәалон (еиҳараӡак лҳәатәы анхеимҵалак): «Зегь акоуп, анык леиԥш сизбом, Ерасҭ иеиԥш сиҭаххом», – ҳәа.
Ерасҭ агәарԥ дшааҭалалак, «Тата, Тата дааит!» ҳәа дгәырӷьаҵәа дыҩны диԥылон уи Када, дыԥаны ихәда дакәшаны, аҵәах-аҵәахҳәа дигәыӡуан. Лара лзы акәзар, ус дналԥыххылон акәын, исзаабгеи, аканфеҭ сзаабгама ҳәа. Ларгьы иара изын акы мкыкәа агәарԥ дҭаломызт. Ианилырклак, «Ача аканфеҭ сзаалгеит, атаатақәа сзаалгеит!» – ибжьы хәыҷы ҷахьаӡа ашҭа иқәҩуан. Ача, Ача шлакәыз дынхеит уи иара изы, Ерасҭ – Тата шиакәыз, аха закә гәыбылраз уи идкылаз, закә гәыз...
Када ибзиа рзынасыԥны, иеигәырӷьо, ихьаа рзымшхәлараны иааиуан хаҵеи ԥҳәыси.
– Зынзаҵәык шәҟәыҭрак аанкыланы, школк ахь дцо сыла иабандаз! – Абас егьарааны дыгәжәажәалон Ерасҭ.
– Узхаццакуазеи, ашкол дышҭаларыз, уаҳа хыхькгьы имыхьуандаз! – наиаҭалкуан Ача.
– Анцәа ишиҳәара аҵара иҵартә аамҭа аныҟала, алашара ду анкаҳа, аҵара иҳарҵароуп, Ача, ддырҩы духароуп Када! – анимҳәоз имаӡамызт Ерасҭ. Дшазыԥшыз дазԥшын уи амш, ашәҟәыҭреи атетрадқәеи изеиқәиршәон, арҵага шәҟәқәа изиԥшаауан.
Аҵара ашықәс аҭалара ҩы-мзи жәы-мши шрыбжьаз иҟалеит акаамеҭ, адыд-мацәыс: ҳтәыла дақәлеит ахәымга, амлашь, аԥсцәаҳа.
Ҳтәыла дақәлеит аӷа...
Мап, еиҭа изыхҩыкымхеит Ерасҭи Ачеи рҭаацәара, иҩыџьахеит еиҭа: зыҽны аибашьра ааҵысыз аҽны днықәыргеит Ерасҭ.
Лара илҩызцәаз аԥҳәыс хаҭазаҵәқәа реиԥш, иахьеи-уахеи дымтәа-дмыцәа аус луан, дынхон, дынҵуан, лхәыҷы дныҟәылгон Ача. Аказы дашшуа, ма лылахь еиқәны, лнапы лзышьҭымхуа, гәкаҳарак лҽаҭаны уаҩы димбеит лара. Егьарааны дубаргьы, лҿаԥшылара ҭынчын, лылагәқәа ҭшашаӡа ишыԥшыц иԥшуан, урҭ быжьра-быжьҵәа илагӡаны ирҵәахуан аԥҳәыс лгәы иҭыхауаз, уаха шаанӡа урҭ ыруазыруа аҭуан иаҵазырԥшуаз. Анаӡараӡа, ахара џьара бомба ҭҟәацбжьык гаргьы, – Ерасҭ! – ҳәа лгәы дынҭаҳәҳәон, арахь лыблақәа идраргамомызт лыгәҭыха.
Када дныҟәон ашкол ахь, иҩызцәа аџьџьаҳәа иахьеилаз, иблуз ҟаԥшь ишәхыԥхаауа дрылан. «Ерасҭ ихәыҷы!» – рҳәон шьҭа уи дызбалак, уажәраанӡа «ииааӡо» ҳәа ирҳәоз ацымхәрас.
Зыҽны Ерасҭ агәар днықәҵыз инаркны ацәаҩа ҷыда шьҭикааит ахәыҷы. Душьыргьы, Ача егьа диҳәаргьы иуамызт уи, дышьҭалалар акәын Ерасҭи иареи риарҭаҿы имацара уаха шаанӡа. Лара лиарҭахьгьы дымцеит. «Аиарҭа сырԥхароуп, мамзар Тата дааир, аиарҭа хьшәашәа дылаиоит!» – иҳәон. Иара ииарҭахь лара диасыргьы иуамызт. «Тата дааир, дахьышьҭало иоуӡом», – иҳәон. Лгәы кыднаблаауан, лгәы ҭнашьаауан Ача Када дахьлыдымҳәылоз, аха дхәыҷуп, иидыруазеи ҳәа лгәы лҟажон. Лгәы лҟажон еиҭа лара лыдагьы адунеи аҿы дахьыҟаз азы даҽаӡәы, даҽа уаҩык, лара леиԥш иахьеи уахеи Ерасҭ имҩа иазыԥшу, Ерасҭ изыԥшу. Абри иаркәадон зны-зынла агәыҩбара илызҵысуаз. Ерасҭ ихабар краамҭа ианыҟамлалак, Када зынӡак иҽиԥсахуан, ила ҭаа агәашә дылаԥшуа днатәалон, илахь еиқәылон уаҩы ишимбац, шәҟәык изымкуа аҿынӡа, иҳаиҭқәиҭ ыӡуан.
Зны-зынлагьы ҩы-мыз, хы-мыз рахьтә знык ашҭа дҭалалон уи шәҟәеицарсак кны, дгәырӷьаҵәа, атрымҳәа дыԥо, акиҳәа ҿыҭуа.
– Ача, Ача, Тата ишәҟәы... Тата ашәҟәы ааишьҭит, Тата!..– лыхәда дахьынԥашало дгәыдикылон Ача.
Усҟан агәарԥ зегьы, амӡырха зегьы разҟыла иҭәуан, игәырӷьон. Анбани анбани неицҵо, ажәеи ажәеи неицҵо, дылзаԥхьон Када Ерасҭ ишәҟәеицарса. Лара аԥхьара шылдыруазгьы, иара далырԥхьар еиӷьалшьон, уи еиҳа гәазҳара ҷыдак лнаҭон.
«Бареи сареи краҳзеилазар, ҳхәыҷы ԥрашәада дааӡа, бихылаԥшла иҵашьоу..» – шәҟәыцыԥхьаӡа иҩуан Ерасҭ. Ерасҭ ишәҟәқәа иманы дыҩны даауан Када, актәи акласс дантәаз, аҩбатәи дантәаз, ахԥатәи дантәаз, аԥшьбатәи...
Аԥшьбатәи – дныбжьахәашеит Ерасҭ, ишәҟәыбӷьыцгьы ҟамлеит. Иҟаларызеишь, исаҳарызеишь ҳәа агәҭӡыӡа дагон Ача, аха лхәыҷы игәы лырӷәӷәон, аха имам азоуп изимҩуа ҳәа дыжьжьауа... Игәы лырӷәӷәон, аха иара игәы хәыҷы ҭынчмызт. Еиҭа иҳаиҭқәиҭ ыҟамызт, еиҭа ила ҭаа агәашә ахь дыԥшуан.
Дцеит ахәбатәи акласс ахь. Изҳаит, дабаҟоу, ҵыԥхтәи имаҭәақәа дырҭаӡом, ицәхәыҷхеит, дҭаҳаҭыӷьаӡа азҳара даҿын. Иҟаԥшьшьӡа, иуаркалеиуа ишәын уи еснагь атлаз мцаԥшь ԥштәыла иалхыз, есышықәса иҿыцны Ача изылӡахуаз аблуза ҟаԥшь.Уи аблуза ҟаԥшь, Ерасҭ мыцхәы бзиа иибоз, Ерасҭ еснагь ахәыҷ ишәиҵалоз. Иахьа ма уаҵәы аибашьра аҵыхәа ԥҵәап. Иахьа ма уаҵәы, ааи, хымԥада, иахьа ма уаҵәы ашҭа дааҭалап Ерасҭ, аибашьрахьтәи дхынҳәны. Диԥылап ихәыҷы, диԥылап уи бзиа иибо, аиааира азнамиа зцәыԥштәхәу иблуз ҟаԥшь ишәхыџьџьаауа. Уи иааирахап, еиҭа иааирахап амцеи, аӡи, адыди амацәыси ирылсыз ауаҩы изы.
Абри ахәышықәса рзы еиҭа илзылашеит Ача лразҟы, инаӡеит лхәыҷи лареи иахьеи уахеи ирымаз агәыӷра.
Хәылԥазын. Амра ҵлакашәара илеихьан, иԥхон, аха ацԥхьқәа цамызт абжьааԥнеиԥш, иагьҟәандамызт абжьааԥнеиԥш, амра абла аԥхашьагьы аԥхашьамызт абжьааԥнеиԥш, мап. Уи ҩежьшәа, аха иҩежьӡангьы акәымкәа, ицәхҩежьаашәа, игәкыганы, игәеихаршьшьыганы адунеи иахаԥхон. Ицәхҩежьаа-цәылашьцаран адгьыл уахьнықәыԥшуаз, уара иумбоз, аӡәгьы иимбоз маӡак ахаԥазшәа иҟан адунеи. Изакә мроузеи ари? Амра мроуп иахьноугалак, уи акәым уажә ҳазҿу, ҳара ҳазлацәажәоз даҽакуп. Уи аԥсра зҽазымҭо инеиуа, еихеигәо, зҭыԥаҿынӡа иааӡаз ахәы иеиԥшха, иаауаз, Ерасҭ исалам шәҟәы, ашәҟәеицарса хәыҷоуп. Издыруада уи асалам шәҟәы иахнагаз, еиқәзырхаз? Изнапқәада, изгәыда уи ҳәынҵәак иныламкәаҳакәа, ӡиаск иамҭакәа, мцак иаламблыкәа, ма агәаҟразы зҭаҭын ылаџьгәаны иамыхакәа, абранӡа, аҩнынӡа иаазыгӡаз? Изусҭада урҭ?.. О, абри ашәҟәы аҭыԥ аҿы ишааӡаз еиԥш, агәҭакы шынаӡаз еиԥш, шәиааира ласхааит ахьынапқәа, агәыразқәа, шәалахәхааит шәаргьы уи аиааира!..
– Тата ашәҟәы иҩит, Тата ашәҟәы иҩит, Тата!.. – аԥошьҭаҟынтәи абас шиҳәоз, дшыҩуаз дқьыԥаха, иԥсы изеивымго Ача дналыдыххылеит Када, уи хәыҷ гәарҭак ицрыԥсса ишьҭан.
Ҿык-бзык иазҳәарыма уи Ача шаҟа даргәырӷьаз, лгәы шаҟа иазнарҳаз, аха ҿык-бзык иазҳәарызма убри еиԥш агәаҟ аамҭаз, – Наныкьара, са сгәырӷьара жәбо! – ҳәа изҭагылаз агәырӷьара аргамаду иалагәырӷьартә, иахыҽхәартә?! Мап, ауаҩ қьиа, ауаҩ ҟәыӷа илшарымызт усҟантәи аамҭаз аразҟ бзиа аргама алагәырӷьара.
Шаҟаҩы шәҟәы-быӷьшәыда, ӡбахәыда-хабарда амца ирцәалаӡыз ирзыԥшыз? Шаҟаҩгьы аԥсӡы аӡанӡеиқәаҵәа рышәнаҵахьаз?
– Тата, Тата ашәҟәы иҩит, Тата!.. – дгәырӷьон Када, атрым дыԥон, амыргәырӷьара ихатәаз адунеи данаркуамызт. Арахь иҩызцәа? Иҟарҵоз, ирҳәоз иҩызцәа ахәыҷқәа? Ишԥагылоу анҭ, рхы рықәжьны, рылақәа ганха ицәыҵырԥшуа, рнацәақәа хыҟаҟаауа?!
– Тата ишәҟәы, Тата иԥсы ҭоуп! – ииҳәац даҿын Када, атрым дыԥо.
Дгәырӷьарызу, дымгәырӷьарызу лзымдыруа даашаҟьшаҟьеит Ача. Днеимҵасын иааимылԥааит Када ашәҟәеицарса. Дшанханы дҩалҿаԥшит иара.
– Уаалеи арахь! – имахцәы даахан, дырқәас-қәасуа, мчыла днеиқәгәаны аҩныҟа дныҩналгалеит.
Ашә налыркын, лылаӷырӡ лҿыхәхәа днаидгылеит. Иахьада абас инарымчны днеиқәмххыцызт уи Ача, кьацкгьы џьара инеихылмыргацызт.
– Ус зыҟоуҵеи, Када, ирыцҳами анҭ ахәыҷқәа? Урҭ рабацәагь уара уаб дахьыҟоу иҟоуп, аха рхабар ыҟаӡам. Иумбо, ишурҵәуаз? Ирыцҳами?
Дшанхашәа, дџьашьашәа длыхәаԥшуан уи Када. Лгәыԥшаарагьы лылаӷырӡгьы игәы дмырҷыдеит, игәы зырҷыдаз изылуз, иҩызцәа зегьы ишырбоз ажәырқьҳәа диханы аҩныҟа дшыҩналгалаз, дшиқәымчыз акәын. Ус еиԥшқәа издыруамызт, ихы иаҭәеишьомызт Када!
Иҽеиԥсхарчны, илақәа ҵырхәны ахәышҭаара дныҽҳәатәеит. Ача лгәы дҭаҵәуо ашәҟәы хыртланы даԥхьон, аарла ақьаад хәашь ианылбаалоз, карандашьла иҩыз анбанқәа аки-аки еицылҵон, зыԥштәхәы зхыҵхьаз, ианыҵхьаз анбақәагьы гәаныла ирбжьалыргылон. Иԥыҵәҵәа длацәажәон Ерасҭ, длацәажәон, иԥсы шҭаз иҳәон, дшықәԥоз иҳәон, аха иажәеи иажәеи еиԥшьымызт, иҳәоуи иҳәоуи еиԥшьымызт. Абар, Када ихьӡ, диазҵаауазар акәхап еснагь еиԥш, аха зегьакоуп,
иажәақәа еицым, еиԥхьыттоуп. Уи агәҭыха ду лнаҭоит Ача, лгәы еиднарӷәӷәалоит, лыԥсеивгара аруадаҩуеит. Избан, избан абасҟак гәаҟрыла изҩу, избан? Аха нас дааиԥхьхәыцхуеит, мшәан, илҳәақәо закәызеи, илхәыцқәозеи! Аибашьра амца иалагылоу уаҳа ишԥеиҩрыз? Аха избан ари шықәсык аԥхьа иҩыз ашәҟәы закәу? Иабаҟоу уи ашьҭахьтәиқәа? Урҭгьы абас рыцҳарыла амҩа иқәзар акәхап, нас ишԥа! Уаҳа ишԥа! Абар, еиҭа Када ихьӡ...
– Када! – днеин, лылаӷырӡ далаччо иаԥхьа днаҟәит, диеизгәдууа ихахә шьыҵәра нҿлырххан, ихы дҩахан, днеиҿаԥшит. – Уааԥши, Тата ииҳәақәо уаҳауоу? Када дызҿуи, аҵара бзианы иҵо ҳәа дҵаауеит, аа, уаԥхьеи!
Ихы дҩахеит, аха ила дҭеимырԥшит иара. Ибла шьҭихуам, дгәаан дтәоуп дыштәац. Хәыҷҵас дҵәуап, игәы ԥшаап ҳәа умшәан, мап, дгәаауп, уи уаҩы ишимбац, дунаӡак дшымгәаара, дунаӡак изын ишымгәаара.
– Уара, Када, сыԥсынҵры, усызгәааума уажәгьы? Унан, сумухааит, избан уара? Анҭ рыцҳасшьеит азоуп, ус зуасҳәаз ҳәа, мамзар узхсырҟьоз? Даҽазны иҟоумҵан, ус, сарԥыс хәыҷы! Сызкәыхшоу, сыԥсынҵырхәы! – дҷырҷыруа иаԥхьа дтәан Ача, дылгәыдлыҳәҳәалон. Ерасҭ иакәзар, шьҭа егьараан иланеижьхьазаарын, аха ари?..
Иҽыҩеибархханы иҽаалымихит. Лгәы нкыдууааит, дшьамхнышгыланы дахьтәаз акраамҭа дзымгылеит.
Уаҳа имфеит, имжәит, лықәҿимҭит Ача Када. Дхәыҵаланы дҩеин днаиеит.
Уи ауха илгәырҩоз, дшыгәырҩоз атәы злоуҳәари?
Лхы-лыԥсы иадҵаны дызҿыгәкааны илааӡоз, илбон ла лзын нахьнатә имаз агәҷыдара шизкамыршәуаз. Ааи, агәҷыдара, аха избан, избан Када игәы злыцәҷыдахарыз Ача? О, адгьылгьы ажәҩангьы шаҳаҭуп ацәыцә анаӡара уи гәыҩбарак изыҟалҵахьазар! Издыруада раԥхьаӡа Ерасҭ ааӡара ҳәа уи данааига, агәхьаа илызнарҵысыз акәзар зегьы зыхҟьаз? Издыруада, Ерасҭ иеиԥш са сзиҭахыми ҳәа, лгәы аминуҭк иааҭашәалоз акәзар зегь зырҿиаз? Аха урҭ абеидыруеи ахәыҷы? Идырӡозаргьы, цәгьарак изаҵал-ҵозма лара Када? Лара лцәа иалҵыз ауаҩы ааӡатәыс дахьылмоуз акәын зегь зыхҟьоз, ҩбагьы – илҭахымзи Ерасҭ иеиԥш ларгьы абас длымазар згәаҵӷа даҵдоу даҽаӡәы, Ерасҭ идагьы. Илҭахымзи, даҿҳәарамзи, уи азоуми Када лыԥсы зиҵалоз, дзылааӡоз, уи азоуми Ерасҭ даар, даргәырӷьап ҳәа ахәыҷы лгәы идкыла, нап идкыла анцәахшареиԥш дзылааӡоз, есышықәса аблуза ҟаԥшь зизылӡахуаз! Уи азоуми, аха избан, нас Када хәыҷы абас дзыҟоу ла лзы? Уамас изылузеи лара, ижәҩа данкны аҩны дыҩналгалазар, зынзаҵәык акәны лыбжьы рымчны инеиқәлыргазар... Аха уи зегь зыхҟьаз, уи зегьы, ахәыҷқәа рами, ахәыҷқәа, абыдақәа, аибакәеибақәа...
Адырҩаҽны ашьыжь еиҭа игәшәымшә лҳәарц лҽыназылкит, днаиахәмарт Ача ахәыҷы, аха, мап, дылхамҳәит. Дылхамҳәит моу, ахыкәалаа еиԥш иажәа ҟәазқәа, иажәа мчқәа аалгәыдиҵеит.
– Уан сара сукәыхшоуп, Када, срыцҳами! – дааӷьаҵәыӷьаҵәит Ача, раԥхьаӡа акәны «уан» ҳәа иаҳәара гәаӷьны. Илгәаӷьит, убасгьы иҳәан, ахәыҷ иакәым, адунаӡа игәаҵәа ааилнархратәы, аха...
– Сан бакәындаз, ус сзыбуӡомызт! – иҳәеит иқьышә хәыҷы ҭырчаа...
Ишәҟәқәа аашьҭыхны ихы иқәыжь ашкол ахь иҿыҩеихеит.
Дхаҳәха аҩнаргәы азхаз даақәхеит Ача.
Дзымтәауа, дгәаҟуа амшхәлара дазԥшын. Дылхашҭит Ерасҭ, илхашҭит ашәҟәы ирзиҩыз, илхашҭит
ауаа, адунеи, лгәы дҭыхон Када заҵәык. Лгәы ҭыԥауан, еисуан, цәалашәара бааԥсык лнаҭауан. Изакәхарызеишь ҳәа дацәшәауа наҟ иналхылцон, дааҭрысуан, аха ргәарабжьара ахәыҷқәа аџьџьаҳәа ианыхынҳәуаз дрыламызт Када, дыҟамызт.
– Сан лахь сцоит, уаҳагьы сааӡом, иҳәеит! – адырра налырҭеит ахәыҷқәа.
Арҵәааҳәа дыҳәҳәарц акгьы лыгымхеит, лыла гәыҭшашақәа ҭшәарц акгьы лыгымхеит Ача...
Абар ԥшьышықәса ҵуан уажәшьҭа Ачеи Кадеи Ерасҭ имҩа иазыԥшуеижьҭеи, есуаха Ерасҭ ииарҭа ирԥхон Када. Уахыкгьы уи аиарҭа даԥырымҵыц, џьара дымцац, иан лахьҵәҟьа дцомызт Када, уахь сшыҟоу Тата дааир, ииарҭа ԥхаӡамкәа дылаиоит ҳәа дшәаны. Иҩыза иҿынгьы уахык имыршацызт... Уаха? Уаха иҟалазеи? Иигәаӷьызеи ҷкәына хәыҷы? Иаҵанакуазеи ари? Иаҵанакуазеи?
Аухаҵәҟьа инықәыршәны ақыҭа ду аҵыхәтәан иҟаз Кәпалаа рҳаблаҿ дцеит Ача, ула аҵәыршы ҭакызар, иумбо ишыхәлаз. Дцеит, аха аҵх агәазы деиҭахынҳәит илықәшәацәгьан: длыцымныҟәеит, лымԥахьгьы дықәымлеит Када. Иаҳәшьцәеи иашьцәеи икәшан итәан, ихы икәаҽын Када.
Диҳәо-дичо, иаԥхьа дшьамхнышгылан Ача, аха иара ихы шьҭимхит. Диабжьахуан, диҵаҟьауан иан Маницагьы, Ача длыххәыцырц, уи илдыруан Ача лҿеиԥш лара лҿы ааӡара шимоуаз, хәҩык ахәыҷқәа зегьы рыхьӡара шуадаҩыз аамҭа мыждаха, аха ҿиҭуамызт Када.
– Уара ара ушыҟоу, Тата даар? Ииарҭа зырԥхода? – лылаӷырӡи лгәи еилаҵәон Ача.
– Дааӡом, дааӡом уи уаҳа!!! – адыд еиԥш лгәы инықәсит Ача гәырҩала иҭәыз ахәыҷы ибжьы.
Иазҳәада, иабаиаҳаи? Ашәҟәеицарса, Ерасҭ инапала ииҩыз ашәҟәы, ани иац ирзааз Кадеи лареи? Нас изахьӡузеи уи «дааӡом, дааӡом уаҳа!» Ицәа иалашәазеи ахәыҷы? Иибазеи иаха дгәаан дахьнышьҭалаз, ма иахьа адәы дахьнықәлаз иарҳәазеи? Иарҳәаран иҟаз? Иац иааз ашәҟәы ҿаҿаӡа илкупеи Ача!.. Аха... избан уи ҵыԥх ииҩыз закәыҵәҟьоу?.. Иабаҟоу уи ашьҭахьтәиқәа?.. Дабаҟоу иара? Издыруада... Аха, мап, мап! Ишәаҳауоу, ауаа, ажәлар! – Мап, мап! – Иуаҳауоу, адунеи! – Мап, мап!
Дхагахар алшон Ача уи ауха, хымԥада, лымацара лыҩнра дуӡӡа дахьахылоз, дахьахаанхоз лымацара, аха анцәа ииныҳәаша ауаа, ауаа, «агәыла – агәы дагәуп» ззырҳәақәо, аҳәсақәа, ахацәа, ажәцәа, аҿацәа, аибашьра иаркарахьоу, аибашьра аӡанӡеиқәаҵәа зышәнаҵахьоу, аибашьра зычҳара хнарыжжхьоу, зызгәыӷрак ԥнаҵәахьоу, аха иара аԥҵәарамш иазыԥшу, ишыԥҵәогьы здыруа...
Уинахыс ишаӡомызт аҵхқәа, ихәлаӡомызт амшқәа, иццакӡомызт аамҭа, ус иқәҳәазон, иқәҳәазон Ача лгәаҿы, иҭаҷаҷаз, аха еисуаз, ашьа зырныҟәоз Ача лгәаҿы. Иаалыкәыршан аԥсабара ишәҭуаз, аԥсҭазаара иҿиауаз, зыхәрақәа зырӷьауаз, лара дрылан лгәыӷразаҵә лхаанханы, гәыла-ԥсыла дзаҵәны. Лыла гәыҭшашақәа рымацара заҵәык лхаанхарц иаҿын; лысыҩсыҩра, лҭәы-лԥхара, лгәызҩыдара абаҟаз? Лара илтәӡамызшәа, есааира икалԥсон ихааӡа илықәыз лцәа-лжьы, игәылпыжӡа иҟаз лӡамҩақәа еидшәашәалон есааира, акҷырақәа ирыцлон есымша. Лхалаҵәҟьа адунеи данымызт, аха лыҩны дыҩнан лымацара. Лымацара, уахгьы-ҽынгьы, есқьаангьы, зны-зынла сасра илҭаалоз лҭаацәеи лҭынхацәеи ртәы умҳәозар... Лҭаацәеи лҭынхацәеи... Шаҟантә, шаҟантә рыҽлыдыргалазеи урҭ! Шаҟантә илаба ааиҵшьуа дылзаахьази лаб, дад, аҩныҟа баала, бымала абра быҽзыҩнабшьуазеи ҳәа длыҳәауа. Шаҟа ҵхи шаҟа мши Ача илыцылхылгахьаз лан аҭакәажә дааны, аха наӡаӡагьы дзынхомызт, дцон еибахаз лҭаацәеи ихнымҳәыз лԥа ихылҵыз ахәыҷқәеи, дызхаанхаз лԥеиҵби рахь. Шаҟантә длаӷырӡышо Ача лҟнытә дцахьаз Шьариза, лаҳәшьа леибара гәырҩауа, шаҟантә Мас дшьамхнышгыланы длыҳәахьаз Ача, аҩныҟа дигарц, ианылҭаху даабжьысларц, аха лхала днымхарц. Уи аибашьра ашәиқәеи далсны, ихыганы, ииулак дазыхынҳәит иҩны, дырзыхынҳәит иҭаацәа.
Иаауан-ицон, илхылаԥшын дызҭахыз, аха даауамызт Када, Када заҵәык.
Лгәы лнархьуан, даргәамҵуан Када иҟазшьа, аха цқьа данхәыцлак, лхы лшәиуан: «Сара исылымшеит сгәыцқьара аарԥшра, сыбзиабара аарԥшра... Сара сгәаҵәа жәпахеит...» Гәыбӷан рацәа лхы иалҭон, аха дгәаҵәажәпахарызу? Мап. Сыҩны дыҟам, сгәы нирхеит ҳәа лгәы ҩбалымтәит Ача. Есышықәса, ҿыц ашкол ахь дцацыԥхьаӡа, иханытә ишьапанынӡа лара деилалҳәон, изеиқәлыршәон ирҵага шәҟәқәа, ирҵага маҭәахәқәа. Лара лакәын иуаркалеиуа иблуз ҟаԥшь есышықәса ишәызҵоз, лара лакәын, Ерасҭ ицымхәрас...
Анкьа лыԥҳәызбааран, Ерасҭ дангәеиҭаз ашықәса аҿынӡа, дыҟоугьы дыҟамгьы уаҩы ишизымдыруаз еиԥш акәын уи уажәгьы дшыҟаз. Адгьыл ажьы алырхьыр ҳәа дшәошәа, ҭынч-ҭынч днеиааиуан, ҭынч-ҭынч дынхон, аус луан, ҭынч-ҭынч дцәажәон. Лгәылацәа ӡәырҩгьы џьашьахәыс ирыман уи лыԥҳәысшьа, лҿымҭ нхашьа. Аламала аӡәы агәхьаа далыргомызт, дҳәаркьиуамызт аказы, дашшуамызт аказы, лхи лымчи еиқәхон аҩнгьы адәынгьы, лыхәҭаа лырӡуамызт. Дины данынкашәа
нахыс лылахь ианыз Ерасҭ иакәын, Ерасҭ иакәын раԥхьаӡатәи лыбзиабара, уи иакәын лгәырӷьара, лгәырҩа, лынасыԥ, уаҳа аӡәгьы. Уи дылцәыӡит, илцәыӡит ацәаныррақәа зегьы, иҭацәит лгәы, даҽаӡә изыҳәан иҭацәит лгәы, ахааназ ҭәышьак амаӡамкәа. Шьҭа дагьызҭахыда лара? Адунеи аҿы имаҷӡам лара леиԥш иҟоу аԥҳәысеибацәа, гәарҭак ныбжьажьны гәараҭак аҿы иҟоуп урҭ. Ача леиԥш идыршоит аԥҳәысеиба лымшқәа. Урҭи лареи роуп услагьы, нхаралагьы еиҳа еизааигәоу; урҭи лареи роуп зегь раԥхьаӡагьы, зегь реиҳагьы еилибакаауа. Ҿаҳаи дагәеи реиԥш, лакҭа маӡала урҭ еицәажәоит, зныктәи анеиҿаԥшрала адунеи азна еибырҳәоит, адунеи азна еимырдоит ҿаҳаи дагәеи реиԥш, бжьыда, ажәада, аха дыргада, напы рхарада. Лахьынҵак еицрымоуп урҭ, гәҭыхакоуп, нас, еицрымоу, аха еиԥшым зегьы ҟазшьала, гәаҭала. Аӡәы лгәыӷра аҵыхәтәа ԥылҵәахьеит, далгахьеит лара лтәы, аха дынхауеит, дынхауеит, ус, днымхар ахьамуа азы, аӡәых убасеиԥш дгәыӷуам, ҳәарада, аха усҵәҟьа дыҟам. Исыхьызгьы сыхьт, аха сыҽсырӷәӷәап, аҳаҳаи, хьымӡӷ сымгап, схәы ҭасмырхап ҳәа, лҽырфырхаҵаны адәы дықәуп, уи дагьыччоит, дагьыхәмаруеит, соуп зҳәо аӡәгьы ишьҭахь дгылом. Аха иҟоуп даҽа шьоукых, згәыӷра амаа иахьынҳалоу, зымшқәеи зыҵхқәеи гәыӷрала иҭәу, зыԥхыӡ ззылабҿабоу, зылабҿабагь ззыԥхыӡу. Урҭ гәыӷуеит, уажәы-уашьҭан, уажәыуашьҭан ҳәа иԥшуеит, агәашә иазԥшуп, ашә иазԥшуп, аҷараҳәа ианбаатуеи ҳәа, рлымҳа кыдуп, иӡырҩуеит «О, аԥшәма!» – мгаӡаришь ҳәа.
Ааи, урҭ аҳәсақәа дреиуоуп Ача. Урҭ аҳәсеибацәа дрылахәуп ларгьы.
Иԥсы ҭоуп, дыбзоуп уи дыззыԥшу, иԥсы ҭоуп, Када игәы дажьоит, амцхә дгәаацәазар акәхап ус зиҳәо. Мап, дыҟоуп, хымԥада, Ерасҭ дыҟоуп, аха џьара дыкҿахеит, дәыӷбак дынҭало, дәыӷбак дааҭыҵуа, ичамадан има,
имшьамба инапы ихшьны, дорденԥсараха, деиқәцаӷьцаӷьуа амҩа дануп уи. Ӡәырҩгьы иеилаҳауеит, ааи. Ача илдыруеит уи ӡәырҩы шиеилаҳауа, рыԥсы илаханы, ахәхәа игәыԥсычҳауа ихәаԥшуеит уи, ихәаԥшуеит, знык иара ибла нарыхәаччар, ихәда рҽынахыршьуеит урҭ, инеихьынԥашалоит, дагьыргоит ус наӡаӡа, аха, мап. Дрыхәаԥшуам, изгәаҭом урҭ Ерасҭ. Уи икаижьхьеит иҷкәынра ласра, уи ихиҳәахьеит игәнаҳақәа. Уи дылзыԥшуп Ерына, иара и-Ача, и-Ача саҟәсаҟә, и-Ача ҷырҷыр! Ибоит ахарантә уи шаҟа дизыԥшу, уажәыуашьҭан ҳәа дышнаҵҟьара, дшиԥылара иԥшу. Дибоит уи ахарантә, дагьнеиуеит уи дылԥыларц, диргәырӷьарц. Аҷараҳәа лгәашә аартны дынҭаларц – Прышәт, с-Ача! – ҳәа инапы џарџарқәа неиҵыхны дналԥыларц, авҵиаа еиԥш дигәыҵаҳәҳәа, дидыӷәӷәала дима иҿынеихарц, даԥигаларц аразҟы мшқәа ргылара, аразҟы ҵхқәа рыршара.
Игылеит ашьыжь, игылеит амш, иразҟымшымхац макьана, аха иразҟымшхарц Ача дыззыԥшу.
Ахәышҭаара аахәҵшьшьааны, акәиц хәылшшақәа аацәыҵлырттеит, фархь-чархьқәак неихәлалԥсан, акәасҭӷақәа рхы неилалкит. Дындәылҵит, иҵегь мҿқәак амца инадылгаларц. Еимахәлашьцаны иҟаз ажәҩан днаҵаԥшит. Иаалцәымыӷхеит. – Сымҿы абна исзылымгаӡакәа, сык аура иҟоуп, дзаабжьымсит Масгьы... – лгәы дааҭацәажәеит. Зымҩа ишьҭаз аиха аашьҭыхны, ажәҩан даҵаԥшуа мацара лҿыналхеит. Амҿырҟәара данаалагыла, лыбла ажәҩан иаҟәганы ҵаҟа днышьҭаԥшит, дагьаашанхеит. Абна исзылымгаӡакәа инхара иҟоуп ҳәа хьаас илымаз лымҿеидара, абар еиҩыршьшьаны иахькыдгылоу. Днаԥшы-ааԥшит, длакҩакит, аха уаҩ длымбеит. Дызусҭада анцәа ииныҳәаз
абри ауаҩ қьиа? Дабатәиу?.. Жәытә ԥҳәыск лакәзар, доуҳала анцәа исзыҟаиҵеит, еиҭасымҳәар, аӡбахә смырӡар, наҟ-наҟгьы анцәа дсыцхраап, исыхәара ҟалап ҳәа лгәырӷьара лқьышә иқәххуа наҟ инцәыҵаҵәахуа, лдоуҳауаҩ иусумҭа дазыԥшларын. Аха Ача иарбан доуҳазаалак акы агәра лгомызт. Илхәыцит, еиҭалхәыцит, аха изусумҭаз дылзымхәыцт. Дрыцҳазшьоз гәылак иааигазар? Мас иакәхару? Аха изыҟаиҵарыз ас маӡала? Аа, абар, иахьылгәалашәа, мшәан! Баша агәра лымгеит усҟан, аха дызусҭада лымхы анҭалгалоз, лыԥҳә ҿаны нымҩа-нымҩала иҿаҳәаны илыззыргылаз? Дызусҭада? Усҟан гәылак исзыҟаиҵазар акәхап, анцәа илԥха иоуааит ҳәа лгәы ацәкалмыршәыз Ача! Аха, уажәгьы? Дызусҭада, дарбан гәылоу маӡала, уаха аҵх иалагӡаны Ача лхаҵамусхә лзыҟазҵо? Иҽзимраргамозеи, мшәан? Иаҵанакуазеи? Дыҟану адунеи аҿы уи лыҟазаареи лыҟамзаареи ззеиԥшым џьара аӡәы? Дыҟану аӡәы, Ача ҷыдала илызхәыцуа, илхылаԥшуа? Ма издыруада, лашьа иакәзар? Уи иакәхар ҟалап. Аха бышԥаҟоу саҳәшьа ҳәа, лыҩны дааины ихы налмырбакәа дызцарымызт. Дарбану, дызусҭада, дабатәиу Ача маӡала зылаԥш лху?..
Издыруада Када иакәзар? Аха иабаҟоу, уи ара дыҟаӡам, Москваҟа аҵарахьы дцахьеит, дымцаӡацзаргьы, уи даарымызт арахь... Мышкы дҟәыӷахар, издыруада бжьышықәса дзааӡаз, лхала дахьынижьыз шхәарҭам дырны дхынҳәыр... Уажәазын дҭаз аинститут, дҵарауаҩ духааит, дҟәыӷа духааит, Ерасҭ ишиҭахыз еиԥш. Ерасҭ игәыблра ҳәа кыр имазар, кыр изынхазар, уи инеигӡоит Ерасҭ иҳәахьа... Нас дарбану, дабатәиу Ача маӡала зылаԥш лху? Издыруада, Дикран иакәзар? Аха дабаанагоз уи ара? Ақыҭа аҵыхәан џьара бригадирс аус иуеит. Зыҽны Ерасҭ аҩны дындәылҵыз, иаргьы уаҳа ихабарк ҟаимҵеит, дцеит Дикрангьы еибашьра, аха
иразҟы иаламзи, иеҵәахә кыдымзи, дхынҳәит деибгаӡа, хәрақәак имазаргьы – иӷьеит, илахь аҿы амзаҿеиԥш шәахсҭак аанхеит, уаҳа акгьы. Ашықәсан знык еибабоит Ачеи иареи, «мшыбзиа-хәлыбзиа» ада акгьы рыбжьам, аха закә лаԥшузеи уи Ача еснагь дызланаскьеиго! Знызынла игәаӷ шԥалкуеи уи Ача! Умшьҭа цәгьан, убз анҳалушь нахыс, абылреи амцеи ҳаиҟәнагеит ҳәа, шаҟа гәаӷ еиқәылԥхьӡоз, аха деиҭаахәыцхуан ԥыҭрак ашьҭахь: «Аҽы иазымиааиз – акәадыр дасуан» – ҳәа, ималкузеи шьоук рҵеи? Иара ихаргәышьоузеи, лара ус илразҟхазар?.. Гхак змам уаҩ дыҟаӡам. Знык инумшьартә дцәажәазаргьы, уи изырҳәаз акы ыҟазар акәхап, Ача дицәымӷымзар акәхарын, аха уажәшьҭа? Ԥҳәыс дзааимгозеи, иараби? Дыззыԥшыда? Абраҟа лхы дақәгәамҵыхуеит Ача. Сусс иалоузеи дыззыԥшуи дыззыԥшыми, ихы инапы иануп, ииҭаху ҟаиҵап... Анцәа, ауаа, иаргьы ларгьы акгьы рзеилам, ирзеилаларцынгьы иҟам... Нас дзылгәалашәазеи уи уажәы? Дызусҭада, нас дарбан, мшәан, дабатәиу, Ача маӡала зылаԥш лху? Дыҟану адунеи аҿы аӡәы... Мап, мап, гәылак иакәхап. Ианааигаз дыцәахьазҭгьы, лара дрыцҳашьаны дизмырҿыхеит, ус инкыдыргыланы дцеит. Даԥырхагамхеит аԥҳәысеиба лыцәа-лыԥхыӡ. Издыруада уи уажә зымҩа даԥшу Ерасҭ диеиԥхыӡуазар? Абас игәы иаанагозар ҟамлои? Иагьиашами нас?!
Абар, амӡырха! Иккаӡа уахьнықәԥшуа, анкьа кәасқьарагьы маҵурҭарагьы зуаз аҩны, амраҭашәарахьтәи аганахьала агылара иаҿу аҩнеихагыла. Уи Ерасҭ зшьапы икызоуп. Ҵыԥх акы ацылҵеит, сынтәа акы ацылҵеит, ҵыԥх ҭӡык халгалеит, сынтәа шәык ҿалҵеит, ҳаԥхьаҟа иаанхаз: аԥенџьыр, аҭуан, ахыб. Иӡара кахәхәа деиқәорденха, абар агәарԥ дахьҭало
Ерасҭ. Ичамадан наиргылоит, амшьамба нкаиршәуеит, лара лаасҭа ишьауардын мҵәыжәҩоу инап џаџақәа ааиҵихуеит, – Прышәт, с-Ача! – ҳәа деихаччо иҿааихауеит ла лахь. Дсыҩсыҩуа, ааи, абас ишлыгхахьоугьы, дшабаахьоугьы, иара аминуҭк азы дсыҩсыҩуа дааҟаланы, лӡамҩа ҵәаҵәақәа ҭыԥхаауа, дгәырӷьо днеидыххылауеит Ача. Инапы џарџарқәа лыкәыршаны, хыхьынтә ҵаҟа дылбааԥшуа, авҵиаа еиԥш дидыӷәӷәала, дҷырҷыруа ак иаҳәо, зхы раҳаны иҵаԥшуа Ача длыхәаԥшуеит дигәыҵаҳәҳәа... Нас... нас илырбоит уи рыҩны зшьапы икыз, зхәамц лара ихалгалаз. Иалҳәоит ҵыԥх иҟалҵаз, иалҳәоит сынтәа иацылҵаз, иалҳәоит ҽааны рҩыџьагьы ишырхыбша... Иалҳәоит... Иалҳәоит... Дҷырҷыруеит, дҷырҷыруеит ҵыхәаԥҵәарада!
– Изакәызеи, бара ачеиԥш ибҷырҷыруа, сача хәыҷы, с-Ача? – дигәыҵеиҳәҳәоит уи Ерасҭ, лара лзын ибааш цаҟьоу игәышԥы дадирӷәӷәалоит, далеисар иҭахушәа. Шьыри, шьыри, абас дшигәыҵаҳәҳәоу иԥслак, дшигәыҵаҳәҳәоу! Ааи, аха, иабаҟоу?!.
– Када дабаҟоу? – иаразнак дааикәаҵәиуеит, иблақәа шаҟьо иааиреимдоит Ерасҭ. – Дабаҟоу? – иқьышәқәа ирҳәоит, иблақәа ирҳәоит.
Абраҟа инҵәоит Ача лылаԥшҵашәара, лыԥхыӡ хазынахә, абраҟа ицәырҵуеит агәыԥшаара, иаахыжжылоит алаӷырӡқәа, аԥсеивгара аахәанчахоит, аха нас... Нас еиҭа инеиқәҳәалахоит агәы.
Ауаҩы илшом дымгәыӷларц!
Агәыӷра енагь ԥыжәара агоит. Изыԥсоузеи, нас, ауаҩытәыҩса игәыӷрақәа! Урҭ аԥсҭазаара ахьааҭгылаз аҭыԥ инахыргоит, еиҭандәықәырҵоит иара амҩала, аха ианбанӡа абас?.. Ача лымацара абри агәыӷра мҩа данбанӡанызаауеи? Када иакәын, игәыӷра каиршәхьеит, дылцәцахьеит Ача. Лҭаацәа ракәын, ргәы далырхырц акгьы рыгым Ерасҭ, лара лебиара еиҳа ихьааганы. Адунеи зегьы иацәыӡхьеит Ерасҭ ихынҳәра азгәыӷра,
Ача заҵәык дгәыӷуеит. Шаҟа илцәуадаҩымхоз Ача, шаҟа лгәы ӷәӷәахоз, шаҟа лгәыӷра нагӡахоз Ача, длымазар илыцгәыӷуа аӡәы... даҽаӡәы заҵәык. Хаҵа дцарцу? Мап. Ус иаарласны Ерасҭ дзыԥсахуа уаҩым, аха длымазар аӡәы... Лхы-лыԥсы зыхҭнылҵаша, лгәы иҵак илааӡаша, даӡәуп ҳәа уаҳа илзырымҳәо дҟазҵаша. Када иҿы илыгхақәаз зегьы зыла ихалырҭәааша, анра ацәанырра лзыркыша. Усҟан лгәы еиҳа иҭынчхон Ача, лгәыӷра еиҳа иӷәӷәахон.
Ахыбра хәыҷқәа рыҵаҟақәа ирыҵеибаҳәаланы, еидҳәыԥкны ахәмарра иаҿын ахәыҷқәа. Ак еимаркуан, еибаркәлиҷилиуан ахәыҷқәа, амаалықь хәыҷқәа, аеҭым хәыҷқәа, аныда-абыдақәа, еҳәшьада-ешьадақәа... Еиуеиԥшым ашәҭ шьыҵәрақәа реиԥш, урҭ ргәыԥқәа дрылаԥшуа дгылан Ача. Лгәы ԥшаауан, ажәада, бжьыда лылаӷырӡ дахәаҽуан. Оҳ, илылшо дыҟандаз абарҭ зегь ранра, абарҭ зегь рааӡара! Абан, ихахәы бырфын рҳәы-рҳәы, ибла ҭиқәаҵәааӡа дахьгылоу аӡәы. Дзыжәлада, дызмилаҭда? Доурысума? Мап, аурысқәа ас изеиқәахом, аукраинцәа роуп иеиқәахо, издыруада дукраинзар? Дабаҟоу иан? Дабаҟоу иаб? Иабаҟоу иҩны-игәара, иабаҟоу игара дызнырааӡалоз? Аибашьра ахәшәблы ахыжьуп уи... Наӡаӡа анаҟәа ицәалахаз, аха изалымкааз, зцәаара, зхәынган еилачӡа, дызхәаԥшуа акы ауп уи ахәыҷы... Иҟалап, дылгәыҵаҳәҳәа данылкыз, лыкәа дышҭалҵәахуаз, дшылхьчоз, дихӡыӡаауа дшыхьҭшьуаз, иааиуаз ахызаҵә лгәы кылнажәазаргьы уи иан. Иҟалап, хамеигӡарала аҳәеилышьра дшалсуаз, амцақьоуқьад дшагәылсуаз, иҟьалаз хык игәышԥы кылнакаазаргьы уи иаб... иҟалап, ма танкк иҽаҵажьны,
амца ахыжьны иаргьы иҽалаижьзаргьы... Иҟалап. О, шәынарцә бзиахааит шәарҭ ауаа шьахәқәа!..
Аха изакәи, мшәан, илбо! Дышԥаиеиԥшу уи Ерасҭ? Аа, ихахәы самсал еиқәаҵәаӡа, ирҳәы-рҳәны, иџьымшьқәа хәхәа-хәхәаӡа, рҳәаақәа еиԥгаланы... Ибла ҭиқәаҵәаа хәыҷқәа аалхигаӡом Ача, издыруада иан лцәа лхикаауазар?
– Витиа, Витиа, дубома ари? Дудыруама? Дызусҭада? – дгәыбзыӷӡа, дхааӡа диацәажәон аӡӡеи.
«Выҷа! Выҷа!» – гәыла-ԥсыла, блала, қьышәла диԥхьон уи Ача, лылаӷырӡ лгәы иҵачуан.
Аха дҵысуамызт Выҷа. Уи дҭиҵаауан Ача, дҭиҵаауан акраамҭа, нас игәалашәах здырхуада, игәы хәыҷы шеилгаз здырхуада, – Сан, сан! – иҳәан инап хәыҷқәа рхаха иҿааихеит...
Краамҭа еидԥсыланы игылан уии Ачеи...
– Акаамеҭ, шаҟаҩы далырххьоузеи иара, шаҟаҩы, аха арҵәааҳәа дыҳәҳәаны дырцәыбналон, аҽшьра иҽықәикуан... – лҳәон аӡӡеи еиҳабы, ишәҟәқәа анлырҽеиуаз. Усҟан хазы ауаҭах аҿы иеилаҳәара, иеидкылара иаҿын игәырӷьаҵәа иҟаз Витиа.
– Абар, саргьы сан дааит, абар саргьы сан! – атрым дыԥон, дырзынкыломызт.
Закә ҵхыз уи ауха Ача илхылгаз, анра ацәанырра, меигӡарахда илызцәырҵыз, аҳәаа ихыҵны дакәабон, дашьшьуан, дгәыднакылон, дгәыднакылон, дагәӡуан ираҳаҭӡаны абымбылцәарҭа илаз Выҷа, лара л-Выҷа, Ерасҭи лареи р-Выҷа!
Ссиршәа иубаша, ашамҭаз лылацәа анынеихьылшьгьы, Ерасҭ ашә даахыҵит дыччо, дгәырӷьо, еилаҳәарак иҩыҵракны.
Ахәыҷы днеихагылан акраамҭа дихәаԥшуан, дихәаԥшуан, нас иеилаҳәара аахиртлеит. Еилыбзаауа амцаԥшь ԥштәы змаз атлазтә блуза хәыҷык ааимпыҵеилаарцырт Ерасҭ.
– Бара ибхашҭзаарын ишизаабхәашаз, сара иаасхәеит! – иҳәеит длызгәдууа.
– Ерасҭ! – амыргәырӷьа лхаԥаны днеихеит Ача, даанапырхахеит...
Абраҟа иааԥҵәеит лыԥхыӡ ахацхә.
Зныкыр ӡәыр дибахьазма Ача дласы-ласуа, дыццакы-ццакуа. Ахаангьы Ерасҭгьы имбацызт ас дласы-ласуа, деилҟьаӡа. Аха уи дласы-ласуан иахьа, лгәы лыҵԥраауан иахьа. Ашьыжь ашара лымбо дгылеит, лус-лҳәыс аҭыԥ иқәылҵеит... Седру, дызхьымӡаз. Дласы-ласуа ахәыҷы дахьыцәаз ашә аартны дныҩнашылеит.
Дыцәаӡамызт Выҷа. Ибӷа ҩышьҭыхны иҽынкыдыриааланы, днаԥшы-ааԥшуа зегь ҭиҵаауан. Аиарҭа шкәакәа дахьылаиаз, иеиқәаҵәара зынӡак аҽаалнакаауан. Ача даныналҿаԥш, ибла ҭиқәаҵәаақәа ыркамкамуа дналҿаччеит, акгьы дшазыԥшыз удырратәы, даалԥеиԥшит.
– Уааԥшыма, уцәгьа-мыцәгьа сагааит! – днеихагылеит Ача.
– Ишԥабҳәеи? – дналазҵааит иара ибызшәала. – «Шьыжьбзиа» ҳәа зсабымҳәеи?
– Ыы, ус иахәҭазма? – днеизгәдууит Ача. – Шьыжьбзиа, нас! – нацылҵеит, аҟыԥҳәагьы лцәа дааҭыхьҭшьааит, лыбла ианаахгыла лыгәра изымго данлыхәаԥшуаз... «Сызшьуада, сызшьуада!..» – лгәы лнапы надлырӷәӷәалеит.
Иара дыԥшуан дшыԥшыц, лханытә-лшьапанытә ибла ҭиқәаҵәаақәа рыла деимдо...
Ача, ача шәаҟьеиԥш дгәыҭҟьаха дазыԥшын адыд...
Иагьыдыды-мацәыст.
– Бысԥырҵ, бысԥырҵ, бара сан бакәӡам, сан бакәӡам! – дыҳәҳәо, иҽҟьо аҽшьра иҽнақәикит Витиа.
– Выҷа, Выҷа, ус умҳәан! – дааӷьаҵәыӷьаҵәит Ачагьы.
– Сара Витиа соуп, Виҷа сакәӡам! Баргьы сан бакәӡам... Бара сыбжьеит, сыбжьеит! – илаӷырӡқәа ҟәаз-ҟәазӡа ҭаҷкәымк иаҟараха, иҭыдды ицон, иҽкыдиҟьон.
Иазымчҳаит уама зыхҭызгахьаз Ача лгәы. «Ак зықәӡамыз сакәызма, ишԥасзамуи, аԥхьа иамуа, ашьҭахь иамуа...» Инеималҭәеит. Иааигәара данынеимышьҭ, егьи ауадахь дныҩнашылан, акаруаҭ лыҽнықәлыжьит. Иаахлыртлеит уи уаҩ илмырҳацыз, зеиԥш гәыҭшьаага ыҟамыз, абыржәы ҩынтәны илҳәоз амыткәма.
Амыткәма азылҳәон леибара, лызаҵәра.
Амыткәма изылҳәон зыхынҳәра азгәаӷьра илымаз еиҭа илыцәкьаҭаз Ерасҭ... Ерасҭ...
Амыткәма азылҳәон лхы-лыԥсы...
Уадак аҿы иҽкыдҟьо дыԥсҭыхуан ахәыҷы, егьи ауадаҿ ауеимада лҳәон Ерына... Ааи, Ерына... ача дыҟамзар, Ача дацымлар, Ерына Ерына шлакәыз дынхон, издыруадаз, ас еиԥшгьы дҟамлар...
Амыткәма, амыткәма, изеиԥш ашәа хьанҭоузеи ари аԥҳәысеиба илҳәо! Мап, мап, ахаан имаҳаӡац уи Витиа! Игәы хәыҷы иабахьоу, иалаӡахьоу, еилнакаахьоу, иҟалап, шьоукы-шьоукы адунаӡацәа рыгәқәагьы ирзеилымкаацзар. Иҟалап... Аха ари еиԥш ашәа хьанҭа, ари еиԥш гәырҩа илымҳа иҭамсыц Витиа. Уи иханаршҭит ихатә гәырҩа, уи игәы ԥшааит даҽа гәыԥшаашьак ала, иан дицәыӡыз аахыс аӡәы игәы шлызмырԥшаацыз ала... Илаӷырӡқәа иҭаҷкәымқәа рыла ирыцқьо, ҳыҟ-ҳыҟҳәа иҵәуара еихырсыӷьуа, ауада дныҩнысны дналхагылеит амыткәма зхыҩуаз. Уи лыблақәа дырбон лааигәара инеиз, илхагылаз, аха лгәы дабаӡомызт. Лгәы ҭәын, ихызазауан гәырҩала...
...Лхы тҟәацны ицо, лыбла ҭраа аҭуан даҵаԥшуан Ача. Ааи, уи лгәы лырдеит, уажәшьҭа, сыргьежьны сҭыԥахь сга ҳәа леиҳәаргьы ари илхагылоу, ашьшьыҳәа дааилаҳәаны, акрынеиҿаҵаны длыма дцар ҟаларын. Уи леиҳәоит ҳәа акәын ларгьы дшыԥшыз. Аха...
– Бымҵәуан, – иҳәеит Витиа, алаӷырӡ зхыжжуаз иблақәа иҭаҷкәым ҭаргьежьуа. – Бара, бара сара бсаным... Издыруеит, аха... Сан бакәыз нас, – агәрагара дуӡӡа лыҭо ихы ҩышьҭихит.
Анцәа ҳрыцҳашьа, изырҟәышзеи абри ахы кәымпыл хиқәаҵәаа хәыҷы, изражәзеи абырсҟак?
Анцәа ирзааумган уи иахьатәи ахәыҷқәа! Анцәа ирԥеиԥшумтәын абри ахәыҷ иԥеиԥш!
Дҭаҳаҭыӷьаӡа, ихахәы самсал рҳәы-рҳәы, иџьымшь еиқәаҵәақәа рҳәаа еиԥшьны, Ача лаԥхьа дгылан, игәаҟразын зарбаӷь ҵазкыз ҳәа, даҽа хышықәса рышьҭахь ԥҳәыс дыззаалгарц алшоз, иҵәрышкәаӡа иҟаз Выҷа.
– Сан! – ҿааиҭит уи.
– Ыы, уан уара дукәыхшоуп! – лхы ҩышьҭылхит Ача. «Уан уара дукәыхшоуп» зцымыз жәа иалымҳәацызт уи бзанҵы!
Днеихәаԥшит, аха лыгәгьы нҭыԥсааит. Абжьааԥнеиԥш акәымкәа, анкьазы еиԥш, дҭиҵаауашәа, ак еиқәиӡбуашәа длыхәаԥшуан Выҷа.
– Изакәызеи, нан? – лыбжьы аарлаҳәа иааиаҳаит. – Изырҳәои, нан, бара сан бакәӡам ҳәа?
Илақәа... илақәа ирыԥшышьоу, мшәан? Издыруада... аха мамоу... Изалшом, џьушьҭ!
– Иуазҳәада, нан? – лыбжьы лызҭкаауам уаҳа.
– Шаҟа игаӡақәоузеи! – дыччо иналаҭеикит Выҷа, ибла ҭиқәаҵәаақәагьы ааразхеит. – Дара роума сан бакә-/бакәму еиҳа издыруа?.. Сара уаҳа уаҩ дысгәалашәаӡомеи бара быда. Ус акәӡами?
– Усоуп, ус, уан уара дукәыхшоуп! – лыԥсы неиқәаҳаит Ача. Дыды-мацәысда амш еилгеит. Еилгеит моу, зынӡагьы иаалашахеит, еиҳа иԥшӡахеит адгьыл, аԥхын шоура зхылҟьа ицоз; еиҳа ицқьахеит ажәҩан, афрына мра зкыдҳәыло изкыдыз; еиҳа игәыкхеит ашьха, зышлара зхибаҳәа ицоз...
Мышкы-ҵхык шниасуеиԥш, иниасит абарҭ зегьы Ача лхаҿы, лаӷырӡыла иҭәыз Ача ллакҭаҿы. Ӡиаск шниасуеиԥш, иниасит, аха аӡиас зынӡак иниакәкәо аҳа, ниакәкәашьа амам уи аԥсҭазаара... Ахаан ҭабара зқәым ӡиаск еиԥш, лцәа-лжьы иагәылслашт уи, лгәы-лыԥсы иагәылслашт уи Ача... Ача... Ача...
Ааи, Ача лоуп, илыхьӡызҵаз изызлыхьӡиҵаз еиԥш иахьа дыҟамзаргьы, уи Ача лоуп зегьы рзы, лхазы, Ерасҭ изы... Лан дзааӡаҵәҟьазгьы лымаҳә ибзоура аҟынтә Ача лҳәоит. Нас дарбан Ача ҳәа илмыԥхьо лара? Аха зегь ирҳәо аӡәы, аӡәызаҵәык изимҳәозеи? «Бара сара сзын Ерына боуп, уаҳа аӡәгьы...» – аҵх лашә иалууаа иахьагьы ишԥагои уи ибжьы? Иахьагьы ишԥеиҳәои уи Ерына ҳәа?
Абан уи дахьгылоу. Иазҳәах дыздыруада Ача лҳәыс иахьыз, арахә рҳақьым диман дааины дыҟоуп. Уажәшьҭазы анцәа ихаҭагьы дкыдԥаан дааигааит, зегьакоуп, иҟалаша ҟалахьеит. Амала, иара ида ԥсыхәа амамшәа зибазеи, абра дмаар зыҟамлазеи? Ача ианакәызаалак уаҩ игәаӷкра цәаҩас илымаӡам, дызусҭзаалак-дзакәызаалак, данхәыҷыз аахыс ус дыҟоуп, аха ҩынтә
ҩыџьа ауаа рҿы илбеит ауаҩ игәаӷкра закәыз. Аӡәы, ишәгәаламшәои, Ерасҭ даниршәаз, шаҟа игәаӷ лымаз? Бзиашәа, уи агәаӷкра абзиабара ахылҵит, ааи, ус ҟалалоит аԥсҭазаараҿы, аха знык, ҩынтә иҟалома? Изалшарым, џьушьҭ, мап!
«Мап, мап, жәантәгьы, зқьынтәгьы мап!» – лгәы дҭаҳәҳәоит Ача, лгәы дҭацәажәоит Ача, аха изакәызеи илыхьыз? Илықәлашьцазшәа зылбозеи?
Издыруада амра ҭашәаӡазар? Ма 8ҭак аԥыраҳазар уи алакҭа? Мап. Абан иахьԥхо уи, иԥхоит, абла гәыблаа ду дгьыли жәҩани рхеиԥгаларсҭа иахагылоуп. Уи ԥхоит, аха илашом, ацԥхьқәагьы цам абжьааԥнеиԥш, иагьҟәандам абжьааԥнеиԥш.
Ицәхҩежьаа-цәыҵашәшьырроуп адунеи, ицәыҵашәшьырроуп аԥсабара, аҳауа, ажәҩан, ицәхәыҵашәшьырроуп адгьыл, ана-ара ашәытарақәа рҿаӷӷа, рхықәцәақәа цәхҩежьаа-цәиқәарааӡа иҟоуп ашьхақәа уназгәыдԥшыло. Уара иумбо, ҽаӡә иимбо, аӡәгьы иимбо, аха ауаҩ ицәа ианыруа маӡак ахаԥазшәа иҟоуп адунеи...
– Аԥсымра! – тәымбжьык хьшәашәаӡа ллымҳа инҭаҩуеит Ача.
– Аԥсымра! – ахәы-арха еиныҩуан, аҳауа иалыҩуан.
«Изыԥсымрада? Избан аԥсымра? Изакәузеи «аԥсымра?»... – лцәа дынҭыхьҭшьаан, дааиџьит, дааиџьит Ача, акы лҽацәылыхьчошәа. – Изымрада? Изымрада? – лыблақәа нхылҩан, дынхьашьшьит Ача. – Изымрада?..
...Сара... сара сымроуп, Ача, ибаҳама? Сара... Бымшәан, бымшәан, сара соуп ибацәажәо... Еснагь ҳмеицәажәалахуеи, Ача, баргьы саргьы, бзыршәазеи нас уажәы? Бацәымшәан уи ицәыҵыԥхо амра. Издыруада, бхаҭагьы ибгәалашәозар, ари амра уаҳа ианԥхахьоу?
Уи лассы-лассы иԥхалоит, Ача, аха бара ҽнак акалашәа, илымкаалашәа ибзыԥхеит. Ибгәалашәо, ани сысалам шәҟәы, имышьҭацәгьахашәа ибзыҟалаз, сышәҟәеицарса хәыҷы анбоуз аҽынтәи амра? Убасҟан иԥхоз амроуп уажәгьы иԥхо, усҟан игәабҭаргьы, базхәыцыргьы ауан, Ача, абыржә ишгәабҭаз, бшазхәыцыз еиԥш, аха аӡара бмоуит, саргьы усҟан абыржәеиԥш сбацәажәарц акәын, аха исмаӡеит, бысцәымҵанарсит уи сышәҟәеицарса хәыҷы.
Бысцәымҵанарсит, аха иара иауалыз азынамыгӡеит, Ача. Уи ибцәнагаз, ибцәнарӡыз, ибыхҭнагаз рацәахеит. Ус азы акәмызт, Ача, уи сара изыбзызҩыз, ус азы акәмызт иаргьы шықәсы наҟьак амҩа изықәз! Аха рыцҳарак иақәшәеит уи, Ача... Уи ақәшәеит, Ача, сара... (бҽырӷәӷәа, бмыҳәҳәан, ибдыруаз шьҭа аиаша!). Уи ақәшәеит сара сҵыхәтәаԥҵәара амш, сиаӡаара амш... Ааи, Ача! Бымҵысын, бӡырҩла, бызқәа еибмырхааит уи амра, сара сымра!..
Сызхара сзыбмацәажәар, срыцҳауп. Усоуп, с-Ача, сара сача ҷырҷыр, сара с-Ача... Аиаша – иашоуп, Ача, иаԥсам, с-Ача, агәыӷра мыцхәы, агәыӷра неиҩца. Иацакәзар, жәацакәзар ак бҳәап, аха, ибымдыруеи, Ача, уи аахыс иҵӡо, шаҟа аамҭа цахьоу, шаҟа ааԥын гылан ииасхьоу? Бӡамҩеи былахьи ирну акҷырақәа неицыбҵар, ибарҳәап шаҟа аамҭа цахьоу, ибарҳәап нас сара схыгәырҩареи сзыԥшреи, сызгәыӷреи акгьы ишаԥсам. Сара сыԥсы ҭаны сыҟазар, Ача, иахьа уажәраанӡа, егьарааны сыбзыхынҳәхьазаарын, егьараан бсыргәырӷьахьазаарын!.. Аха... шьҭа... шьҭатәи башоуп. Иазхоуп, Ача, бахьынӡагәыӷхьоу. Агәыӷра неиҩца ауаҩы изеицәоуп, Ача, агәазын ичмазароуп, аԥсазын иргәаҭеигоуп, ижьагоуп, Ача... Сара бсызжьом, бсызжьом. Иазхоуп. Исылшом, Ача, шьҭа есуаха, есҽны,
есминуҭ, ессааҭ сыԥсы ҭоушәа схы бырбара... Уи акыр ижьжьагахеит ба бзын, аха ижьагахеит... Ус бымгәыӷуазар, сара бзазак иеиԥш бысзыԥшымзар, издыруадаз еиӷьнгьы быԥсҭазаара ныҟәбгар, арсҟак уадаҩ бақәымшәаргьы, издыруадаз... Аха... Уигьы кыр иаԥсоуп са сзы, Ача, Ача, сара исҷанны аԥсҭазаара бзазарахә иалоу! Сара сакәын, Ача, бара ибҷанны арк ахьеибашьуаз ахеилаԥсара гәышԥыла иалсуаз... Иалсуаз... Салсуан, Ача, салсхьан, уамак сыгыз џьыбшьома! Аиааира алакҭа сышҭагылазоуп ишсықәшәаз, Ача, ишсықәшәаз, аха ахызаҵә акәу џьыбшьома исықәшәаз? Аҳәызба акәу џьыбшьома? Акы-ҩба ракәу џьыбшьома? Мап, урҭ са сырзынкыларымызт, Ача!
Бара иббахьаз, ибдырц сакәзар, урҭ сырзынкыларымызт.
Сагьрызнымкылеит!
Сара среиуоуп, Ача, зҩызак ивараҿ изыԥсырҭамхаз, зҩызак ихәамц иавамҳаз, зҩызцәа ршьеи рцәеи-ржьи ирыламблыз, зшьам дгьыл аҿы зыбаҩ ццышәымхаз. Сара среиуоуп, Ача, заӷацәа, аиеи, абанҭ алақәа, ажьыфацәа, аԥсымҭәқәа, абанҭ агыгшәыгқәа ықәызхыз, аха зыхгьы ықәызхыз. Сара среиуоуп, Ача, арк, уаа-шәҩык, уаа гәарҭак амҩа рызҭаз, рымҩа аазыртыз, рымҩа зрыцқьаз, ԥхьаҟа ацаразы еиқәзырхаз, аиааира алакҭа иҭзырсыз.
Еиқәсырхеит урҭ, аиааира дсырбеит, иахьанӡагьы рыԥсы ҭасырхеит, Ача, уаа-шәҩык. Мап, инеиҳангьы, хәышәҩык, зықьҩык, миллионҩык, миллиардҩык!
Еиқәсырхеит Адунеи зегьы. Ибаҳама, Адунеи зегьы!
Ииашоуп, Ача, усоуп, ус акәымзар са схы ҭасырхомызт. Абри азоуп, Ача, сара сызҭахаз, убри азоуп сара сызхнымҳәыз. Бымҵысын, Ача, бӡырҩла, исҭахуп сызхара сбацәажәар...
Бара бгәы иаанамгааит, Ача, сара сшыԥсугьы, сабџьар шьҭасҵахьоушәа. Мап, сара сыҟоуп сеиқәных, санбзаз аҵкысгьы сыӷәӷәацаӡа, санбзаз аҵкысгьы сгәысҽанны. Ари адгьыл ду иқәҭәаз ҳшьа баша инықәба, инықәыблаа ица џьыбымшьан Ача. Мап?
Уи уажәгьы адгьыл иалыжжуеит.
Уи мшынхоит, Ача, мышмыждара азыҳәан зшьапы неихызгарц иҟоу ауаҩ изы!
Уи џьаҳанымхоит, Ача, даҽа хлымӡаахк зырҿиарц зшьапы зыргыло ауаҩ изы!
Уи бара бацәымшәан, бара бынхала-бынҵла, Ача, дааӡала... (бымшәан, сара издыруеит, Ача, зегьы!) ...Амала изакә разҟузеи ибысҭаз, сара хлаҳәада! Саахәыцҵәҟьар – сыԥхашьоит. Ааи, ааи, сыԥхашьоит!
Шаҟа ҳаамҭа кьаҿзеи! Шаҟа пату изақәымҵозеи, Ача, ауаҩы иԥсҭазаара!
Шаҟа-шаҟа...
Еҳ исиҭазшәа сыҟандаз сара абыржәы аԥсҭазаара! Убас сынхарын, убас сыбзазарын, Ача, убас бсыргәырӷьарын, убас сыҿиарын аха, Ача, базымҵаан!
Сара бзиа бызбон, ибеиӷьасшьо, ибыласҵо адунеи уаҩ дысзықәызма! (Аҳы, бымҵәуахын шьҭа, былаӷырӡқәа, ҳаи, снапала исырбошәа сыҟандаз!)
Ибгәалашәо, Ача, раԥхьаӡа ҳанеибадырыз, бансыршәаз? Ибҭаху мсит, аиаша шсабҳәара, бзиа сбымбаӡоз убасҟан? Убри аминуҭ азы сара сҿыхеит, Ача, бгәаҵаҿы исырҿыхеит быԥҳәызбара
агәы, уаҩ имырҿыхаӡацыз... Аха, уи сҳәеит ҳәа, сгәы сажьозар? Абан иара, «зыцәгьа уҳәо ушә дыхгылоуп» – ҳәа, абан иара Дикран, ана Выҷа диацәажәоит, зны-зынлагьы арахь иԥшырҭоуп... Бымшәан, Ача, сара акгьы сгәы иаанагом, акгьы сгәы иалсуам. Дааизааит, дыҟазааит... Уи иахьа абра дмааиргьы, иалшон иахьа ас сымцәажәаргьы, схы сымраргамаргьы ҟалон макьана. (Ихьанҭами, Ача!)
Бара бигәыҵамсын, уи, Ача, игәы ныбмырхан, уи иқьиоу аӡә иоуп. Дқьиоуп азоуп зны-зынла маӡала дызбыцхраало. Аа, ибымбои, бара ибзымдырқәо сара шаҟа здыруа!
Даҽакы-даҽак азы акәым, Ача, уи зыҟаиҵаз, мап... Издыруада, уахык зны дгәааны ибеиҳәаз дахьырхәны дамазар?..
Уи ауха сбырхәыцит бара даара... Сархәыцит бҟазшьа... Иахьагьы уаҵәгьы схы исзанамыжьуа исзыҟалаз, ихараран схы иадысҵо уи бара быхшарадароуп, Ача. Сара схарала иҟалазшәоуп сгәы ишабо. Мамзар, изалшарымызт, бара аԥҳәыс еикәаҭәы, бара ача ҟәымшәышә уи бцәа азыҳарамхаратәа... Изалшом. Сара, сшыԥсугьы, агәра згоит бара уи аразҟы шсыбҭоз, аха... Ишыббауа, иаҳмаӡеит.
Сара схы иавызбоит, Ача, схы иавызбоит Када бгәы ахьынирхаз, дахьбыцәцаз. Аха издыруада са сакәымзар уи зхароу, изывбоу? Сара сыҟазар, ҳшеицынхац ҳаицынхозар ак смыхькәа, уи ус изыҟаҵомызт, Ача. Мап. Сара бзиа сибон уи абык иеиԥш, избанзар уаҳа аб димамызт, аха бара... Бара даҭабымҵан, с-Ача, Када ихәыҷра, игаӡара дахҭныбымҟьан...
Дахьымхәыц џьыбшьома иаргьы? Дахьхәхьеит. Уи ала ишәоуп бара бџьабаа, бгәырҩа. Абан,
иаргьы дахьааз, Ача, аиеи, Када. Када, сара с-Када!
Ижәҩахырқәа ҟьаҟьаӡа, деихҳәа-еиҵҳәа, арԥыс кьалантар! Икостиум еиқәаҵәа иаҵаԥхауеит иблуза ҟаԥшь нҭыҵгас, ҽырбагас имоу иблуз ҟаԥшь. Иблуз ҟаԥшь – сара енагь ишәысҵалоз, бара иахьагьы есышықәса ирҿыцны ишәыбҵо сыхьӡала! Тата иблуза ҳәоуп уи иахьагьы дшашьҭоу...
Ааи, с-Када, ааи, сҽадажә!..
Дбыдгылар иҭахуп, Ача, быԥши? Аха изыгәаӷьуам. Ибеиҳәар иҭахуп уи ԥҳәыс дигар шиҭаху. Ибаҳауоу, Ача, Када ԥҳәыс дигоит!..
Ибгәаларшәеи, уахыла ҳахьнышьҭалоз шаҟантә ҳалаԥшхьаз ичара! Ҳара ҩ-гәырӷьарак ҳарзыԥшын уи иҟынтә. Акы – аҵара иҵаны, дҵара-ԥшараны, дгәазырҳаганы иҟалара, ҩба – абри иԥҳәыс аагара, ичара. Актәи изыхҟьазаалак, ҳахьимгӡеит, аҽадажә, аха абри аҩбатәи, абри аҩбатәи аҿы бықәԥа, Ача, бықәԥа, баргьы саргьы кыр ҳзеилазар. Иан илуам, дақәшаҳаҭым Када иразҟы ииԥшааз, уи дылгәаԥхом, дылҭахым Када ииԥшааз. Ба ибымдыруеи уи лҟазшьақәа хәыҷык ишыҟоу? «Ма сара сыҟамзароуп, ма уи дсымбароуп», – ҳәа диҿагылоуп. Уажә иара дзааиз, бицхраарц азыноуп, иани иареи қьаӷьариас брыбжьеиҵарцоуп.
Бара боуп дзықәгәыӷуа уи, Ача, баргьы ибдырп иҟабҵаша, ибуша.
Бара ишыбҳәо дныҟәигоит уи, бара ишыбҳәо ауп саргьы ишысҭаху. Амала, ӡӷаб бзиацәак лоуп бзиа иибо. Ргәы еицәымхьшәашәааит, Ача.
Абри бара дбеиԥшшәа дыҟоуп зынӡак, быбла гәыҭшашақәа иреиԥшуп лыблақәа...
Ерына, сара с-Ерына...
Зны-зынла Ерына еиҳа еиӷьасшьома сҳәоит, Ача. Избан бдыруоу? Ерына бакәноуп раԥхьаӡа бшызбаз!
Сара слышьҭан Ерына, сылзыԥшын Ерына, дагьысыԥшааит.
Сара исҭаххеит уи Ача лакәзарц, Ачагьы лакәхеит.
Уигьы лзынасыԥхеит лара.
Бара насыԥс ибыԥхьаӡон сыжәҩа бахьынҳаланы, бхы шьҭыхны бысҿаԥшуа, авҵиаа хәыҷ еиԥш бсыдыӷәӷәала, была гәыҭшашақәа сҿарԥхо, иахьеи-уахеи бҷырҷырлар, бҷырҷыруа сгәы ҟабҵалар.
Бара ибҭахын убас...
Саргьы исҭахын убас...
Саҿыгәҳәаауан. Бара боуп, Ача, сара гәнаҳала адә иқәыз сыблақәа хызтыз! Аԥсҭазаара аҵакы сеилзыркааз – бара боуп.
Сара сеиԥш разҟы змаз дабаҟаз!..
Иара уажә сшыԥсугьы, сара среиуоуп знышәнап аразҟы шәахәақәа ахьыршоу...
Знышәнап... Аха иабаҟоу снышәнап? Иабаҟоу снышәынҭра?..
Мап, уи бара ибзыԥшаауам, Ача! Сара срывам сан, саб, сабду уҳәа сгәакьацәа, сгәыцхәцәа. Сара срывам, Ача сҩызцәа, хьыӡла-ԥшала зыԥсадгьыл зхы ақәызҵаз.
Сара сжым, Ача, сыԥсадгьыл аԥша ахәхәаҳәа иахьықәсуа хәыԥшӡак, ма дәҳәыԥшӡак аҿы. Мап.
Сара среиуам, Ача, арк иҭахаз рзеиԥш нышәынҭраҿы зыбаҩ ҷацгьы рыларшәу.
Мап.
Урҭ руакаҿы сжызар, сбыԥшааргьы здыруадаз, сгәы иқәҭәаргьы здыруадаз быбла ихыхәхәоз абзиабара алаӷырӡқәа.
Аха, мап, Ача, сара сыҟам сахьузыԥшаауа. Сыҟам. Сбаҩҷацмоу, снышәынҭрамоу, шьоукы-шьоукы реиԥш, сыхьӡ анхалан иҟам џьара ӷәыцәмаҟьакгьы, џьара ҭоурых даҟьакгьы!
Мап.
Сара среиуоуп, Ача, иахьагьы-уаҵәгьы хьӡыда-/жәлада ибжьаӡыз, ибжьахәашаз.
Сара сеиԥш иҟоу шаҟаҩу бдыруама, Ача? Ҳаиқәуԥхьаӡо уалагаргьы, аибашьра иҳахҭнагаз шәҟәы ианӡалараҳа, ҳаргьы ҳанӡаларым.
Аха ҳашшуам ҳара, ҳахыбаауам акгьы, ҳиҵашьыцуам аӡәгьы.
Аԥсы издырӡом, Ача, закә фырхаҵароу уи ирҿиаз, издырӡом дфырхаҵан жәлар ргәаҵаҿы дшынхаз. Издырӡом.
Иидыруа акоуп, акызаҵәык ауп: уи дшыԥсугьы, иабџьар шизышьҭамҵо!
Изышьҭаҵом, избанзар дшәоит, дшәоит уи абзацәа шьҭыхтәыс ироур ҳәа.
Убри азоуп аԥсы изизышьҭамҵо...
Убри азоуп саргьы сызҭахаз...
...Дикран дцеит, Ача, дцеит дышхьаԥш-кәаԥшуаз, даҳԥырхагахар иҭахымзар, ицәа иалашәазар ҟалоит. Уи иқьиоу, ицқьоу уаҩуп, Ача, уи базхәыцроуп баргьы. Ҳара ҳахь дааиуеит Выҷа, бара б-Выҷа.
Баангылшь, баангылшь... уи сара дсеиԥшҵәҟьоуп ҳәа сыҟоуп!..
Аа, ихахәы еиқәаҵәа самсалӡа, ирҳәы-рҳәы, иџьымшь жәпақәа рҳәаақәа еиԥгаланы, игәышԥы ҟьаҟьаӡа, ашьауардын амҵәыжәҩақәа реиԥш, ижәҩахырқәа ҭбаа-ҭбааӡа...
Сара дсеиԥшми, Ача?
С-Ача, ача ҷырҷыр!
С-Ача ҟәымшәышә!..
Прышәҭ, с-Ача!..
Шаҟа исҭахузеи сааҟәымҵӡакәа, сааҟәымҵӡакәа сбацәажәалар...
Бара бакәын ус иҷырҷыруа ацәажәара здыруаз, Ача, сара сакәын еснагь иӡырҩуаз...
Шьҭа? Шаҟа исҭахузеи, Ача, сбацәажәалар...
Ажәеи-ажәеи неицыло, аҳәоуи-аҳәоуи неицыло ллымҳа иҭаҩуан, иҭаҩуан аԥҳәысеиба.
Ллымҳа иҭаҩуан ӡбахәыда-хабарда ибжьаӡыз ибжьы.
Арахь амра ԥхон... Мап, иҭашәон... Иҭашәон иҿыцәаауаз аԥсымра... Иҭашәон уи, аха игылон амра, амра бзаза. Игылон уи уаҵәы.
Игылон нахьхьи, абла жжаӡа, абла лашаӡа, иаԥсаҟьарц ахааӡага цыԥхьқәа. Ирымҳәои, нас, ажәлар рҿы, ԥсымра шьҭахь амшқәа бзиахоит ҳәа! – Уа Анцәа иҳәалааит!..
Ашьыжь ишьацәхныслаз – шьыбжьаанӡа дшьацәхныслоит.
Аԥсуа жәаԥҟа.
Аԥхынтәи ашоуреи аҳауа зҩыдеи карҵәаны, жәҩан мардуан иаҿаз амра ҵлакашәара иахысхьан. Амшмыхәла ду амрагыларахьала есааира зышәшьыра еиҵызхуаз аҵла уажәы мраҭашәарахьала иҩеиҵнаххьан. Атәарҭақәа – аскам хәхәақәа иамҵагылаз – ԥсеивгарҭаны, хыҵакырҭаны иҟалахьан. Анцәа ииныҳәаз абри аҵла хыгьагьаа ду акәын иахьа хәлаанӡа ԥшахьырсырҭаси, гәырҿыхарҭаси, ҳауа фарҭаси ирымаз ахәшәтәырҭаҿ ишьҭаз ауаа.
Аҟәарҭ иаҵанаԥхьалаз акәҷар реиԥш, аӡәаӡәала иаҵанаԥхьалон. Шьыжьтәи ркәамаҵамарақәа, рпроцедурақәа ианырхыслак, аҳақьымцәа рылаԥш анырхыргалак, иааины иаатәалон абра. Аӡәык-ҩыџьак ракәымзар, ичмазаҩ гәаҟны, ҳаӷеиҭа, аԥсра иазкыз ҳәа аӡәгьы дыҟамызт, разҟшақә. Амала, палатацыԥхьаӡа усгьы ишьҭан зықәрахь инеихьаз, зыбаҩ хәарҽхахьаз аҭаҳмадацәеи аҭакәажәцәеи, ԥсхаҵага-ԥсымышьҭыга хәышәтәрак-хәышәтәрак иаҿыз.
Иџьоушьашаз, абарҭ абриаҟара зхызгахьаз, абӷьы хызҳаҳааз ахәац еиԥш, ажәра ихнаҳаҳаахьаз аӡәгьы агәра хеиҵарц дыҟамызт рымчымхарақәа, рхьаақәа абжеиҳарак ажәра мыжда мзызсгьы ишрымаз. Чмазара мцацәак ҳафеит ҳәа, макьана ажәрахь ҳабаҟагәышьаз, рҳәоит иқәыԥсычҳаны, ршәышықәсақәа, рыԥшьынҩажәа шықәсақәа ихьанҭыџь-хьанҭыџьӡа рҟәаҟәа иқәу ишакапануагьы.
Иҵабыргынгьы, ачымазара аҟарагьы ауаҩы дызражәуазеи? Издыруада абарҭ абри рхы-ргәазҭазаара –
ажәра рхахьы аамгара акәзар иаарыхьлак рчымазарақәа аԥсыӡ еиԥш ирымпыҵҵәрааны абриаҟара шықәсқәагьы знырҵуа? Шаҟаҩ ыҟада усгьы ҩынтә арҭ қәрала иреиҵаны, арахь ҳажәит ҳәа, хазынарак аӡбахә рҳәошәа ицәажәало, рышшыԥхьыӡи рқьыбжьи уамыргыло!
Зегьы зыхҳәаау абри аҵламҵоуп. Амра аныԥхо, амҵ шцәырҵуеиԥш, уи аҽынгьы аӡәаӡәала ицәырҵны, илеихык-ҩеихыкны итәан. Есымша рбацәа-рҳацәа иааиуа-инеиуа рҟынтә излацәажәашаз, аамҭа злархыргашаз «адунеи усқәа» ирылан урҭ. Изламцәажәоз иҟаз мамзаргьы, иизи иԥсызи, аибашьра ахьыҟази, Мао Цзе Дун иажәымҭыҽха «игәыҷкәынреи» рҿынӡа. Аха убри аҽны иаарылаҩыз ажәабжь жәгьы ҿагьы, хаҵагьы ԥҳәысгьы, чмазаҩгьы хәышәтәыҩгьы аӡә дагымхакәа иааимнадеит. Уимоу, аламала зиарҭа илҵны адәахьы идәылымҵуаз аӡәык-ҩыџьакгьы дәылнагеит, абри аҵламҵахь иаанаԥхьеит.
Аханатә иақәымшәаз, машәыршәа иахҭыгәлаз, абри акәын ицан-иаан илымҳа иҭаҩуаз:
– Ҳаи, ала гьааур, закә хлымӡаахузеи илыҟеиҵаз!
– Абырсҟатәи аамҭа, уара, уаҳа даарзымкӡакәа, изҿыз, уара, абарҭ ауаа?..
– «Ашьа ицаша ада изалагылом» – ҳәа, иҟалашаз акәхап!
– Унан, ӡӷаб насыԥ еиқәаҵәа, лхы шԥалфеи, лыԥсцәаҳа лхала дышԥалыԥшааи!..
– Уажәтәи аҭыԥҳацәа уҳәеит ҳәа, рхы ахьнарымго иҟоузеи?..
– Мшәан, ус акәым, еизыҟан, рҳәеитеи!
– Изауси, џьбышьҭ! Бзиа еибабозар акәхарын, цәгьала ишеибабашаз...
– Уара, машәыр усхап, мамзар ӡӷабк дишьыртә! – Дылҭир ҳәа дшәазар? Аԥсы мыжда ҵаами!
– Амилициа ҩаган агәгәаҳәа иқәылҵазар, димшьыкәа, ани усгьы ӡәыр дишаҭозма!
– Ҳаи, алахша! Ҳаи, аҳәахша! Закә усузеи жәларык злеиҵаз?
– Иара дыркит, рҳәама?..
– Дукра уҟоуп ани, аԥшӡа иеиԥшу, абна ацәа зхалахьоу! Дҭарҟәаҟәааит!..
Угәы иаанагарын, хҭак еицҭадыршәит, еиқәшәеит ҳәа абырсҟатәи уаа ргәаанагара. Аныӡбареи ажәабжь аршареи зда царҭа амам акәаԥ аҿынӡа ихалт уҳәарын, насҭхашәа, зегьы ирылкьны итәаз ахаҵа ибжьы аамгар (уи дынкахәыцуа, иҭаҭын мышҭықә апақ-апақҳәа дахо, ихы рыламгалаӡо дтәан уажәраанӡа):
– Ҳаи, шәанаџьалымбацқьеит, иаашәҳәашазеи! Иабажәдыруеи аус шыҟалаҵәҟьаз? Дҵеи цәгьамызт, рҳәеитеи!
– Абахҭа знык иҭашәаз ҵеи бзиа дубахьоу!
– Абахҭа иҭашәо зегьы бааԥсызар, ее, дад... – уаҳа имҳәеит уи насҭха итәаз.
– Дызусҭада, зымцахә ыцәаз, арсҟатәи зхырҳәаауа? Уи зызҵаараз ҽаӡәгьы дҟалеит.
– Дарбан, бара, абырсҟатәи зцәа зхырхуа? – арымӡ кьаҿ иқәтәаз аӡӷаб илыватәаз аԥҳәыс ҿа дналызхьаҳәит. Уи лнапқәа лгәыҵаԥсан, ажәак лзымҳәо, деишәара-еиҵараха дыҟан.
– Дыбдыруеит баргьы, – лҳәеит аҵыхәтәаны, даақәыԥсычҳаны. – Дыбгәаламшәаӡои, ани аиҳабыра классқәа рҿы ҳантәаз, ҳашкол ахь ҷкәынак дымнеилоз Витали ҳәа, Ӡырхәатәык?
Даахәыц-хәыцит егьи, мап ҳәа даахырҵысит.
– Ани аспортсмен, еснагь а/ԥараҿ, аҩраҿ аиааира згалоз? Ибыхьи, бара? – даагәамҵит. – Уаҳа игитара рҳәашьагьы икәашашьагьы бгәаламшәаӡои?
– Уу, бара, ани агитара зыхәда иқәкны иарҳәо, иқәԥраа икәашоз аҷкәын ԥшӡа, аҷкәын хагоу? Диида, хәылак, зны саргьы сицкәашахьан. Исгәалашәаз, ҳы, дагьсеиҽырбон!
– Оо, зынӡак быхшыҩ ккаӡа иааилгеит, амцхәқәагьы бгәалашәо аҿынӡа. Баргьы цәгьа дыббомызт уи. Ван Клиберн ҳәа ихьыӡҵаны дбыман.
– Аиеи, бара, нас, инацәкьарақәа рзами изысҳәоз. Ибгәалашәо, иҭхәаа-ҭхәааӡа, дышԥарылаҽырбоз иаргьы, унан, ихәылеикааит! Бара, зынгьы дҭаркхьан ҳәа сыҟоуп.
– Знеиԥш иагьарааны.
– Баангыл, баангыл, уажәы абахҭахьынтә ибналан иҟаз?
– Дыҟан, дыҟан! – абӷьааҳәа дҩагылт аԥҳәыс ҿа, аҩны аҩнуҵҟахь лхы шхаз дныҩналт.
– Ее, дад, ауаҩы ишьақәҟьара атәы уҳәеит ҳәа... Иԥсышьа цәгьахааит уи зыԥсы дазҭаз, аханатәгьы акгьы ихараӡамкәа дшьақәызҟьаз, – ҿааиҭит еиҭах ани рынасҭха итәаны ихәыцуаз ахаҵа.
Уаҳагьы иҽалаимырхәт «аусӡбара», ирҳәоз усс имамзу, алацәажәара аԥсаны имбозу, ма игәы ҿнакааӡаны, уаҳа ацәажәара илымшозу узымдыруа.
Егьырҭ зегьы абырсҟак еиларԥсаз усҟак ирхәыцгамызт, аҵыхәтәантәи ииҳәази, абри аԥҳәыс ҿа илҳәази, лхымҩаԥгашьеи шаҟа ирхәыцгаз аҟара.
Аҽны хәлаанӡа, адырҩаҽынгьы ашәшьыраҿ уҳәа, палата-цыԥхьаӡа абри ажәабжь неимкәыцәаа ирҳәон, ампыл еиԥш инеигәыдҵа-ааигәыдҵо, «хырҿыгәгас» ирыман. Иагьа хкрыла амҩа ирыман иқәын ауаа, иагьа хкгьы ациҵон изаҳауаз. Ахымш рзы ажәабжь аахыкәшеит абас:
– Ала аԥсышьа иԥсышьахеит, нан!..
– Ҳаи, агьааур, уажәраанӡагьы илгар акәымзи!..
Еиҭах ани абжьы:
– Уара, исымҳәеи, уара, абырсҟатәи аамҭа адәы дықәҵаны, изҿыз, уара, абарҭ ауаа? Рмаҟахы иадҳәалоуи ани рыжәҩахыр иқәуи сымазар, ҽнакгьы адәы дықәсҵомызт!
– Хәҩык нирҵәеит, рҳәоит, ԥсаҭацәгьа, даҳкуеит ҳәа ианикәша.
– Мамоу, уара! Ихала иԥсы ирҭынчит, уаҳа ԥсыхәа шыҟамыз аниба.
– Ее, уи ихала иҽимшьыргьы умухт!..
...Ампыл еиԥш еимырдон, еимырдон ажәабжь, ажәабжь хьанҭа.
Ашәҟәқәа ирыԥхьалар, усҟан ҿыц иаагәараргалаз ателевизор иахәаԥшлар, аҷҷаҳәа агәҭыхажәа еибырҳәалар, ргәабзиара иацклаԥшлар, рыԥсы ршьалар, рыԥсы дмыргәаҟыр ацымхәрас, ацымхәрас...
Ахаҵа дыҟамызт. Ма дмааицызт, ма дацәыбналт ажәабжь хьанҭа аҵыхәтәа. Лара? Лара арҭ зегьы рнаҩс аллеиа бжьараҿ асқам дықәтәан еиҭах деишәара-еиҵараха. Уи ариабжьаракгьы сылаԥш лхын. Уи ариабжьаракгьы лылахь еиқәын, хәшәла еибадыркуаз лгәабзиарагьы иаҳа иуашәшәыран, знык-ҩынтә раҟарагьы агәыхь лызҵысхьан. Уаҩы дилацәажәомызт, ҿылҭуамызт бжеиҳан. Аха знызаҵәык илҳәеит абас:
– Ишырҳәо еиԥшҵәҟьа дыҟаӡамызт, аицәаца! Мыждаразы зны даамҩахҟьан... Сара ибсырбоит исалам шәҟәқәа... Урҭ сара мызк аԥхьаӡагьы исоуан... Мап, исыздырӡомызт дахьыҟаз. Иуирдырра дыҟан, аԥсықәымӡа! Издыруан ус дыбналан дшыҟаз. Лаԥшь соуп ҳәа рыҵаиҩуан иписмоу мцацәақәа. Абыржәы ссирк сҭашәаны сыҟоуп, Анцәа иҳәар, сшьақәгылоит, абаа ҳәа, ауаз еиқәаҵәа иҩуан...
– Дзакәу уаҩы лахҿыхыз, ашәикка иара! Иеиԥш ишәаҳәаҩыз, илафҳәаҩыз, икәашаҩыз, иҽырбоз
дузыԥшаауамызт. Аиҩызараҿ иеиԥш дабаҟаз! Ихы уқәиҵон! Иааигәа уҟаны, ахаан улахь еиқәыло, игәы бжьысуа ҟалашьа амазма? – ихы ыҵнахуан еиҭах уи иажәабжь. – Чарак аҿы иҟеиҵахьаз жәдыруоу? – Уи ани раԥхьа дҭакны даноурыжь ауп. Дымӡышәамзи, агәамч ҳәагьы ассир имамзи! – Аҷкәынцәеи иареи еисеит, ажәлар рхәы уны изҭаз абысҭа чуан ду амаа зхаԥыц ианкны ишьҭызхуа ҳәа. Абри еиԥш шәаҳахьоу?! Дҩеин, ее, иҽырџаџа ачуан дҩахагылан, – усгьы дкахәхәа, цәгьала дауаухмыз, аӷу ааилдыргеит: ачуан гьало ихаԥыцқәа ирхьынҳалан!.. Аха иазууазеи, убри аҵкыс џьара штангак дҩаханы, уаҩы изымгацыз чемпионрак игар...
– ...Уи, уара, ссиршәақәа дыҟан, аиашазы. Ахьаҩада қыҭак аҿы, – дахьнанагах уара идыр! – карпыжәырҭак дынҭанагалан, реиҳа идууз карпыжәк ааҿыхны амҩаду ахь инкылиган, зҿыҵа аӡы аауа, ахьшьцәа ирыцәшәаны изҭамлоз ахәыҷқәа даарыԥхьан, иҟьҟьа-иҵәҵәа ишаны инарыҭаны, дрылатәаны ишифоз дақәыркит. Ааи, ари аколнхара иатәын, ишԥыкәыз ишуӷьычуаз, рҳәан, аусҵәҟьа дарҭарц акгьы аарыгымхеит. Ашьҭахь, мчыбжьык анааҵ, шьыжьымҭанк еихык-еиҵык ақьалақәа ирыҵатәаны, ршәақьқәа рхарззала икны ицәаз ахьшьцәа анааԥш, ишьҭызза-шьҭызза ана-ара ишьҭаз ркарпыжәқәа убар иаахә! Кьоу зҳәара ак ыҟамкәа иқәырҟьашаан лагӡа-ҩагӡа! Усгьы тоннак ҟалон, рҳәеит, иҿыхыз! Лада рҳәеит, ҩада рҳәеит, агәыз-чызҳәа ихыст, еигәныҩт, избаз, изаҳаз, рҳәеит, аха дубара уҟан!
Хымш рышьҭахь арҭмаҟ хәыҷык кны акы ылаҳәаны истол амгәа ишҭаз иааҭигеит рколнхара ахантәаҩы. Иаахыртны дынҭаԥшызар, еиқәырчаҟәа ԥара еидарак ҭан, қьаад бӷьыцкгьы рыцын, рҳәеит, абас: аҩыза ахантәаҩы, иҟамлац-имшәыц ҳәа иҿарбаауа, маӡала ицәыҵагәаны ишәцәырҭиуаз шәкарпыжә ахә ауп ари. Хәыда-ԥсада шәымаҵ ахьаауз азы ҳаҭамзааит ҳәа...
Шықәсыкгьы абри ада ҳәатәы рымамызт. Аӡәгьы изырҵабыргуамызт иара шиакәыз иҟазҵаз, аха зегьы агәра ганы иҟан иара ишихгамыз ҳәа...
– Иааигәамԥхаргьы, цәгьамзар бзиа ҟаиҵомызт. Ҷкәынаки иареи ргәы ааибаган, егьи иан дицәҳазаап. Витали акы зхы иқәзымкуаз, иан лтәы ичҳауазма, арахь диркьаҭахьаз џьушьап! Дааи дааизыҵҟьан, ицәа дазаамго дидықын, – Уца абас! – иҳәан, иан дшаалыхшаз дааилыхны, амҩаду дҩага дҩыбжьеиҵеит! Уусуҳәа аҳәсақәа, аҭыԥҳацәа еибарыҩуа аҩнқәеи аҵлақәеи ирывалон, ахәыҷқәа рзы икьатеиԥҵәаран, рҳәеит! Иахьагьы иқыҭауаа рахь дцәырҵӡом уи аҷкәын, дҩықәхәаша аҵарахьы дахьцаз, уахь дагьаанхеит...
– ...Уи дагьишьзар ҟалап! Анцәа идырп, иеимарк-еиҿарк, ирыбжьыс! Усҭиуеит ҳәа иалҳәоу, усҭахым ҳәа иалҳәоу... Иара иҳәатәы ылҵыр акәын усгьы, илымҵыр...
– Уи ашкол ахь даалон аспорттә еицлабрақәа, аныҳәақәа раан, алитературатә кружокқәа реилатәарақәа, реиҭанеи-ааира аан. Жәеинраалақәоушәагьы ак иҩқәон, излабмаҳац сыздыруам. Зны аԥараҿы дрекордсменын. Убарҭ аицлабрақәа рааноуп сашьеи иареи анеизааигәахаз. Ҳаҩнгьы даахьан. Ҟыбаҩ мыжда злаз аӡә иакәын усгьы: дыҩуан, дыԥон, дҽыбӷа ҟазан, аҵара бзиаӡаны иҵон иҭаххар, ашәҟәы икыр, акласс ахь дызнеир, аха изласаҳахьаз ала, бжеиҳан днеиӡомызт. Џьара дакуамызт, џьара дызтәомызт, ахәылак! Акы изынагӡомызт, зегьы иаарласны игәы рыхшәон. Школк ахьтә даҽа школк ахь диасуан, арҵаҩцәеи иареи еинымаало ианалагалак. Аҵыхәтәаны ақалақь ахь дкыднагалан дыҟан... Ҳара иқәлацәа ҳабаҟаз, ҳалгеит ашкол, ҳарҭалеит аинститутқәа, ҳрылгеит, иара жәа-класскгьы изхмыркәшеит. Амбатә зыԥсхакыз, амбатә
зыӷраз зынӡак ишьапы дықәнаҟьаанӡа имаршәа зкышаз, дзызхәыцшаз аӡәы уаҳа дааинымиаӡакәа дшааиуаз, дзықәшәаз ибаҳаз ауп...
– ...Шәанаџьалбеит, уара, сара исыхьхьоу шәыздырӡом, хымԥада, ари иара иоуп! Абас шықәсык аԥхьа Аҟәа еилацәажәарақәак ыҟан, ҳсовнхара аиҳабыра сыманы сцеит. Аилацәажәара аахәлаанӡа изалымгеит. Ашьҭахь ҳдиреқтор ҳара уаха ҳазцом, знык ҳанаа, даҽа усқәакгьы ҳамоуп, уаҵәы рҭыԥ иқәыҳҵароуп, уара уца, ҳшынхазгьы нараҳәа аниҳәа, бзиоуп, сҳәан, сҿыласхеит. Аамҭагьы уамак инеихьаз џьушьо! Аха ӡын ԥынҵамзи, лассы ихәлон. Аҟәа авокзал санлавала, хаҵак инапы дҩахеит дышьҭысхырц. Сымала агәҿыӷь саго аҵкыс, сҳәан, дышьҭысхырц саангылан, уабацо-сабацо ҳәа шеибаҳҳәоз, дахьынтәаа сымбаӡакәа, ачықь даавҵын аӡәы, ани игылаз днеихан, – Поехали! – смашьына ашьҭахь ала дынҭатәеит. Зны еиҩызцәаз џьысшьеит, аха сааҳәны санылеиҿаԥш, иаасцәымыӷхеит, иҽҭаҳәҳәаны, еимиаан иԥаҵа иҿаз уҳәа – уааицәшәартә дыҟан.
– Уца, уца, уиҟәаҵ уи, са сзоуп изааниргылаз! – иҳәан, даасықәымчит. – Иумуазар, ари убо? – ипалтакьаҿ ицәыҵырҳәҳәаны ахы ҭшшаӡа, еиқәаҵәа-/сымсалаҳӡа акы аасирбеит.
Ани саанзыргылазгьы дабаҟаз! Дныҵашәкәа дцахьан!
Мамоу, егьи ҳәа, саапатҟалеит, аха, уаҳа умԥсит! Ани зхы сынҭаԥшыз наган схахәда инықәикит, аха амаҭ еиԥш ихьшәашәаӡа! Уи, мшәан, али-ԥси рыбжьароуп, абри исҳәо аҟарагьы ҳабадхалеи! Снаԥшы-ааԥшит, руардыхә ыҟаӡамкәа, ауаа зегьы нҵәазшәа, уаҩԥсы сааигәа дҟамлеит. Смашьына ашәқәа усгьы исхеиркхьан, сҿыласхеит...
Исаҳахьан, аӡәы-ҩыџьа абахҭахьынтә ибналаны абна илоуп, ирышьҭоуп ҳәа ана ԥсуак, ана – шәануак ҳәа. Санааиԥхьхәыц, осс, сыбзаҳәит, аасгәахәт!
– Мамоу, уахь акәӡам! Абыржәыҵәҟьа уқәгьежьны сара иахьуасҳәо сугоит, – иҳәеит.
Урысшәалоуп дышцәажәоз, аха иоурысшәа ҳәашьала дшаԥсуаз аҟара здырт, амаҵә еиԥшгьы снахьынҳалт!
– Уаԥсуоума, уара! Уажәраанӡагь иумҳәоз, анцәа уқәихааит! – сҳәахт, уахь сыԥсы ицаз уажәгьы имаацт! – Уаԥсуа-маԥсуа сара исыздырӡом, арымала уқәгьежь, уқәгьежь, – схы имаҭы хьшәашәаха инадикылахт ани амыжда, адыр-дырҳәа сцәа аасыхнарԥеит! – Уаҩҵас иуҳәар, уаҩҵас усымгои иахьуҭаху! – сҳәахт, анҵәажә, усҟан салган стәоуп! Саақәиргьежьаан, уаҳа ихароу, иааигәоу азҵаахагьы сымҭо, иабџьар ахы сҭакны, сима иҿылеихеит. «Абас уца, абыстәи уца!» – иҳәо, Маҷара ҳаннеи, ГАИ санынахьыԥш, ԥсшәа акы аасылалеит, аха аџьоумбацқьеит! Сгәы иҭамкәа, схы иҭамкәа сзықәшәаз амықәшәатә хацәгашьас исымахыз!
– Арымарахь ала аповорот ҟауҵоит, уааҵысыр, ухәдаџьал хысыцҟьаауеит, сара усгьы исцәыӡуа маҷуп шьҭа! – иҳәеит аԥсышәала, сышьҭахь аҿҿаҳәагьы акы ааибиҭеит.
«Ҳаи, сабхәа иԥсы алақәа... ари еиҵаӡамкәа аума сшацәшәоз!» – Сгәы сааҭаӷызит, аха изаҳауадаз! Дара иӡша, апост иқәгылазгьы, абжьааԥны шәырҭҳәа ахуҳәа уаанызкылало, абыржәы сааныркылар... Гәынхәҵысҭалагьы ишԥарзымдыруеи абрагь смашьына дышҭатәоу, саагәыӷт, аха уара иуҳәақәо зегь абаҟоу, шәытгьы абаҟоу, аповорот зиҳәаз ааҟасҵан, есс, Ҵабалҟа ҳҩықәхәашеит. «Сабеиго, ижәланҵәеит? – схәыцуеит уажәы: – Сирҳәырц згәы иҭоу аӡә иакәзар – сирҳәхьазаарын, схалагьы сџьыбақәа имҵаскрын, абна
нцәахшарак лпатреҭ сызҭоуп, убри сызимҭар ҟалап, сҳәахт! Егьыс, амашьына иҭахызар, ԥыҭрак сҩаскьаганы схахәда аахыцҟьааны, сааиҩырҿаны ахаҳә-мҿыхә еиԥш жракы сынҭеижьуазар акәхап... Еҳ, сан рыцҳа! Қәашьцәгьа змаз быҷкәын!..»
Сызқәа чыхә-чыхәуеит, адыр-дырҳәа сцәа сыхԥоит, иԥсцәа ржьы ифартә!
– Уара уанаџьалбеит, изакәузеи ахырҭа сҭакны, наҟ унаха, сарчыхә-чыхәуеит. Усгьы уахьызгаша узгоитеи, умбаӡои! – сҳәеит.
– Ҿумҭын, уара аԥсуа ччиа! Ухбылҩаша ҭсырттоит! – иҳәан, итапанча цырцыруа, еиқәмаҭыхьшәашәаха слымҳарҭа иааҭеикит.
– Ҳаи, ахаҵа, аԥсуак дызлеибыҭам зегь рыла уеибыҭоуп, ҳабацәагьы ариаҟара ҳәаҭҳа ныҟәрымгац! – сҳәеит, дхысхуеит ҳәа саламгеи ажәала!
– Уа уеиԥш иҟаз аччиа дызлиааз сахьрылиааз зынӡаск исзыхгом, ашәыргәында! – иҳәан, ауама бызцәгьара аасықәиԥсеит.
– Ушәыргәындазар еиҳа еиӷьуп, ушьҩызар, уқәылаҩызар, уабрагьҩызар аҵкыс! – иаасзымычҳаит саргьы. Хәыҷык сыԥсы соугәышьеит усгьы ԥыҭк ҳаныҩаскьа!
– Сеилоумыршәан, акәымзар, аччиахә, изуасҳәазаалак! Уаԥхьаҟа уԥшла, акы ааҳахьп, аха уԥашь ҭсырбгоит! – иҳәеит.
– Акы анҳахьлак, ԥашьс иҭурбгахуазеи! – сааччеит, нас сҽаасырбабахт: – Иазхоуп, џьым! Аԥсҭазаареи аԥсреи еиҩысхуа аҿынӡа сноумган, иубома ҳазхықәгылан ҳнеиуа! – сҳәеит. Аиеи шьҭа, сыҽсырӷәӷәеит! – Акраҭаху џьушьо, метрабжак амашьына аасырбритоуп, есс, Фантомас иеиԥш, ҳахиаала ҳҿылаҳхоит!
– Фантомас бзиа усырҟаҵоит, аԥсуа ччиа!.. – дҩасықәхәааит, итапанча мыждагьы слымҳа инҭеиргьежьит!
Ҳаит, амца иаблыша, амаҭ-цәа шԥахыскаауеи!
– Изакәузеи, уара, аԥсуа ччиа ҳәа, уцангьы уаангьы сзыхҭоукыз? Иԥхасшьаӡогьы акы уҳәаз џьушьозар, алакә ухьт, аԥсуа ччиа иоуп аҩсҭаҵәҟьагьы ииааиз!
Абригьы сҳәеит, кьаҭеиԥҵәарак ааизҵысит, аха...
– Маладец, – иҳәеит, сҟәаҟәагь адыжә аахиргеит, ҟаи, џьушьҭ, инапала, егьи сааирхар...
Ҳцоит ус, ҳақәхәаша. Сахьнеихьоу рацәоуп, аха ари амҩа мыжда аџьныш тыша иахакнаҳау санымлацызт. Шьҭа ахаҵа дахьнанамго уҳәеит ҳәа! Ҳаи, анҵәажә! Ҳабацои сҳәар, иуам, ҳазцои – усгьы исызҳәом. Ашьҭахь ҳаныҩаскьаӡа, издыргәышьеит Шәантәылаҟа ҳашцоз. Исмаҳагәышьахьаз абрагьцәа ҭыҩрас ирымоуп ҳәа уа. Ана сҩаганы, сыԥсы ҭаны саанижьуазма? Ихы саархәаны сыбӷеиҵарын џьара, мамзар сеибганы адәы сықәиҵозма ихыҵәахырҭа шаҳаҭс еиҭаз? Аха аԥсы мыжда ҵаами, агәыӷрагь еснагь ахацхә уахьынҳаланы иукыми! Убригьы абри сымҩа-џьаҳаным тыша икәалкәало цҳаҵәрыс иқәдан инашьҭын.
Ҳҩеит. Алашьцара ҳәа, убла аҵәыршы ҭакызар иубом! Аулица саамҩахиган, сааниргылеит. – «Осс, ара дсылгозар акәхап!» – аасгәахәт, аха, шьҭа ԥасеиԥш агәыҭҟьа сагон ҳәа шәасҳәар шәызжьап. Ашәара салашьцылоу сыздыруам, аха шьҭа адунеи сзеиҟарахахьан.
Амашьына дыҩҭыҵын, даасыдгылт.
«Иаҳҳәеит ҳәа, уаргьы уҽырӷәӷәа!» – сыҩныҵҟантә мчык ҩсыҵаст.
– Уԥсы еиқәханы ухынҳәыр уҭахызар, абра уахьҭатәоу уҵысӡом, иудыруаз! – иҳәан, инапы ааирххан, смашьына ацаԥха ааҿыхны има иҿынеихеит.
«Ҟоҳ, ари симшьӡаҵәҟьозаап!» – аасгәахәт.
Алашьцара дналаӡит. Лашыбжьқәак ана-ара аҵх лашьца иалыҩуан амзар, ҭынчран уаҩы ишимбац. Шьҭа
сшәон аиҳа, даара ихьымӡӷшьаны сыҟан исыхҭысқәоз, аха искыз!
Сыԥсымзар, абас ҩажәаҟа минуҭ дыҟаӡамызт. Абарҭ аминуҭқәа рзы исхәыцуаз, изуаз-исҳәоз акы абри абриоуп ҳәа исгәалашәом иахьа, сушьыргьы! Ус харантә, са сахьгьы имааикәа, аӡәи иареи акы ааибырҳәан, иааиԥырҵит.
Аԥшӡеиԥш даасыдԥалан, ашырҳәа дахьҭатәаз дынҭаԥалан, – Поехали, – иҳәеит.
Иаҳауеи, абрахь даасыватәар, исыбаргыз, сҟәаҟәа ацәахԥара иаҟәымҵуаз!
Еиҭах амҩа цәгьа ҳлаҿысын, ҳааҳәны ҳҿылаҳхеит. Аҵхагә иахысхьан, ҳазгәалашәо, ҳагәҩаразкуа, аӡәыр дыҟазма! Сангьы, иан дикәахшоуп сыҷкәын, иеиҳабыра иманы, Аҟәа дыҟоуп ҳәа, лгәы рҭынчны дыцәазар акәхап, усҟан сара...
Дахьышьҭысхыз аҭыԥ аҿы снаӡаны сыԥсындаз ҳәа, ҽибгала ҳаиԥырҵындаз ҳәа сыҟан. Аиаша уасҳәап, шьҭа уамак сицәшәо сыҟамызт. Ҳгьежьны амҩа ҳақәлаз аахыс еиҳа «дуаҩхеит» иара, лафкгьы аасеиҳәон, ашәакгьы нцәыҵеиҳәон, дцан-даан, абри ашәа акәын ирӷызуаз:
Сан, абахҭахь исыԥхьоит, ишԥазури, сана!
О, уан, абахҭаҿ уҟамыз, ҿыц уахь уцахуама, уана!..
Аҟәа, ани ҳҭыԥ мышьҭацәгьаҿ санааи, саангыларц сныҟәашәа аасырмаҷит, аха, – Уца, уцала, макьана ҳамҩа хароуп, – иҳәеит.
– Ҳаимҩалацәазар, пажалста, – сҳәахт, нас шьҭа изысымҳәари, – ламыс умазар, ԥҳәыс улхылҵзар, соужь, уара уеиԥш саргьы анык дсымоуп, дмыцәа-дымтәа дысзыԥшуп. Иахьуҭахыз узгеит, уаазгеит, иазхоуп, – егьи, сҳәан, иҳәара салагеит, аха ахәаԥшьгьы
сықәимыргылт!.. Ҳақәҳа ҳцоит, Афон ҳанааи, – Ҩадала, ҩадала, Анхәа шыҟоу! – иҳәан, априказ аасиҭахт.
Осс, ари шьҭа иахьиҭахыз сганы џьара сцәыҵеишьуеит, аасгәахәт, аха сааиԥхәыцхт: усҵәҟьа игәы иҭазар, харанӡагьы сзигоз аҵх лашәха, кьоу зҳәара аӡәы аулица дананӡам!
– Смашьына зхалом, ихәарҽуп! – сҳәеит.
– Авиллис ахьнеиуа ацыгәгьы знеиуам, – иара, сагьааирццакит, иҳацәшар ҳәа дшәеит.
...Ес, схы сымагәыхьха сҩаҿалт аламала машьына зҿамло, ззын уаҳа мчык ҟамлаӡаз Анхәатәи амҩа бааԥсы. Уара, иџьасшьоз, амҩақәа зегьы иара шаҟа ибзианы идыруазоуп! Абра иҿыбгароуп, абра иҭшәарҭацәоуп ҳәа, амҩа сықәирԥшуан.
Ҳашҩеиуаз, ыҟами, «стоп» иҳәан, сҟәаҟәа адыжә аакыдиргеит.
– Нас ҳабацәагь ирымкыц ари еиԥш абџьар? – иҳәеит дааччан, ацәылашара иаалызбааит ихы-иҿы. Иԥаҵа аужьны иҟан, ила ахьҭаз аарла иубо, аха, ихәылеикааит, уаҳа зҭахым уаҩы ԥшӡак иакәын!
– Ҳабацәа ианахәҭаз, иахьахәҭаз иркын, аха уара иахьа иахәҭаны иабоуку ари! – сҳәеит, ихәлеикааит, даарыцҳасшьеит.
– Амцхә умҳәакәа ушызбо улхьагьежьны уцеи абас! – даасықәмақарт деиҭаагыгшәыгхан. – Амала, сшубаз, уахьызгаз, уахьаазгаз, сахьынужьыз уҳәа, џьара сыцәгьа уҳәеит, суҭиит ҳәа аасаҳар, идырны иумаз, анышә уҵазаргьы ушысыԥшаауа! Абри зегь лҭырттаны уахәыстәуеит. Уца, уеиҳа зымчу умаҵ аура рыгымхааит! – днасыдҵит. Ишызбоз, ахьаккаран инашьҭын, убра дҩыҵалеит. Сара саақәгьежьны сҿаныласхозгьы, убра аккараҿ деиқәных дышгылац дгылан. Бзиала ҳәа дыччо инапы ааиҟьеит, саргьы снапы насҟьеит, амыжда, уашьҭан сызқәа анбакыдицҟьаауа, ҳәа сцәасхԥара иаҿын. Аха, анцәа ибоит, сеиқәхеит! – иажәа даалгеит.
– Уо, уара, ассир уҳәеит! Уи, хымԥада, иара иакәын! – Умашшӡеи, уара, нас, џьаргьы иумҳәаӡеи? Иааиларыԥсеит абжьқәа.
– Ҟаи, сеилага џьушьо! Сан ҿыц ииз аӡә иеиԥш сыԥхьаӡа, ачара сызу ҳәа дыхҭаскит сан, аҩны саннеи, убриаҟара саргәырӷьеит сыԥсы ахьеиқәхаз. Ани усгьы дрымкыр дабацоз! – усҟантәи иԥсеиқәхара азгәырӷьара даашьҭнаԥааит уажәгьы ицәажәоз.
– «Дрымкыр дабацозҵәҟьа!» Ианаамҭаз дырԥыхьашәар, ма уара урыцхраар, иахьа иԥсы иахәхазгьы дахәымхар ҟаларын, – аабжьеиҳәеит даҽаӡәы.
– Ааи, убри убра ауаа анбасзааишьҭуа ҳәа дыԥшны дтәан, ус уара умсааит! Уажә зегь шәхацәоуп, шәа шәакәызҭгьы... – дҩагылт насҭха итәаз.
Ицеит абри ашьҭахь шықәсык инеиҳаны. Ауаа иара ргәы дшыҵырххьаз еиԥш, идҳәалаз ахҭысқәагьы ахашҭра ашәындыҟәра иҭарцалахьан, зны-зынла иҟоу-иҟаму ҳәа, агәра рымгарашәа, ахы ааҵраны инҭаԥшыргьы цәгьа ирбомызт уи ашәындыҟәра, аха иабаҭаху, уи еиԥш иагьа рыцҳара, иагьа ус хылт-пылт ирылоуп адунеи ҳәа ргәы аацәдырҭынчуан. Шаҟа сҽазысшәоз сызмырҭынчуаз, сгәы иҵахаз, сызҵаарақәеи схәыцрақәеи уи ашәындыҟәра инҭацаланы наӡаӡа еихасыркырц. Имаҷызма ахҭысқәа, имаҷызма атемақәа, мши-ҵхи сызмырцәашаз, скалам ақьышәгьы зырмацәысшаз! Аха уаха исзеиԥштәуамызт.
Анцәа иџьшьоуп, сгәы иҵысхит шысҳәо, ее, аҷыҷмассеиԥш иаасықәпапахуан урҭ азҵаарақәа, агәалашәарақәа, урҭ ахәыцрақәа. Исҭахы-исҭахым, сгәы насыхон, снапы неихон уи ашәындыҟәрахь, ахы ааҵрааны сынҭаԥшуан. Аха уи хашҭра шәындыҟәрамызт шьҭа, уи анҭ сызҵаарақәа рҭакқәа ахьеизоз, лада-ҩадантә исоуаз адыррақәеи сыԥшаарақәеи ирхеизакырҭан.
Кыр шықәса имтәоз, ес иҿыхоз, ес иусхоз аӡбахәқәа зныз, асаба рхаҩҩала архив кәакьҭак аҿы ишьҭаз аусқәагьы, урҭ зегьы рҿы ааихазкыз аҵыхәтәантәи аусгьы хыԥша-ҵыԥшала еизахьан уа. Ара иҟан, ҳәарада, анҭ «аписмоу мцацәақәагьы». Ара иҟан уи аԥҳәызба лымшынҵа мыждагьы...
Аха ҽнак, ҽнак инеихасыркит уи ашәындыҟәра, ахҩа лахарҷабны, даара акраамҭагьы еихаркын. Угәгьы иаанагарын, иҭаԥсит ҳәа, ашьхыц зҭанҵәаз ашьхымӡаҭреиԥш, иҭанҵәеит ҳәа уа абырсҟатәи иеизаз сгәацрыхақәа: сызҵаарақәа, сынаҵаа-ааҵарақәа, агәалашәарақәа, аха усҟан урҭ еилалон, еизыҵәон, ԥсык дырҳауан. Уи аԥсы иахьеи-уахеи аус ауан ашәындыҟәра иҭагьежьааны, абагәа зҳауа аҟанҷхәац еиԥш, дунеик аҳауан.
Зегь ҿҳәарак-ҿҳәарак рымоуп тәа...
...Исыздыруам сыцәазу, сааԥшуазу. Исыздыруам лабҿабоу, иԥхыӡу.
Исыздыруам иахьагьы уаҵәгьы. Аха убри адыррагь акәмызт аус зланы иҟаз.
Еилаҳанта-еилаҳанто ажәҩан ҵызҟьаз, изхыбыз, зны аԥша еиԥхьнарттоз, аха нас еиднакылоз аԥҭа ҽыҭқәа реиԥш, еизакхоз, ишәыгәхоз схәыцра, уи «аԥсы иахаз» адунеи даалҵын, саԥхьа даагылт уажәраанӡа, амза цәырҟьа-цәырас еиԥш, иаасызцәырҟьаны инасымпыҵаба ицалоз. Зхы скыр, зҵыхәа сзымкуаз, зган сахьынԥшыр – злакҭа сцәыӡуаз – даагылт уажә иоуразоуроу, дкалаӡа, иӡбахә шыҟаз аасҭа иаҳа дҭаҳаҭыӷьаны.
Саԥхьа даагылт, сыгәгьы неиҭаԥеит: бџьарла деиқәных дыҟан иара.
– Бымшәан, сара шьҭа уаҩы сиԥырхагам, – деиҭааччеит, аха убас аҵанӡа даақәыԥсычҳаит... аҿҿа
аарыхгеит деиқәԥах икәыршаз. Иччаԥшьгьы амра цәырҟьацәырас еиԥш иныҵабеит. – Сара исхарам иахьа баԥхьа сааины саагылазар, ба бызмырҭынчуаз, арсҟатәи аамҭа ибхаршҭ-бгәаларшәо ҭаха бызымҭо ауп саргьы сызмырҭынчыз...
Аханатәгьы, иахьагьы ибыцрымҵуа, абри ҳаиқәшәарагьы зхылҵыз абри азҵаароуп, ус ами абас санбаҟалеи, сызлаҟалеи, сзыхҟьазеи?
Ибгәалашәозар, баԥхьазар ҟалап саргьы џьара саԥхьахьан анкьазны:
Аҳак даалаган, иаҳра ахьынӡанаӡоз азакәан ҿыц аԥиҵеит: ашьра зықәнагоны ацәгьа бааԥс ҟазҵаз ауаҩы дарбанзаалак х-ажәа ҟәышк, х-ажәа ҭынхак, ахаҳә еиҟәнажәо аиаша зҳәо иҳәар, ашьра иқәхзааит, ихы дақәиҭтәызааит ҳәа.
Ишааиуаз, аӡәы ашьра иқәызҵашаз цәгьара бааԥск ҟаиҵан, дыкны дрыманы аӡбаҩ иҟны инкылсит.
– Иудыруама, уара, ҳаҳ иаԥиҵаз азакәан ҿыц? – диазҵааит аӡбаҩ уи.
– Издыруеит, – иҳәеит егьи.
– Иузҳәома х-ажәа ҟәышк, х-ажәа ҭынхак, ахаҳә еиҟәнажәо аиаша зҳәо? – иҳәеит аӡбаҩ.
– Исҳәоит, – иҳәеит ашьра зқәыз. – Акы – абри сара иубо саниуаз абыржә сшубо еиԥш, сбааԥсны, суаҩы цәгьаны сиит ҳәа уарҳәар, ихоумҵан!
– Уа уиашоуп, ауаҩы даниуа дыцәгьаны, дбааԥсны диӡом, насоуп данымықәшәатәхо, – иҳәеит аӡбаҩ.
– Иҩбахаз – сҭагылазаашьа шыҟоу ала, аӡә дааины иуеиҳәар абыржәы деиӷьны ихы игәақәкны дҟамлацт ҳәа, ихоумҵан убригьы, – иҳәеит ашьра зқәыз.
– Ҳәарас иақәузеи, уҭагылазаашьа зҭагылазаашьоу хгәақәрас иоуазеи! – даақәшаҳаҭхеит аӡбаҩ усгьы ибылгь усыз.
– Ихԥахаз – игәра умган, абыржәы иԥсы иманы дуцәцеит ҳәа, зегьакоуп, ихала дгьежьны дузымаауазар убап ҳәа уазҳәо, – иажәа даалгеит ашьра зқәыз.
– Уигьы иашоуп, дҟалахьоума, џьушьҭ, знык аԥсра иацәыбналаны, зхы иахәаз ауаҩ ихала еиҭа аԥсра дазыхынҳәуа! Иҭынхажәа дуқәоуп иуҳәаз, ашьра уқәхуп, ухы уақәиҭуп! – иҳәан, аӡбаҩ ашьра зқәыз наҟ дноуижьит.
...Ҳы, исоухызҭгьы абри аразҟы иансаамҭаз, иагьа ҭынхажәа сҳәарын! Урҭқәа зегьы рзы исуҭахуеи! Аха иахьатәиала, жәа закәанк сҿырхуазаргьы, сара схы сызҿыхуа ҳәа сыҟам, убасҟак гәнаҳала иҭәуп аҵыхәтәантәи сымш лахьышәышәқәа.
Абри алакә зхысҳәааз, ус машәыршәа исҿанагалаз акы акәым. Ауаҩы даахьаԥшны ихы дазхәыцуа даналагалак, егьа хырқьиага, хҿыхга игәы иҭашәоит. Саргьы, нас, абыржә сшыббо еиԥш, сыцәгьаны, сбааԥсны симшагәышьаӡеит, ибҭаххар, сеиԥш хәыҷы гәызырҳагагьы саб игәараҭа дтаатиуа дықәмлаӡацт. Нас... настәигь, ус цәаҩа ҷыдақәак сыман акәымзар, бааԥсык сылоуп, ма уахь скылнагап ҳәа амалахазгьы схахьы иааиуазма, сҭаацәагьы– ус. Зегь зыхҟьаз, зегь зынԥаз анкьазны исмаахараны исаахаз алабоуп...
...Схәыҷны еиҳа сҩеидасуа саналага, аласра шьҭысхит. Ашкол аҿы аума, аҩны аума, сыхәмаруа, схагара ҵыхәаԥҵәара амамызт, зны арха сҳәарын, зны абна сҳәарын... Сыкәша-мыкәша иҟаз ахәыҷқәа зегьы «аҳас», командирс срыман, изулак-исҳәалак дара рзы ишанан. Аурок аҿы ҳаштәоу, иаасгәаԥханы ахуҳәа ахышә сынкылԥаны слықәҟьа сцаргьы – убригьы иҟасҵаз хаҵара дук еиԥш ирыԥхьаӡон сҩызцәа. Арахь сгәырҵҟәыл бзиан, сеилҟьан, иаасҭаххар исылымшоз иҟаз!.. Уаҳа акы сылымҵыргьы, сшәаҳәаҩхарын, скәашаҩы џьашьахәхарын, сыспортсмен духарын. Араион аҿы аԥараҿ, аҵәыргыла ахыԥараҿ арекорд зны аамҭала иқәсыргылаз – иахьагьы инхеит, инахыкны сантиметркгьы аӡә дызмыԥац. Иаасаӡар, издыруада
шьҭа ҳтәылаҿы сеицырдыруа, шәыхьӡ ҭызго аӡә сакәны, счемпионха сҟаларгьы. Аха иамуит, иамухаҭеит!
Ихьӡ рымҳәеит, исҳәом, дыҟоуп ус аӡәы, убри алаба, сыԥсҭазаара наӡаӡа ишьақәызҟьаз саазырхаз. Ҳәарада, иахьа иԥҵәоуп уи икариера, имаҵура дамхуп, ҳақк ыҟаӡамкәа иҟоума, нас! Уа са сҳақ еиԥш егьаҩ рҳақ ыҟоуп, иаҳҳәап, иара аҳәынҭқарра аҳақ ыҟоуп! Иагьа жәа-цәак ауаҩы ихаирԥаргьы, иагьа гьангьашрыла ихы дахәаргьы, зегь акоуп, мышкахы-мышкаҵыхәан иккаӡа имаатыр ауам ицәа хәымга!
Агәра бымгои, нас, абри исхараӡамкәа зегь шыҟалаз аханатә? Сыхҭыс егьарыла, егьа еиқәыртәа-еиқәыргыла ибарҳәозаргьы, игәабҭозар, абри акаҿы ирҳәо еиқәшәоит бжеиҳараҩык.
...Акино ахьынтә саауан, – аҵыхәтәантәи асеанс акәын. Ҳақалақь усгьы ацентрҵәҟьаҿ уарҭалк иахьынӡаҵанакуа аулицақәа каххаа илашоуп, аха уи уаԥырҵны унаскьацыԥхьаӡа, ацәымзақәа маҷхо, дара иҟоугьы рыблақәа ҭаауа, есааира иҭкәихо ишнеиуа, иааикәацәаӡоит, наҟ-ааҟ еиԥынтәалоу рылашарақәак умҩа дмырлашозар.
Аха сара, иагьа илашьцазаргьы, амҩа усгьы сашьцылахьан, иаԥынхалоз ауаа сыздыруамызт, акәымзар, – сан лаҳәшьа убрахь аҩада аихамҩа ааигәарахь дынхон, убрахь сцон уи аухагьы. Снаӡарц ҩбаҟа квартал сыгны, сыԥшызар, алашьцара иаалызбааит саԥхьа аулица аган ицәыҵагылаз амашьына. Ҷкәынцәақәак авхо-иамхо иадгьежьылон. Изҿыз цқьа исзеилымкааит аханатә, аха схахьы амалахазгьы исзаамгеит усгьы мыцқьарак ыҟоуп ҳәа. Снеины сагьынарыдгылт, ҟәыжжы арган, аҳәҳәара иалагеит акы иааиԥмырҟьаӡакәа... Уи амашьына асигнал ҷыда акәзаарын. Аӷьычцәа (усҟан иабаздыруаз ишӷьычцәаз!) машәыршәа иаламкьыскәа
иҟам. Абжьгьы геит, есс, ахьышәҭ-сышәҭ дырган, ажьақәа реиԥш инаҵҟьеит аҷкәынцәа. Ари убас ахҭҟьареиԥш иҟалеит, уаҳа ааиԥхьхәыцхагьы смоуит. «Дышәкы, дышәкы, абаа, дышәмышьҭын!» – рҳәан, агәашә ахьтә бжьык ааҩт. Инашьҭарххы, ыҳ-сыҳ, рҳәан, наҟ-ааҟынтә напы ӷәӷәақәак сааимларгәеит. Ааит, ала қьаафыр, рҳәан, иагьаасықәмақарт.
Схы аҭыԥ аҿы ианааи, ишәҭахузеи, сымҩасҩуп, сус акгьы алам, аӷьычцәа абанс ицеит, сҳәан, аӷьаҵәыӷьаҵәра салагеит. Уажә еиԥш акәзар, аблааԥшхагь рысҭозма, аԥсыӡ еиԥш снарымпыҵҵәрааны сымцоз мҩада-шьҭада, аха усҟан?..
Уара, са сакәӡам, ишәҭахузеи, уара ҳәа сҿабырҳацәӡа сышрыдгылаз, ес, саамҵырԥаан, иааҳадыххылаз амилиционерцәа ҩыџьа снарырҭан, срыманы ицеит.
Ашә сагьынхыргеит, сылаԥшгьы наиқәшәеит ноунагӡаз сыгәнаҳа иаҵалаз. Иҽеимыртаӷа, ишша игәы икылачны астол дахатәан дахамӡо, аты аџьымшьқәа реиԥш иџьымшь, илахә еимассы, еимапаӡа иҟаз иӡыӷ чахқәа аҳаҭеиԥш ирчны иҿаҵаны. Иуҭахым атәыҩақәа ихагылоушәагь дубоит, рҳәоит, аха усҟан дабаздыруаз дысҭахымхартә, ма дысҭаххартә, егьиратә?!
Сназгақәаз иаразнак арапорт ҟарҵеит «аӷьыч бааԥс» сшыркыз ала.
Сара иаразнак ақәра-ашәара салагеит, ишсцәыхҩашьалаз, ус акгьы сшаламыз ҳәа.
– Уԥашь ҭсырбгоит, атибасажә, аиаша ҳәа! – иаадыдит раԥхьаӡа инаркны ноунагӡаз сгәы ҭызҟьаз, слымҳа схызҟьаз абжьы.
Акәакь сныкҿаӷәӷәеит, сыԥсы зегьы цаны.
Ус, ашә ааимҟьеит, атах-сахҳәа иааҩнадырԥалт ҩыџьа аҷкәынцәа, еихыҳәҳәа-еиҵыҳәҳәо. Аӡәгьы
дсыздыруамызт урҭ сара, амашьынаҿ избаз дара ракәзаргьы сыздыруамызт, алашьцара исзалымкааит ҽеила, насгьы снарыдгылон иҟалазоуп.
– Ааи, иара иоуп, ихаҭа иоуп амашьына мҵарс изгарц иаҿыз. Дақәҳкырц ҳнеизааигәахоны, асигнал абжьы геит, ҳаргьы ҳаҩт ҳшәаны! – рхы иахәт иаразнак «Еқәыԥ иҽыӷреиԥш» иубар иауузымдырхуаз зынӡак ӷьычхҵәахақәак шракәыз, аха искыз! Са соуп ацәҟьа иаҿашәаз!
– Иҳәа, уара, амӡышәа, арҭ уцхраауазма? – деиҭасықәхәааит.
Дхәааны ада уаҳа цәажәашьагьы идыруеит ҳәа сыҟам уи.
– Арҭгьы сыздыруам, аӡәгьы дсыздыруам, сшынарыдгылаз, асигнал абжьы геит, иҩнгьы цеит! – сҳәеит, сажәақәа еиқәрԥало.
Сҩардаџӡа сызҳан, аха схәыҷымыз, сара ахәаша, исымбацыз анызба, сшәеит.
– Уԥашь ҭсырбгоит, сҳәеит, амӡышәа! – дхәааит еиҭа.
– Уара ииҳәо иашазарагь ҟалап, мамзар дара роуп ҳәа арҭ арбаны хҿыхракгьы даламгоз! – аԥсышәала даацәажәеит уи ивагылаз алеитенант еиҵбы.
– Амц иҳәеит! Ма дсымдыруанда, егьарааны дубаргьы, дҟалҭыруа агород далоуп, мӡышәас иҟоу зегьы дрыцны, ыы, ала ҟьалажә! – даамақарт.
Сара аԥсшәа ансаҳа, сымгәырӷьеи!
– Мап, мап, сан дымсааит, амц шысымҳәо! Са сакәҵәҟьам, арҭгьы ракәу-ракәымгьы сыздыруам! Рдырха сма... – сажәа ааҿахҵәеит...
Схы аҭыԥаҿ ианааи, убас исцәымыӷхеит, убас ихьымӡӷысшьеит, убри аминуҭ инаркны сгәаҿы иагьиит ахаан имиӡацыз – ауаҩы ицәымӷкра, игәаӷкра! Сыла ашьаӡа хыхәхәо снеиҿаԥшит.
– Ты пасматри на него! Иш ты, какими фарами смотрит! – еиҭах дыкшоит шысҳәоз, ивагылаз, – иара деиҵбын чынла, – иааимихит.
Мчыбжьык сҭакны срыман. Егьи иҟалаз – уи ауха даҽа машьынакгьы дырҳәызаап. Уигьы аригьы ҟазҵаз аӡә роуп ҳәа иақәырҵеит, ииашан иагьыҟалеит. Анҭ «Еқәыԥ иҽыӷрақәа» дырҳәацәо рҿаархан, рҿы рықәԥҽит дара шракәыз ала. Арахь сашьа Ладикәагьы ианиаҳа, длеин, днашәа-аашәан, усгьы хара сыдмызт, нас, сноурыжьит.
Аа-класск рҿы сантәазоуп абри аныҟала. Уаҳа сагьзалымгеит. Сыласра-схагара, «сприклиучениақәа» усгьы идыркарахьаз сырҵаҩцәа, – зегьы ирзыбуазеи, аха, – ргәы аасызҷыдаха-цыԥхьаӡа, ааит, уара амҽеи, иҭакны иҭрыжьхьоу ҳәа (исхара-исхарам!) сыбла инҭарҳәо, инасыҵаҳәҳәо, аҿкеиԥш исыхәаԥшуа ианалага, схала саарԥырҵит. Зны даҽа школк ахь сиалгеит сан, зны – даҽа қыҭакаҿ, ҳҭынхацәак рҿы. Уагьы акгьы сызмырҽеит, саннеиуази санымнеиуази анеиҟараха, сыласрақәа аннымҵәаӡа, уҽеиндаз, арахь уаауазу ҳәа аҽԥныҳәа исоуаз анаанымҵәаӡа, уаҳа ашкол сымҳәо сааԥырҵит.
«Исызҳаит» нас иаразнак (ус сҿашәааит?). Ақалақь снаднахалан, – иара усгьы ҳаԥнымыз, слахәлабга сцеит. Зны уахылатәи ашкол сҭалт абжьаратә ҵара насыгӡарц, харгьы сымаӡамкәа сааныҟәеит, аха исзынамыгӡеит. Ианаамҭаз апарта изахамтәаз уажәы ана сузыртәозма! Сааҳәын, ашоферҵара сҭалт. Уи сзымҵар ҳәа ушәозма! Аԥышәара здызкылоз сџьаршьо, рызхара срызмырҽхәо «аправа» аасдыркит. Сыбзазоушәа, аусурагь салагеит, ишԥахьӡу, мшәан, ани аԥсышәала – аҟәатәи аргыларатә усбарҭақәа руакаҿы шоферс сыҟан. Саҟәыҵуа-салаго, абас шықәсык аҟара снеит. Убасҟаноуп ани акарпыжә ахҭысгьы аныҟалаз. Уи еиԥш иагьа хҭыс сыман!..
Ашкол исыцҭаз сҩызцәа абаҟаз, ашколқәа ирылгахьан, аинститутқәа ирҭалахьан, аус зуаз – аус руан, иҵеицәа гәазырҳагақәаны ирызҳауан. Сгәы рыладуун
урҭ сара стәала даараӡа. Избалон ашықәсан зныкҩынтә, аха са саха дара ишрымамыз еиԥш, дара рахагьы сара исымамызт. Ҳаиҩызара ахаангьы аеҵәа азкыдԥаауамызт, уажәшьҭа – усгьы, даҽа ҩызцәан, даҽа хныҟәгашьан исымаз. Ма ресторанк аҿы иоухааҳәа стәазар акәын, ма кәашарҭак аҿы сҵәиуазар акәын. Уа ақәҿиара исымаз уҳәеит ҳәа! Аҭыԥҳацәа ԥсшьацәа еимырҟьо исыман сықәын. Зны алада аӡәы дызгарын, зны аҩада аӡәы слыхарын. Даргьы, ркәыкәылах нҵәартә, аҵырбел еиԥш исылаԥсуан, адгьыл нырцә изгозаргьы, акәатаҳәа исыцны ицон. Даргьы ргәы сыладуун, – саргьы – усгьы! Абарҭ ҳа ҳаҳәсахәыҷқәа рыҟны акәын сахьыманшәаламыз, аманшәалахарагьы рацәак сахьашьҭамыз. Аӡәгьы слыцныҟәомызт, иагьсыхьсырԥшуамызт. Егьыс, иахьа аӡә дысгәаԥхон, уаҵәы – даҽаӡәы. Ианакәызаалак хымш иреиҳаны аӡәы сгәы лхымлацызт, аҵыхәтәанӡа исхабгеит акәымзар!
Иагьа хкрыла ихасырҭәаауан сыҷкәынра мыжда сызҭамӡаӡоз. Зны-зынла саназхәыцлак, еиҳарак анкьатәи сҩызцәа аӡә данызбалак, ма иӡбахә бзианы иансаҳалак, иараминуҭ ала сааикәашәон. Еиҳараӡак уаҳа насылымшо, сцәазна аҩы анызжәлак. Сгәы еиҟәжәо гәаӷла иааҭәуан абни ауаҩ ицәымӷрала. Ус ишазар акәхап, нас, ауаҩы иԥанхәгьы. Играқәеи илымшарақәеи еснагь акы, ма аӡәы иниахҭынҟьо.
Егьыҟасҵеит, нас, сгәы зласырдашаз. Усҟан исыцҭаркыз, ашьҭахь ақәранамӡақәа ҳәа иоурыжьыз «Еқәыԥ иҽыӷрақәа» аасыԥшааит. Саарымабзиахан, ахьҵәҵәеиԥш иҿыцҳҳараӡа Хьӡымҳәа иашҭа иҭагылаз и«Волга» (усҟан акәын сериа рацәала аҭыжьра ианалагаз) иркәырны агәашә иааҭыган, есс ҳақәтәа ҳҿылаҳхеит. Абри зегьы зыҟасҵаз, аӷьычра ҳасабала, ма даҽа ҳасабк сыманы акәӡамызт, мап, ус, иара игәы дызласыргашаз, сара сгәы зласырдашаз акы акәын.
Гагра ҳламӡацкәан, Бзыԥҭа ҳанналала, шьҭа шәара ишәымаз, шәхы иаанышәҟьеит, сҳәан, сыҩҭыҵын, схы ахьынахоз сцеит.
Гәаныла скәашон, дыбӷьаауа леи-ҳәеи кыдҟьо имашьына дшашьҭаз сылаҿ ианаазгалак. Шәачаҟа ирызбжьыгозар ҳәа иаҿыз «сҽыӷрақәагь» хара изымцеит (ица-имца, усгьы сара сзын зегь акакәын). Ишлеиуаз, лада-ҩадантә ашәарҭа ианҭагыла, амашьына иҩҭыԥан, хыла жракы илҭарыжьын, абарбал ҷыда уҳәа уаҩы инапы иазышьҭыхуан иамаз зегьы рыманы абна инылахәшеит.
Хаҵара дук зуз иеиԥш схы ԥхьаӡо адәы сықән сара, изгаз-иаазгаз аӡәы уаҳа дырԥыхьамшәаӡакәа, илахьышәышәха, абаҩ хаххала-маххала иашҭа иҭагылан «исакасанҵан» изааргаз имашьына хьыҵәҵәа.
Сгаӡара саамҽханакын, гәырдагас иҟасҵаз иахьакәым амҩахь сышкылнагаз сызгәаамыгӡаӡеит. Абринахыс сықәгьежьит сара сармарахьтәи сышьхәа.
Аресторан «Ԥсоу» аҿы, уара узыԥсоу, сара сзыԥсоу... ҳәа, сҩызцәақәаки сареи ҳҽаҭаны ҳаштәаз, ашә ахьтә рыла аасдырбан, сындәылыргеит «сҽыӷрақәа».
Уҭи сыҭи еишьҭоуп, иануцхраатәыз ҳуцхрааит, шьҭа ҳаргьы ацхыраара ҳҭахуп, рҳәан, иҿабӷа-ҿабӷаӡа, минуҭкала рыбла шаҟь-шаҟьақәа рыла миллион кәаԥ еимырҟьо иаасҿагылт.
– Ихьанҭоу акгьы удаҳҵом, умашьынала акы ахьаҳҭаху иаҳзугоит – иаахдыркәшеит ражәа, уаҳагьы хҳәаа змамыз.
Иаасықәшәацәгьеит, уаҳа налымшо сааиҵанарӷәӷәеит, уажәакәын аарлаҳәа ҿыц усурҭак соуны саныҟалаз, уажәакәын сыцәгьамкәа санааҭышәынтәалаз, – аидарамҩангага атекаҿы амашьына сақәтәан. Издырит уи «ацхыраара» хацашьас наҟ-наҟаз иаиуаз, хьаҳәхьачашьа сымамызт арахь. Акыс – исывсуаз
ракәмызт дара, маҭаԥшьла ипеипеиуа иҭәыз аҳаԥшьа знапы ҭызшьыз сиҩызартәит, аҩбагьы – исыцхрааз срыцхраар акәын шьҭа, ани амашьына арҳәра адагьы, ус «хпыҿжәыгак» ҳәа акгьы насырҭалон, мамзар иабаазгарыз саргьы ансҟатәи қьафуга!
Абри акәхап нас иззырҳәо «аҵла иалыҩрыз амаҭ ицҳаит» ҳәа. Иҟасҵахуаз! Ишаҳҳәазоуп, нас ижәымуазар, уаҳа инеиҳаны акгьы сусым, ҽакы шәақәымгәыӷын, сҳәан, саарылҵит.
Сыздтәалаз, саҭамыз, хырԥашьа змам уск сақәшәеит, сымцар ҟалом шәкампаниа ааныжьны, сҳәан, шьамхахьы аҭамзаара нышьҭаҵаны сындәылҵит.
Иабоуго, азин усҭом ҳәа дцыркьыԥуа (ҳасторож цыркьык иакәын) дышсышьҭаз, сааҭк ахы-аҵыхәала, сҳәан, ԥарак ҷаԥшьӡа инапы инанысыџьгәалан, есс, ахуҳәа смашьына нҭызгеит агараж. Алашьцарагьы сналаӡит.
Снеит, сымнеиртә, унеи ахьырҳәаз.
Адыр-дырҳәа наҟ-ааҟынтә икылибаҳәо, хҩы-уаа цо-иаауа ааҵәақәак, қьаад иашьыкьқәак аарго-иаарго, смашьына аадырҭәит «сҽыӷрақәа».
Аиаша сҳәап, исҭахыҵәҟьамызт, схаԥыц аҿҿа ыҵгон, уажәы-уажә снеикәашәон, илкажьны сцап ҳәа, аха уи еиԥш ахаҵара сара исылазҵодаз! Сыхгьы-сшьапгьы ҿаҳәан ирҳәоз ҟасҵеит... Изгеит иахьгатәыз зыда рхамшәалашаз...
Адырҩаҽны ақалақь ахы-аҵыхәа ааимнадеит амагазин Ҷ№5 иақәланы ишдырҳәыз ажәабжь.
Иагьыҟалеит, нас, цәшәас исымаз. «Акәты ашьыга ашьапы иҵнахт» – ҳәа, сшьыга са исыԥшааит усгьы, мызкала аҭыԥ иқәҵан аус: иҭакын «сҽыӷрақәа», рҩызцәа, аҵыхәтәан – саргьы срыԥшааит. Анҭ абаажәқәа, садмырбо иҟазма, акгьы анысхараӡамыз садырбазар!
Еиҭах снанагеит сахьнанагац.
Еиҭах сҿахәы сҿырхуан. Еиҭах – иара.
– Сара ишәасымҳәаз, усҟангьы абарҭи иареи шеимадаз? – даара аартра дук ҟазҵаз иеиԥш, даарылаԥшит уи идтәалаз.
...Ҳус рыӡбит. Арҳәра-ақәылара иҟалаз иалахәыз, ицхраауаз ҳәа сус илахәаԥшын, хышықәса азеиԥш режим ала аҭакра аасықәырҵеит. Ес, бныӡнаҟа аколониахь «сҿы ахьымааҳәра» схы надырхеит.
Сшымгәыӷӡоз, абас сусқәа хиеит. Ахара еиҳа сара схы иавызбон аҟынтә, усҟан уиаҟара схы иамысит уажәтәи сусеилыргара иаргьы дахьалахәыз.
Акы-ҩба ҳәа амшқәа, амзқәа ааԥхьаӡаны, хышықәса аасхызгеит аколониаҿы. Уажәраанӡа адунеи ҟьаҟьа зыԥсы амкуаз, иқәымӡоз урҭ ашықәсқәа шысхызгаз – сара издырп! Иуқәшәира-сықәшәира дахьнанагаша! Цәгьамзар бзиа ахьузымҵо, иахьузҭымго. Са сеиԥш иҟоу рзоуп изысҳәо. Дубап, машәырк, рыцҳарак иахҟьаны зынӡак изаҭәаӡамкәа иҭашәаз, зуаҩрагьы уа ицҟьаны иҭызго, кралк иаҟарагьы пату зқәу. Аха сара стәала, схәыдаӡангьы сыҟамызт, џьара акы салаҟан, сеиԥш зеиԥшыз рҿы авторитеткгьы сыман. Убра убри еиԥш ансамбльк ҳәа еиҿыскааит, адәы иқәугьы ирзеиҿымкаар ҟалап!
Бмыццакын, сан, амаҷаз сгәы бамысын,
Закә разҟыз нас сеилыбкаартә бҟалар!
Сара убасҟак иалгахьоу, ианыӡӡаахьоу арԥысым,
Бара иҟам аӡә иеиԥш сара сбыԥхьаӡартә! –
ҳәа ашәак абас еиҿартәаны, ауаз ҳәо санаақә-гылалак, бырггьы ҷкәынгьы ахуҳәа инеимаҭәо иаатәон. Убриаҟара сгәы иацныҟәон, сыԥсы иахылҵуан уи ашәа!
Сҭакра сыхганы уҳ, гәышьа ҳәа адунеи санаақәԥш, уаҳа абрахь ҿааҳәыра анцәа исумҭан ҳәа сшыгәжәажәоз збалак!..
Ҩымз раҟара аҩны сыҟан, џьара уцар сҽысшьуеит ҳәа, сан дсылаԥсны сылкын, аха ҽназаҵәык сноулыжьт, уаҳагьы сҵыхәакырҭа лмоуит...
Сҩызцәа исеигәырӷьаз дҟалеит, исмеигәырӷьаз дҟалеит, аха урҭ зегьы усызма, аусурҭа сзыԥшаар!
Акы саманы иқәзар акәын амзар, ҭынч уахьтәо, уахьгыло, аусурҭагьы сара иабасыхәоз, иара усгьы уаҳа занааҭ сымазма!
Ана сҳәеит, ара сҳәеит, хаала, сҳәеит, мчыла сҳәеит, аха иамуит. Сахьнеилак ҽамыршьага ԥсышәак насаҳәаны сааурыжьуан, аҭыԥ ҳамам, ма иҳаур здыруада, уааԥшы, егьи ҳәа... Иаахҵәаны, аӡәгьы изымгәаӷьит сыдкылара.
Еиҭах ԥыхьатәи скәал сынҭагылеит, уи акәындаз, сагьеицәахеит, аҩызцәа ҿыцқәа сырҳаит, аҩыжәра-/қьафура ҵызгеит, сеидру, сызламыз! Ҩ-аҵәцак, уаҳа сҭахӡамызт, е-ес, схы «авырвын» аамҟьон, сымч мыжда, аԥсгьы исмырхәаз, абзагьы исмырхәаз, ее, ибунтны, еснагь сеибархха сызкыз снервқәа иҩеи иҩарысуан, алаапк еиԥш сыраапкны сноунажьуан.
Схы еибганы, ҳәарада, уаҩы аламала сыҽилазгаломызт, аха ԥыҭк анынасҿакәалак, дасу дызлаҟазгьы дызлаҟамызгьы ацәгьара атәыҩақәа ахагыланы саԥхьа даагылон.
Усда-ҳәысда, аҷкәын шаҭлаҟьа замана ақалақь саналаха, сеиԥш зеиԥшыз алыцәҳа реиԥш ианысхьыԥшы, саргьы санырхьыԥшы, сабананагап ҳәа уаҩы изигәахәрыз! Сашьцәа уҳәа сқыҭантәқәа аӡәыкҩыџьак срыԥшааит, исацәажәеит, уаала ақыҭахь, аҩныҟа, рҳәеит, уа уск узаҳаԥшаап, культмассовикс уҟаҳҵап, ма аклуб аҿы усурҭак уаҳҭап, рҳәеит, уан деилоумган, лаџьал аанӡа думшьын, рҳәеит, сеидрума, ирымҳәаз! Иамуҵәҟьар уахь сцап, даҽа мызкы аҟара сааԥшып, сҳәан, сырзеиҭамгеит.
Аԥхын мышха, ҭыԥҳа ԥсшьаҩ мышха, зны алада сагеит, зны – аҩада сагеит, зны – Афон сҳәеит, зны – Гагра, зны – Шәача!
Дыҟазар акәхап иџьазшьо, абырсҟатәи қьаф аамҭа злеихигоз, изҭада, аус му, аҳәыс му ҳәа. Маҷхәызма, анцәа ҳазшаз! Са сеиԥш «алабҿарқәа» хырҳагада сықәдырхозма?! Соуп зҳәо бзанхаҩык иԥхыӡ иамбар ҟаларын сара сџьыбақәа иахьеи уахеи излаҭәуаз, иагьзлаҭацәуаз! Ҳаҟоуп ус ауаа ркатегориак! Ацәхәда аҽага шьаҭанкыла ишузамырго еиԥш, ҳаргьы ҳазургозеи! Насгьы саагарҭа-сиурҭа зегьы ртәы уажәы ара исҳәо салагазар, зажәа еиҭазҳәаз сиҩызахап, амала, исҳәарц исылшо, аныха сынҭагыланы сықәуазаргьы, сықәра еилазымго – уаҩ қьиак, уаҩ иашак, зхы аџьыка ықәхны инхоз, зыԥсы цқьаз аӡәы игәы нсмырхацызт, мааҭкгьы ицәызымгацызт. Даара уаҩ қьиак, уаҩы ламыс дук сакәу џьушьап, аха иҟан ауаа ркатегориак – ибаны снымхо згәаӷ сымаз – урҭ аԥс ччиақәеи аԥсымҭәқәеи ракәын – уара урҳареи аҳәынҭқар имали иахьеи уахеи изыӷразгәоз, иагьыззымхоз, ма зырҳара зегьы анышә ицәыҵажны, есуаха акәаҷаб зхаркны, знапы қыџьқыџьуа, зылақәа шаҟь-шаҟьо ицәырганы изыԥхьаӡоз, арахь аччиацәа зхьыкәкәоз, зыҩны ахаан уаҩҵас фатәык инахамтәаӡакәа, сасыкгьы ӡымҳаҵәк изықәмыргылаӡакәа, џьымшьыки, ма џышки, часаки ааидкыланы, инҭарпыҿны, аҟшфҩы баа ихҟьо, зырҳара зегьы зманы мши-мши абазар иқәкны изкыз, змашьына цырцыруа убри алагаҩага, аиҭарс-меиҭарс азымацараз изҵагылаз, ҽнак хәлаанӡагьы уаҩ сахьак аахәаны ауаа инарыламгылаз – исцәымӷын, исцәымӷын сара убарҭ ауаа, ҭыԥгьы рысҭомызт! Издыруан сара урҭ дасу ирԥсхакыз, ирдыруан даргьы саргьы исыԥсхакыз, убри ала ҳазлеиҩуго иҟахыз, аха сара стәала сара еиҳа суаҩны схы сымԥхьаӡахуаз! Фырхаҵак еиԥш схы збо аҿынӡа снеилон, урҭ иреиуаз аӡәы «имшәҭыҩра» ккаӡа
иҭарцәны ианисҭалак. Абриаҟара сыӡбахә базҿлымҳан, егьа архивгьы еилбырхит, аха иббама џьарамзар џьара шшыԥхьыӡк, абригьы абригьы ҳирҳәит, ҳаԥсы ҳақәрԥшны иҳамаз ҳцәигеит ҳәа? Заҵа имашшрыз, заҵа рхы дымраргамарыз, заҵа аус иаҿамларыз, уи ауп тәа! Иабааугеи, уара, абриаҟара зыӡбахә уҳәо амал, аԥара ҳәа иааиҿамгылоз, абырсҟатәи аамҭа џьара икыдтәаланы, зырҳара ахәҭак анышә аҵахь изышьҭуаз? Саргьы ԥсҿыхра соурымызт, аха иара иҵамбгоз капеи-капеи ирҭәуаз идунеи ҳаԥшьа? Данышәон уи ирыцҳара – ахымҩас еиԥш игәыҵашәаз, данышәон, избанзар еиҭа дынкыдымтәалахуаз уи амгәа, маӡа-маӡа икыдыӷьӷьаауа, дналамгахуаз капеи-капеи уи ихатәы мгәа арҭәра!
Урҭ рыдагьы, урҭ рыдагьы, иҟан даҽа «усқәак», даҽа «хыҵхырҭақәак», даҽа «даҷқәак», сара қьафла адәы сықәызҵашаз. Акызаҵәык – ахаан иҟасымҵацыз – снапала аӡәы иџьыба сҭамлацызт, ма қәылара-рҳәрак саламлацызт, иҟазҵоз ус срылахәыноуп хара-ааигәантә! Снапы сҟьашьыртә! Ари зегьы сыҿнахуаны акәым изысҳәо, ус факт азы, аҵабырг азы. Саргьы исыман, нас, схатәы философиак (уаҳа сҿамшәааит!).
Аха зны, зны имааи усгьы Ани адунеи сазмыркуаз. Аӡӷьы уанаанахәалак, алҵра шыцәгьоу еиԥш, хара уагаргьы, уашьыргьы шауеиԥш, саманы идәықәлеит сханаԥаара, е-ес, иахьакәымзгьы сагеит.
Уажәраанӡа сызлацәажәаз ауаа рҵыхәала сақәшәахгьы сзықәшәаз, фырхаҵак иеиԥш саԥымларыз, аха сышԥалацәажәари ани аус ччиа, схы злазгалаз, сҵыхәтәагьы ԥызҵәаз? Шаҟа сныхтәцқьоу, шаҟа сцәарӡгоу дыруп, аха убри еиҭасҳәартә амч сымам, убасҟак иԥхасшьоит, убасҟак...
...Ақалақьуаҩ Демырба В. (абригьы абригьы шықәсазы, амзазы, амш азгьы) иҩыза ақалақьуаҩ Лакәатааи иареи рқьаф ҟаҵаны, аҵх 12 сааҭки бжаки рзы ақалақь автостанциаҿы, заа иӡбаны ишрымаз еиԥш, ддырҳәырц иқәлеит ақалақьуаҩ Тендриаков Б., Џьамбора ақыҭа иаланхо. Аҵх лашәха уаҩ дыҟамызт, уи иқәымчны дыршәаны, аахақәагьы наиҭаны дандырҳәуаз. Исумка иикыз имырхит, ирезинатә магәқәа ишьырхит, иџьыба иҭырхит 75 мааҭ, инапы иахаз исааҭ аахырхын, иҩт ибналарц, аха ақалақьуаҩ Тендриаков «Ссааҭ сышәҭ, ссааҭ!» – ҳәа дыҳәҳәо данрышьҭала, ибжьы заҳауаз ааигәа иҟаз амагазинхьчацәа аарыхьӡан, Лакәатаа дааимлагәа дыркит, Демырба дрыцәцеит. Аха ашьҭахь, хымш ааҵхьаны, еиҿкааз аоперативтә усқәа рыла Демырба дыԥшаан, дагьынкылан...
Аԥсреиԥш избоит абри афакт алацәажәара, аха аус алкаа шыҟарҵаз абжеиҳарак ииашаӡам. Заа иӡбаны ҳиқәлазшәа, ааха даҳаргазшәа иаҳәо мцуп!
Ииашоуп, ҳқьаф ыҟан, исымҳәахьази, сқьаф аныҟоу усгьы схы авырвын шамҟьалоз! – аха абри еиԥш аус ччиаҿы, абри еиԥш ауаҩ рыцҳа игәанырхараҿы ахаан схы назымгацызт, шьҭа имааи ани сҟәаҟәа икыдыхәмарлоз!
Аҵх иахысхьан автостанциаҿы ҳанааи, ииашаны, ԥсызхоу аӡә дыҟамызт, машьынак ҳазкуазар ҳәа аулица ҳангылан. Ус, ххыҳәа аӡә ихәдабжь аасаҳаит, сынхьаԥшзар, сылаԥш наиаахеит акәакьҭа лашьцараҿы, аҭӡамц бжа икыдиааланы, ацамет хьшәашәа иқәиаз уаҩ быргк. Исумкажә инапы акәыршаны икны,
ирезина магәқәа ихы иаҵаҵаны (ишьҳамхӡеит, аус ишадырбаз еиԥш!) дыцәан. Санынеихагылоуп игәеиларсгаха сԥынҵа ианааҭас аӷьфҩы иҿҟьози ахаан иимыӡәӡәоз (иагьишәимхӡоз акәхап!) имаҭәа ҟьашьи ирхылҟьоз аҟшфҩи. Афҩы мыждақәа усгьы ахаан ҭыԥ сырҭомызт, километрак шыбжьоугьы исаҳауан, амаҵуарлеиԥш. Даузымдырхуаз, убра аҩадахьы џьара дынхон, хар имаӡамызт нхаралагьы, аха иааиоуаз, иааирыхуаз зегьы арыжәтә мыжда иагон, иаргьы ихы дақәиҭны аламала дубомызт. Сара абри иеиԥш иҟаз ауаагьы ргәаӷ сыман, аха сырԥырхагаӡамызт, абра сахьынҵәаз сыздыруам.
– Уааи, «дҳаԥшьап», ак имамкәа дыҟам, – иҳәеит сҩыза дыччо.
– Имазаргьы, иабаихәарҭоу, аччиажә, поллитрак азы! – сҳәеит.
Сҩыза днаҟәын, ашьшьыҳәа исумка ааимихит.
Еснагь, «ицқьаӡа» иныҟәызгоз, аӡәы иџьыба иҭасымҵацыз снапы, – уа уара амыждахә! – ашьшьыҳәа икәа, аџьыба инҭалеит. Ԥара еикәарҽык аасԥыхьашәеит... Инапгьы асааҭ аахсырҵәрааит!
– Аригьы иазиуазеи? – иҳәан, сҩыза имагәқәа ихы иаҵысхуеит ҳәа далагеит.
– Иазууазеи, уаҟәыҵ! – снеиқәымчит.
– Аинтерес аҟынтә. Арҳәра анакәха – рҳәроуп! – иҳәеит Лакәатаа икьатеиахы ԥҵәо.
Ихы иааҵхны данаақәгьежь, зхы ҭаҳаз, – дзырҿыхаз уара идыр, – аҭҳарцәҳәа даақәтәеит.
Дҿыхоит ҳәа иҟаӡамыз афыр-сырҳәа ҳнаҵҟьеит... Ашьҭахь, аус ишаҳәо еиԥш, дхәаауа дҳашьҭалеит... Алақәа еилалт, ауаа цәырҵт, аха ари еиԥшызма схы зцәызгахьаз! Ес, саԥхьа шьоук раанда снахууааит, уантәи даҽа аандак, даҽа аандак... Слықәхәаша сцеит. Егьи, аилымгажә, длышьҭагәа дыркит. Ҩымш исышьҭан, сырзыԥшаауамызт, ашьҭахь иахьгәаасмыгӡаӡоз
џьара сааимларгәеит. Иџьоушьаша, уажәраанӡа сымԥан имааиуаз, уажә сызкыша аус аргама ианыҟала, ԥсцахагьы сырымҭеит.
...Еиҭах амилициа. Еиҭах аус. Еиҭах – иара! Зыхьӡ уаҳа сара исҳәараҳа ирымҳәаша! Апрокурор иусқәа назыгӡо ҳәа иҽырдаданы саԥхьа даагылт.
Ихазҵо дҟалару, ҿыц рнапаҿы сахьнанагаз уи ауаҩ шаҟа даргәырӷьаз! Исмырҵабырги еснагь садрес ала ииҳәоз: «Сара ишәасымҳәеи, ари уаҳа мҩа имам ҳәа!»
– Абахҭа дҭарбаатәуп, уаҳа ԥсыхәа ыҟам! – Аа, закә лагалажәоу заа исзыҟаиҵаз, сусеилыргацәагьы мҩас изқәиҵаз.
Ҳус аӡбараангьы иара иакәхеит харадҵаҩыс, прокурорс иаҳзыҟалаз. Дышсыхцәажәоз заҳазаалак!.. «...Шәазхәыц, закә шәарҭа ӷәӷәоу ҵаҵӷәыс иамоу зус ҳахәаԥшуа ахара ирыду, шаҟа иелемент бааԥсқәоу! Урҭ зныкымкәа аус иаҵанакхьеит, аҭакра рықәшәахьеит!.. Ҳауаажәлар рцәыхьчатәуп арҭ реиԥш иҟоу ауаа шәарҭақәа!..
– Усоуп, иагьа иаҿагыло факт ҳҳәазаргьы, зегь акоуп, иагеит иара итәы – иреицәаз астатиа иаҳзаирбаз: Лакәатааи сареи иҳақәрыӡбеит Аусԥҟа II «Ауаа рхатә мал ахьчареи арӷәӷәарази» иатәу II астатиа, II ахәҭа, уи иаҳәон ҳҩыџьагьы 15-15 шықәса наҳаҭаны ҿааҳәырада ҳдәықәҵара.
«Хәмар-хбыҟә» – уҳәеит ҳәа, ариаҟара хәмарра уаҩы ибахьоу! Схагахарц акгьы сыгымхеит, сара сыдагьы сашьцәа, сан, сҭахцәа, ус егьи сҩыза иҭаацәа. Ҳаӷеиҭа, ауаҩшьра ҟазҵазгьы шаҭарак иоухьан...
Ҳус иахыргарц акассациатә шшыԥхьыӡ алаҳҵеит иреиҳаӡоу аусӡбарҭахь.
...Ашшыԥхьыӡ алаҳҵоит араионтә жәлар русӡбарҭа... (абарҭгьы абарҭгьы) астатиақәа рыла зус рыӡбаз (ҳарҭгьы ҳарҭгьы) иҳақәырҵаз ашьауӷа шиашам ала, убри аҟынтә ашьауӷа ԥсахтәуп ҳәа иҳаԥхьаӡоит абарҭқәа шьаҭас инарзыҟаҵаны: ахарадҵаратә лкаа аҟаҵараз иарбоу афактқәа зышьақәӷәӷәом аус аматериалқәа рыла, избанзар ус еиԥш рҳәрақәылара ыҟамызт.
Аус зыхҭынҟьаз Тендриаков ихаҭа иҟеиҵо арбарала иаргьы ихы дақәиҭны дыҟамызт, ҳара ҳаиԥш, литрабжак ауатка ыжәны дыҟан. Тендриаков акгьы имбеит, акгьы имаҳаит, дшыцәазоуп дышҳарҳәыз, заа иӡбаны иҳамаӡамкәа. Дҳампҟеит, дҳамхәахәеит, аҳәызба, ма абџьар ҳхы иаҳмырхәеит (егьҳамамызт)... убри аҟынтә аҳәара ҟаҳҵоит астатиа ԥсахзарц ахара иҳадҵәҟьоу инақәыршәаны...
Ҳашшыԥхьыӡ аусӡбарҭа аколлегиа ахәаԥшит, иагьаӡбеит жәлар русӡбарҭа иҳақәнаҵаз ашьауӷа амч шамоу иааныжьзарц, амала, иԥсахзарц иара аусԥҟа II астатиа  ахәҭала – 10-11 шықәса лаҳақәҵаны. Ҳагьындәықәырҵеит аџьатә-бжьарҭатә колониахь арежим ӷәӷәа ҳалҭацаланы.
Зыҽны абахҭа сынҭашәаз, аҿаҭахьа сықәысҵеит, сеибганы сызҭыҵыр, абри ауаҩ дшысшьра ҳәа! Убасҟак сыбӷа ԥҵәаны саман исзихәшьадыз. Иахьагьы уахагьы схы сазҵаауан, исыдибалазеи, сзыхирҟьозеи ҳәа, иаб дсымшьызар, иан дсымшьызар, саҭамыз, иԥҳәыс диҵхны дсымгазар, лцәа ԥысымҽызар? Иарбан гәаӷу исхимгаӡо дызҵоу?.. Иабаздыруаз сара ашәикәагә усҟан, ишеиликаахьаз имашьына зырҳәыз, иказцаз
уҳәа, сара сыбзоурала ишеиҿкааз, абри агәаӷ шакәыз дсышьҭашәарыцо дызсышьҭаз, сус инапаҿгьы ианыҟала, ишиҭахыз «ишықәиргьежьыз». Ари анеилыскаа анбыкәу, ашьҭахьӡоуп...
Сарцәомызт, сартәомызт сҿаҭахьа, адунеи ахь, ашьапыргыларҭахь исыԥхьон. Са сакәызма нас жәашықәса дуӡӡа изычҳауаз?! Акыс, ахара исыдзи сшьауӷа исықәзи зеибамкапануа, ихибаршәҭуа, хәык-/шьхак рыбжьан. Арахь сашьцәагьы ладеи-ҩадеи ицо, аус ҿыц еиҭа ахгара иаҿызаарын, аха сара иабаздыруаз!
Шықәсыбжак инықәҵа-аақәҵо, иӡбуа-еиҭаӡбуа, исыман, аҵыхәтәан, убас ԥсы мықәшәатәык сханаҵеит – сыбнамлар ада ԥсыхәа сымамкәа. Краамҭагьы иауамызт сыгәҭакы анагӡара, бналашьа ыҟамызт, аха аҵыхәтәан еимҟьеит сыхшыҩ.
Ҳзыҩназ акамера актәи аетаж аҿы акәын иахьыҟаз. Зжьы ужәыр, зтәан еиламгыло, зықәра еибамкапануаз, зхарагьы зшьауӷагьы хазы-хазыз жәаҩык ауаа ҳаицыҩнан. Урҭ аӡәаӡәала саарацәажәан, рхы сааҭагьежьын, – ани ашьҭахь «спаказаниақәа» иҟасҵаз ирзыбуеи, са сакәӡам, егьим иаԥшьызгаз, «изидеиаз» ҳәа – шьҭа аиаша зысымҳәахуеи! Скаруаҭ аҵаҟаҵәҟьа х-ӷәык ҩышьҭаҳхын, ацәыҵжаара ҳалагеит уачарадла, мгәацәха ҳақәианы мацара. Анышә ихәыҵаагоз аԥхынхыза илаԥсаны маӡала идәылганы ҳавараҿы акорпус адашьма аҵаҟа иртаӷаны иҵаҳаԥсон. Уа абас метраки бжаки раҟара ишьҭыхын, белиетажшәа иҟан, иҵлашьцааӡа, аӡәгьы уахь иагьиԥшырҭамызт, гәҩарак иоуртә.
Иаажуан уахи-ҽни. Цәшәарҭак ҳанынҭагылалак, аҟыԥҳәа аӷәқәа рҭыԥ аҿы иныҟаҵаны, акгьы иаҿӡамыз иеиԥш, дасу ҳцәарҭаӷәқәа ҳҽынарықәҳаԥсон.
...Сара убасҟак иалгахьоу, ианыӡӡаахьоу арԥысым, Бара иҟам аӡә иеиԥш сара сбыԥхьаӡартә... –
ҳәа ауаз ҳәо (ус сҿашәааит!) сцәардӷәы снықәтәон, егьырҭ «анцәахшарақәа» аӷуҳәа исыцдырӷызуан.
Иаажуан, иаажуан уахи-ҽни, мызки бжаки роума. Бжеиҳан ҽырчмазаҩ ҟасҵон сара, саагыланы изжларц, сыԥсы мҩеиуаз... Адгьыл аҵа аҭабиеиԥш иҟаҵаны, лала ишәаны мраҭашәарахьтәи ҳаанда хкаара иаваршәны 20-25 метр иласкьаганы адәныҟа ҳкылсны, иаҳа иахьшәарҭамыз лахьхьи џьара икылаагар акәын аҭыҵырҭа.
Ус, иагьааит сзырхагоз аминуҭқәагьы. Аҵхагәҭан, асааҭ акы инахысхьан, дҳақь-ԥсықьуа ажра дыҩҭыҵт анышә фҩы зхышәшәоз Хаԥшь – ҳҩыза (уа усгьы зегь хьыӡ ҷыдак ҳаман, сара – сан анкьа ишсалҳәалоз еиԥш, схы иахьӡысҵеит «Ҳагьар»), – Ажра хиоуп! – иҳәеит, иԥсы игәы икыламӡо.
Сгәы мыжда аисра сзеиқәкуамызт, иҭакны ирымоу аҵыс ахышә шаадыртуа анабалак, иҷыр-ҷыруа, митә ҟаҵо, иқәгьежьаауа ишалаго еиԥш, ауада самкуа ақәгьежьаара салагеит, сыччарызу, сҵәуарызу сзымдыруа.
– Ҳаит, абаа, ахацәа, иааит ҳамш! – сҳәеит нас, сгәы ааиҭакны, ажәжәаҳәагьы аҽеиқәыршәара сналагеит.
Ҳажәаҩык зегьы абналаразы ҳахиан ҳәа сҳәар, ииашам. Ҳара ҩыџьа-хҩык агәыӷьра шаҟа иҳалаз – убриаҟара ишәаргәындан егьырҭ, аха рыԥсы ианақәҳарԥш, иҟарҵахуаз, ҳамҩа иқәлар акәын. Ажьа шкәакәа зкыз иеиԥш, иаанхаргьы акаамеҭ, шәыла ишабоз атраншеиа аныҟарҵоз изҳашәымҳәеи ҳәа, ҳхылаԥшцәа агәыр аҵа икылырхрын, иаанымхакәа иахьдәықәлозгьы – дара рзын уигьы митәеиқәаҵәан. Ҳҭыҵуеит, аха ҳабацо, ҳрымкыр руӡом ҳәа агәҭыхацәгьа рыман. Аха ус алакҩакха, ахәыцхагь рызҭада!
Ҳкамера ашә ҩеихаҳаракын, еибыҳәан ҳшыҟаз еиԥш, аус напы аҳаркит. Иаԥшьызгаз, абналара хыс иамаз сара шсакәыз еиԥш, раԥхьа сара сцараны исыдын.
– Полундр-раа! На свободу! – сҳәан, раԥхьа сҩагылт. Ажра сылҭалан, анышә цәаакы хьшәашәа сыдыӷәӷәало, сыԥсы хәыҵамӡо, сцо-сцо, лахьхьи аҭыҵырҭаҿ санлеи, аҵыхәтәантәи сымчқәа ааизакны, бжакы сыбӷьаҭуа, бжакы сбаҳа мҩанҵо, иҟьаҟьаӡа адунеи снықәлеит. Аха аԥсеивгаха, уҳ гәышьа аҳәаха змадаз! Сылҭыԥан, ес, аҷықьра сыҽнасҭеит. Сҳәазаны сышнеиуаз, знык абнара сҽанасҭа, снызкылахуаз! Аԥшӡеиԥш снылашәкәеит. Сцо-сцо амҩахь скылсит ашарԥаз. Ахыԥҳәа амҩа снаныԥалан, ииасуаз, еиҳа ишәарҭам зысгәахәуаз аидарашьҭыхга машьынак аԥхьа сџыџӡа сҩагылт. Атормоз арҵәааҳәа абжьы рганы даақәмыӷәӷәазҭгьы, слеиӷырҟаа дласхысуан. Ахәыцха имҭаӡакәоуп икабина сшынҭаԥалаз.
Иҭаку ауаа иҳацәшәогьы ҳазцәымӷугьы шыҟоу еиԥш, ҳрыцҳазшьогьы ыҟоуп... Аха ҳара убри ҳрыцҳашьара убранӡа иларҟәыган иҟаҳҵоит дара рзы, ҳрыцҳаршьа акәым, хныхтәцқьақәоуп, ҳанурҵәозар – ҳанурҵәартә. Аха иабаҟоу, уара арыцҳашьара иаҳзууа ҳара ҳаламысдара ҩбанатәуеит, ҳаргыгшәыгуеит зынӡа. Зегь зхысҳәаауа, даақәсырӷьежьаан, еиланхарҭак ахьыҟаз снеиган, маҭәақәак аасзиԥшаан, сааилеиҳәаанӡа иԥсы дақәырԥшны дсыман. Ихәылеикааит, убриаҟара дагьышԥашәеи, аха, уи сҳәеит ҳәа, егьа сгыгшәыгын, ԥсыхәароуп анысҳәа! Акызаҵәык дзыцәшәаз ани саҳәызба мыжда, «сҭоурых» наҟ-наҟ ианхалаз акәхап!
Сҽааиласҳәан, бзазак сакәушәа, машьынала, бжеиҳан шьапыла сныҟәо, хымш рышьҭахь Аԥсныҟа скылсит.
Аха скылымсӡакәа, иаасықәшәар акәымзи, иаасаҳаит сус еиҭа ишахәаԥшыз, жәашықәса рҟынтә
фышықәса рыҟны ишааргаз – Қырҭтәылатәи ССР Иреиҳаӡоу аусӡбарҭатә коллегиа ареспублика апрокурор иусқәа назыгӡоз иҟеиҵоз апротест иабзоураны.
...Жәлар русӡбарҭеи нас Аԥснытәи АССР Иреиҳаӡоу аусӡбарҭеи агха ҟарҵеит... Демырбеи Лакәатааи рхарадҵара аквалификациа азураҿы. Избанзар, арҭ аҩыџьа ашаика иалахәымызт, ақәыларагьы ҟарымҵеит, арыцҳара иақәшәаз иԥсҭазаареи игәабзиареи ашәарҭа иҭазыргылашаз ақәымчра нацҵаны; дыршьырц иқәымлеит, цәала-жьыла дрымхәахәеит, дрымпҟеит (II астатиа II ахәҭа), иҟарымҵеит убас ақәыларагьы, заа иӡбаны, имаз-ихӡыз имырхырц азы иқәымчны, дыршәаны, ма иԥсы дақәырԥшны.
Демырба ихарадҵара аҵанакуеит СССР ПВС Аусԥҟа  астатиа II ахәҭа...
Хыхь иазгәаҳҭази СССР Апрокурортә хылаԥшра азинқәа XXV рстатиеи снықәныҟәаны, аҳәара ҟасҵоит ашьауӷа ԥсахзарц, Демырба иду ахара аквалификациа ҿыц азуны, уи Аусԥҟа  астатиа II ахәҭала иԥсахны, иагьиқәҵазааит фышықәсатәи ахьырхәра, ахақәиҭра ааимхны...
«Фышықәсатәи ахьырхәра!»
Сеилагарц акгьы сыгымхеит ари аӡбахә ансаҳа. Ҩышықәса усгьы исхызгахьан, иаанхон ԥшьышықәса. Иаасычҳар, аԥсықәымӡа, сҽаасырҽеир!..
Уи сҳәеит ҳәа, шәанаџьалбеит, ԥшьышықәса исызнагозма, ас алажә еиԥш исыцрыхоз агәҭыха сыманы?
Санҭыҵуаз, саныбналоз, исышьҭаланы иҭыҵуаз ртәы акгьы сыздыруамызт, ашьҭахь краабжьысхьан исаҳаит, сҩыза ашәануа ҷкәын ида зегьы шыркыз.
Искыз-исышьҭыз санҭыҵуаз, снапқәа ыркало, ԥара капеикгьы сымамызт. Саханы бнала мацара Калдахәара сцеит, уа џьара анышә ицәыҵажны исыман тапанчак, патронақәакгьы ацын. Амцхә зысҳәари, ладеи-ҩадеи сҳәан, бџьарла, ԥарала сҽеиқәсыршәеит.
...Ииуль 5 рзы сара саауан ақыҭа Жәандәрыԥшьынтә Гәдоуҭаҟа. Азеиԥш трассаҿ смааицкәан, инапы дҩахан, сымҩа дааԥырагылт аӡәы. Санаангылоуп ишьҭысхуаз ауаҩы дышҽеимыз аныздыр. Дшынҭатәаз еиԥш, карабину, тапанчоу, акы иҩыҵра иааҵиган, сыхәдаџьал инықәкны, аԥсра ахы сынҭарԥшны, 95 мааҭ сцәигеит. Урҭ рахьтә 35 мааҭ атакси инҭанаԥсаз акәын, егьырҭ сара исхатә ԥаран. Исымихыз иазимырхакәа, саақәиргьежьаан, Гагра шыҟоу дсымгар имуит. Амашьына дақәҵит Бармышь ақыҭаҿ... Иара наӡа-ааӡак иакәын, еиқәаҵәа маҭәала деилаҳәан, иԥаҵа иҿабаба, деимиааны. Сшәыҳәоит...
Ииашоуп, сара соуп уи атаксистгьы иқәлаз, иԥарақәагьы ицәызгаз.
Аҳәызба – аханатә имжьакцо аџыр иалху, афабрика иҭнажьыз фатәԥҟаган, аха нас аус адулан: иҵару акала иҿыцәааны, ихны, ахы ҵәырԥсаӡа, аӡаӡеиԥш иҵарӡа иҟаҵоуп, ахәы – аихатә даҷ акәыршаны, иааумпыҵамӡо, афинтә ҳәызбеиԥш ишәарҭоу ҳәызбаны иҟаҵоуп. Иҵару, уаҩ илало, дԥызҟо бџьар хьшәашәоуп.
Атапанча – Вальтер исистема иатәуп, ихархәагоуп, ихысга бџьаруп.
Акарабин – ахәы аҿы иануп «Аимператор Пиотр Ду Тулатәи иабџьар зауад, 1916», № 422542; аҵхарҭа
аҿықәаҿ штампла иануп 39495, амагазин ақә аҿы иануп 139431.
Ахәы – ах-хәҭак еиԥшымкәа изыҟоу – акарабин хазы-хаз еизгоу, еижәлантәым х-карабинк рыхәҭақәа рыла иахьеибыҭоу азоуп... Акарабин – хархәара алоуп, ихысга бџьаруп...
Ари «сҳәаҭҳа» мыжда исҭынхаз акт ауп...
Сара соуп, нас, уи ауаҩ иҩны инеины, иԥсы егьымцо-егьымаауа дзыпҟаз. Ԥара ҳәа акгьы ахьидсымбалаз, акгьы ахьсимҭаз азы акәым, акрахьсҿеимҵаз азы! Убас амла сынҵәон, ахәыц еиҩысҵәон, иҟалозар, хәыҷык ԥсымышьҭыгак сҿаҵа ҳәа ауаа рашәа сиҳәеит, аха ишәгьы схимыжьлеит, сара илиас-ҩиаслак крырҿасҵо салагар, амҩа амԥынха, сыҩнгьы сзыргыломызт ҳәа. Нас думԥҟан, думхәахәан! Саргьы сҽеим, сныхтәын, аха абри иеиԥш иҟоугьы дныхтәӡами?
Убас, егьыс, егьа хҭыс – ихәыҷы-иду! Ақәыџьма ҟьалеиԥш адәы санықәха, ак сшаҭо, ма аӡә дысшаҭо сыҟазма!
Насоуп данысԥыхьашәаз ани авиллис иақәтәаз аҷкәынгьы, зыԥсы иақәырԥшны Шәантәыла изгаз. Иџьоушьаша сылацәа анынеиқәысыԥсоз аминуҭаз убри исахьа ҿаҿаӡа сыбла иаахгылахт... Ихахәы рҳәы, илахь ҿашаӡа... Иԥсы иоун данындәықәла, данаасҿаԥшыз аминуҭ...
Убра Шәантәыла, сҩыза, са сеиԥш зҽыҵәах иҟаз, исзиԥшааит ани акарабин мцацәа ахԥатәи ахәҭа – ашьҭахь зегь рыла сҵыхәтәа ԥызҵәаз...
Исзыҟалеит убас ҩыџьа-хҩык, исыцхраауаз, сызҵәахуаз, исҭахқәаз сзызԥшаауаз, урҭ ауаа рыжәларыхьӡ адамра иҭазгалоит, иазхоуп иршәаны, ма ашәарҭа иҭаргыланы сымаҵ ахьыдсыруз. Издыруеит, аригьы сара даҽа харак шсыднаҵо, аха ижәдыруазаргьы сҭахуп, урҭ рыбжаҩык шәара шәуаажәларра, шәуаҩра, шәынхара зырԥшӡо шьоукы шракәым.
Зыҽны сыбналаз инаркны саб иҩны, сҭаацәа рыҩны, ҳхы-ҳҵыхәа ахьынеихьыԥшу ҳҭынхацәа ирхаҩон, ирҭатәан, ана-ара амҩақәа ркын, убри аҟынтә раԥхьанатә сыгәҭакы анагӡара ахәаԥшь ахьгьы сзыҟамлеит.
Усгьы «аԥс ҷыда» схамлахьаз, схы ашәарҭа иҭасыргыломызт, даҽаӡәгьы ашәарҭа дҭасыргыломызт. Ҵхын мшыс исымаз, хыхьчага ҭыҩрасгьы исымаз – бна лашьцаран. Ҽынла бнарак, цәыҵарак сыҵан, аахәлар, агаҿахь сҽырҩашьаны скылсуан, амҩаҿықә ахь сцәырҵуан. Мамзаргьы тәашьас, ԥшышьас исымаз, иара сишьҭамыз! Аха уи агьангьаш иԥшаара, иԥыхьашәара са сзыҳәан усгьы ҳаԥшьак азна ахьы аԥшаара иаҩызахеит, дахьызбашаз аргама кылсшьа сымамызт, сыркыр ҳәа сшәон...
Иҟасҵоз, сааиԥеиԥшыр акәхеит, ахкыдкыларҭагьы изулак аҵыхәтәан исԥшааит. Уи ахаан снеип, сҟалап ҳәа иахьақәымгәыӷӡоз, ҳара иаҳцәыхараз қыҭа ҿаҩак ахаҩаӡара џьара, ахьшькырҭеиԥш хәы ҳаракык иқәгылаз аҩны хәыҷ акәын. Уа дынхон ҳауа ԥҳәыс Масина, саныхәыҷыз захь лассы-ласс сыргалоз, аха сҩеидас аахыс зны-ҩын рыда зышә схымҵыцыз, иагьысымбацыз.
Абра иагьалагоит сыԥсҭазаара аҵыхәтәантәи ашәахәа мшқәа, абраҟагьы иҿыцәаауеит...
Масина ллеиҩс, абас километрак аҟара илахараны, иҟан ӡыхьк, аҳабла ӡыс ихыртоз, еиҳарак ԥхныла, егьырҭ дасу рааигәа-сигәа иҟаз аӡыхь хәыҷқәа анҭабалак.
Бжеиҳан аҽрырхьраз акәын еиҳараӡак излыбаауаз. Убри аӡыхь убас иаҭыԥын, иаахыркәшан бнеилачыран, нас чаирҭан зехьынџьара. Иара агәҭа иахьыҟаз, хыхьынтә уахәаԥшуазар, ашәаԥыџьаԥ иҭарлаҳаз, тыша бааԥсык уҳәарын, ӡыхькгьы уа аҵан џьара иамоуп ҳәа шамахазгьы иузымҳәауа. Аҟаитан еиԥш ихәхәаӡа,
инакәараҵа-аакәараҵо абри атыша иахыкәшан аҿышәҭа зԥшаауаз амҩахәасҭа уаныланы уҿыноухар, унықәгылон ҩадахьала иҿаҟаҵан илашьҭыз ахаҳәтә мардуан, анкьаӡа зны даара гәцаракыла напеилаԥсак иҟанаҵаз. Амардуан уаҿаланы хагәҵәы илеиуа амҩала алада уласкьа-цыԥхьаӡа ажәҩан акалҭгьы еиҳа еималоит, иҿыхьҭаа-иҿыхьшәашәаа иҟоу аҳауагь аауҿаҳауеит. Ԥхныла, аҭакар шоурақәа раан, аиԥш гәырԥсшьага ҳауа абаҟоу, аха абриаҟара иҿыхьҭоу аҳауа ӡныла аԥхара ахылышьшь ицоит. Ҿыц ианырҵаз абысҭа алҩаҵә шахылззуеиԥш, уахьтә иҩеиуан аԥхара хылҩ-ԥсылҩа ԥха. Уласкьа-цыԥхьаӡа еиҳа-еиҳа еималон ажәҩан акалҭгьы, ҩнаргәык иаҟараха иахьааимҟьо, лахьхьи алаӡара уахьылбаауа, ахьхьаҳәа, ицәыҵахәыҭхәыҭуа аҳауа лашьца иҵхәраан иаауеит ахаан мра шәахәакгьы зӡаамԥхалац ацыха ӡыхь, унацәа ӡааукылар, иааихнаҵәома уҳәо, ԥхныла ихьшәашәоу, аха ӡныла иԥхоу, соуп зҳәо цәеижь ҟацак иҽалеикәабаргь ичҳаратәы.
Амала, амшцәгьақәа раан, аблаҷыц еиԥш ицқьаз ари аӡыхь, аӡә цас иазиузшәа, иааиҭасуан: ладантә-ҩадантә илыбааны, иалкәкәаны иацлоз аҩарқәа идырхәашьуан, исыхьыз усгьы ижәбеит ҳәа, аҭамзаара иаҳәозшәа убон, ӡырыжәтәыс ухы иузамырхәо ианыҟалалак. Аха амш ааилгеит, иааиԥхькәкәеит, иаразнак ахы иахәон аӡыхь, аҽаркәкәон, аҽараӡон, икәеикәеиуа иаауҿаԥхон.
Аӡыхь ахьыҵыҵуаз ахахьала, атоннель еиԥш, инашьҭыз аҳаԥы аҿышәҭа унҭалар, мчыбжь дуӡӡак уцозаргьы, инҵәаӡомызт, убасҟак иаун. Аҳаԥы даҽаџьара ахы ыҵҵуеит ҳәагьы уаҩы имҳәацызт. Уахьынҭагылоз, чана дук ахеиԥш иҭбааӡа инагаз амҩа џьара еималон, аҭӡы хьшәашәақәа удыӷәӷәало, уаарыбжьдырҟьацрашәа, џьарах еиҵыҵуан, игәарбжьараха, ҽаџьарах иҟьаҟьаӡа иаатуан, ана-ара азал ҭбаақәа уԥгало.
Абри аҳаԥоуп нас абрахь сықәнагалара еиҳарак изыбзоураз. Уи здыруан, ӡаагара ҳәа анкьа егьараан саҭаахьан, аҳабла ҷкәынцәеи сареи ҳаиманы аҳаԥы ҳҭаланы кыр ҳнаскьахьан.
Сыбналаны ахага иеиԥш адәы санаақәха, – арахь сыгәҭакы сзынамыгӡо, – хкыдкыларҭас уаҳа зыгәра згашаз ҭыԥгьы анысмоу, исгәалашәеит иара, сышзахәозгьы ҵхагәыла саҭааит.
Мчыбжьык уахгьы-ҽынгьы инеиԥшьны сыҟан абра, исызхеит сцәашьи сыфатәи, насоуп изгәаӷьуа-исзымгәаӷьуа аҵхагәҭаны Масина лахь санцаз.
Сышлыдылкылаз атәы шԥасҳәари уажәы? Дсеигәырӷьо, нан, шьыр ҳәа дысԥылеит ҳәа уҟоу. Усгьы аханатә сылзымдырӡеит, уимоу, дагьаасыцәшәеит, аха, нас сызусҭаз анысҳәа, – илымдыруаз, илмаҳахьаз сҭыӡшәақәа, – Унан, Сы-Шьаадаҭ иԥа уоума, Вталиа уоума, нан? – лҳәан, днапыргьежьуа саагәыдылкылт, сабџьар, сара сеиқәных сахьыҟаз, ацәшәа шылкуаз лныԥшуан, лыԥсы лыхҟьаны дыҟан ҳамҭакы. Ашьҭахь, хәыҷык ҳанааицәажәақәа, сабџьаргьы сыхҳәаны хазы ианынасыргыла, хәыҷы-хәыҷла лыԥсы ааҭалт.
– Уан лыԥсы шҭаз дышԥоушьи, уаб хазына хыла адамра дышԥоурси, уашьцәагь рыбӷа шԥаԥуҵәеи! – лҳәан, амыткәма сыхҳәаара дналагеит.
Адунеи азна иԥҳәыс ҳалалыз, адунеи азна иаӡәыз, ҭаацәала уаҩ дызмамыз, ҭынхалагьы шьҭа рацәак иӷәӷәамыз аҭакәажә рыцҳа саалыдылкылт сара – адунеи иахашәаланы агәы иқәхаз. Еиҳарак илызхымго дызҵаз лыҷкәын еиҵбы анкьа иԥсы исыӷраз акәын, нас саб иахь илымаз аеҳәшьаратә гәыбылра.
Габлиаа рыҩны дахьааиз, жәытә ҳасабла ишаԥыз ала, ешьас длырҭахьан Масина саб, аха шьоукы-шьоукы ишныҟәыргоз еиԥш, аҵас иаԥу ауп, усгьы аӡәы ешьас дҟаҵатәын ҳәа, ишырҳәо еиԥш, нарцәы нашьҭыгас акәӡамызт Масина саб дышихәаԥшуаз. Анык илхылҵыз ешьаки еҳәшьаки убасҟак изеибамбар ҟаларын, саби лареи шеибабоз еиԥш. Саб уи дыҩнеидахьан, ачара лзуны пату лықәиҵахьан. Издыруада уи ус изыҟалаз, лхаҵеи саби аишьцәа гәакьацәа реиԥш бзиа иахьеибабоз акәзаргьы. Нас ас еиуарыла иандырӷәӷәа, еиҳагьы еилаҵәеит, саҳәшьа Масина дымсааит, ҳәа данықәлак, мчыбжьык крымфатәыс иқәшәаргьы, крифомызт саб. Лхаҵа, иара иҩыза, данԥсы, еиҳагьы иӷәӷәахеит саб уи лҿаԥхьа имаз аҭакԥхықәра (са сахаанӡам лхаҵа иԥсра, аха ирҳәо саҳахьан, ашьха шәарыцара дахьцаз абахә дагеит ҳәа): ҩнра дуки хҩык ахәыҷқәеи батәны, иныҟәгатәны даархаанхеит Масина. Рымҿы-рымца, рхьаа-рбаа данамыхәоз ыҟаӡамызт саб, лԥацәа ҩеидасны рымч еизхо иҟалаанӡа. Иаарласынгьы аӡә дубар аӡә духашҭуа, аԥацәа дауаԥшьха иаалхылгеит, леибара-еиҭымра лхазыршҭышаз, излеиҭалҳәашаз ҵеицәаны. Лара уахьыналыхәаԥшуаз, ԥҳәыс аса хәыҷык, шәагаа хәыҷык лакәын, арахь аӷламқәа лхылҵны адәы иқәын. Раб хазына иахь ицеит, рҳәон ауаа, аха сара стәала, адунеи иазназ лара лқьиара, лыҳалалра ас еиԥш иҟаз ахылымҵыр залшомызт.
Хҩык ыҟан дара: Шьмаҭ, Ҟасҭеи, Ҳазараҭ. Еицны еиқәыцырцыруа, раԥсуа маҭәа иамбар амуа иршәхыԥхаауа, иԥеиԥеиуа рыҽқәа ирықәтәаны ианаақәгылалак, – Ҳаи, анцәа ииныҳәаша! Зашәа ҵеи дзауша!.. – ҳәа, иаармеигәырӷьарыз дабаҟахыз, зынӡа шьыц ҵабаак, уаҩы ԥхҭы-гьангьашк иакәымзар.
Схәыҷра алымҳа зышьцылаз рыӡбахә санаазхәыцлак, схаҭа исгәалашәо, егьиуа, уиаҟара абасхыҵуаз, аха, еицырдыруа Васнецов исахьа «Хҩык адауаԥшьқәа» зықәҭырхыз дара ракәны исыԥхьаӡон.
Аиҳабы Шьмаҭ аҽеиқәа дақәтәан, рҳәеит, агәыбжьанытә – Ҟасҭеи – аҽыз, Ҳазараҭ – зегь иреиҵбыз – аҽыхәа. Х-ҽык ҭаацәарак аҿы ранҵашьас иҟаз, аха арҭ азин рыман иахьҽыбӷаҟазацәаз азын. Шьмаҭ рқыҭаҿы осовеахим деиҳабын, Ҟасҭеи Лыхны аҽҟазацәа ркоманда далан. Ҳазараҭ дара дырхьыԥшын. Аҽырыҩрақәа раан, иблуз ҟаԥшь ишәхыԥхаауа дназықәтәаз аҽыҩ аԥхьахә агар акәын. Аишьцәа Габлиаа ируз, аԥхьахә иргаз, аҽы шдырхәмаруаз, ишыкәашаз ҳәа есныҳәа, есҽырҩра-цыԥхьаӡа рыӡбахә ада ӡбахә ыҟамызт, шамаха. Иагаҩ ҭыԥҳацәа урҭ ирҿымԥсаауа, ирмеиԥхыӡуа иҟамызт, аха аӡәгьы ԥҳәысаагара игәы иҭамызт. Амала, Ҟасҭеи, схәыҷы хшыҩ аҿы ирҳәоны ишынхаз ала, димазаарын бзиа иибоз аӡәы, Шьазина захьӡыз. Дызусҭаз, дахьатәииз сыздыруамызт, аха даара аинтерес сыман еснагь.
Зны Шьмаҭ Ҟасҭеи днартәаны иеиҳәахьан, рҳәоит, иугәаԥхо дшыҟоу здыруеит, ԥҳәыс даага ҳәа.
Абжьааԥны аиқәлацәа реиԥш еидгылаз, акгьы еицәызымӡоз аишьцәа, абри аҵыхәала аицәажәара цәгьа дарԥхашьазаап Ҟасҭеи. Иҽынахига-аахигеит, аха даниҟәамҵ – уара уеиҳабуп, аиҳабыра умаскуа, анцәа иумҳәан, насгьы макьана сызхыццакуа акгьы сымам, – иҳәан, инаҿаиршәт...
– Измыргәаӷьуаз иҟәаҟәа икыдыз ами, иан мцацәа! – дышԥақәыԥсычҳауаз Масина рыцҳа, лыҷкәынк иӡбахә анылҳәоз.
Шаҟантә ирбахьаз агәылацәа, иашьцәа, хәылбыҽхала иҽы ԥаџьԥаџь дақәтәаны, иҽкылыршәа иҽеилаҳәаны, агәарбжьара дыбжьууааны аҩада рнаҩс ақыҭахь дышцалоз уи.
Аишьцәа, ари збоз, неихәаԥшны, жәа мҳәаӡакәа ицәыҵаччо инеилацәҟәуан; Масина лакәзар, уан дыԥсааит, уҩны узмыртәо закә шьамхузеи иуҵалаз ҳәа, лафк ҳәаны даагьежьуан.
Лылахь данымлеит, нас, Масина аҭаца зхылаҳәаз аӡәгьы: аибашьра ҟалеит. Еихҟьа-еиԥҟьа ашҭа инҭыҵит лыҷкәынцәа – аӷлам шьахәқәа...
Сара иахьагьы уаҵәгьы исызхаҵом урҭ реиԥш иҟаз адауаԥшьқәа ириааиуа мчык ыҟан ҳәа, изгоз хык ҟалап ҳәа, аха иҟалазар акәхап...
Знык-ҩынтә рыӡбахә ааҩит Ҟасҭеии Шьмаҭи. Ҟасҭеи исахьакгьы ҿаҿаӡа «Аԥсны ҟаԥшь» ианылахьан (уи Масина еиқәҩежьааӡа иҵәахны илымоуп иахьагьы). Хара ихысуа кәалӡтә хысгак ац ҩыззӡа икны даҵхон Ҟасҭеи, ԥенџьыр хыжәжәарак дадтәалан. Сара сзын убри аԥенџьыр дшадтәалаз, дышхысуаз дшьаҳаиҭхеит сгәалашәараҿ, аха иара иӡбахә бжьацәахьан уи агазеҭ ашьҭахь.
Аибашьра анеилгоз ашықәсаноуп афронт ахь данцаз Ҳазараҭ, жәа-класск рҿы дыштәаз, далымгаӡакәа. Уи жәибжь шықәса дырҭагылан. Аԥсадгьыл азы ақәԥарахь акомҿареидгылатә ааԥхьара иҟаз иҽалаирхәт.
– ...Игәы иҵаланы дышԥаҟаз, иан мцацәа, иашьцәа рхабар ахьыҟамыз. «Еибгазар исыԥшаауеит, сан, моу анакәха, ршьа кәапеила истоит, бысзыԥшыз, сан!..» – шиҳәоз, аки шҿиҭуаз, ҳашҭа дынҭыҵит. Аха дара зҭабгаз атыша иаргьы дылҭацәеит, иҟытбжьгьы уаҳа иангьы илмаҳаит... Иан неиҭамҳәа!.. – Дызреиџьыз, ҭаҷкәымк даҟаразтәыз, лыҩнуҵҟатә деиҵазцалаз лгәырҩа – лыҷкәынцәа рҭыӡшәа – аламала илҳәаӡомызт ан рыцҳахә. Лԥацәа рыҟамзаара еиҳаз арбаныз Масина, аха уи аакапануама уҳәо ҽак лзыҟалеит: хышықәса ашәеиқәаҵәа лхьыхәхәон Масина саб ихьӡала.
Абри еиԥш аҭаарых змаз, абри леиԥш иҳалахәыз Масина лакәхеит нас уажәы ԥсыхәшәыс исыԥшааз. Санеиҵаз, сашьцәеи сареи ҳаицаалон, ма схала саалон,
лымҿы-лымца, лымхы рашәатә, лыцәаӷәатә, лыжьҭаатә уҳәа ҳазлалмыхәоз акгьы ыҟамызт. Ҳала лыԥсы ҭан, сашьцәа иахьагьы илыцхраауеит. Еиҳараӡак амыргәырӷьа схаланы лара лахь санаалоз мандарина ҭаан акәын. Лыҩны ашьҭахь луҭра зегьы еимазгалахьаз ахьҩежь есышықәса иҿалоз ҩба-хԥа тонна инаӡон. Уи лзаҳҭаалон ҳара, алшықәсаныкгьы мандарина углырхаӡомызт. Лыҩны индәылганы илҭиуаз иара заҵәык акәын, уигьы аҩны машьынала иаадгыланы хәыбжала иргон ауп акәымзар, базарк дықәгыланы акы лҭиуамызт. Дыԥҳәыс барақьаҭын, афатә-ажәтә хәцәахьы илыман, – илцәызфагәышьодаз! – Лкамбашь харҵәы анысгәалашәалоз, сҿыҵа ахәхәаҳәа аӡы аауан, абҟәыл иҭашәны, умҳаҵә узаламҵо. Узхара уфаз иужәыс дыҟаӡамызт ахаан.
Исгәалашәоит, аԥшьбатәи акласс аҿы сантәаз, ааԥын азы наҟгьы-ааҟгьы агәаҵәкра сыхьит. Сан лада-ҩада сго, аҳақьым, асаркьа лҳәо, ахәшә лҳәо, цәгьала саллыргеит. Сшьапы санықәгыла, хәшәы ашак аҳақьым исзылиҩааит, хшыда жәышьа ыҟам, иагьхырҳагахом ҳәа сан илеиҳәеит. Усҟан ҳара хшбааӡатәы ҳамаӡамызт, ахьара ҳамҵәан ҳаҟан. Сан саашьҭылхын, Масина лҿы саалгеит.
Мызкы ицқьаны сыҟан сара. Сыхәшәқәа зегьы ыжәны, сшьара сықәланы, сҿаҿкәызӡа аҩны саннеи, цқьа сырзааигәахаанӡа сырзымдырит сҭаацәа. Сара усгьы, сыжә аҿша аризшәа, аҽыгә-ҽыгә сыччон. Аӡәызаҵәык, адырҩегь – ан рыцҳа! – Унан, с-Ҳагьаражә, уан дукәыхшааит! – лҳәан, зегь раԥхьа даасԥылеит.
Ԥаса аҩны рацәа лызгылан Масина, зынхара ҭбааз ԥҳәысын: лаԥсуа кәасқьа, лмаҵурҭа, лбоура, лца, лказарма... Есымшааира ирыгӡаауа ишааиуаз, лкәасқьа заҵә дахаанхеит. Илырбгаз лмаҵурҭа иамҵыз аӷәы маҭәала лкәасқьа ашьҭахьала сурак наҿалкын, убраҟа акәын еиҳа аус ахьлымаз уажәы: иагьылмаҵурҭан,
иагьлыҩцаран, иагьлыҩнымаҭәа ԥхьакырҭан. Ахыԥхьакраз иахьҭымҭшәарази Масина ашәарҭа лҭамыргыларази рацәак саанҿасуамызт ара сара. Аӡә дахьыҩноу акәым, қьаԥҭак аҿы аӡә днеихьеит! Гәылак, ҭынхак дааир ҟалон.
Зегьы зхысҳәаауа, истәарҭахеит, исгыларҭахеит, исыҩнхеит нас сара абни аҳаԥы. Сыхьҭакит, сымлакит бжеиҳан, аха исычҳаит, аӡын сӷыҵсит.
Зны-зынла схы ансызҭамклак, агәҿыӷь санашьлак (Масина лахь усгьы ҽынла сзықәломызт), саахәҵҵуан аҳаԥы, аӡы ахьырто ахахьы ахаҳә гәашә иаҿажьыз саацәывҵатәалон. Ақыҭа ҳәсақәа, аҭыԥҳацәа, ахәыҷқәа уарла-шәарла иааны, аддыҳәа илҭаланы, аӡы хтаны ирыман ицон, аҟьҟьаҳәа ихәмаруа-иччо, алаф еибыҳәо. Аӡәык-ҩыџьак ццакы-ццакуа, имлалбаац сҳәоны, рыԥҳал азна ҟаҵаны иҩыхәнибаҳәа ицон. Лассы-лассы аӡыхтарҭа алеиҩс иҭагыланы ӡеиқәҭәа ҟарҵон, ашоуреи ааԥсареи рыхго. Аха бжеиҳан иууаӡа иҭацәын сӡыхь ҳаԥы, иареи сареи ҳаиба-кәеибаха ҳааихаанханы. Ахаан имҭәӡоз, еимамлаӡоз асаса сҭатәан сара, дунеи лааԥшырак уаҳа исымаӡамкәа.
Иааит, нас, уи амшгьы, сыԥсҭазаара ааԥнызтәыз, еихсны икыддыршәаз аҵәҵәеиԥш, изкыз амахәгьы иҿзыршәаз.
Ахаҳәқәа срыбжьыԥшуа, «адәылԥшра» сызҿыз саркаран, сааҳәын, ахаҳә хьшәашәа снадиаалеит. Сылацәа нҭаазар акәхап, аҟьҟьаҳәа абыжьқәа андухоуп сгәы иананҟьа.
Саагәырӷьеит, сбара шьоукы ааз аҟара сгәы наӡаны. Сааҳәын, еиҭа «сыԥшыхәрҭа» саақәтәеит.
Хәҩык-фҩык аҭыԥҳацәа аӡыхтарҭа алеиҩс иҭагыланы ӡеиқәҭәа ҟарҵон. Аӡышьҭра дӡаагыланы (иаразнак сылаԥш налықәшәеит!), лкалҭқәа ҵыркәакәаны, аӡы ҭҟьаны ирылалҭәон ҭыԥҳак. Ҭыԥҳак, аха нцәахшарак, мра лықәымԥхаӡацшәа, лхы-лҿы, лмахәар, лшьаргәацәқәа пашәӡа. Егьырҭ дызлаз ла лаасҭа раԥ ҭыԥҳацәоуп уҳәарын. Лшьахәарқәа кала-калаӡа, деихыҟат-ҟато, зынӡак аҽҵыс ҽырбеиԥш дзумбарыз!
Аӡы дадырган, деиқәбааӡа дыҟан, лкалҭ данҩахаӡа, луаҭәа ҟәашқәа аӡԥсы рхьыкәкәо снархьыԥшит. Лыҵкы ԥшқа акәзар, лцәа иадҷабло, иахьыбааӡаз аҟынтә, лыплан еиҳа иаҵшьны иунарбон.
Дабатәиу, змоурахә мыӡыз? Иахьанӡа абра дзысымбацыз? Дабантәааи, ажәҩан ахьтә анцәақәа дысзыларышьҭма, саниуаз ауха сразҟы зыӡбуаз ашацәа дысзыршама, абасгьы-абасгьы изҳааит, абригьы-абригьы дақәшәааит, абригь-абригь аҭыԥ аҿы абригь-абригь диниааит ҳәа?
Ԥшьҩык аҭыԥҳацәа лыкәшаны еицлабны зегьы лара илықәрҭәон аӡы, Лара заҵәык – зегьы. Лоуразоуроу дыркәабаӡеит урҭ, аха даргьы хәыда инымхеит. Дрылагьежьуан дыхьӡымраха.
– Уа бара, ҳаиқәақәагь бааӡеит, иарамшк иаҩызахаша! Ҳашԥаҭыҵуа, аӡәы ҳаибар? Шәеиӷьымхааит, иазхоуп уаҳа! – аӡә дыҩуа даарылҵит.
– Дид, ҳашԥабааӡаҵәҟьеи! Уа бара, зынӡак... исыхьхәхәоит! – ас акәым, «иҵегь исахьаркны» илҳәеит ҽаӡәы.
– Аа, шәаҵахама, усоуп ишыҟоу, усоуп! – зегь рышьҭахь аиааира ганы дааҭыҵит лара. Ахьҭа дшакыз мҩашьо, лқьышәқәа хиаҵәааӡа иҟалахьан. Дахьааԥсази амцхә дахьыччази аҟынтә, лыԥсеивгара лцәуадаҩын, аха дшыччац дыччон. Лгәыҳәԥ «ԥхныга» хәыҷқәа, лыҵкы зыдҷаблоз, уажәы-уажә ишьҭыҵуан, илаҟәуан.
Саҭамыз, амцхә сахьаргамацәоу, аха сыблахаҵ ааилагьежьит, амацәыс еиԥш иҩасылҟьан, схагәҭа иҩасит цәанырра хацхәык.
Иахьанӡа дзысымбацыз уи сара, абысҟатәи аамҭа абра аҳаԥы иҵәахны иамоу? Арҭ зегьы рыхьӡқәагьы здыруеит: аа, Ани Венера лыхьӡуп, ари – Назиа, нахьхьи игылоу аиқәагьы – Светлана – Цвета ҳәа зегьы зышьҭоу, егьи – ани зыҵкы акалҭқәа ырҵәиуа изырҩо? Уи Шьапкьаҿ ҳәа илышьҭоуп лҩызцәа. Дшьапкьаҿҵәҟьоуп, дҳәымпылықьӡа, дхычқәырҭылӡа, арҭ зегь раасҭа аҵан рҭыԥҳа леиԥш.
Рызегь мчыбжьык ахьтә ҩынтә-хынтә избо, сгәы зырҿыхо саҳәшьцәа роуп, саб имаҿоуп, убас гәыла сшырзыҟоу, арахь дара иашьа мыждак ара дышрыҽҵәыҵаԥсуа гәаагӡас уаҳагь знымзар зны ирмоуӡеит.
– Нас, бара шьҭа аҩбатәи акурс астудентка боуп, ус ами? – даацәажәеит Шьапкьаҿ, сызмырҭынчуаз сызҵаарақәа лгәы ианыҩызшәа. Абри ателепатиа ҳәа акы ыҟоуп рымҳәои, убри агәра згоит зны-зынла. Хәылак, ателепатиа егьи ҳәа узлажьқәоузеи, абнеик, бымҳәо быҟам уажә гәаныла, аха анкьа зны џьара саԥхьахьан уи атәгьы.
– Аиеи! Актәи аҿы сыштәаз сынхозма нас? – ахьхьаҳәа лыбжьы аагеит абри аӡыхь ссир абжьеиԥш. – Хаҵа бцарц бгәы иҭаӡами? – ари Цвета лакәын изҳәоз.
– Беилагоума? Закә хаҵацароузеи? – атрым днықәԥалт аарцәтәи ахаҳә, агәараҳәагь сыԥсы леиқәаҳаит са сахьцәыҵажьыз.
– Мамзаргьы бцарц бгәы иҭаӡами? Уаҳагьы аӡәгьы дбымбаӡаци бгәы иаҳәынҭқару, арсҟатәи студентцәа бахьрылоу?..
– Дсымаӡам, дыҟаӡам, дсышьҭаӡам! – атрым дыԥо, ахаҳәқәа дрықәԥало дыхәнан, дҩықәгылеит сыҽҵыс ани асценеиԥш ацаҟьа азымҩантәырак иамаз ақәгыларҭа. Аԥсабареиԥш ҟаза дыҟам, рҳәоит, аха абраҟа ишҟазахаз! Наҟ-ааҟ аԥардеиԥш хыхьӡантә ашәшь махәқәа азылашьҭны, агәҭаны ҩба-хԥа метр урылагьы ҭбаарылагь иаагәылганы ақә ҟьаҟьаӡа ишьҭан хаҳә дук. Аӡыхь-ҳаԥы зегь аҿы иара знык изҭаауаз абри «асцена» акәын шьыбжь агәылҳәҵәраз, сааҭк аҟарагь уи иақәкны «ихысуан» амра ашәахәа цақәа рыла. Урҭ рцара еиҳа акала игәыҟаҵаган араатәи аҳауа хьшәашәаҿ.
Абри асцена дықәгыланы амра дамҵагылан сыҽҵыс, мап, уи уажә ахра ҭакнаҳа иаҿагылаз аҽа кәаша даҩызан.
Лыҵкы бааӡа лыхцәы бааӡа иадыхәмарло, лхахә ашәахәа хьӡыла еиԥхьашьшьаауа, азхара дазымбо илхан амра шаша. Аӡәгьы ибомызт уи анапы шаҟа ихааны илықәҵәиаашоз, аӡәгьы, изықәҵәиаашоз лареи сара зыԥсы лылахан илыхәаԥшуази ҳада. Еҳ, ссахьаҭыхҩны сзымшаз сара! – Закә сахьаз абри аҽны избаз, сгәаҵагьы иҭысхыз, уа исыцәҭаԥсит умҳәозар...
– Нас уаҳа аӡәгьы бишьҭаӡам, дбышьҭаӡам? Уахәамоума бара уи бызҭоу? – иагьа лҽылрааигәаргьы, апланета Венереиԥш дхаран Венера, лыхәмаррагьы лыччарагьы ихьшәашәаӡа ԥшак унырдон, амала, ус дыӡӷаб цәгьаӡамызт, дагьхәдаӡамызт, дшам-шамуа уҭаххар. – Аҭыԥҳацәа, Риҵа лгәы шәаҳауп макьана! Шәлыхәа, дҭыжәга ауахәама!
«Риҵа?» – ноунагӡа икәиц цаҳәцаҳәны сгәы инҭашәеит лыхьӡ... Риҵа, Риҵа... аԥҳәызба Риҵа...
Аӡиа Риҵа,
Аԥҳәызба Риҵа,
Ибымада
Бгәаҵа иҵак? –
Иаасымылдеит с-Шьапкьаҿ, хымԥада, ателепатиа ҳәа ак ыҟаҵәҟьоуп!
Исхашҭит «сыҽҵысгьы», «сҽа кәашагьы», сгәы иҭагьежьуаз, сыздызхалоз, зыкәа сҭазҵәахуаз ахьӡ Риҵа акәын шьҭа.
– Аԥҳәызба Риҵа илымоу лгәы иҵак – уи зегь зылшо Нарџьхьоу иоуп! – акыркыр дыччон Риҵа, амра дамҵаҽырбо дахьгылаз.
– Нарџьхьоу? Ҟоҳ, изыбуазеи, Риҵа мыжда! Бымҵарсны бимгар аушам, бышнеигогьы бхаҳәхашт! – ҿаалҭуан Цвета.
– Ҳхаҳәхааит нас! Ҳазынхааит адунеи убас – ҳахьӡ зху ҭыԥк аманы: Нарџьхьоу Риҵа дымҵарсны дшигоз иахьхаҳәхаз ҳәа!
– Гаӡа, гаӡа, Нарҭ Сасрыҟәа биеилаҳа! – Венера лакәын ари.
– Мап, Сасрыҟәа ԥҳәыс дааигахьеит! – дыччон Риҵа.
– Аҵан рҭыԥҳа лоуп, дкеимыжьуеи, бара, ба беиԥш иҟоу диднагалар! – Назиа иацлырӷызуан.
– Ибдырраҳа! Аҵан рҭыԥҳа дызмоу иашьеиҳаб иоуп. Алдызаа рҭыԥҳа лоуп Сасрыҟәа иԥҳәыс! – Еснагь арҭ рылымкаа акы дшазҿлымҳаз ҩашьомызт Шьапкьаҿ.
– Аԥсцәа ҳабарылажәгалеи, иарамшк иаҩызахаша! – уаҳа дааигәахомызт усгьы Венера.
– Мамоу, Венера. Агәра бымгои Нарџьхьоу дшыҟоу? Бҭахызар, абра саақәгылан Нарџьхьоу ҳәа ҿысҭып, исыбҭои, ҳаи, ара сыҟами ҳәа даацәырҟьар?! – лыччара дааҟәыҵны агәра дыргаӡо дцәажәон Риҵа, с-Риҵа ԥшӡа, сӡиа иаҵәа шьқьыры-шьқьыры!
Сара адунеи аҿы исымоу зегь рыла сықәуеит, убри аҽны акеҩҳәа Нарџьхьоу ҳәа ҿылҭызҭгьы, ҳаи, ара сыҟами ҳәа, аҳаԥы саахәыҵҟьаны сшаақәгылоз ҳәа!.. Ҿылҭызшәагь дыҟандаз, сцәырҵызшәагь сыҟандаз, иаҳауеи, усҟан сара хлаҳәада, иахьа исгәыҵашәаз сгәыҵамшәакәа!
Иара усгьы изынамӡоз сыгәҭыхақәа сыманы сымцоз, дыҟамзаауаз Лара, дықәгыламзаауаз убри аԥсабара ла лзы мацара иаԥнаҵаз асценаҿы, есышьыбжьон амреи лареи еиқәшәо, амреи лареи еиҽырбо, – Нарџьхьоу-у! – ҳәа лыбжьы хазына-ӡыхь цәажәо аҳаԥы иҭыҩны аӡышьҭа ихыланы ицо, амардуан иаҿаланы хыхь адунеи лашарахь еихо. Аха ҿылымҭит, ҿылымҭит лара, даҽа ҳамҭак иналгарц сыԥсынҵры, даҽа ҳамҭак исылҭарц исзымдырӡоз, сызмеиԥхыӡӡацыз аразҟы, аха убриала зхатәы ԥсҭазаара аԥхын ҵхеиԥш изыркьаҿыз...
Сзамгазеи, сзахәымхазеи абри ауха гәылшьап бааԥсык аахәыҵҩрны? Ус сҳәоит уажәы, иҟалаша зегь аныҟалахьоу, аха усҟан?..
Мшеи-мыхәлеи лааира сазыԥшын, лара лыла иҭәын сымшқәа, сыҵх лашәқәа. Хараӡа инаскьаган иҟан абри еиԥш аԥсҭазаара ишьҭысхыз зыхҟьаз, гәҭакыс исымаз, ус зны-зынла иаацәырҟьа-цәырасны, саархаганы саманы, уахазны агаҿахь скылнагалон, дҟалап ахьысгәахәуаз азеиԥш мҩахь, ладеи ҩадеи савашәарыцо, џьара дышԥасымбари, дышԥасҿамҳари ҳәа. Аха илҵшәадан зегьы. Сара аарцә санишьҭаз, иара нырцә дсышьҭан. Схьагәгәа бнамҩала ашамҭаз схынҳәыхуан сҳаԥахьы...
Шаҟа сазыԥшыз знымзар зны лхала дылбаар аӡыхь ахь лареи сареи ҳамала, уаҩ даҳԥнымкәа. Знымзар зны, аха исзауамызт. Уаҳа лцәа ишԥанмыруеи абра илзыԥшу, зыԥсы лыцу аӡәы аҳаԥы лашьцара дшамоу? Лгәы ишԥанымҟьеи уаҳа абри? Ишԥасзыхиамхеи мышкы усгьы, сцәаара лсырбартә, харантә акәзаргьы, хәыҭ-хәыҭла акәзаргьы, сыбжьы лсырҳартә...
Мышк сзыхиеит усгьы, рацәаӡак акәымзаргьы, хәыҷӡак.
Еиҭалалбаахт аҿҿаҳәа, аҟьҟьаҳәа лҩызцәеи лареи. Аха уи аҽны аӡы еиқәырымҭәаӡеит, амала, ашоура бааԥс ишацәыбналаз мҩашьо, акраамҭа иҭагьежьуан абра, рҽыркәабон абни унацәа хызҵәоз аӡыхь иацрыҵуаз иӡаагылан. Аӡыхь аҵыхәтәан хаҳә дук доумыжьхаха ишьҭан, унавагылар, ухгьы ушьапгьы унаваӡ уцо. Убри рҽавакны ҩыџьа-ҩыџьала аҽыкәабара иаҿын. Мшәан, аланарԥшыгақәа ирхаанхаз сара
сакәымхеи усгьы! Аҳәсақәа аӡәык-ҩыџьак убрахь иаваланы рыҽдырхьлон, аха аӡӷабцәа ирзыгәаӷьуамызт аламала.
Ҩыџьа ани «асцена» иқәтәаны амҩа мардуан иаҿаԥшуан, аӡә дааиуазар ҳәа иԥшыхәуа, ҩыџьа рҽыркәабон. Аҳаԥ дагәа ус ами ишыҟоу, хәыҭхәыҭла акы ааибуҳәаргьы, агәаҩ-гәаҩҳәа ацаҟьақәа ирныҩуеит. Зегь саҳауан нас ирҳәоз.
Ҳарҭ ахацәа ас ҳанеиқәшәало, еибаҳамҳәо ак ыҟам, ҳаицәыԥхашьаӡом, аха аҭыԥҳацәа (аҳәсақәа, ианаму, шьҭа!) ас иҟоуп ҳәа соуҳәаргьы, ихасҵомызт, уаанӡа слымҳа иамаҳаз иҟоузеи, лафи ҵабырги еицны! Са сзын уи жәҩангәашәԥхьаран, дунеи лашаран, макьана зыԥсы ҭоу аӡә шсакәу ала схы зласыԥхьаӡашаз.
Раԥхьа аӡы ианынӡаагылалак, арҵәаа-сырҵәааҳәа аҳәҳәара иалагон, аӡы хьшәашәа рцәа иахьазымычҳауаз, нас хәыҷы-хәыҷла иашьцылозар акәхарын, рҽеиқәыркуан.
– Риҵа-а, закә шьаноузеи бызқәаҿ иану? Ди-ида, шаҟа иԥшӡоузеи! Шьыри, сӡамҩа аҵәаҵәараҿ игьагьаӡа ианых! – Назиа лыбжь акәын ари.
– Ыы, иахьану ианаалом ҳәа барҳәама? – дыччон Риҵа.
– Иахьану аӡәгьы ибаӡом, анышә иамоу ахьы иаҩызоуп! – лҳәеит Назиа.
– Уа, бара Назиа, уи збарагьы аӡәы дҟалап, былҟәаҵыр иауеи! – рызҿылҭуан Венера.
– Мап, ахаангьы аӡәгьы исырбаӡом, – ҿаалҭуеит Риҵа.
– Бымбыжәын амцхә, бымбыжәын! – ҿаалҭуан Шьапкьаҿгьы.
«Нас бызқәаҿгьы уаҩ иимбац, аӡәгьы ибмырбо шьанакгьы бымоуп?» – Соуразоуроу сеилышша-еилышшо ахаҳә хьшәашәа снаваҳаит.
– Аҭыԥҳацәа! Ишәҭаху мыст, ара шәааи, зынӡак аџьашьахә дышәсырбоит: Рафаель имадонна! – даҿын
Риҵа «лаартра» Назиа. – Сан дымсааит, бара, Риҵа дыжәбахьоу џьышәшьоит! Лыгәчамахқәа хыгьагьааӡа, лцәа-лжьы пашәӡа, ишәырҭаҭаха, аӡыцәеиԥш лыхәда кылҳәа ҵҟәашааӡа... – даҿын, даҿын Назиа мцацәа...
– Назиа, баамӡеит, бымҟаан! Аӡәы ибырҳауеит! – Риҵа дааӷьаҵәы-ӷьаҵәит, аҿаҩҳәагьы бжьык аагеит.
– Диида, Риҵа, бнапы ԥҵәааит, ишԥацоу! Уф, уф! Аа, ишанхалаз! Аилага, хаҵеибак бигоит!
– Снапы цам, аха бцәа бааӡоуп ауп! Ба бигааит ахаҵеиба!
– Ба бигааит!
– Ба бигааит!
– Ба бигааит!
Ишынеимырда-ааимырдоз, ашәак аалырхын, аҳәара иалагеит.
– Уа бара, шәалга, мамзар Хьӡыр дааганы дшәыласҵоит! – ҿаалҭит Венера.
– Хьӡыр? Дабаҟоу? Беилагама? – Рыбжьқәа неиларҵеит Назиеи Риҵеи.
– Беилаҳәа-беилаца бшибогьы, иԥсы илышәшәан дкаҳауеит, уажә абра дааган дшәылаҵазар... анышә беиҭарын, Риҵа! – даҿын Венера.
– Иаргьы баргьы шәеибамбааит, бысҟәаҵ бара! – ишылцәымӷыз ҩашьомызт уи Риҵа.
Минуҭқәак рышьҭахь рҽырбаны, рыҵкқәа рышәҵаны ашәҭ гәылҵқәа реиԥш ахаҳә доумыжьха иаавҵит Назиеи Риҵеи.
Сыԥсы сылышәшәарц ак сыгымхо, сааҳәын, ахаҳә снадиаалеит, иахьынтәааз сзымдырӡо гәыԥшаараха исысит... Схы-снапаҿы ианаазга, сҵәуон, сҵәуон! 23 шықәса зхыҵуаз, амра зцәыӡыз, аҳаԥы лашә иафаз арԥыс ҟата, схы сҵәуон, акгьы зқәымыз, зхы зфаз, ахәылак, ақәрахьымӡа ҳәа сасны амыткәма сҳәон, исҳәон...
дагәан акраамҭа, аҟьҟьаҳәа ирцәажәоз ак смаҳауа, ианӡамыз, арахь иҟаӡамыз аӡә иеиԥш, аха ашьҭахь, иаалырҟьан сгәы атах-тахҳәа еисуа, ҭыԥ снамҭо иалагеит, ак ацәаара шакыз сырдыруа, илашәымыз, иагьылашамыз адунеи ахь схьаргьежьуа.
Иааигәаӡаны аӡә дсыдгылазшәа збеит, аа, иԥсеивгарагьы саҳауеит. Сыбла аахыстит, сшанхашәа: ҩ-шьаҿак днасцәыхараны саԥхьа дызбеит Лара, анҭыҵтә алашара иааиуаз далагылан. Ацәыҵара иамажьыз сылбомызт лашарала зыбла хкыз.
– Бца, бца бызгылоуи? Аа, бшәама? – рхыччабжьқәа геит аҭыԥҳацәа.
– Сцоит. Шәарҭ ашәаргәындақәа сшәеиԥшума! – лҳәеит Риҵа сааигәаӡа, аха шьаҿакоуп иҟалҵаз ԥхьаҟа.
Сгәеисра ццакит. Адық-дық! Адық-дық! – Митәеиқәаҵәа амшхеит сгәы! Сышьхныԥсылт, ҽырҵысышьа смоут, дсыршәар сҭахӡамызт, уажәыҵәҟьа асҵәҟьа сылбаргьы сҭахымызт. Мап, лареи сареи, лареи сареи ҳамацара ҳаиқәшәар акәын... Аха исзамуит, сҽысзымҟажеит! «Риҵа!» – сҳәеит хәыҭ-хәыҭла, сыԥсы иахымӡаауа.
«Риҵа!» – сҳәеит еиҭа.
– Аа, сана-а! – дыҩныхәаашеит, дынхьаҳәит, аҳаԥы дынҭҟьеит лара.
– Иҟалеи? Ибыхьи, Риҵа? – иналықәрыԥсеит зегьы. – Ана... ана... аӡәы... аӡәы дҭоуп! – лыбжьы қыџьқыџьуан.
– Ишԥа? Дабатәи аӡәу? Аа, бшәеит, усоуп ишыҟоу! – дышԥахараӡаз усгьы ихараз Венера.
– Нарџьхьоу дызбеит бҳәашазаргьы? – дыччон Цвета.
– Мамоу, мап, аха... аиаша... аиаша! Сыхьӡгьы иҳәеит, сыхьӡгьы, сан дымсааит! – дамхаҵәуарц акгьы лыгмызт.
– Нарцәынтә ибыԥхьазар, Риҵа мыжда?
– Уа бара дшәыхьчала, аԥсцәаҳа длыԥхьоит ари! – лкьатеиах ԥҵәон Венера.
– Дад, Риҵа ҽазны ибылымшо, ыҟами-и, иҟабымҵан, ыҟами-и! – абдук ибжьы лхаҵаны дцәажәон Цвета.
– Шәаала, шәаала наҟ! – лыԥҳал ҩышьҭылԥааит Риҵа.
– Уа дышшәаз зынӡа! Ҳаи, ҳаи, ҽырхаҵа нҵәажә!
– Дшәеит тәа, мамзар ара аӡәы дҭаланы, ихы ицәымӷума?
– Ыы, аибашьраан, ишәгәаламшәои, адезертирцәа ааны абра ибрагьуан ҳәа?
Аиеи, агантә ихыҵны ар ҩақәлан, хҩык анышә ԥшра аазхәахьаз кны иргеит ҳәа?
– Уи аибашьраан, аха уажәы? Абрагь дабаҟоу, бара?
– Аҭыԥҳацәа! – слымҳа аарҵарт Шьапкьаҿ лыбжьы. – Ишәаҳахьоу ари аӡыхь иахҳәаау абаллада? Ишәгәалашәо ӡәыр? – «Асцена» днықәԥалт.
– Ишԥаҳгәаламшәо!
– Иарбан балладоу? – Венера лакәын иҵаауаз.
– Аа, ани ианыҟьашьыз атәы?
– Аиеи, Назиа, – дналагеит Шьапкьаҿ са сзын мацараз илҳәаны усҟангьы, насгьы исыԥхьаӡоз абаллада.
Абри аӡыхь ианакәызаалак «Аҭыԥҳа лылаӷырӡ» ҳәа иашьҭоуп, ишыжәдыруеиԥш, амцхә иахьыцқьоуи икәеикәеиуа аҭаҭәашьа ԥшӡеи ирыбзоураны.
Мышцәгьак азгьы аламала имхәашьуаз, ҽнак ӡгара ҳәа иааизар, ассир рбеит: аӡыхь еилахәашь-еилаҳанто, арацәа ӡаарҟәаҟәалазшәа, еиқәараха иҭатәан. Еиқәаран, ихәашьуан аурозоуроу иҵҵны иахьынтәаауаз зегьы. Уаҳа иаамзаӡо, ӡышхәас акәым, шьапырӡәӡәагасгьы рхы ирзамырхәо иааҟалеит. Уи мышкы акәымхеит, ҩымш ракәымхеит, хымш ракәымхеит. Мчыбжь дуӡӡак!
Егьирахь, аԥхын аарҩараха, аӡыхьқәа зегь ҭабахьан, абри ак заҵәык ада.
Зегь еигәныҩит. – Изҟьашьызеи, иахьзеи уаҳа имзаӡо ҳӡыхь ҭыԥҳа-лаӷырӡ? – рҳәеит.
Идрыцқьеит, еиҭадрыцқьеит, еиҵырхит, ахахьы ицеит, ашьапахьы ицеит, аха уаҳа ԥсыхәа рзамҭеит уи аӡыдара иқәнакыз, аибашьра ирзаанагаз аӷарреи агәырҩа хьанҭеи ирыҵагылаз.
Ари акы иазҳәоуп, акәымзар ас убахьоу, рҳәан, икарыжьхьаз, ирхадыршҭхьаз аԥшыҩцәа, аҟәыд-/рԥаҩцәа ирышьҭалеит, аныҳәара ҟарҵеит, аха акгьы рмыхәеит. Ишҟьашьыц иҟьашьын аӡыхь, еилаҳанто аҳаԥы ихәыҵкьаса иаауан. Ус, иаалырҟьан, бжьык раҳаит аӡыхь иҭыҩны (уи ҭыԥҳа бжьын, рҳәоит): «Сара ахаангьы сыцқьахаӡом, ауаа, сызҟьашьыз, сызхәынгаз схыҵхырҭа иамаданы. Рцырӡәӡәаха бааԥс шәасырҟьашьуам. Шәсыхәа, шәхы шәахәа, ауаа!..»
Акаамеҭ ҟалеит! Иҳаҳа закәузеи, рҳәеит, еилагьежьрахеит. Еиҳа згәы мшәо иҟаз, аибашьра цәынха хацәақәак рҽааибырҭан, ацәашьқәа рыманы иҭалеит аҳаԥы. Хәлаанӡа ашышкамс реиԥш еизыҵәаны иԥшын ауаа. Анцәа иҳәоз дубарын, игәрҟәҟәоз дубарын, иҵәуоз дубарын... Ҳаҷкәынцәагьы ыӡт, ҳаргьы ҳаӡит, рҳәан, еиҭа иааилагьежьит хацәеи ҳәсеи.
Ус, ҳаи-чеибыжьқәак геит аҳаԥахьынтә. Шьшьы-ссы рҳәан, инеиха-ааигәеит ажәлар.
Аҳаԥы лашьца иааҭыҵын рҿаархеит анҭ ахацәа, рыла ахьҭоу умбо иҟьашьны, еибаҟәаҟәарак иалҵыз реиԥш, икара-уараха, шәақьқәак кны. Рыгәҭа иргылан
иааргон, – урҭ роуп зегь раԥхьаӡагьы зегьы иџьашьатәны рылаԥш иҵашәаз! – анышәԥшра, аччиаԥшра аазхәахьаз, аҟәырҭлах сахьа змаз хҩы-уаа.
Ажәлар аӷу ааилдыргеит.
– Адезертирцәа! Аԥсахыҩцәа! Абрагьцәа!.. – Еилауаҭырит, еилаӷызит ахәыҷы-аду!
Ашәиԥхьыӡ, амақарбжьы, агәмаҷбжьы...
Ихаҳәыршәыраха, ажәак зыхәлымшәо игылаз дубап... Анцәа идырп иагьшеилгарыз!
Убасҟан агәгәаҳәа аӡыхь илҭеибаҳәеит гәыԥҩык аруаа – адезертирцәа рышьҭа ихыз.
Шәнаскьа-ааскьа, рҳәан, ашьхыҵә еизаз нарысҭха-аарысҭхан, раԥхьа иргыланы ирыманы рҿыҩархеит абрагьцәа.
Амардуан ҩахьхьи аҩаӡараха иҩхалахьаны, акеҩҳәа ҷкәынак ибжьы аагеит ҵаҟантә:
– Аӡы зеит! Аӡыхь цқьахеит! – ахаҳә дықәкәашон уи!
Аҳаԥы иҭибаҳәахьаз еиҭахьабылгьан, аӡыхь аҿы илеизар, ассир хаҭа: икәеи-кәеиуа изаны, ахьхьа ицәажәо, илаӷырӡыцха, еикәаԥхо иҭатәан аӡыхь!
...Аӡәгьы дыҟамызт, иҭацәхьан аҳаԥ-ӡыхь. Саргьы сыҟамызт. Сӡаахәхәала схын са сзын имшынхаз абаллада. Аӡыхь иахҳәаау абаллада... Абаллада... Абжьы... абжьы... «Сара сыцқьахаӡом, сызхәынгаз... сызхәынгаз схыҵхырҭа иаԥынны... ацырӡәӡәаха бааԥс шәасырҟьашьуам».
Аӡә дсыҵасызшәа сҩаҵҟьеит, убриаҟара схы сыхшыҩ иахысит, сахьтәаз снышьҭаԥшит, уажә абра аӡыхь аҵҵырҭа сӡаагылазшәа. Уимоу, ашырҳәагьы аӡыхь сынҭаԥшит, иҟьашьыҵәҟьоума?.. Сылақәа абыжьхыршырҭак инықәсыргылеит. Азныказ иҟьашьыҵәҟьазшәа збеит, сыблахаҵ гьежьит... Нас абжьы, еиҭах абжьы: «сара сыцқьахом...» Аҭыԥҳа лыбжьы... Риҵа лыбжьы... Избан Риҵа лыбжьы закәу?..
Ахаҳә ырдыдны ахра ианаҿарҵо еиԥш, аддыҳәа ацаҟьақәа срынҟьа-рынԥо сҩеи сыҩҭахәашеит аҳаԥы ахәлымшәа ҭылашьцаа...
Ахаҳә цәаакы-хьшәашәа сықәжьын сеизҟьа, садыхьшәашәалахьан, еиҭашьҭрақәлон схәыцра.
Иахьатәи аамҭаз дабаҟоу абрагь, аха сара сҟалеит. Сара анцәа иишәиз, ауаа ирцәымыӷхаз, зыԥсы шҭаз инарцәуаҩхаз, имҟьашьӡоз аӡыхь зҟьашьыз амыцқьақәа ирхыԥхьаӡалаз, исхараны, аханатәгьы исхараны сшымҟьалаз аргамаӡа издыруа аӡә дыҟаӡазаргьы, иара сан рыцҳа, сан гәаҟ, зымшқәа зегьы хәланы адә иқәхаз сымшала!.. Зегь ргәы сыцәҷыдан, уи аргамаду издыруан. Сцәаԥҽыган, схьымыӡӷы бааԥсын! Аха зныкгьы (мап, сара сырқьиаразакәым, уи азин аӡәгьы сызиҳәом, иагьсызиаҭәашьом), иара ус зхы аламыс ала иазхәыцхьаз ӡәыр дҟаларымашь сара абас сшьақәызҟьаз? Ӡәыр дашьҭалама аилкаара? Ӡәыр дгәеиҭама уи иԥсцәаҳан исзыҟалаз?
«Аханатәгьы издыруан уи дшелемент бааԥсыз! Снапы ианышәҵа иус, дсымԥшаауазар шәымбари!» – дбаџуан, рҳәеит, сшыбналаз адырра анроу.
...Иахьеи уахеи дсышьҭан, саргьы сишьҭан. Аха сара аарцә санишьҭаз, иара нырцә дсышьҭан...
Сақәшаҳаҭуп: сиашам. Сышиашам здыруеит. Иахьакәзар, хымԥада, даҽакала сазхәыцуан уи аус, цыфас уҟазҵо ухы иҭара акәым, аус злоу, иц уҽыҵганы амҩа иашахь ушкылсыз, ухы ушахәаз, аа, ахаҵара! Аха иабаҟаз урҭқәа зегьы шьҭа. Шьҭа исзынхаз акы заҵәык акәын – дахәыстәыр акәын уи сара, дагьахәыстәыроуп, иагьарааны исҳәахьазаргьы. Нас схалагьы снеины аус сҽасҭап, ашьра сықәшәозаргьы усым, зуал назыгӡаз аӡә иеиԥш схы сыԥхьаӡап. Сара сымацара сакәзар уи имшала аиакәымрахь зхы зырхаз, згәы иҭамкәа, иабаргәыз, аха ус акәымхар? Шаҟаҩ уи игәаӷ рыманы
адәы иқәузеи, знык рыбӷа иԥиҵәаз уаҳа иаарызмыриашаӡакәа!
Абри аҽны еиҭах сгәы хышхыҵәеит, еиҭах исыҵасит, сыҭнарҟьеит аҳаԥы. Скылсит агаҿахь, аха савамлеит азеиԥш мҩа сыԥшаауа, сынцәыҵагыл-аацәыҵагыло. Сышиашаз дахьаланхоз аҳаблаҿ снеит. Гәҩарас сызкрыз уаҩ дсықәымшәеит, аҵхгьы ауаагьы уаха снаршә дырхиарц иаҿын.
Сынкылсит ихаккала, еимгәамӡо игылаз иаҳҭны ҩны авараҿ. Амала, иџьасшьо, знымзар зны ӡәыр дазҵаама, излеиргылазеи абриаҟара идууз аҩны, излаҟаиҵазеи хышықәса рыҩнуҵҟала абри еиԥш аҳҭны нхара ду – аихатә гәара акәыршаны, игараж, имашьына?.. Адәахьала ас иҟоу аҩныҵҟа егьа хлымӡаах ыҟоуп... Иаабац, иҳаҳац маҵурауаҩык, абжьаратә уалафахә змоу... изыҟаҵарызма нас абарҭқәа зегьы ԥсыцқьала?.. Ееҳ, уи шьоук ашьҭаз (аха иашьҭамзар?), шьоук азҵаалааит, са сазҵааит ҳәа, усгьы аҭак иаша ӡәыр исиҭома, еиҭах авба исымоу аҟара еиҭанавагылауеит акәымзар. Урҭқәа зегьы хьаас искыртә, ԥшәымас срызгылартә ҿыӷәӷәеи бӷеи сымоума, сҩаҵшәаанӡа сиасхьазар?..
Ҭынчран, лакгьы ҟыԥ амҳәеит. Ибаагәараха, еиқәмыӷха, аихатә гәар азмырхакәа, амӡырха иаҿыкәыршаз ақәыц аанда ахуҳәа снахыԥан (баша срекордсменызма зны!), аҩны ааҵрала снеин, ахышә снадгылт. Аԥенџьырларшә салԥшны икаххаа ирлашаз азал ду сныҩнаԥшит. Адиван ҟьаҟьа, ихәмбабисаха цәак зыхҟьаз, амшә еиԥш деизҟьа дылажьын адунеи алашара сыцәзырӡыз. Сгәы адыԥ-дыԥҳәа еисуа, митә амшхеит, сыԥсы ҩеин, сыхәламшәа иҩыҵачит, соуразоуроу сҵыс-ҵысуа салагеит, арахь сара сзын аминуҭ амиллион иаԥсан. Дыцәан иара ахырхырҳәа. Аҵықь ааҭгар, еиқәтәон нас абри ахырхырбжьы, иааҳәуан, иџыџӡа иааҭгылон қьаф зқәиуаауаз абри идунеигьы,
агәараҳәа иласҟәҩрны илкаҳауан саргьы абриаҟара сызҵаз...
Сгәы ааԥсахны смаӡарах тапанча сҩахан, изиаша иаахасыршалт. Ее, анцәа саҭоумҵан, агәнаҳа сызҵало! Саҵхеит, изгәаӷьит ҳәа, снацәа аҵхарҭа инадыскылоны, ахуҳәа дахьынтәаа сымбаӡо, ихарԥ хәыҷы дҭабылгьо, дааҩнакәрит хәыҷык, абас хы-шықәсаҟа зхыҵуаз. Днеин, иаб (са сзы дымшәын, аха иара иаб иакәмыз!) ихәда иҽынахаижьын, игәыдкылара, иахәмарра далагеит. «Амшәгьы» дҿыхан, дгәыдикылон, дигәӡуан ихәыҷы хазына, иаџьал аԥсык иахзырԥаз... Аԥсык аума...
Снапы қыџь-қыџьуа, ацәгьара иақәыркуа ишихьуеиԥш, соуразоуроу сҵыс-ҵысуа сгылан. Алеи аласбеи реиԥш адиван хәымбабиса илабылгьо еихәмаруан, еихәмаруан аби аԥеи... Ԥҳәыс аукы, ԥшӡакы, (анцәа, зегь рыла дныҳәаны дышԥеишеи!) дааҩналан, илцәыбналаз лхәыҷы днаишьҭалт, хымԥада, дышьҭалҵарц даҿын, ма дышьҭалҵахьан, аха иаб ихаарак игәы инкыдымшьыкәа дызмыцәазар акәхап аҵеи шьахә (анцәа, иҟазма хаарак, абри ауаҩ илаз?). Лқьышәқәа рыла акы лҳәон, ак иҳәон иаргьы дыччо, ихәыҷы дигәыҵак длымҭо, аха ирҳәоз саҳауамызт сара, исаҳартә рааигәа ахышә сышкылагылазгьы, сдагәахахьан, снышәынҭрахахьан убасҟак! Сгәы ааԥшааит, ашәикка сара! Аԥхыӡ еиԥш аарла даасгәалашәеит саб. Иқьаф ҟаҵаны (уи ихәрақәа злаҟаз, дшуашәшәыраз ала, ҿамҩак ижәыргьы ҟалаӡомызт, аха чарак аҿы дцаны ус ада хынҳәышьа имамызт) данааилак, шә-ҵхы еихалахьазаргьы, ҳарҿыханы абас дҳалахәмаруан, ҳгәыдикылон, рыцәа урҟьалт ҳәа иаӷьуаз ҳан лыгәхьаа мкӡо. Абжьааԥны акәзар, ԥсуа хаҵак ишиаԥыз еиԥш, аламала дҳадгыломызт, ҳагьидиргыломызт, гәыбзыӷрас иаҳирбоз, ацхеиԥш ҳаргьы ҳазҟәынҷаблоз, аӡә дыҟа, аӡә дыҟам, илакҭа хааӡа
аҽыҩҳәа маӡала дааҳалацәҟәуан. Абри адунеи азна иҳазхон уи ҳаргьы... Саб, саб, издыруада уара унагӡаны уҳаиҭазҭгьы, абас смыхьыр сара, смаҷҟәикымхар... Нас сара сабыдаха сшынхаз еиԥш, абри асаби хьыршәыгәгьы дабыдаха дынхарцу? Издыруада, издыруада дзынҟьашагьы, дзынԥашагьы, иԥсҭазаара шыхиашагьы, зегьы-зегь са сымшала, са схара бааԥс ала... Убриаҟара сиаӡаахьоума, убриаҟара сгыгшәыгхахьоума, амри сара?!
Снапқәа ласывҩрны илсыдҳалт...
Схьагәгәа аҳабла салала сҩеиуан. Цәшәас сымкӡо, сгәаамгӡаӡо ладеи ҩадеи исывсуан ауаа, бзазак сакәызшәа, аха ииашан дара, уи аухала ишәарҭаз уаҩымызт сара. Уи аухала сҳәынҷан сара зеиҳа ыҟаӡам аби ахшареи рцәаныррала...
Уи аухеиԥш сманшәаланы ҽазны сҟамлацызт, аха исылшарызма сара абри еиԥш асахьа баны сыгәҭакы анагӡара? Усҟан уаҩы уихылымҵыцзароуп, аб ҳәа аӡә ихьӡ умҳәароуп, аԥа ҳәа хьӡыкгьы умамзароуп, уалыҩрыроуп ажәҩан ауаа злауаау зегьы-зегьы урылхәданы. Убриаҟара сиаӡаахьазма, убриаҟара сгыгшәыгхахьазма нас сара?..
Игәаӷ кны спеи-пеиуа амҩа сықәз џьыбшьома сыгәҭакы еиԥызҟьаз уи ахәыҷы? Мап, мап! Сааигәара дыҟазар, дгәыдкыла-дгәыӡуа, сиаҭабуа дыҩназдар ҟаларын, убасҟак сгәы изҭан уи.
Суаҩны сшыҟаз сеиқәирхеит, сеиҭеиит сара суаҩны абри ауха, сеиҭеишеит уи аԥшқа! Агәрагьы сиргеит, иагьа сцәыршәагахаргьы, уи аамҭала шакәыз, инеизакны макьаназ сышуаҩыз, суаҩны сынхарцгьы шсылшоз...
Убри ауха акәыз, уи анаҩс акәыз гәыблыла дысгәаласыршәон сара уи ахәыҷы, аха бжеиҳан усгьы сгыгшәыгын, ҳәарада, еиҳарак ахақәиҭра, алашара
зыԥсаз аныздырлак, ишысҭахыз аныздырлак, аха иахьсымамыз цәгьа-цәгьарыла ианыгәнызгоз.
«Акгьы зқәымыз иабхәарааҿ даннеи, ахьурӡы кнырхит» – ҳәа, уаҳа акгьы сықәӡамызт сара. Зыҽны дсыршәаз инаркны мчыбжьыкгьы уаҳа аӡхаҟа дмааит Риҵа. Сара издырп уи амчыбжьа шысхызгаз. «Аҵла иалыҩрыз амаҭ ицҳан» – ҳәа, абри акәын исыгыз: сыгәҭакы анагӡара ашәхымсаҿ снаӡаны саагьежьит, арахь ларгьы дысцәыӡит! Дшәаны дмааҵәҟьар ма уаҳа? Мамзар, издыруада, џьаракыр дцазар, ландук лыӡбахә лҳәон зны? Ахәыцра хьанҭақәа сшеимаркуаз, ҽнак исызшахт еиҭа: Назиеи лареи еицны илалбааит аӡыхь ахь. Дшәаԥырҳаԥуа уажәы-уажәы сара сганахь дхьаԥшуан, илынлмырԥшырц даара дшаҿызгьы.
Шаҟа дыгәхьааганы сыҟаз, шаҟа схы сгәы ақәырмаҷны слымаз?
– Бымшәаӡои уаҳа, Риҵа? Бҭала анахь еиҭах! – ҵәык аалылылхит уи Назиа.
– Бара, сшәаз џьышәшьоит уажәгьы, ус иақәышәҵеит зегьы, ус акәыз нас! – даақәыԥсычҳаит Риҵа.
Аҷҷаҳәа еицәажәо аӡы нхыртын, рыԥҳалқәа рҭәны иҩарыҵалан, рӡарақәа еиҩаҳаҳаӡа амардуан иаҿаланы рҿыҩархеит. Исгәаладыршәеит ԥасаӡа зны «Аԥсуа лакәқәа» ҳәа ашәҟәы иҭыҵхьаз. Алакәқәа дасу ахьналагоз адаҟьақәа рханы каҳуа ԥштәыла иҭыхны ианын рӡарақәа ҭкәыцәаа, икахәхәа-кахәхәа, рыԥҳалқәа рыжәҩахыр иқәыргыланы, рыхцәы иашьаҳауа инеиуаз ҭыԥҳацәақәак. Зынӡа убарҭ иаареиԥшнысшьалт арҭ аҭыԥҳацәа. Лакәын усгьы сызлаз нас...
Сгәы ҟаҵа, схы ҟаҵа, адунеи азна гәыбзыӷ ажәа насаҳәаны ицазшәа акәын аҽныхәлаанӡа сшыҟаз.
Ауха, ди Масина лҿы сахьнеиз, исымҩатәшәа слазҵааит, Риҵа ҳәа ӡәыр дшәымоума ҳәа.
– Аиеи, нан, Алиас иԥҳа лоуми, ани нахьхьи ахәаҿы иԥааимбарха инхо, – лҳәеит Масина.
Ара усгьы идгьыл иашарамызт, алҭаҳа-ҩҭаҳара, ахәқәа рацәан. Хәы-цыԥхьаӡа, кыӡӷа-цыԥхьаӡа аӡәы ҩыџьа аҿаӷӷа инхон. Аха абни Масина лнаҩс ахәаҿы иқәынхоз Алиас зегь рылымкаа инхара акала иҟан. Хаҳәла ичаԥаз аҩнеихагыла акәу, егьырҭ аҩнқәа иубоз ракәу, ашәыр баҳча ду, иуҭра-имхы еихашьшь ракәу, абарҭ зегьы ирҳәон жәытәнатә аахыс џьынџьхәыс измаз, есымшааира зынхара еихазҳа-еиҵазҳауаз, анцәа ииныҳәаз ҭаацәа гәырӷьак змаз бзанхаҩык дшынхоз. Дысгәалашәеит Алиасгьы, ахаан ччаԥшьк зылахь иҵызмыжьуаз, мшеимыхәлеи зеигәышә, ма зеиха кны зыҭӡы-гәара иакәшоз. Анхараз иԥсы шыцәгьаз удыруан иаразнак рымԥа ушнықәлалак. Иахьаарыднаҟьалаз иахьабалак ана-ара анышә кылбӷьаҭаан, џьара мхык лан, џьара – картошк, пырпылк. Ана-ара абыцақәа, аҵәҩанқәа ҿаҳәара-ҿаҳәарала аҵла мҵа икыдгылан, афархь-мархьҵәҟьақәагьы еизганы иалкны ишьҭан. Абриаҟара иԥжәаны инхоз, аҵыс кәтаӷь згым ззырҳәоз иԥсыцәгьара убасҟак иҳәаадан, Масина лымхы алеиҩс ақәаҵа хәыҷы илымаз егьарааны дубаргьы, дҭагьежьуан Алиас, лқәыц ҿарақәа хыҵәҵәаны иказ-казуа рцәа рыхҟьаны дрыҵаланы игон. Зны абри збеит сара, убасҟакгьы сыԥсы ҩеит, снеины иааимхны ихы ианысҟьарыма сҳәо.
– Игааит, нана, зых иахәаз анцәагьы дихәоит, рҳәоит, иара иҳәан еиԥш, сара иԥҟаны џьара схы иасырхәап ҳәа уҟоу... Дбазҵаауоу уҳәо? Аԥсы изҵаауама, нан, сара усгьы ԥсык сиҩызоуп, сыԥсы иҭоу ахәыҷы ҭымшәац умҳәозар. Инхааит, нан инхааит!.. Имаҳкгәышьоузеи, иаргьы абылра далҵны цәгьаԥсышьала ихы ааигеит иҩныҟа...
Уа Масина, суаҩ ҳалал ду! Аха сара исзаҵымдыраауа сыҟазма закә хьааз уи лыҳалалра иаҵаҵәахны илымаз! Абас акәын, уаҳа цәгьак узлырҳәомызт усгьы.
Дысцәымӷын, дысцәымӷуп уи, Риҵа лаб шиакәугьы. Ҳаныхәыҷқәаз агәарбжьара ҳабжьаланы рымԥахь ҳаннықәлалак, – Шәца, шәца, арахь ишәусхәузеи?! – ҳәа илакҭа ырцәгьаны иаҳирбон, ҳаргьы ҳаахынҳәуан. Нас абри адунеи азна исцәымӷыз иԥҳа лакәхама Риҵа? Анцәа ҳрыцҳашьа, сыла ишԥаахгылеи ақәыцмыӷ илиааз агәилшәҭы!
– Дзысгәаламшәои нас Риҵа, уи иԥҳа лакәзар? – иааџьасшьеит.
– Дугәаламшәаргьы ауеит, дхәыҷымыз, нан, насгьы бжеиҳан ара дыҟамызт, ланшьцәа рахь ашкол аҿы дҭан, – лҳәеит Масина. – Дабоубеи, нан, аӡыхь аҿы акәхап? Нан, сумшьын, сажәымҭа умырцәгьан, Алиас илеишәа бааԥсуп.
– Ус ахьԥабҳәо, ди, зынӡак схагоу џьыбшьома, вырвын заҵәыкоуп макьаназ иамҟьахьоу! – сааччеит, сгәалаҟарагьы ишызбоз, ишьҭыҵит уамашәа!
– Усгьы-усгьы аӡәы уимбааит, аӡәы игәра умгааит! – дсыцәшәон Масина.
Ацәажәаха лысҭозма!
– Бымшәан, сдиа-о-диа! Бысцәымшәан! – сналыватәеит дгәыдкыло. (Слызгәдуны слыԥхьон уи сара абас «Диа-о-диа» – ҳәа. Лара ҽнак измааноузеи ҳәа дансазҵаа, – Диа иацуҵар диак, иҟалоит ҩ-диак – диа-о-диа! – сҳәеит сара. Избан, анылҳәа, избанзар бара ҩынтә еихаргыланы бсануп, сҳәеит, сшыхәмарыц, сшыччац, аха агәыԥшаара, агәыкра ду аҵан. Зны дыччеит ди, нас, ишызбоз, лылахь неихаҷышәит. Сахьхәит исҳәаз, аха иааг! Сара исеиԥшызма уи ди ҳәа лазҳәо илымаз!.. Амааӡахә... сымхәыцӡакәа шаҟа сҳәахьоузеи, изухьоузеи!..)
– Аиеи, нан, аӡәы уиҭир аҵкыс ухала... ҿҳәарак умазар акәхап абас митәеиқәаҵәа ухы иахго узыҟоу, – даақәыԥсычҳаит аҵанӡа. Сахьлыватәаз, шаҟа игәасҭоз уи лгәы ҭаҷкәым хәыҷ шеидыӷәӷәалоз, уаҳа изааиҵыҵрым, ихахәы ршәыгәхап уҳәо. Азныказ сааикәанарҳәит, аха сҽасымҭеит, избанзар сгәалаҟара амцхә ишьҭыҵхьан.
– Ҳаи, уаха исзымшахгьы, сшьапы сақәиҭны сыҟандаз, аԥсык лыхмырҵкәа дааимҵԥаа дахьызгазгьы ббарымызт! – сааҩнагьежьит.
– Ҭиҭ, ҭиҭ! Иакәым умҳәан! – лгәы нкыдшәан акәапаҳәа инсымпыҵашәарц акгьы агымхеит ди мыжда! Риҵа деимҵԥаа дызгаз аҟара лгәы ааӡеит лара лтәала, аха нас срыцҳалшьазар акәхап, схы аалшьышьын, инацылҵеит: – Ани илеиԥшума, уара еибгала уҟалааит, иагьа шьахә дунасыԥхап!
– Диа-о-диа, бара бымсааит, сара уаҳа ҽаӡә дшысҭахым, убри лыда! – сыччон, амыргәырӷьа схан, цыгәхыршәҭ ҟасҵон.
– Ҽадажә, ҽадажә! Угаӡара ахы иаасуа иаахт! – дааскьаӡан, ишлылшоз ала схахәы кыдыкәкәаауа иааилалыжәжәеит, аха убас ихаан лнапқәа, убас игәакьан, убас игәырԥшааган, саарыхан сҿы нарнызгәалан, саашьхынԥсылт. Абриаҟара згәалаҟара шьҭыҵхьаз, амра ҭашәо, иҭашәо, хәыҷы-хәыҷы ишаалашьцо еиԥш, сгәы хәыҷы-хәыҷла илеихәдхашәан, гәыԥшаара-гәхьаагара мшынк икәал-кәало инхылеит. Сама инкылсит саб иҩны, сан лҿы.
Сан рыцҳа, сан гәаҟ, сан, сыла рыцҳара згым! Ҩышықәса раахыс знык ада дсымбац, уигьы, убас хымзҟа раԥхьа. Сгәы даныҵалаӡа, аҵх сҽалакны снеит уахык ҳаҩны. Издыруан уи ауха лара лыда ҳаҩны аӡәгьы дшыҟамлоз, зегьы агәылара ачарахь иҟан. Ҳмаҵурҭа ашьҭахьтәи ахышә садгыланы, слыхәаԥшуан уи дныгәнысуа дахьыҩназ. Лылахь еиқәын уамашәа, сылџьабозар акәхарын лҵеи мцацәа! Уажәы-уажәы ыҳ ҳәо, лгәы еиҟәжәома уҳәо убас дқәыԥсычҳауан, жьаҳәак еиԥш исысны сышәара адгьыл сыҵанацалон.
Ауаџьаҟ ҳахш чуан ҭакнаҳаны, мца хәыҷык аҵаҵаны ашәхыхра даҿын. Аԥенџьыр снадӡыҭло сылзыԥшуан сара, сгәы ҵәуон, иҵәуон акьыжыҳәа, бжьыда-ҿыда. Адеиқәаҵәақәа зылԥыҟҟа иҟалахьаз, са зегьы реиҳа иҟәымшәышәыз лнапқәа, ашә иалакыз, сырҿхагахаауан. Иаҳауеи, лгәы ԥхаҵәы-ԥхаҵә скыдыршәыландаз абыржәы анкьа еиԥш!
– Наноу, наноу! Наноу! – снапыршьышьрын, ишыҟасҵалац еиԥш, лыкәа ԥхаҵәы-ԥхаҵә снапы нҭаҵаны, сыззымааӡаӡоз, хышықәса исҿалҵоз, зыхаара гьама иахьагьы сгәы иқәхәхәоз сааӡагақәа.
– Шықәсык еиҳаны аӡәгьы агәыԥҳәы иҿасымҵеит, аха уара хышықәса уаҵан, иҟалап, аԥҳа дахьсымамыз, аирак уахьреиҵбыз, насгьы уаҳагьы аӡәы иахьсзиҿамҵоз акәзар сеилазгаз, сара мыжда, митә зыԥсхаку! – схахәы санкны, аа, абри ди Масина ишыҟалҵаҵәҟьоз еиԥш, слырқәаџ-қәаџуан. Ааҳәа, аума исыхьызшәа аҳәҳәара салагон, аха дызжьон. Исыхьызшәа лбар, иҵегь даахалап ҳәа слымҵагылан уа. Дгәыдкыло, сыхәмаруа саналагалак, сааулыжьуан, ҽада, уажәыгь ухәуҷу џьушьома ҳәа!
– Ҳан, абри дыбжьыбхуеит, ианабыжьқәо ҳгәаԥхом! – рҳәон сашьцәа зны-зынла, рлакҭа мчқәа сзырханы.
– Дыбжьыс сыздыруам, аха ихацламҳәа ыҵысхып, Ҳагьаражә! – лҳәон иахьраҳауаз, аха ллакҭа хааӡа сныҵалырԥшуан. «Ҳагьар» ҳәа дсышьҭан уи, уҳагьаруа уабагәароу, иаасымысхыша шылҳәоз, ус иаасыххаланы.
Сымӡышәан, аха сгәыбзыӷын сара цәгьала, убри азакәхап сан исаналыжьқәозгьы зырацәаз. Хәыҷҵас дгәыдкыло-дхыдкыло лыкәа санынҭалалак, дыԥсаҟәандаӡа даасымпыҵахалон.
– Ҳагьар мцацәа, акы ҳаршоит уаргьы саргьы, уабазгари! – дгәыԥшаауа даатәон.
– Бара бымсааит, уаҳа бҳәатәы сшахымԥо. Аа, быԥшлеи, «хәба» мацара ҳәа сахымҵуазар! – сҳәон, сырҵага шәҟәқәа аашьҭысхуан. Иҵабыргны, мызкы-ҩымз «хәба-хәба» ҳәа усҟантәи сҳәашьала, «калаҭла» илзаазгон, нас-нас... хәыҷы-хәыҷла сахьԥсаауан, славаланагалон агаҿа... Усгьы ҳазааигәаны ҳнымхоз, сааманахалон зынӡа. Ееҳ, башоуп, шьҭа исҳәо...
Исгәаламшәаз, сгәы змырԥшааз ҳәа иҟоузеи уи ауха, ҳԥенџьыр санылагылаз, нарцә инармышьҭыз еиԥш, анахьгьы саиуамкәа, арахьгьы саиуамкәа. Акгьы сыгымхеит саргамахарц, сныҩнаҳарц аҩны. Ипашәӡа ихыхны иаалгоз лашәгьы, ес, ахәараҳәа аҩнаргәы инықәҳарын. – Узусҭада, иуҭахузеи, нан? – днеизҟәыҿрын, сылдыруа-слымдыруа. Сагьабалдыруаз, сеимиааны абнауаҩ сахьа аазхәахьаз! – Са соуп, наноу, сыбзымдыри, Ҳагьар, б-Ҳагьар соуп! – Даамҵысԥаарын, сгәи сылаӷырӡи еилаҵәо, схәыҷра зегьы сзыхынҳәны дгәыдыскыларын, гәыӡрыла, гәыблрала исырӷьарын лыхәрақәа зегьы, са сымшала лгәы рыӷӷа ишьҭазҵахьаз.
Аха иамуит, иамуит усгьы: амҩаду ахьтә уаҟьанчаҟьан быжьқәак аагеит, ҳлақәагьы аху-суҳәа рҿаархеит, ҳагәҵәы ҳрасаҭра снылахәашеит саргьы...
– ...Уан сара сукәыхшоуп, иуҳәогьы бзиоуп, аха хшыҩла уныҟәала, – сгәалашәарақәа саарылылгеит ди Масина...
Уцо-уаауа акы уазыгәжәажәо, угәы азыҳәо, уамыртәо-уамыргыло уаныҟалалак, доуҳак уцхраауазар акәхап џьара: ҽнак инаӡеит усгьы сыгәҭыха лхала заҵәык акәата-кәатаҳәа амардуан длалбааит Риҵа, ашәа лахҿыхк цәыҵаҳәо.
Знык аҟара са сганахь, дахьсыршәаз ахь, даахьаԥшит, аха данлалбаа, лҽаарԥагьашәа, лԥынҵа хәыҷы
ҩхалыршәшәалан, акәапеи аакнылхын, аӡыхтара далагеит.
...Сагьаацәрҵит, аӡә ллымҳа инҭеиҳәазшәа, са сахь дыԥшаанӡагьы днеиҭаԥеит.
– Џьым-џьым, узусҭада? Иуҭахузеи? – дшәаҟьаны ахаҳә хьшәашәа дынкыдыӷәӷәалеит.
– Бымшәан, Риҵа, суаҩуп! – сҳәеит.
Снаҟәын, лыԥҳал ҩышьҭыхны инасыргылеит, дсыцәцар ҳәа сшәо, сылаԥш аалхымгаӡо. Лара усгьы дшәаҟьаны, ача гәыҭҟьеиԥш дҟәыҟәӡа ахаҳә давагыланы, лнапқәа рыла лгәы еидрыӷәӷәала.
– Убасҟак смамыршәагоума, Риҵа, бгәы цаны бызсыхәаԥшуеи? Ак ҳәа, бара мыжда! – сааӷьаҵәыӷьаҵәит.
– Уарбан, у-уарбан? – лыбжьы аахыџ-хыџит.
– Сароу? Аа, Нарџьхьоу, Нарџьхьоу соуп! – еимҟьеит иаразнак сыхшыҩ. – Жәаха зны ҿыбҭырц баналага, ҿыбҭызҭгьы, иагьарааны ҳаи... ҳаибадырхьазаарын...
Ԥхаԥсык аалылалеит Риҵа, лнапқәа ааулыжьит.
– Иахьатәи аамҭаз Нарџьхьоу дыҟаӡам! – лҳәеит лҽырхықәмҵаны.
– Гәында ԥшӡа дыҟазар, Нарџьхьоугьы дҟалоит! – сааччеит.
Ллакҭа аԥсык иаахаахеит, аха иаалрашеит.
– Ахәмарра – хәмарроуп...
– Са сыхәмарӡом, аиаша сҳәеит. Ибмаҳахьеи, Демырба ҷкәынак абахҭаҿынтә дыбналаны иҽыҵәахны дыҟоуп ҳәа? – Ак зӡарцгьы сгәы иҭамызт, сди Масина лыҳәа-лчара еилаганы.
– Диида, уи, ыы, уара... – дааикәашәеит Риҵа, сханытә-сшьапаҟынӡа блала сааимылдеит.
– Аиеи, сара схаҭаҵәҟьа.
Ашырҳәа лыԥҳал иҭацәыз аашьҭылхын, ддәықәлеит, иагьа ласҳәаргьы, абри ласҳәап ҳәа дыҟамызшәа.
– Бабацои, Риҵа! – лнапы снамҵасит. – Быԥҳал аӡы ҭаӡамеи?
Ашьшьыҳәа лыԥҳал аалымхны хәбаҟа кәапеи нҭасҭәоны, аӡыхь ахахьала аҟьҟьаҳәа быжьқәак аагеит. – Арахь иаауеит! Иаауеит! – дгәыҭҟьа-ԥсыҭҟьаха аԥҳал аасымпыҵылԥааит Риҵа. Уи иаанагеит: ухы уахәа, уца!
– Риҵа, сбыкәыхшоуп, сыбзыԥшуп! Уаҩ даныҟам баа, зны, бхала. Бымшәан, ус, ак басҳәар сҭахуп! – Сыццакны ак неиласҟәаҟәеит, алеи-ԥси рыбжьара аҳаԥы лашьцагь снахәлабгеит.
«Иахьа иԥҵәоит сразҟы, ма иахьа ииуеит!» – сынкахәыцуан ахаҳә сахьаважьыз.
Дыхәмаруашәа, ак ралҳәошәа ҟалҵон Риҵа илацәажәоз, аха ишылзеиԥшымтәуаз сцәа ианыруан.
– Ибыхьи, бара, ӡызлан-ӡаҳкәажә блырчыма? – ҿаалҭит Венера.
– Исыхьуаз, мшәан, сзыхҭабкзеи! – даагәамҵит Риҵа. Ахьуҳәа лыԥҳал аашьҭылхын, лҿыҩалхеит, аха избон, илуаз-илҳәоз акы дақәшәаны дыҟамызт.
– Ари иахьа аџьмажьы ыфан дыҟоуп, шәылҟәаҵ! – дааччеит Цвета.
– Аџьмажьы акәзар егьоурым, аха акы лмыхьзааит! Насгьы илаашьеи илцашьеи даҳзымԥшӡакәа?
– Уи, бара, жәаха даншәаз аахысоуп абас даныҟалаз. Ма акы даршәеит, ма...
– Акы дамыршәакәа. Изакәызеи, аҽнышьыбжьон абнаҟа иҭалап зыбгәахәуаз!
– Аиеи, амшәқәа, уажә иҟам, абрагьцәа – усгьы... Еиҭах абрагь итәы!..
Ицеит сҭыԥҳацәа, аӡы хаакәакәа рыманы.
Ҩымшгьы илзымгәаӷьит Риҵа аӡхаҟа аара. Аҩымшгьы сыла ҭраа ахаҳә саважьын сышьхынԥсыланы. Ацәыҵара сыбжьыԥшны сшыԥшуаз сангәашахалак,
аԥырҳәа ахаҳәқәа ыршәны ацаҟьа иадԥыххаало сааҭагьежьуан аҳаԥы. Ахымш рзы лгәы даанаго, лшьапқәа даарымго, лшьаҿа ишәа-изо иргыло амардуан длаҿалеит, сахьлыҳәахьаз азы акәу, ус ҩыза дылмоуу, сыздыруам, аха ишысҳәаз, сышлыҳәаз еиԥш, лхала заҵәык. Сгәырӷьеит, сгәырӷьеит, аха, сара ахәаша, иккаӡа илашеит аҳаԥы лашәы!
Уажәы-уажәы дааҭгылон, дгьежьуама сҳәо, аҵыхәтәан ассир, дагьымгьежьи! Днаҳәын, аддыҳәа ахалара далагеит. Аха изуазма сара алаԥшь! Аҽыҩ сыԥан, атыхҳәа лаԥхьа снықәԥалеит, бзымцеит ҳәа сыччо.
Дшанханы саԥхьа дгылан. Саԥхьа дгылан анцәахшара, адунеи ду ахь хышәс исызҿалаз!
– Бааи ара асценаҿ, ҳаатәап! – аку сыԥан уахь снықәԥалан, снапы насырххеит ла лахь.
– Ҳарбоит... – даакәанызанит.
– Ҳарбааит!
– Урбоит! – лнацәа аасықәылкит.
– Сырбааит!
– Наҳ, ус иҟалома! – даччеит, аҳаԥгьы еиҳа илашеит. – Иҟалоит, иҟалоит! Зегьы-зегь ҟалоит! – сгәалаҟара шьҭыҵӡеит, ашәымкьаҭ сара!
– Зегьы-зегьы ҟалозар, ара... узҭымҵуеи нас? – «узцәырымҵуеи» акәын иаҵанакуаз лажәа.
– Уигьы ҟалоит, – сҳәеит.
– Ианбаҟало?
– Шьҭоу?Иаарласӡаны, абри бара ианаабҭаххо! Схагәҭа кылҵәо аҽаасықәнакит амра. Анцәа ҳрыцҳашьа, убри аҽны аҟара амра хаа ахаан иԥхарушь?..
Амра, амра,
Ушәахәа сыҵак!
Аԥҳәызба Риҵа
Са дысгәыҵак!
Жәеинраалала сцәажәарцгьы саҿын зхы зхашҭыз, амреи Риҵеи ршәахәа иашьыз! Лнапы ҟәымшәышә анааныскыла, соуразоуроу снеилққа сцеит, ес, сцаӡеит...
Еҳ, ихәыласкааит (усгьы ихәыласкит!), закә разҟы мшқәоузеи исхызгақәаз, закә разҟы ссирузеи уи аӡыхь ссир иӡаазбаз, аҳаԥы лашьца иҭызбааз!..
Убри аҽны инаркны хәыҷы-хәыҷла ҳаизааигәахеит Риҵеи сареи. Ааимҟьарак шааҳаулак, ҳаицәажәо ҳаатәон, ҳнықәтәон абри «асценаҿ». Исалҳәалон лхы-/лыхҭыс, дазҵаауан исыхьыз, сзыниаз еилылкаауан. Саргьы адунеи аҿы иашак аӡәыр иасҳәахьазар – уи лара лакәын.Исҭахымызт нас дысцәыӡыр, дысцәыхарахар. Еснагь иџьасшьоз, иагьсызџьамшьоз абри абра агәылара лызҳауан, абыржәада сылаԥш дышԥаҵамшәацыз?
– Лахьынҵазар акәхап убригьы, – лҳәан, даақәԥсычҳаит. – Аха сара уздыруан!
– Ишԥа, Риҵа?
– Ее, ишугәаламшәо! Сара усгәалашәоит, уара сҳақьым уоуп! – дааччеит, дагьааҟаԥшьхеит.
– Сабатәи ҳақьыму? Насгьы бара...
– Аиеи, сҳақьым! Исгәалашәоит, аа, абранӡа сҩеиуан, фбаҟа схыҵуазу сыздыруам, – лнапы ҩышьҭыхны ӡӷаб хыцә хәыҷык лоура ааслырбеит. – Ахәыҷқәа зегьы ҳаиманы абаҳчахь ҳцеит ҵыҵындра ҟәшәара. Иумдыруеи лахьхьи ҳҵыхәтәантәи абаҳча? Амыӷра, ажәырҭра ҳахо, аҵыҵындра ҟәшәаны аҳаскьын ҭәиц иахарыԥхуа ҳашнеиуаз, қәыц мӷык снапы инаҿыхан, ихәхәаӡа ахәра ласыннаҵеит, ашьа дәықәлеит. Сҵәуо, – Аа, ашьа, ашьа! – сҳәан, ахәаара салагеит. Саадырижьҭеи ашьа сацәшәоит сара, избаргьы сгәы хынҳәуеит. Ҳаҩны кәтык аныршьуа, сыҩны ашҭа сҭыҵуеит, ма аҩны саваланы сҽысҵәахуеит. Саб амедицианатә институт сҭалар иҭахын цәгьала, аха ас сахьыҟаз азы,
сан илымуит, илзычҳауам ҳәа. Ани санхәыҷыз, – нан, акаамеҭ! Хәыҷӡак џьара шьак снапаҿы иаацәыҵыжжыргьы, ҳаӷеиҭа, аҽшьра салагон. Убасҟангьы аӡәгьы сизмыршәыкьуа, снапы снаханы икны сыҽшьуа сгылан, уаа сыԥсуеит, сыԥсуеит, ашьа, ашьа ҳәа. Ус, уахьынтәааз сгәалашәом, ахьшь еиԥш уаакылԥан, иҟалеи, ибыхьи ҳәа улаҟәын, саԥхьа уаагылт. Исыхьыз, сҽызхысшьаауаз ануба, уааччан, бымшәан, уажәыҵәҟьа иаҳхәышәтәуеит, уҳәеит. Изла, излоухәышәтәуазеи, сара сыԥсуеит, сҳәан, иахсырҟьаӡеит, уакьысыр зымуа.
– Баангыл, акгьы быхьӡом, сара балсыргоит. Бсыхәаԥши, сыгәра бымгои, сара сҳақьымуп! – уҳәан, аа, абас, аа, абас, уҳәо, сыхәра хәыҷы ааҿрыцқьаны, ахәрыбӷьыц ԥшааны инақәуҵан, учабрала иҿоуҳәеит... – Уаҵәы банааԥшлак ибеи, иҷаԥшьшьӡа ишыҟоу ббап! – уҳәеит. Сҿы раҳаны сышухәаԥшуаз, уччо уцеит. Адырҩаҽны, – абригьы угәаламшәаӡои? – учабра наганы иусҭеит нанду Масина лгәараҿы?
Ма сиаӡааит, ма сажәит сышқәыԥшыз, мамзар ишԥасгәаламшәои џьара хәыҷӡакгьы?
– ...Убринахыс сҳақьым ҳәа сушьҭан. Џьара саацәҟьаргьы, бҳақьым иҿы бца ҳәа исхыччон сашьцәа. Аха уабаҟаз! Уи ашықәсан нахыс уаҳа ухабаргьы ҟамлеит. Ауп, аха уабакылаӡыз? Еснагь уашьцәа ракәын иаалоз.
– Сабакылаӡх, бымбои, Риҵа, «аус дуқәа» срылан! Арахь аара саҭәасшьо сыҟазма ақалақь агьама зкыз!
– Зажги-зажги, потуши-потуши ҳәа угәаран? Усоуп ишыҟоу, уеиҭаанагахт! – даахәмарт.
– Аиеи, сеиҭаанагахт! – саақәыԥсычҳаит. – Сымцаӡакәангьы анцәа сҟаиҵандаз! – сааихәыдхашәеит.
Иаалцәымыӷхеит Риҵа, дааҳәыҵәы-ҳәыҵәит.
– Нарџьхьоу, иакәымыз кыр сҳәама? Саҭоумҵан, сымхәыцӡакәа...
– Бара ибуеи, Риҵа? Ибымаскузеи, зегь иашазар? Аха уи зегьы хара џьара иҟоуп. Уажәы сара ара сыҟоуп, баргьы ара бсымоуп, – сҳәеит, сҩыҵра дааҵаскит ача ԥшқеиԥш.
Риҵа, Риҵа, сара сшана,
Зызқәаҿ иамоу иссиру шьанак! –
ҳәа нацысҵан, исыржәеинраалеит изласылшоз ала. Даасҿаԥшит, дхәыцыхәаԥшьхагь дааҟалеит Риҵа, лызқәа снықәԥшызшәа лгәы наӡаны, лҽааидлырӷәӷәалеит.
Шаҟа схы сханаршҭуаз сара абри лыԥсыцқьара, лызҩыдара, лыԥҳәызбара ҵәцаш кәеи-кәеира! Сыбна лашьца илиааз, напы зхьымсыц сышәҭыш лакәын уи! – Мамоу, мамоу! – сгәы азҩеит дзырҟаԥшьыз, сагьааццакит уаҳа дымԥхашьарцаз. – Назиа лоуп исазҳәаз, – сҳәеит.
– Назиа? Иаба? Ианба? – дааӷьаҵәы-ӷьаҵәит.
– «Иаба» – абни ахаҳә аварахьынтә. «Ианба» – шәҽанышәкәабоз.
– Ди-ида, сыԥсны сықәында! – дааҟаԥшьхеит, лыблақәа еимлагәа иаанылкылт. – Усҟангьы ара уҟазма?
– Ара сыҟеижьҭеи уамажә ҵуеит, Риҵа.
– Ишԥа? Иҵуазеи усҟангьы?
– Шықәсы наҟьак усгьы иҵуеит.
– Аӡынгьы ара уҟану? Умԥси ахьҭа, амла?
– Даарагь сиеиԥшуп амлеи ахьҭеи иршьыз!
– Ауп, аха, диида! – деикәашәа-еикәашәон лара. – Сыԥсындаз, нас... ҳаубама? – деиҭаахьаҳәт хьаас илымаз ахь.
– Шәсымбакәа, еснагь шәызбон, шәызбоит. Аа, ани, усҟану? Сышәзыӡырҩуан, Риҵа, – шьҭоуп схы аназца
илцәымыӷхаз. – Абни ахаҳә даумыжьха ҳабжьатәан, шәызбомызт, аха иаашәҳәоз зегь саҳауан.
– Диид, сыԥсындаз! Зны-зынла акаамеҭқәагь ҳҳәалоит, – дычча-ҟаԥшьхон. – Наҟ-наҟ, уара... уара...
– Сышьтәуп?
– Мап, убааԥсуп, убааԥсуп! – шаҟа дгәыбзыӷны дсацәажәоз!
– Сара сбааԥсуп, бара бтаатоуп! – ахәыҷқәа реиԥш, лхы снапы нықәсшьит.
– Мап, смаамынуп! – хәыҷҵас дыхәмаруан ларгьы.
Ҳхәыҷқәамыз, нас, ҳаргьы, уаҳагь уи ақәра ҳазҭымсит.
Егьараан ҳаиқәшәаргьы, бжеиҳан сара аҳаԥы аҿышәҭа, џьаҳаным ҿышәҭеиԥш, сҭагыланы, лара аарцә абни «асцена» дықәгыланы акәын ҳшеицәажәоз. Знызынла атрым сыԥаны уахь лара лахь снықәԥалалон. Сара убри аҭыԥ аҟны аҟара амра ахаара аҵаны уаҳа схаан џьаргьы исықәымԥхац!
– Ари ҳара ҳасценоуп, – сҳәеит ҽнак, амра ахаареи лара лгәакьареи сдырҩшьны.
– Ҳазқәыхәмаруа асценоу? – дааччеит.
– Мап, ҳаԥсҭазаара асцена! – «Ҳабзиабара асцена» акәгәышьан исҳәарц исҭахыз, аха исзымгәаӷьит макьаназ.
– Ҟоҳ, абас ихәыҷну? Абас иҭшәану? – длафуашәа луит, аха избеит ишылцәымыӷхаз.
Сара убринахыс, снеихәыдхашәацыԥхьаӡа, иансгәаламшәалоз сымаӡамызт, шамаха, абарҭ ажәақәа. Сзырбаџуаз ак шыҟаз ауҩашьахуаз!
Ус, иаалырҟьан, аа, лҳәан, даақәгьежьт Риҵа. Издырит иҟалаз: ӡаагаҩык дҭалеит аӡха! Лмахцәы снамҵасын, дырԥаны аҿышәҭа дынҭазгалан, ахаҳә днавасырӡит.
Ача ԥсыҭҟьақәа реиԥш ҳгәы еисуа ҳахьеивагылаз, лцәа-лжьы исзааигәаз зынӡак схы сханаршҭуан. Ларгьы
акала дҟалазар акәхап, дааҳәыҵәы-ҳәыҵәит, днаскьан, ахаҳә давԥшуа даагылт. Саргьы снаԥшит уахь.
Лшьаҿақәа ԥшӡа-ԥшӡа еихго амардуан дылбаауан деиқәтәа-еиқәгыла ԥҳәыс аук, ԥҳәыс ԥшӡакы, лыԥҳал лыжәҩахыр иқәыргыла.
Ара сааҭашәаз аахыс сылаԥш зху, сзеилаҳауа, Риҵа дызбаанӡагьы избахьаз аӡә лакәын ари.
– Бан лоуп, Риҵа! – сналахәыҭ-хәыҭит.
– Аиеи, сан лоуп, – лыԥсы лӡеит Риҵа. – Дабоудыруеи?
– Сара ара иааиуа зегьы здыруеит, – сҳәеит. – Амала, бара дышбаныз сзырдырыз бара боуп.
– Изла?
– Шәеиԥшуп зынӡа ҩ-ҟарма шәҭышк реиԥш.
– Ди-ид, саагәалҭахыр уажәы! – лцәа дааҭыхьҭшьааит.
– Бан лтәы сыздыруам, аха баб...
– Ииуеи саб?
– Сышьны абра ахаҳә славаижьуеит!
– Ссу! – ҿумҭын ҳәа лқьышә лнапы надылкылеит.
Риҵа лан дышкьа-шкьо длалбаан, аӡыхтара дналагеит. Лыԥҳал рҭәны инықәыргыланы, аӡы аладахьала длиасит.
«Уажәы лҿы-лнапы лыӡәӡәоит, лыҽлырхьуеит, – гәаныла исҳәон сара. – Нас дааиасны абни ахаҳә днықәтәоит. Ҭынч-ҭынч лкасы ныҵырҟьа илхаҵаны, лаԥхьаҟа «асцена» здыҟаҵалоу, ашәч зқәыҳәҳәы илеиуа ацаҟьа дагәыдыԥшыло, лылаԥш кыдхаланы дынкахәыцуа даатәоит. Лааигәа шәақьк ҭҟьаргьы, илаҳарым, уҳәап, убасҟак датәнатәуеит лхәыцра...»
Сара абри гәаныла исҳәонаҵы, лара исҳәоз зегьы дрықәныҟәон.
Ашьҭахь Риҵа иласҳәеит сара абри зегьы, лан лхала данаалак, еснагь абас ишылтәашьаз, ацаҟьа илызкыдымхуа ла лзы мацара иаргамоу маӡак убра илызкыдызшәа.
Риҵа иџьалшьеит, иагьнацылҵеит:
– Аҩны, душьыргьы, шарԥазы игыло уаха аҵх инахымгакәа дышьҭалом, сааҭкгьы дызтәом. Нас абра акәзаап лыԥсы ахьылшьало! – дааччеит.
– Баб дылҿхагамхаауа дыҟам бан! – Бан баб дызлаиццеи акәгәышьан исҳәарц исҭахыз, асгьы аӡәы иҳәоу, аха!
– Угәы ишԥаанагои, нас! Сан саб цәгьала бзиа дибоит!
Сааччеит исызхаҵом ҳәа.
– Избан?
– Еснагь дгәаашәоуп дшыҟоу, седру! Хәык-шьхак рыбжьоуп усгьы.
– Абри игәааушәа, ихаамшәа иубо ауаҩы жәохә шықәса дылзыԥшын сан, – лҳәеит Риҵа, аартра дук насзыҟаҵаны.
– Ишԥа?
– Уара уиазҵаа! – деиҭааччеит.
– Дабаҟаз бан?
– Дабаҟаҵәҟьаз! Лыҩны, лаб иҩны дыҟамыз.
– Дизҳәаны дтәазма?
– Ооҟ, иуҳәахт! Жәохә шықәса иҳәаны идыртәо дубахьоу? Ажәытәгьы иҟамызт ус.
Акымзаракгьы сзеилкаауамызт.
– Ианраамҭаз сан саб диццазҭгьы, сара исаҟароу ахшара ихшара длымазаргьы ауан, – иласӡа даақәыԥсычҳаит.
– Ус ишԥа, Риҵа?
– Убас! – дааччеит, уаҳагьы аҳәара лҭахымхеит, иара иагьылмаӡеит. Ашырҳәа лгәыгәым аацәыҵылган, дыццакуа ӡык налтан, ес, дҩыхәнышәкәа дцеит.
Рацәак ҳзеидхаломызт усгьы еснагь, аӡә дааҳԥырхагахар акәын.
Риҵа инагӡаны исалымҳәаз лан лҭаарых саархәыцит даара, иагьџьасшьеит еиҭа абни ахаан зылахь еиҵыхны аӡә иҿамԥшуа, аӡә иламҳәуаз ауаҩы мхаа илирбазеи уи анцәахша, ԥҳәысс диццартә, насгьы избан жәохә шықәса рышьҭахь? Иабаҟаз уаанӡа?
Абас адунеи азна азҵаара сыхҭарклон, аха Риҵа ҭынч лазҵааха соуамызт. Акыс – ҳааиқәшәара аамҭақәа кьаҿын, ҳаргьы иҳазхомызт, ҩбагьы – цас акәызшәа, исгәалашәомызт.
Зны-зынла убас исҭаххон, иҟалаша ҟалааит, абыржәы сылҭыҵып, сҳәаҭҳа зегьы насыхҳәа инкажьны, Риҵа лымахцә аанкыланы ажәлар рымҩа снанылап ҳәа. Ишысзымгәаӷьуаз анызбалак, адунеи азна схысцәымыӷхон.
...– Нарџьхьоу! Суҳәоит, улахьынҵа уазхәыц. Абас уанбанӡаҟазаауеи? Уцәырҵыр еиҳа еиӷьхап! – Абар сзыцәшәоз аицәажәарагьы ахьаацәырҵ! – Сара издыруеит, иуанарыжьуеит. Атәыла бгама мамзаргьы, шықәсык акәхап иуқәшәо еиҭа...
– Мамоу, Риҵа, шаҟа сықәыз аҟара ҩба сықәшәоит сахьыбналаз азы.
– Уиаҟараҵәҟьа уқәырҵарым. Иуқәырҵаргьы... Уи азын, нас, наӡаӡазы ууаҩымзаауеи! – дӷьаҵәы-ӷьаҵәуа илҳәаз сара схагәҭа аакылнаҵәеит.
– Уажә суаҩым, нас? – сыхәмаршәа исҳәеит, аха иуқәшәира дшыхәмаррыз.
– Ус акәым ишысҳәаз... – иаалцәымыӷхеит, сгәы лхәыргьы лҭахымхеит.
– Избан, Риҵа? Биашоуп, суаҩым сара. Аха сызусҭхарыдашь? Сгыгшәыгума? Иабаҟоу, ԥшь-шьапык сыҵаӡам, ахаԥыц дуқәагьы сымаӡам. Смаамынума? Аха уи астадиагьы сҭырымгахьеи ауаатәыҩса рформациақәа зегьы? – «сыхәмаруан» еиҭах!
Аиаша сҳәап, хәыҷык днахараны дызбо салагеит абысҟак исзааигәаз, сшәаны сыԥсуан дысцәыхарахар ҳәа арахь лыргьежьышьа саргьы сақәшәомызт, – ларгьы.
– Аӡәгьы дуҭахым.
– Уара ухгьы уҭахым....
– Уа биашам. Аӡә дысҭахуп.
– Зхы зҭахым аӡәгьы диҭахӡам!
Шаҟа дхарахоз есааира! Шаҟа исҭахымыз дхарахар, бхарахар, Риҵа! Ба быхарареи сара сыҵабгареи цҳак еицрызхын, Риҵа, ишԥабзымдыри, ишԥабыхьи, Риҵа, абырсҟак иҭыԥҳа ҟәышыз, ихәыҷы ссирыз, иахьакәым бажәа хеит, баргьы иахьыбҭахӡамыз, саргьы иахьыс-ҭахӡамыз. Ҳхьазыргьежьуада, еиԥызгалода ҳацҳақәа, армаӷьырма зыҿқәа зырхаз? Аха знымзар зны ҳазааир акәымзи иаартны ацәажәара, лирикала ҳгәы хырҷо ҳанбанӡацарыз? Ҳац амҿарыз знымзар зны?..
– Риҵа?! – сҳәеит, сҽаариашаны саатәеит. – Сцәырҵыр бҭахуп нас?
Ҿылымҭит.
– Уи иаанаго бымдыруеи, адунеи усгьы исцәыӡхьеит, аха ҽа цәыӡкгьы соуеит! Цәыӡ дук!..
Лхы аалырнаан ллакҭа дыҵԥшны даасзыԥшит.
– Ба бысцәыӡуеит, Риҵа! – Сгәы еивҵахарц акгьы сыгымхеит.
– Избан? Аамҭала. – Уа даангылар иауаз, аха мап, инацылҵеит: – Уан дучҳазар, саргьы сучҳап!
Дыдык хыст, иԥжәеит схы-сгәы илақәкны, уаҳа исыздыруам. Мап, мап, Риҵа, ариҵәҟьа сазыԥшымызт ба бҟынтә! Изҳәарызаалак, исазҳәарызаалак, аха бара, ишԥабгәаӷьи, абырсҟак иҟәымшәышәу, инцәахшароу, иҟоума, нас, са исызгәамҭо ибылыҳәҳәоз мӷыкгьы? Ишԥаҵару, иагьшԥашҳаму иара, сшьара саақәҟьаӡан сбыднарҟьазар?
Аеҵәақәа шыхароу еиԥш дхарахеит, амра шыхароу еиԥш, дхарахеит, иагьа шәахәа шахылҵуазгьы...
Схьагәгәа аҳаԥы лашә сынҭахәашеит.
«Ҟыт» лымҳәеит, дысмыԥхьеит, дагьсышьҭамлеит ларгьы, адунеиаҿ ҟәыӷарак ҟалҵахьазар – убри ҟәыӷаран иҟалҵеит...
Сцәарҭа кьакьа, ацәаакфҩи аҟәыкфҩи зхылҟьа ицоз снықәҳан, сеиқәных сшыҟаз уаҳа сымқәацаӡо саашьҭахеит. Иаасыкәыршан адамреиԥш еиқәыхьшәашәа, еиқәылашьца иҟаз аҭӡы хьшәашәа-лашьцақәа сылаԥш аарыдхалеит. «Уан дучҳазар»..., «уан дучҳаит»... «уан дучҳаит»... лыбжьы мамыршәагаха абарҭ ацаҟьа лашәқәа ирынҟьон.
Сыбла иаахгылт сан аҵыхәтәаны данызба, деиқәҩа-еиқәԥсы, изаамҭаӡамкәа ахәажәцәа зыҟәнылахьаз, зқәыԥсычҳара гәеиҟәыжәжәагаз.
Ишысхараӡамыз, ишысҭахӡамыз спеи-пеиуа сызлаҭәыз, аҳаԥы лашә сҭазырхәашаз Риҵа лгәаӷ хәыҷыхәыҷла илыцрыҵуа, са сахь ииасуа, абызкаҭаҳаиԥш аҽынасханарԥан, сааимлагәаны сакит. Лгәаӷ исымаз са схы агәаӷ ахь иниасит. Ииашоуп, диашоуп уи (аџьашьахә, усгьы лыхьӡ аҳәара сцәуадаҩын!). Зан дзычҳаз, иимчҳарыда, зан лыбжа лҟәызшьааз иԥсхеимшьрыдаз?.. Убасҟак сыԥсцәаҳаны, убасҟак сымрины адәы сықәлама сара, «аҭаацәа мрик дрылиаауеит» – ҳәа, ирҳәо арҵабырграз мацараз? Иара усгьы акалашәақәоуп, иазԥхьагәаҭамыз аӡә иеиԥшоуп адунеигьы сшықәнагалаз – сиира шыҟалаз.
Саб аибашьра дандәықәлоз аҽны илымҳа иҭылшьзаап сан аӡәы ҳәа адунеи сықәлар шауаз.
Дхәыц-хәыцуа дааиҵахеит, рҳәеит, саб.
– Абжьааԥны акәзар, иабаргыз, аха уажәы, ишыббо, аамҭак ҳҭашәеит, арсҟатәи рааӡара бцәуадаҩхап,
саргьы сшыҟало Анцәа идырп... Наҟ бхы бҽыбзақәиҭтәуазар, иақәиҭтәы, – иҳәан, аӡәаӡәала сашьцәа хәыҷқәа еихымҟьа-еиԥымҟьақәа аашьҭихын (ахаан иҟаимҵацыз!), рыблақәа днарҭагәӡын, шәыбзиаз, иҳәан, сан дналыхәаԥшын, дындәылҵит. Дхьаԥш-хьаԥшуа ашҭа дынҭыҵын, амҩаду ибжьаланы иҩеиуаз ҳқыҭаҿынтә аибашьрахь агәыԥ иргоз днарылалеит.
Урҭ иахьҭадыдуаз, иахьҭамацәысуаз ҳашьхақәа рахь рхы хан. Дук мырҵыкәа дҟәаҟәаса, иԥсахәа аарла иҭаны, дсакасанҵаны дааргеит саб. Краамҭагьы агәаҟра даҿын, аԥсцәаҳаи иареи бӷарҵахьы еиқәԥон, аха дииааит ииулак. Илацәа аахтны аҩны данааҩнаԥш, раԥхьаӡа иибаз ахәышҭаара нырцә агара игылаз ауп. Аҽадакакаҷқәа ахьхьа-хьхьаҳәа ирхәмаруа ладеи-ҩадеи иго, аки ҿыҭуа хәыҷык дхәымжрықьха дгаран уа.
Ибла агареи ахәыҷи иаарҟәиган, иаԥхьа игылаз сан даныналыхәаԥш, дааччеит уи, дахьалҵыз игәырӷьаҵәа иҟаз.
– Ари дызусҭада? – уажәыгьы ихшыҩ цқьа имааицкәоуп дышҵааз саб. Аԥсра далҵны раԥхьа иҿы анааихихуаз, абри ауп ииҳәаз. Абри азҵаароуп ҭак змаӡамкәаны иахьагьы саб игәараҭа аҵәҩан еиԥш иахарсу, усҟан сан аҭак шыҟалҵазгьы:
– Ҳажәԥа иоуми, уара! – даахәацы-хәаԥшьхеит.
– Ҟоҳ, дымир имуит, нас, усгьы, алаԥшь! – ачча ааиҿықәххит аԥссахьа аазхәахьаз.
– Ихьӡи, хьӡыс ишәҭазеи? – дҵааит ԥыҭк ашьҭахь.
– Ихьӡхи, Дықа ҳәа иаҳҳәоит макьана, ахьӡ иҭахагьы змада! – лҳәеит сан, сгархны снаганы сивариауа.
Дысҿаԥшуан, дысҿаԥшуан, рҳәеит, саб рыцҳа, ихьаақәа еиҳа ихыдахашәа иибаз еиқәыҟажо.
– Витали ихьыӡҵа. Ҩыза бзиак дсыман, дсывыршьааит. Ҳара ҳҵасала иаԥым аԥс ихьӡ ихҵара, аха дара ртәала иаԥуп, ихраҭ бзиахааит! Башамаша ҵеиз
џьыбшьо, дызго хы ыҟоуп ҳәагьы сыҟамызт, аха... – илаӷырӡ аахаҟәҟәалеит.
Аа, иахьынтәааз, нас, сыхьӡгьы, ҳазҭаху абжаҩык иахьагьы цқьа ирзымҳәо. Аӡәы «Уиталиа» иҳәалап, ҽаӡәы – «Витал», даҽаӡәых – «Вталка»..., аха еснагь абни «л» урысҵас ирԥшқаны акәымкәа, иақәыӷәӷәаны.
Деиқәхеит усҟантәила саб, днеи-ааиуашәагьы дҟалеит ашьҭахь, аха аԥсыгагеиԥш акәын адәы дшықәыз. Ихҭәасаауаз, уаҳа имӷьаӡоз, хәышәтәышьагьы змамыз (иагьабаҟаз усҟан иагьзлоухәышәтәуаз?) ичымазара есааира дыҵнаркәкәон, амшәааӡахьы ииасхьан.
Шьыжьык зны ахәыҷқәа ҳаԥшьҩык ацәа ҳаалнахит ҳаҩны зегь ҵызхуаз, ҳаҭӡамцқәа аҿыгә-сыгәҳәа ирынҟьоз ҳаб иаҳәшьеи иан лаҳәшьцәеи рмыткәма, рыҳәҳәареи рыхԥҽреи (ашкол ахь санцоз ашықәсаноуп ари аныҟалаз).
Ҳаибакәеибаха, ҳан лымала ҳаалхаанхеит.
– Амарџьа, цқьа дааӡа, дауаԥшьк иакәхар ҟалап! – Абриоуп аҵыхәтәанӡагьы адунеи са сыхьӡала саб иазынижьыз.
«Сахьынӡадауаԥшьхаз» атәы ҳәашьас иамахузеи! Ԥсрыцҳак, еибашьҩык, хы иазымгоз аӡә ихьӡ саԥсаӡамкәа исыхны адәы сықәын...
Амлагьы самкит, уахыки-ҽнаки крымфаӡакәа, сҭәаӡа сахьнылаҳаз, убра сылажьын, убасҟак сеимаҷабхьын. Ди Масина лахьгьы ацара сгәаҳәомызт, аха адырҩауха, аҵх наскьахьаны, схьагәгәа-хьагәгәа сҿынасхан, сынкылсит аҩны.
– Унан, џьбит, ҷкәын ҟадыџь, уабаҟаз? Амлагьы уамгеи? – даасԥылт ди рыцҳа, дҷыгә-шәыгәуа.
Ҿымҭкәа снеин, ахәа ақәыԥсаны ихәыҵалкхьаз амца жәла ҵәыла иаахәыҵыбӷьаҭаан, ихыблаа-ҿыблаа иҟаз
мҿы лабақәак неихәласкит. Шьыжьынӡа амца иацәынхаз урҭ ишырҭахӡамыз ихәлжжа-хәлжжо иааибакын, абылра иалагеит. Ди Масина уи аамҭаз аԥенџьыр-/ларшәқәа ааималдан, адәны лакҭа саацәылҵәахит, ашырҳәагьы еснагь сааира иазырмазеиз ахьурӡгьы амца инахакналҳаит. Аха изымуит.
– Хьшәашәа-мхьшәашәак сыбҭар, исызхоит, – сҳәан, лыхьурӡы аакнысхит.– Амала, ани бҩи буаткеи, – сҳәеит.
– Аиеи, нан, ԥшӡала изжәыша! – иаалгеит урҭгьы.
– Бгәы иалымсын, ди, аха сҽасыршьыр сҭахуп, – сҳәеит, акакала еишьҭаҵаны ажәра саналага, ишылцәымӷыз анызба.
– Ԥшӡала, нан, аха иулсыр ауеит, хәыҷык ыфа, ҩымш акырзымфац, – дсывагьежьуан Масина. – Нан, иухьи, Вталиа, ԥштәы ухаӡамкәа?
– Ауаҩцәа зхам ԥштәыс ихалои, сдиа-о-диа! Бныҳәаз, анцәа бсыгумырхан! – Ҽа ҵәыцак лҭасырпҟеит.
Убри ауха аҟара Масина лҩи луаткеи хааны, иԥсҭакыганы егьсзыҟамлацызт.
Исгәалашәом, иарбан шьапу, иарбан гәу сҳаԥы мыждахь саазгаз, исгәалашәом сагьшалҵыз, аха санаақәтәа, схышәҭырц акгьы сыгымхеит, убасҟак сыблахаҵ гьежьуан. Аҳаԥы зегьы гьежьы-хынҳәуан, саргьы аҭуанаҿ икнаҳау алиустреиԥш, салагьалон.
Мап, мап, «аҽы иазымиааиз – акәадыр дасуан» ҳәа, ихароузеи даҽаӡәы, илхароузеи Риҵагьы, иашала дцәажәозар. Аха шаҟа иҵархазеи убри аиаша мцацәагьы? Сгәы анаӡара аҟәыӷара иазцәыҵаршәыз ала еилыскаауан абарҭқәа зегьы, аха усгьы схы сызцәырымгеит: ҩынтә дааит, дцеит Риҵа, аӡы хылтеит, икалҭәеит, ихылтеит, аха сгәы хьшәашәан, иҵаан са сзыргәаҭеиуаз, лара аргама илҳәаз, амцхәгьы ииашаз
аиашала. Ахаҳә хьшәашәа сахьаджьылаз саджьылан, знык-ҩынтә рыдагьы сызлыхәамԥшит. Нас дцеит, уаҳагьы дмааит ҩымш. Аиеи, ҩымш дуӡӡа! Данааилоз, сышхаҳәхоз, уажә дмаауа даналага, еиҳараӡак аҩымш раан, сеивысуа, схагахо салагеит саргьы. Лашара заҵәык акәын адунеи ахь хышәс исызҿаз, гәырԥхагас, уаҩра рхынҳәыгас исымаз – убригь сацәҟьалан, агәы нсырхан, ганха иасырсит, нас сгәы иҭаз, исыԥсҭазаашьахарыз, ихәылазкыз? Сабанӡацарыз абри атыша аҵахь, иагьызбоз убра?..
Ахымш рзы дааит, дааит, аха са сзы акәым, лҩызцәа дрыцны, абжьааԥны дыззаалоз аӡы лгарц. Аҟьҟьаҳәа илҭеибаҳәан, илеицәхас-ҩеицәхасын, аӡтара иалагеит, ихыдаз лафқәак неибырҳәеит, ицан-иаан Хьӡыр итәы акәын ирҳәоз. Изларҳәоз ала, иахьа ачаирҭаҿ (Аҳарҭа ахьӡын уи ачаирҭа) дара ахьхыз, дынкылсын, аҳа ихьыдҳан иҿаз, аха зхалара даара иуадаҩыз даҵагьежьуа далагазаап уи Хьӡыр. Уи уажә зегь зарҳәоз ачаирҭахь ирыцҟамыз Венера лакәын.
– Хьӡыр, Хьӡыр, ламыс умазар, абри аҳа уҩықәланы махәык ҳзыршәшәа, – рҳәан, иҳәазаап зегьы.
– Ҳе-ҳе-ҳе! (дҳәашгашшәа, дгаӡа-маӡашәа дыҟан иара, ицәажәашьа злаҟарҵоз ала!) – Махәык акәым, зегьы рышәшәаны ишәысҭоит, амала, исҳәо ҟашәҵозар! – иҳәазаап аҽыгә-ҽыгә дыччо! Иҳәашьагь шаҟа иҟалҵоз Назиа мцацәа.
Иарбан, Хьӡыр нҵәа, иҟаҳҵараны иҟоу, шәсыцца уҳәар, ҳазуццом, егьыс... – алаф илхра далагазаап Шьапкьаҿ.
– Ҳе-ҳе-ҳе, шәсыццаны, арсҟатәи шәабазго, амала, исыршәшәарц шәҭахыҵәҟьазар, снацәа назқәыскуа абраҵәҟьа (иӡамҩа инацәхыԥ хәаԥ нақәкны) аҵәахҳәа зегьы ирбо-ираҳауа сылгәӡааит, ҳе-ҳе-ҳе! – иҳәазаап!
– Уихәаԥши, уара ииҭаххаз, игьама цәгьам! – рҳәан, еибарҟарҟарзаап ҭыԥҳацәа мыждаҵәқәа.
– Хьӡыр гәаҟ, гәыӡра заҵәык азыҳәа абра ухалоит, аха амшә еиԥш улалбықьны улкаҳар? – дыччазаап Цвета.
– Уа бара, ихәаабжьгьы ҳақәнаргылашам ара, ҳҳагьы ыҟамкәа, ачаибӷьы ихаҳхызгьы ыҟамкәа, – лҳәеит Шьапкьаҿ.
– Ҳе-ҳе-ҳе, скаҳаӡом! – дыччахт Хьӡыр.– Нас дарбан уи ҿаҵахәыс иуҭаху? – ҭынч днеидгылт Шьапкьаҿ.
– Уи сҳәаӡом, ҳе-ҳе-ҳе, санылбаалак, ижәбап, ҳе-ҳе-ҳе! – Дгылан иара, ажәак иҳәацыԥхьаӡа ицәажәашьа злаҟарҵоз ала ижьцәа иҿыжжы.
– Шәааи, бара, ишәҭаху мсит, бзиоуп ҳәа иаҳҳәап, ҳакгьы ҳфап, ԥсаҭакгьы ҟаҳҵап, ахаан аӡәы дылгәӡып ҳәа быҟоума! – даақәгьежьызаап Назиа.
– Ҳе-ҳе-ҳе, ишәҳәо смаҳауа џьыбшьо, ахаан егьиҳәа, уи сара избап, – иҳәеит иара еиҭах, агәаҩ-гәаҩҳәа ибжьажә ихарзза!
– Иаргьы шәаргьы шәеибамбааит, изыжәуазеи, шәиҟәаҵ наҟ! – илцәымыӷхазаап Риҵа, уажәраанӡа дышрыцыччоз, ирҳәоз шылҳәоз.
– Бара ишбықәшәо бдыруама? – дҵааит Шьапкьаҿ. – Бымшәан, уи уажәы Цвета лахь диасны дыҟоуп, бышԥабзиахеи, бықәынҵәааит, ҳе-ҳе-ҳе, Риҵа лаҵкысгьы беиӷьхеит ҳәа, – жәаха длыдгылан.
Ажәакала, аҟьҟьаҳәа иааилалан, дықәырҵеит, иуҳәаз ҳақәшаҳаҭуп ҳәа. Дытәрааҿ-мраауа дҩыхәнан, мԥагьы-ҟалагьы ак ҿамкәа, азҳак иршәшәазаап, иазхоуп, ҽазынгьы иаҳфоит ҳәа ишиҵагьежьуаз.
– О-ос, иагьа дгәыӡтәхап, инҵәаз, – Назиа дыччон аҳа ахьылҟәшәоз. Ианиршәшәоз мыцхәык ҳазхәццәомызт ииҳәаз, аха дылбаауа даналага, дасу ҳахьхәуа ҳалагеит, сыгәӡы ҳәа ҳуаӡәк дааҳадгылаҵәҟьар, ҳабацои ҳәа.
– Ҳе-ҳе-ҳе! Сара исҳәаз насыгӡеит, шьҭа шәаргьы ишәҳәаз сазыԥшуп! – иҳәан, аԥхӡы иҿыкәкәа дҳақьԥсықьуа дмышәсахьаха даагылазаап.
– Унан, Хьӡыр, ииашаҵәҟьану? – иааџьалшьеит Цвета.
– Ишԥа нас? Ажәа – ажәоуп, ҳе-ҳе-ҳе!
– Аиеи, Хьӡыр, афырхаҵа, убас-убас! Урыхәаԥши, уажә ҳа дуӡӡак рышәшәаны аҿҿаҳәа ианаҵоуҵа, мап ркуа иалагеит. Иуҳәаз нагӡа! – длыраапкуазаарын Шьапкьаҿ. – усгьы са ишсықәымшәоз здыруан, – дыччон уажәгьы.
– Ҳе-ҳе-ҳе, нас ишԥа! – иҿааихеит дытәрааҿуа, дҳақьԥсықьуа.
– Хьӡыр, Хьӡыр, са соума иалухыз? – аҳа дыҩны днавагылт Цвета.
– Ба бакәӡам.
– Са соума? – ҿаалҭит Назиагьы.– Баргьы бакәӡам! Досу иахьгылаз иаашанхазаап азныказы, иара иакәын амшә еиԥш дҩарылалеит.
«Ди-ида, зыжәла нҵәаз, сара сахь дааиуеит!» – лгәы нҭыԥсааит Риҵа, днеины дагьыналҿагылеит иара.
– Риҵа-а! – аӷу ааилдыргеит.
– Ҳе-ҳе-ҳе, ба боуп! – дааччеит Хьӡыр.
– Наҟ, наҟ, амц уҳәоит! Усԥырҵ! – иаалцәымыӷхеит Риҵа, дагьнаҵҟьеит. – Шәеиламган, бара, ахәмарра – хәмарроуп.
– Ҳе-ҳе-ҳе, са сыхәмарӡомызт, – дналышьҭалеит.
– Уаа, ди-ида!.. – иааилалеит аҭыԥҳацәа, кьатеиԥҵәараха ирыст.
– Улыхьӡа, улыхьӡа, Хьӡыр! – Цветеи Назиеи аҳәҳәара иалагеит.
– Хьӡыр, уаанҿас, арҭ ухыччоит, ирҳәо хоумҵан! – дыхәмаруашәа, дыччошәа луан Риҵа, шьҭахьҟа ицоз, аха длышьҭымҵӡошәа анылба, есс, ацәаҳәабжьара илыбжьаршәны дыҩт.
Дытәраамҽан, ишьапажәқәа адыжә-дыжәҳәа иарсуа, дыҩуа длалышьҭалазаап иаргьы.
Сыԥсы нкыдышәшәеит абраанӡа ражәабжь анааи, зыԥсцәа ыҵызхыша, дгәыдикылаҵәҟьама? Сгәы аабжьысит аргамаду.
– Длыхьӡама, нас? – ҿаалҭит ари зегь ззымбатәбараз Венера.
– Анышә деимҭоз?! Ачаирҭа дҭаргьежьуа дышимаз, ҳаргьы зны ҳаччон, аха нас Риҵа лҟазшьақәа ҳамдыруаз, иаҳцәымыӷхан, зегь иара ҳишьҭалеит.
– Иумуазар, сара, сара! – лҳәан, Назиагьы дааиҿагьежьит.
– Аха иара иуазма! – Дыҵхәаасны длышьҭала дышҩеиуаз, анаӡара ҳаныԥшы, еигәышә иазқәынҵа даакылсит Алиас, Риҵа лаб – Хьӡыр, Хьӡыр, унҵәеит, Алиас, Алиас, анышә уеиҭоит! – ҳаибарҳәҳәеит зегьы. – Ииашаҵәҟьаны, дагьишьхаҭон уа! – дцәажәон Назиа.
– Риҵа, рыцҳа, разҟык лыман, Хьӡыр Алиас ихы дшнықәыԥшыз, е-ес, хыла абнара дҩасын, длылабга дцеит.
– Лаб акриҳәама? – дҵааит Венера.
– Ҟаи, иаҳамҳәаӡеит, ус ҳара-ҳара ҳаихәмаруа ҳаишьҭазшәа-егьизшәа акы наиаҳҳәақәеит, аха...
– Ԥшьаала шәыҟази, изакәызеи, шәеибархагаханы, шәыбжьы митәха! – иҳәан, илакҭа ырцәгьаны иааҳирбан, зымҩа дцеит, – иаахлыркәшеит иахьатәи рыхҭыс Шьапкьаҿ.
Дабатәи Хьӡырыз? Абри шаҟа ибара аинтерес сымаз, аха арахь аӡыхь ахь иҿархасырҭамызт, сара адәы сзықәломызт, иара усгьы, зегьы иӡбахә зларҳәоз ала, уаҩы маҟа дук иакәымкәа дыҟамызт, еснагь амшә дадкыланы ихцәажәозар. Уаҩы гәыразык, ҳалалк, аха гаӡа-маӡак иакәхарын.
Аха уи аҽны Хьӡыр изхәыцха абасымаз! Знык-ҩынтә рыда са сахьыҟаз ахь дхьамԥшит Риҵа, насгьы
рацәаӡак дшылахҿыхымызгьы, длахҿыхызшәа, акы лхьааӡамызшәа ахьыҟалҵоз, зынӡак сгәы армаҷуан.
Уи аҽынгьы ус дцеит, иашьҭанеиуаз амшгьы – ус. Лхала дмааит, лҩызцәа дрыцны ада. Сгәы лзыԥжәон, еиҟәыҷҷон, арахь лыдагьы ԥсыхәа сымамызт. Мап, сахәарҭаҵәҟьамызт ииашан, абри сылашара заҵәгьы, ажәҩан илалҟьан илыҵахәаша ицаз аеҵә еиԥш, иласымпыҵаба ицар. Ахымш рзы длалбааит, аӡәгьы длыцӡамызт, лхала. Сгәы аҭҳара-аҭҳара еисуа сҩагылт ахаҳә сахьаважьыз. Лара дааҭгылт, даахьаԥш-хьаԥшит сахьыҟаз ахь, даахәыцит, илгәаӷьы-илзымгәаӷьуа даашьақәхеит, саргьы сышьхынԥсылт, илыӡбашаз абгахәыҷы еиԥш саҩаӡо. Илзымгәаӷьит, аха издыруада, акы лгәаӷьырц лгәы иҭазаргьы? Днеиҭаԥан, днеин аӡтара дналагеит. Сшьапқәа са исзымҵааӡакәа иааиҭаҵын, аҳаԥы аҿышәҭа сааҭырган саадыргылт, аха уаҳа сырзеиҭамгеит. Сылашара заҵә слызхьаауа сгылан.
Дсыхәаԥшуан, дсыхәаԥшуан лара.
Дзеиҭаҵуамызт, сзеиҭаҵуамызт саргьы.
Иҳабжьаз аҳәаа харахозу, иааигәахозу сыздыруам, ииашаны.
– Сара абра сҭыҵыр, сцәырҵыр бҭахызар, сраргама, сцәырга бара! – саацәажәеит сахьгылаз.
Лхы дҩаханы ашырҳәа даасҿаԥшит.
– Убас ада уаҳа ԥсыхәа ыҟам! – сахьгылац сгылан, сышгылац, снапқәа сџьыбақәа ирҭакны. – Ус ишԥа?
– Аиеи, бара ибзинуп уи.
– Сара?
– Аиеи, бара, бара заҵәык.
– Изла? Исызҭада уи азын?
Ихарахон, иааигәахон, ихарахон иҳабжьаз аҳәаа – хә-шьаҿак.
– Азакәан.
– Азакәан?
– Аиеи! Саргьы ибысҭоит. Бара заҵәык боуп изысҭо, уаҳа аӡәгьы.
Дшызбоз дҟәашӡа, ԥсы лхаӡамкәа дааҟалеит.
Анаџьалбеит, еиҵыҵӡама, иоуӡахама аҳәаа иҳабжьаз?
Икьаҭаӡома, ахара ицаны акәапаҳәа исыцәҭашәома сиеҵәахә заҵәы?
– Витали-и! – аҳаԥы ҭӡқәа идыдха инанырҟьеит ахаан илымҳәацыз сыхьӡ.
Наҟ-ааҟынтә ҳаршәны ҳнеигәыдырҵазшәа, мчқәак ааҳаҵасын, еимгеимцарак ахы-аҵыхәала ахуҳәа ҳнеидыххылт, ҳагьынеидыԥсылеит...
Сыҩнапык рыла лхы аасыдганы сналҿаԥшит, лылагә зырҭәыз лылаӷырӡқәа ҭыҩр-ҭыҩруа, сгәы зхыбыз аҟанҭаруаз еиҵаԥахқәа рышьҭақәа ҭаҩаҿа-ҭаҩаҿаӡа изныз лӡамҩа иахьныхәхәа ицон.
– Риҵа, бҿы бсырхьит!
Мап ҳәа аанаго даахырҵысит, лхы насыдылгәалеит еиҭа.
Исыздыруам шаҟа аамҭа ус ҳгылаз, анцәа иныс, исыздыруам, усҟантәиала ҳәаа амаӡамызт уи аамҭа, аха иахьатәиала саназхәыцлак, шаҟа икьаҿыз уи, шаҟагьы ҳҭамӡазеи!
– Уаҵәы ацәашьқәа аазгоит, – лҳәеит. – Са исызхаша макьана исымоуп.
– Сара ирацәаны иаазгоит.
– Иазызуазеи, Риҵа?
– Саргьы исҭахыми?!
– Ишԥа? – лхы ҩышьҭысхит сылҿаԥшырц, аха илымуит. Иаҵанакуаз ари зегьы?
– Сцоит абнахь... суцны...
– Риҵа! – Исызхаҵарызу нас абри зегьы?
– Иҟоу збоит. Уаҟа аланарԥшырақәа ыҟоуп, умҳәеи! – Ааи, ааи, аланарԥшырақәа.
– Насгьы... насгьы знымзар зны избарами «уаҳҭынра?»
Уа дааимлагәа даасгәыҵаҳәҳәаны сыԥсы злыласымшьызеи убра!
– Аха... аха...
– Изакәузеи, Риҵа, «аха» – сшәаны сыԥсуан, мшәан, иааԥҵәахыр абыржәы сразҟы адашьхәа, аарла изықәгылаз?!
– Заа... заа ажәа суҭоит... – сыла дызхымԥшылеит, днасыдҵит, – схынҳәуеит еиҭах арахь!
– Ажәа бысҭоит! – Шаҟа илашаз аҳаԥы убри аҽны! – Бхынҳәуеит... Саргьы схынҳәуеит... Нарџьхьоу сакәзар...
Ихәлеит иаулак убри аҽны, сзымтәа-зымгыло, ҭыԥк самкуа аҳаԥы сышҭагьежьуаз.
Аҵхагә ианахыс, ауаа ԥхьатәахьазаргь иԥхьатәахьеит анысгәахә, сыҩҭыҵын, сцеит сди лахь. Ашырҳәа сҽааилырҵәраан, сдиа-о-диа, аус бымоуп, сыбкәабароуп, сҳәеит.
– Адәы иқәугьы арсҟак ӡы иқәиҭәом, изакәузеи, нан, аҭыԥҳа мыркы-мышьҭы леиԥш! – дпар-паруа, илыхьзеи аӡы деигӡома, иҳәарын харантә изаҳауаз, аха уи илҳәоз зегьы са сзын ахәша рыҵшьын, ацхахә рхьыкәкәон.
Аӡы лыршаанӡа, акәынҭхә аҿы игҿакнаҳаз асаркьа снадгылан еимиаан иҟаз сԥаҵа снапы лалшь-ҩалшьны, саақәыԥсычҳан, – Аус сымоуп, ди, – сҳәан, схы-сҿы налсырбеит.
– Унан, џьбеит, арсҟатәи аамҭа иамумхыз уаха иабоугәаԥхеи, ҷкәын ҟадыџь! – дҳәар-ԥсаруан сдиа-о-диа.
– Диа-о-диа, зегьы-зегьы ҿҳәарак-ҿҳәарак рымоуп, – сҳәеит.
– Ее, уаха сзымшахгьы, ԥшӡала иаауанда уи аҿҳәарагьы! – даақәыԥсычҳаит.
– Иаауеит, иаауеит, диа-о-диа! – даамҵысԥааит сылашара, сыхазына, сҭакәажәына! Акьанџьеиԥш даасгәыдыршәыланы схагьежьуа сааҩналеит. Ажәлар рбысҭа чуан хаԥыцла ишьҭызхуаз сзын ари зынӡак ампыл дысзаҩызан, дласын цәгьала. Ла лакәым, ҳдунеи ду саҵоуҵаргьы, акашәа исымбаргьы ҟаларын убри ауха, убасҟак сгәы шьҭыҵын, сшьамхы ԥыруан.
– Сыблахаҵ ургьежьит, аҽадажә! Усҟәаҵ, усҟәаҵ! – данынасыртәа, лхы даасны илкит. Сыччо снеин, лыҩны иҵәахыз смакәан аацәырызган, аҵахьтә зыбжа жьакцахьаз сԥаҵасагақәа ааҭызгеит. Ӡыршыла иаазбжьан, аԥаҵасара сналагеит, аха уқәшәира! – Хаԥсыра цәгьаҵәҟьа збеит. Акыс – иҵуаз исымсеижьҭеи, сацәышьцылахьан, ҩбагьы – асҟак еимиаахьаз апап исахьа сызҭахьаз асара цәгьамыз! Изулак исаны, анаара иахьцәысҟьаз ашьа иаауаз, уҳәа аанкыланы санаалга, кьатеиԥҵәараха исысит, сҳәындаз-мандазшәа, сцәа сацәшәошәа сахьыҟалаз азы. Хәыҷык аҟарагьы изамысхи ҳәа саахьхәит, аха уи азхәыцха абасымаз! Асура сныҩналаны сҽыскәабеит, – диа сӡы лырхиахьан. Бзиарас исылаз, сымаҵ лсыруан, дсыргәаҟуан, аха исылшоз аказы дсыргәамҵуамызт, счанахҵәҟьагьы лсырӡәӡәомызт, ҳаӷеиҭа, аӡәы дҳахҭыгәланы саҟәимԥаауазар. Сыӡқәа зегьы каҭәаны, икеикеиуа иааҟасҵан, сханытә сшьапанынӡа сҽааиласҳәеит. Скьалантараха саақәгылеит.
– Ыы, сышԥаббо, сдиа-о-диа, сарԥыс цәгьоума? – Сӡара еиҩаҳаҳа, скалаӡа, ахьшьыцбеиԥш уажәы-уажәы сныҵԥраашашәа! – Зынӡак Нарџьхьоу исахьақәа сымами?! – сынхьаҳәит диа лахь, схы сеиҽырбо, аха еразнак аҿаԥа насҿашәеит: длаӷырӡышаха, аҳәҳәы дҵәуо дтәан сдиа-о-диа!.. Сара убри лҳақгьы нарцәы
шьапыргыларҭа снаҭома, ахлаҳәацәгьа! Шаҟаҩ рыгәнаҳа саҵоузеи саҵақьуа!
Снеихәыдхашәеит еразнак, аха сҽасымҭарц сҽыназыскит.
– Зыԥсы шҭоу ирҵәуо дыббахьоу, сдиа-о-диа, сызкәыхшоу, ишԥабыхьи? – сналыдтәалан, аԥшқа иеиԥш даасгәыҵасыҳәҳәеит. Сгәы ԥшааӡеит саргьы.
– Лахьышәышә, уара! Закә ԥшранӡанузеи аҳаԥы лашә иҭоушьуа! – уаҳа дысзыршәыкьуамызт.
– Ирыцҳами, нас, диа-о-диа, уи аҳаԥгьы, са сеиԥш иҟоу аӡәгьы длашараха дамбаӡакәа! Уи бзазымхәыцуеи, ибыхьзеи, диа? – слафуан (уқәшәира илафҳәара!). – Аҳы, бысҭыҳәи шьҭа, бҩагылеи, схәы сыҭеи! Бара быԥсааит, ахәыц еиҩысҵәо амла сшакуа. Ани бфырџьан, сыбла ҭыԥхаа ԥҳәызбагьы (ус сашьҭан ауатка) саԥхьа иаақәыргылеи, аӡара еиҩысҵәап! – сықәлак иеиԥш слацәажәон, сыхәмаруан, аха лара илдыруан уи иаҵаз зегьы: схаҟара пату шлықәысҵоз, дшысгәыблырҭаз, сан гәаҟ дысхалыршҭуа аҿынӡа.
– ...Иан лышәиҳәара, амцаблырахь иҿанынеихоз, уара абра уҟан. Ухәыҷын, убажәгәаламӡа. Агәашә аҿы днеиуаны, уныҩныҵәаан, усышьҭуам, умцан ҳәа, унап хәыҷқәа рыла ишьапқәа ааимлагәа икны унилаԥсит с-Ҳазараҭ, оҳ, иан ԥсышьацәгьа!.. – Лгәалашәара агәашә хьанҭа аҿҿаҳәа иаатуан. Сҭалон, сҭалгалон уахь диа-о-диа: ажәжәаҳәа сааидикәкәаан, сҩышьҭыхны сҩаршә-ҩаршәны снаиргылеит.
– Умшәан, Витали, ирласны саауеит, аканфеҭқәа ахарыԥхны аиааира абираҟ хәыҷы шәыршәыруа иузаазгоит. Иубап уи закә шанахо, аканфеҭқәагьы шаҟа ихаахо! – абас насаҳәаны, снеимда-ааимданы сгәыӡны днасыдҟьеит...
Егьарааны Ҳазараҭ иӡбахә салҳәозаргьы, абри аҵыхәтәантәи ахҭыс – «акадр» ала далагоит, ма далгоит Масина.
Саргьы иахьагьы ицәырҟьа-цәырасуа сылаԥш иаахгылоит «аканфеҭқәа зхарыԥхыз абираҟ хәыҷы», сыгәгьы ихьоу-хьоууа дааҵалоит сгәалашәараҿ инымхаз, аха еснагьтәи зыӡбахә ала зцәаара сымоу Ҳазараҭ.
Шаҟа рылахь еиқәыз абри ауха аӷламқәа, Масина лԥацәа, аҭӡамц ахьтә еснагь иҿыхаӡа иааԥшуаз. Аиҳабацәа ҩыџьа еидтәалан, наҟ-ааҟ инацәкьарақәа ҭхәаақәа иашьцәа рыжәҩахыр иқәкны, дгәыкы-ԥшӡаха дырхагылан Ҳазараҭ.
Данцоз, ишьап дардхаҿынӡа изымҩеиуаз иҩынқәра сырҭалахьеит...
Нас абарҭ дызцәнымхашаз ауаа дырцәынханы, лцәа иҭамӡаша зегьы ҭагӡаны, сара сус ҟьашь данаҵасҵагьы, убри аҽынгьы сышьтәын, сышьтәын!..
Усгьы имырҳәа-мырӡа, сыԥсы иаҵаҵәахны гәҭакык сыман, исҭахын абарҭ зегь рыҵкыс абзиа лзызурц: мышкызны дунеи лааԥшырак баны, хақәиҭрак соур, хымԥада, схынҳәуан абрахь – Масина лахь, лыԥсымҭа сырԥшӡарц, лыҩны-лгәара зынӡа ақьаԥҭа ацәа ахасымҵарц.
– Диа-о-диа, бара бымсааит, иаарласны быламыс ибҿасҵаз шыбхасыршҭуа, исуалу шынасыгӡо? – дгәыдкыла-хыдкыла сҩагылеит.
– Хшыҩла уныҟәа, нан, сара стәы шьҭа иазууазеи! – дҩагылеит аарла лҽеиҵыхуа, деиџьы-еиџьуа.
Сишеит, нас, ишыббо, сымш хәлареи сымш шареи есминуҭ рышьхәа еивҵаны. Масина дшысхәыцуаз, Риҵа лахь сиасуан, шәахәа лашакгьы сгәы иааҭаԥхон, нас сеиҭаахынҳәуан схьаақәа рахь. Аха уи ауха ԥыжәара змаз, излазӡарызеи, Риҵа лакәын.
Ианбашо ҳәа ашара сазыԥшын, ианшагьы, шьыбжь анбаауеи ҳәа аҳаԥы сҭамӡо сҭан.
Ус, иааит аамҭа: аԥшӡеиԥш даакылҟьеит Риҵа, лоуразоуроу дынцәасахьаха, ҵкы бырфын шкәакәак лшәын, ашәҭыш еиԥш. Сыԥсы лылаханы аҳаԥы аҿышәҭа сааҭахеит.
– Уласы, уласы, уҭал арахь! – днасывҟьан, ахаҳә лыҽнавалӡеит, лызнапыкала дагьынасыхеит.
– Ӡәыр дааума? – сҳәеит.
– Седрума! Хьӡыр мыжда иоуп. «Аҵыбра зцәымӷу иԥынҵа иҭиаауеит» – ҳәа, дабаасԥыраҳаи! Абна ахәаны сахьаакылшәаз, дџыџӡа саԥхьа даагылт. – «Бабацои?» – иҳәан, аҽыгә-ҽыгә дааччеит. – «Сахьцо иазууазеи, умбои, аӡхаҟа сцоит», – сҳәеит сымхәыцӡакәа. – «Ыы, аӡхаҟа бцозар, быԥҳал, ма бведра абаҟоу, изакәи ари ибгәыдкылоу аилаҳәара?» – иҳәеит, иԥсышьа цәгьахааит! – Аҳаи-ҳаиҳәа лыԥсы еивылгон, дахьааԥсази дахьшәази акәхап. – «Уара иуусым, унасҭхеи наҟ!» – сҳәан, снаидууан Назиараа шыҟаз сыҩт. Ажәакала, савагьежь-савахынҳәны сааит! – абыржәоуп цқьа данасҿаԥш Риҵа. – Хаас, ари закәузеи?! – днасыдԥеит, сакәмыз џьылшьазшәа, алашьцарагьы уажәакәын аарла лыбла анашьцылаз.
– Ыы, сыбзымдырӡеи? – сааччеит.
– Седрума? – дааччашәа луит ларгьы, лыԥсгьы, ишызбоз, иаалылалеит.
– Са сакәӡами, Риҵа?
– Седрума, уакәшәа-уакәымшәа, – лцәа дынҭаст.
– Саргьы усшәа схы збоит, – снапы аасҿысшьит, сагьааҟаԥшьхеит. – Аха уи зегь усым, Риҵа, тәымк иеиԥш сбымбозааит...
– Седрума... – Ишԥалҿыҵахеи абри «седрума»! – усгьы хәыҷык...
– Хәыҷык акәзар – егьоурым, дук акәымзааит, – сшәаны сыԥсуан, уажәымзар уажәы днасымпыҵҵәраа дцарашәа.
– Ди-ида, уҳәаҭҳагьы ухырхма? – лнапы аасхьылшьит, иџьалшьеит сабџьар акгьы ахьсыҟәнымыз.
– Аиеи, сҳәаҭҳагьы схырхит. Сҭеислымхеит ба бҿы, даҽаӡә иҿы ахаангьы изҭеислымымхоз! – схы схашҭуа аҿынӡа снеихьан, сналылаԥсырц аҷык-аҷык сыгын...
– Сишь, шьоук ааит аӡахьы! – Алашьцара дналашәкәеит Риҵа, дышшәарызгьы лхашҭны.
– Баангыл, бнапы сыҭа! – сналаԥысын, лнапы кны наҟ дынхәыҵазгалеит. Ԥыҭк ҳанынаскьа, аҭшәара ҳааиднарӷәӷәалан, ҳаизааигәаӡаны ҳанааҟала, исызҳәом сшыҟалаз. Лыгә хәыҷы ацаҟьа иадсыло ацәқәырԥеиԥш, аҭҳара-ҭҳараҳәа сгәы иадеисылон, сханытә сшьапаҟынтәгьы афымцеиԥш сеимнарҟьон. Еиҭах лара лоуп исыхуаз, зыхгьы иахуаз:
– Ацәашьқәа... ацәашьқәа аркы! – иаасгәыдылгәалт.
Иабасҭахыз ацәашьы мцацәагь! Асԥычка аацәырызган, иааихьысшьит, илырхиахьаз ацәымза аркуа сналзыԥшит. Анцәа ҳрыцҳашьа, шаҟа дшәаны дыҟаз! Ҳәарада, аумагьы лгәаӷьит нас!
– Бымшәозааит, Риҵа!
– Мап, мап, амалахазгьы! – даахырҵысит, лыҽлырӷәӷәарц даҿын сӡиа иаҵәа шьқьыры-шьқьыры!
– Афырԥҳәызба, гәымшәак бакәзаап! – схаҿы иҟаз арҭ ажәақәа ракәызма, аха ҳазҭашәаз аҭеиҭашара ҳхы ацәаагар акәымзи!
– Ҳы, абжьааԥны акәзар, сушьыргьы арахь сызҭалозма! Сшәаны сымԥсуаз! – дааччеит, лыбжьы лара илтәӡамкәа.
– Иахьа бзымшәои нас?
– Седрума! – ацәашьы лашара дааикәанарԥхеит зынӡа.
Нын, ахәыҷ иеиԥш сгәы шԥалзыҟалеи убасҟан, зынӡак цәанырра џьашьатәык аасыжәлеит. Сҩыҵра дааҵакны, бымшәанҳәа дсыргәыбзыӷыр, лхы сшьышьыр шԥасҭаххеи!
– Нарџьхьоу! Анҭ закәи, ашьашьалқәа реиԥш икнаҳау? Диида, сара ара абас акы ыҟоуп ҳәа сыҟамызт.
– Арҭ асталактитқәа рами, Риҵа. Макьана бабаҟоу, наҟ иҵегь ҳнаскьааитеи, шаҟа ссир хкы ҳԥыло ббап. Абрыскьыл дзыдҿаҳәалаз агәашьагь араҟоуп иахьыҟоу. Амала, иҵегь ҳнаскьароуп, – сҳәеит.
– Абрыскьыл иҳаԥы ара иҟаӡам, игәашьа ара излаҟалои. Уҩашьеит, Нарџьхьоу, – ихалымҵеит, ҳәарада.
– Сара ибсырбоит, баалеи! – лнапы кны дсыма сҿынасхеит. Наҟ-ааҟ икаххаа иаркны иаҳкыз ацәашьқәа рылашара ҳаԥхьаҟа ҳамҩа аарла иарлашон. – Бымшәааит!
– Мамоу, мамоу! – аҳәаха сылҭомызт.
– Бзымшәои, Риҵа?
– Уара суцми! – Закә нцәахшара сахьаз аҳаԥы лашә аҿы иаалхәаз!
Еиҭа схы схашҭуан...
– Риҵа! Сбыкәыхшоуп, бхаҵкыс сыҟоуп!.. – саанҿаст, сааҟыжә-быжәт, иарамшк иаҩызахаша!
– Иабаҟоу, нас, Абрыскьыл дзыдҿаҳәалоу агәашьа? – салылгон, ԥхьаҟа сылгон.
Ҳцон аҳаԥы «азалқәа» ҳрыҩнысуа, аҭшәарақәа ҳрыбжьысуа.
Ахьхьаҳәа аџьазқәа еидысло, аҭыӡқәа, ацаҟьа гәашьақәа ирынҟьо, икыдырцәажәаауа слымҳа иҭаҩуан сара ани амузыка, Аибагаратә Хан – Анасыԥ ахан – аҿы иадырҳәало, акиносахьақәа рҿы ада ахаан сара исмаҳацыз. Ҳнеиуан аҳаԥы лашьца – ларгьы саргьы – Риҵеи сареи – ҳ-Аибагаратә Хан азалқәа ҳрыҩнысуа...
Ахьеҩҳәа еидыслон аџьазқәа, ҳагьаргәырӷьон, ҳагәгьы арԥшаауан, иарсифаҭуан адунеи аҿы ашәақәа зегьы исызрыцкыз, ахаангьы исзадмырҳәацыз, иаҳзадырҳәараны ахаангьы иҟамыз...
– Сара бназгоит Абрыскьыл игәашьаҿ.
– Нас?
– Убраҟа ибхасҵоит агәыргьын! – сыԥсы лылаӡыҭуан. – Уара?
– Саргьы исхасҵоит. Бара исхабҵоит. Базыразума? «Мап» лымҳәеит Риҵа. «Ааигьы» лымҳәеит Риҵа.
Ҳнаскьацыԥхьаӡа еиҳа дысзааигәахон, еиҳа дсыдыӷәӷәалон, лгәы ԥхныга хәыҷқәа хәныго-илбааго, атықә-тықә еисуа аԥсы ахьҭаз снардыруан лгәы шәаҟьа хәыҷы.
Ахьхьаҳәа еидыслон аџьазқәа, акаҩҳәа игон аибагара амузыка...
Ари сара раԥхьаӡа акәны сызлаз, раԥхьаӡагьы исзылабҿабахаз слакә ссир акәын.
Ллакә ссир акәын ларгьы.
Аԥхьа ҳгылан «Абрыскьыл игәашьа».
– Иббома, Риҵа? Асоуми ишыҟоу алакәаҿ? Даасыдыӷәӷәалт Риҵа.
– Ибасымҳәаз? Иббома агәашьа ашьапаҟны иҭыфааны, иааихҵәарашәа ишыҟоу?
Дшызбоз, длаҟәуа далагеит Риҵа, саргьы слыцлаҟәит. Днышьамхнышланы агәашьаԥхьа иналырсит лцәашьы. Снышьамхнышланы уи авараҿ инасырсит саргьы сцәашьы. Алаӷырӡ рҿыкәкәа абылра иаҿын ацәашьқәа. Алаӷырӡ рхьыкәкәон икнаҳаз ашьашьалқәа, алакә ахы ыҵнахыз аахыс зылабжыш нымҵәоз, ҳаԥыцыԥхьаӡа Абрыскьыл дызҵәуоз, игәаҟрагьы шаҳаҭс иамаз...
«Зынӡак, поетк иаҳасабала еиҿартәо ишԥаҭухуеи асахьа!» – издыруеит уажәы абас бгәы ишаанаго, са сакәу, сакәму изҳәо бзымдыруа. Аха ибхамышҭааит, саргьы ажәеинраалақәа шызыҩуаз, споетхаргьы шауаз, сагьшыцәгьамхоз. Нас убригьы исылаԥсыз акы ҳәа иԥхьаӡа. Мышкызны аинтерес кны бнанагозар ҳаҩны,
ҳкәаскьа аҭуан анаӡара џьара (иқәҳәаны икармыжьзар!) чамаданажә хәыҷык цәыҵагылоуп. Убра иҭоуп урҭ сажәеинраала цәыхь-мыхьқәа, аҳәынаԥқәа цыфахәс ирысҭаз...
Исыздыруам избан, аха абри аҽны еиҳа иҵәуон ашьашьалқәа, еиҳа рылаӷырӡқәа рҿыкәеицеиуан аҭыӡқәа, азал анаара иаҵарсыз ахаҳәтә гәашьа хьшәашәақәа. Издыруада, ирхылҵуаз аԥхара акәзар «ргәы зырԥшааз» урҭ? Издыруада...
«Ауаҩы, ақәыџьма дааӡаргьы, гәыблыс ишьҭихуеит» – рымҳәои? Убасҵәҟьа исзыҟалеит сара абринахыс абри аҳаԥы. Исыҩнхеит, исашҭахеит, исеибагаратә ханхеит! Аха шаҟа абри аразҟы сылаҽуаз, убриаҟара хьаас искуан сзықәшәақәаз.
Шаҟа сазыгәышьуа салагазеи абри адунеи, абри алашара! Сымшәа-смырҳа, сҽырба-ҽырбо снанылазшәа сыҟазар ҽнак иадамхаргьы мҩак, снықәлах шҭакы, чоуҳәа снарылаԥалах жәлареиқәарак! Исырхәмарыр, исырчаразыр ҽыхәа иаҵәак, ҽыхәа ссирӡак! – «Абри дарбан?» – ишынеиҿаԥш-ааиҿаԥшуа, ес, гәрыӡ-шашәаӡ снылахәаша сцахыр!
Шаҟа сазхьаауаз чарак аҿы, сҩызак, ҭынха гәакьак ичараҿы (шаҟаҩ рчара салхәдаз усгьы, ахлаҳәада!) акаҩҳәа шәак аацәырган, ажәлар аарӡырҩны снатәар; сызхара сыччар, сгәырӷьар, скәашар, сқьаф ҟасҵар! Апҟаҩҳәа сҽыхәа иаҵәа снақәтәаны, мардуанк апыҟҟаҳәа сҩаҿаланы, мҳарак сныҩналаны дысныҳәар ҭацак амшраз, аҵхраз, сықәлак ихы-иԥсы иадикылаз. Аҭаца лымпахьшьы сҽыхәда арԥшӡо, ажәлар аӷу шырҳәо, аӷьеҩҳәа слалбааҟьаны, ладеи-ҩадеи еимырҟьо, ицәҳәыхаа ишьҭасҵар ачарашҭа, шықәсы наҟьакгьы сҽышьҭа анымҵуа! Ма хьшьыцбоушәа, скәымжәы хәеи сыхҭарԥа рқьақьеи срымбар иԥсуа,
сшьацәхыртәуа мацара сықәԥрааны скәашар, дгьыли-жәҩани еиқәмыргыло; исыркарар жәаҩыла аҭыԥҳацәа шьахәқәа, аҵыхәтәан, иреиӷьу аԥҳәызбагьы днарылԥааны сҽыхәда даақәкны, е-ес, снарылуаа сцар! Уигь Риҵа лакәны. Риҵа лакәны, уаҳа аӡәгьы! Уаҳа аӡәгьы!!!
Аҵыхәтәан, саб игәараҭа ааигәа иамбацыз чара ссирк абар, сықәлеи-сызлеи сҭынхареи еизго, исыдныҳәало, сымҳара акәакь дыгҿыԥхаауа дыгҿагылар сыхьӡ зху ҭацак. Убригьы адунеи исзықәу иреиӷьу Риҵа лакәны, уаҳа аӡәгьы, аӡәгьы!.. Акеҩҳәа «Радеда» ҳәо, ашәҭ шкәакәеиԥш зегьы дрыларгыланы, дзакә нцәахшароузеи ҳәа, зегьы деибадырбо агәара днықәланы, еихык-еиҵык иҳаванхо рыҩнқәа рахь днаргар, дырныҳәар, зехьынџьара дахьыгӡаны дшаарго, ҳашҭа агәҭаҿы дааргыланы, радедашәа акәашарашәа анацырҵалак, зегьы ирбо-ираҳауа, дықәԥраауа, Риҵа длывагьежьуа, днапыргьежьуа дкәашо даақәлар сан, сан рыцҳа, сан хәаша, зымшқәа зегьы сымшала ихәлаз, анра-хшара ахаара са сымшала иззашахаз, уаҳа гьамакгьы намоуӡакәа!..
Уаҳа ак сҭахымызт, абри бара быргәырӷьара, знык былахь анеиҵыхра мацараз ҽнак хәлаанӡа дәык сзықәло сзыҟалар!.. Сан рыцҳа, сан гәаша, быҷкәын хәашабгацәгьа! Сыбхылымҵыр акәгәышьамыз! Инабыгӡар акәмыз, саб аибашьра данцоз ибзынижьыз ажәа. Ибыхьзеи, сан, бзықәымныҟәазеи саб иҳәатәы? Хҩык аԥацәа бымамзи, ибзымхоз урҭ? Ма сыԥҳахоз џьыбшьама, еснагь аԥҳа дахьбымамыз гәнызгоз?
– Акеҩҳәа сан рыцҳа ҳәа амыткәма ҳәаны, жәлар аазырӡырҩуа ԥҳак думаӡамкәа, ҳаӷоу иԥсышьахаша! – шаҟантә абас бҳәо саҳахьаз, сан!
Акыр бықәындаз, сыԥҳамхоз саргьы! Акыр бықәзар, сагьиуазма сара? Уи сҳәеит ҳәа, сыԥҳахаргьы, смықәшәатәха сыбзыҟалозар акәхарын. Усгьы еиӷьхомызт, асгьы еицәахомызт. Зегьы иреиӷьыз – смиӡар акәын! Ибаҳауама, сан, смиӡандаз!.. Сызҵоу агәнаҳақәа рацәоуп, аха бара бҳақ абри адгьыл иаҟаран сгәы иқәжьызаауеит, сан! Сбыкәыхшоуп, сан! Сшәыкәыхшоуп, сашьцәа хьӡырҳәагақәа, ҳаб игәараҭа аҵәҩаншьап нырҳарақәа!
Сгәыԥшаашьақәа, сцәажәашьақәа рыла, изакә ԥҳәыс гәынқьроузеи, иҳәашт аӡәы, иагьхеимҵаргьы имоукузеи сҭашәа зҭашәоу, исеиԥшу иҩныҵҟатәи иҩныӷызра, игәыԥшқара! Иабеидыруеи уи ҳа ҳдунеи злеибаркхаз атәымцәеи атәым гәи џьара ирцәыҵаханы ишыҟоу ҳаниуаз иҳацишаз, аха иҳалаҳшьыз уаҩра хацк? Уи уаз бызшәамзар, уаҳагьы хцәыргашьа амам. Еиҭах ауаа, ауааҵәҟьақәа шәдунеи ахь хынҳәра анҳақәлагьы – убри акзаҵәык акәхоит шәа шәахь ҳаазго ацҳа заҵәыкгьы.
Ҳаизааигәахашьақәа, ҳаԥсеихәлахашьақәа шыҟалаз ала, ҳнаскьацыԥхьаӡа еиҳа аизхьра ада ус ҳамаӡамкәа ҳҟалар акәын нас... Сара усгьы шьҭа дунеи лашарас исымаз, сыԥсы злаҭаз Риҵа лакәын. Уи сара дызластәымыз, дызласыбжамыз акгьы ыҟамызт, дсыбжаны, дсыхәҭаны адунеи лашара дықәын. Сара сакәзар, лара илыбжаз, илыхәҭаз аӡә сакәны сҭан абри аҳаԥы. Убри аҟынтә акәхап, хан ӷьазӷьазк сыҩназшәа, иџьашьахәызшәа, игәакьазшәа исзыҟалахьан. Шьҭа аламалагьы цәашьгьы скломызт сахьҭаз, «исзылашахьан» аҳаԥы, аха усгьы сызҭаӡомызт шьҭа. Аашар, данбаауеи ҳәа лымҩа саԥшын, аахәлар, сгәы сартәомызт анбашои ҳәа.
Ҽнак дылбааит Риҵа дласӡаны, амардуан даҿҟьома уҳәо, адды лыхга.
– Нарџьхьоу, ажәабжь ҿыц! Ажәабжь ҿыц! Иарбан жәабжь ҿыцу исалҳәаран иҟаз? Сҭыҩра сҭыбганы сналԥыххылт.
– Уҭынчха шьҭа, уҭынчха, дамырхит, дамырхит...
– Дарбан иамырхыз, иарбан дызмырхыз? – ахуҳәа сгәы дынҭашәеит, аха уи еиԥш сызидкылозма?
– Ани уара аханатә... аханатә... – ишԥалзымыԥшаауаз илҳәашаз ажәа! – ҭыԥ узымҭоз, ани, ани...
– Ишԥа, Ақарбоу?
– Аиеи. Саншьа дыҟан аҩны, саби иареи ишеибырҳәоз саҳаит. Аӡәы иус иашаны еилимыргаӡеит... Изашшхьазаарын ирацәаны... Аҵартышагьы игозар ҳәа агәҩара рымоуп, арахь дырзақәкуам...
«Дырзақәкуам!» Қәкышьас иаҭахыз иҩны инеины иныҩнаԥшызар, иазҵаар излоургылазеи абри х-етажкны иургылаз ахан ҳәа, иабааугеи амшәцәа удашьма зегьы злахыбу, уҷкәыни уареи шәызлабылгьо ҳәа... Аха зегьы-зегьы ҿҳәарак-ҿҳәарак рымазар акәхап...
Снеизҟәҿын снатәеит... Дысхашҭхьан, сгәы дкылысххьан, абар еиҭах...
– Сара усыргәырӷьоз џьысшьон, – иаалцәымыӷхеит Риҵа.
– Сара сзыргәырӷьарыз саҩсхьеит, Риҵа, – саақәыԥсычҳаит.
– Сара сабаҵанакуеишь? – лылахь ааиқәылт.
– Бара, бара уахь баҵанакуам, Риҵа, бара сара сдунеи боуп...
– Ус акәхап, ус акәхап... – адгьыл лшьапы намхеит. – Ҭабуп, ҭабуп, Риҵа, ажәабжь бзиазы, – сҳәеит.
Ииашаны, сара саргәырӷьар акәымзи ари ажәабжь, уи ацымхәрас схьаақәа зегьы артытит. Схы рыцҳасшьон цәгьала...
Аухаҵәҟьа скылсит агаҿахь, сдырцәақәак рахь. Урҭ анкьа зны ҭакра-ҭыжьра ирхырымгацыз акгьы ыҟаӡамызт, аха ашьҭахь ҳара ҳдунеи иааԥырҵын, ауаа шәдунеи ахь икылсит. Анкьатәи рыхҭысқәагьы нашәхашәыршҭхьоума уҳәо, хара иншәыжьхьан.
Сшырбаз еиԥш, аҟыԥҳәа иаасԥылт уабаҟаз, уабакылаӡ, арсҟаамҭа ухабарк зыҟамыз, аус ҳамоуп ҳәа.
– Издыруада шьҭа уусқәа даҽакала ихиар... – аҳәаха рибаҭомызт.
– Ыы, иҟалеи, уара, ани «сыԥсцәаҳа» дшамырхыз атәы акәзар, исаҳахьеит, – сҳәеит. Усгьы сгәы еихажьыз еихыҵуамызт.
– Аиеи, иуаҳахьеит, нас? Ихаҭыԥан иҟарҵаз дудыруоу? Ани Ацанба, дугәалашәо?..
Дышԥасгәаламшәоз, раԥхьаӡа амилициаҿ саннарга, ани «хьӡымҳәа» наӡаӡаз «саниԥшьоз», уара акгьы ихараҵәҟьамзар ҟалап... ҳәа исхашшаауаз, зусураҿ ԥрашәа змамкәа иааиуаз, акыргьы завторитет халахьаз амилициатә усзуҩы, алеитенант еиҳабы, аҷкәын ҿа.
– Аиеи, ихаҭаҵәҟьа. Начальникс дшааҟарҵаз еиԥш, шьоук рыла иаҳзааицҳаит даара ахы ҳанҭарԥшны, уара уԥшааны ҳуацәажәарц.
«Срымҭихьазааит абарҭ?!» – еразнак ахҭҟьареиԥш цәшәарак сааимнадеит.
– Исеиҳәозеи, усҟангьы? – сааҵааит, ҵаа хьшәашәа сыхьшәашәаӡа.
– Витали, уааӡырҩы... Ҳаргьы ҳаахәыцын, усгьы уаҳа даҽа мҩак ыҟам, ас абна уабанӡалазаауеи?..
– Уи ажәа униҵоит, нас... – иааимидеит егьигьы.
– Исниҵозеи? – схаԥыц аҿҿа аргеит.
– Иуниҵо умбои... – арахь саргьы исыцәшәозар акәхарын, – уи сара еиҳагьы сархаҵон! – ирҭахыҵәҟьаз аахҵәаны ирызҳәомызт краамҭагьы.
Аиеи, нас, ажәа сниҵон аначальник ҿыц схала сыҽрысҭарц, иҳәон убри алагьы сус дацхраар шилшоз. Ажәа сниҵон иаргьы саргьы аицәажәарахь ҳкылибагарц...
– Уи, уара, иаабахьоу дреиуам, зыгәра угаша, узықәгәыӷша аӡә иоуп...
– Зажәа ажәоу аӡә иоуп, аиеи...
Алакә рҳәон, уара, арҭ!..
– Шәа шәызлазбо ала, сара снаган снаиҭан чынк ҟәазӡа иҟәаҟәа инықәышәҵоит ауп! Шаҟа ҳәа шәеилаӡеи усҟангьы? – сҽаасырцәгьеит.
Азныказы игәааит урҭ, ихьымӡӷыршьеит, абасада уаҳа ҳагәра анумгоз, ҳа ҳахь ааишьас иумаз, ма уаҳҭиуазар, уажәраанӡагь... ҳәа, агәаарахь рхы дырхеит.
Кыргьы еиҿаҳарццеит, аҵыхәтәан сҽеиқәыскит хәыҷыкгьы, арҭ заҵәык ракәын адунеи ахь зыгәра зго исзықәыз, арҭгьы саарылҵыр, ԥсыхәас исымагәышьаз!
Ҳанеибартәақәа, еиҭах инаԥшьыргеит: уаҳагьы мҩа умам ҳәа!
– Изакәи, уара, шәцан-шәаан? – сеиҭааҵҟьеит. – Схала сыҽрысҭарц аума абырсҟатәи аамҭа аҳаԥы лашә сызҭоу сеиқәыбнауаҩха? Насгьы, иаргьы шәаргьы ишәжьо дызусҭада, уара, сыҿҳәара аҟара нацҵаны сыԥсы ахьынӡаҭоу абахҭа сҭашәшьырц шәаҿуп?.. – схәаауан сықәгьежьаауа.
Уаҳа амалахазгьы ахәгьы-аҿгьы инықәсмыргылт, сраӷьын, срацәҳан, – ирхароузеи, сукәыхшоуп! – еиҭа схынҳәит сҳаԥахьы. Ишылашьцаз, уи «аҟырҟы» сыҽнахәласырбгеит.
Алымҩаныкгьы – иара ариабжьаракгьы сымгәаҭеиуаз! – зны сшьапы аԥырҳәа имҩанҵо, ԥси бзеи инсыжьуамызт, нас сааиԥхьхәыцуан, ииашазаргьы ҟалап, уаҳа мҩа сымаҵәҟьам ҳәа. Аҳаԥы сахьынҭашәазгьы, самкуа, алаапк еиԥш сҭагьежьуан, агәыбжьажьареи, агәаӷи, анымшәареи сеимдырххон.
Аҽынгьы, адырҩаҽынгьы уаҳа саазҽеимхеит. Илеидысымхәыцлоз иҟоузеи, иҟалап, убарҭ аҩымшк ракәзар раԥхьатәи ашлацқәа схахәы иаалазыршәызгьы.
Шьҭа аҭагылазаашьақәа акала ианхьаҵәилак, ихьаҵәиӡоит акәымзар, уи инацымлар ԥсыхәа ҟамлеит Риҵа лхымҩаԥгашьагьы.
Даакылсит уи, лакәӡамкәа деиҭашәаны.
Дыхәмаруашәа, дыччошәа луан, аха избон ишынеималҭәара дшыҟаз.
– Ибыхьи, Риҵа, акалашәа быҟоуп? – сааӷьаҵәыӷьаҵәит.
Знык иҳабжьалаз агәҷыдара ҳҩыџьа ҳанасыԥ иазҳәахеит, аха ҽазнык гәҷыдара-хьшәашәарак ҳабжьалар, ҳахькылнагашаз здыруадаз!
– Сышԥаҟаларыз уаҳа? – лылаӷырӡ аахаҟәҟәалт.
Адунеиаҿ сызцәымшәаз, гәҩарас исымкыз иҟоузеи, аха абриҵәҟьа схахьы исзаамгеит.
– Иахьа август ҩажәоуп, – лҳәеит Риҵа. – Ҩажәами, нас?
– Даҽа мчыбжьык ашьҭахь...
Сгәы назҩеит аҟыԥҳәа!
– Даҽа мчыбжьык ашьҭахь Харковҟа бцоит, – сҳәеит. – Сара абра сынцәыҵаԥсуеит ахәшә зырҭаз аҳәынаԥ еиԥш. – Иагьысҳәеит, сагьынеиҭашәеит, иҵабыргны, уаҳа сышԥазымхәыццыз?
– Изуҭаххазеи, Витали, ҩ-мцак рыбжьара сара сыбылра?
«Изуҭаххеиҵәҟьа!»
Лхы-лхәамц зегьы ааснылгәалан, сгәы днадыԥсылеит.
Ахәыҷ иеиԥш лхы шьышьуа стәан. «Ҳаи, абыржәы баб ҳаибах!» – саахәыцт. Сшәаны акәым, ус, иаасгәаԥханы...
– Сара уаха саншьцәа рахь сцоит. Анамысдара ҟасҵеит, санду уаҳа дсымбаӡакәа, «Быԥсы ықәын уахь, уажә ибычҳауеи!» – сангьы аҽԥныҳәа салыргеит, – лызқәа даахтәалт Риҵа.
Илраргамарц илҭахымыз, аха илзымӡаз гәыбӷанк еиԥш исыԥхьаӡеит сара лажәақәа.
– Банбаауеи? – ихьшәашәаӡа сааҵааит. Хаҳәыкгьы слацәхасын, аҟәҟәаҳәа аӡыҳәҭахь илҭасҵеит.
– Седрума! Уаҵәы, ма уаҵәашьҭахь, соурыжьп ҳәа уҟоума?
– Сара ишԥасыԥсыхәоу? – исыздыруам, анцәауаа, аргама сҵаау, ус сгәы иҭысҳәаау, амала, ицқьаны издыруа: ақәҿылымҭит, лхы кны ахаҳә дықәтәан.
Сара издырп абарҭ аҩымшк сара ишысхызгаз. Зны схы еимлагәа икны аҭәаӡа сылажьын, ҽазных алаапк еиԥш сҿаҳәатәха аҳаԥы сҭагьежьуан. Сышԥамкуаз, ахлаҳәада! Сыҩҭыҵыр, адәышкәаӷьаз саақәымгылоз, сызхарагьы лашарак сымбоз, сыгәгьы ааихгар здыруадаз, 15-20 шьаҿа ракәын уахь ибжьаз, аха уи сзылхәдааз акакәын. Сцон, сцон, нас, наҟ агәахьы саханы, аҳаԥы аҟырҟы сҭаланы. Уахь иагьа сызцозаргьы, сара истәын.
Џьара мгәацәха сҳәазон, џьара шьамхахьы аӡы сҭысуан, зны каридорҵас иккаӡа сыбжьаланы снеиуан. Џьара ӡыхьла зхы хәыҵызгаз, са сзын еимаҳаз аҳаԥы, ишԥеимури даҽа ҿышәҭак, даҽа хәыҵҵырҭак, – сыбӷа ааиҵыхны саақәгыланы сахьылаԥш-ҩаԥшышаз, оф, гәышьа ҳәа сҽахьааиҵысхышаз?
Снеиуан, еиҳа амҩа ҭшәахон, еиҳа исыдыӷәӷәалон аҭӡы-маҭы хьшәашәа. Аа, ҭәицк иаҟараха иахьааимаҳауа аҳаԥы ахәлымшәы, саргьы амҵ еиԥш слабжьаҟьыцуеит. Убас ҭымҭшәарак саацәыҵахеит, сзымнаҳә-ааҳәуа, шьҭахьгьы сзымцо, – ԥхьагьы.
Агаӡа иоуп шәашьа ззымдыруа ҳәа, ашәарақәа сшырҟәаҵхьаз, сгәы аҭҳараҳәа еисуа, сааиҵа-ҟәарҟәарит, рыԥсы ҭаланы сеимларгәон аҭӡы маҭқәа! – Еҳ, ихәылазкыз, ҷкәын қәлацәа рылшәа, сыԥсра
абаазгеи? – инеимасҭәарц акгьы аасыгымхеит, уимоу, нан-о-у ҳәа сыҩнҟәыжырц сҿы ҩеихԥоны, сыҽлеиқәызгәеит. «Ааит, аҽада! Уангьы дуҭаххеит уажә быжьра-быжьҵәа!» – аргама саамақарт.
Сымақарра иалагӡаны сеиҭаҳәазеит, сҩеихеит. Абри акәхап алакә аҿгьы «џьаҳаным агәыр аҵа дкылырхит» ззырҳәало!
Ус, ажәҩан-гәашә! Атымитыша цәыҵлашааит, аергь ргәашә еиԥш аҭыӡқәа ааимҟьеит. Саабжьыҩрын, сыла ихыслаз алашара сааимланагәан, азхаз снықәҳаит.
Схылԥажә исҿагәаз хәыҷы-хәыҷла саахауа, схы смахәар ихәыҵагәа, алашара сҽаларшьцыло, сыбла ҟьаҟьаӡа ианаахыст, аџьашьатә сҭагылан. Ачуан аҵеиԥш ихагьежьааӡа сызҭажьыз, иаасыкәыршан исхагылаз, қьоу-шәоу ҵиаақәак зҿагылаз ацаҟьа цыҩцыҩқәа рхықәцәа иқәгылаз аҵлақәа ҭыраск иаҟаран, убриаҟара иҳаракын. Аҳаргь иаҵәеиԥш аҩаӡараӡа урҭ ажәҩан хылԥа рхан.
– Иашәиу-шәиу! – Саақәтәеит сшанханы. Сара убра аҟара жәҩан иаҵәа, жәҩан гьежь саагылеижьҭеигьы исымбац!
Сынкаԥшит ҵаҟа. Ачхәар зкыдхалаз ачуан аҵеиԥш, ана-ара илгәыгә-ылгәыгәны, цаҟьара-хаҳәран «сышҭа гьежь». Ахаҳәра бжьарақәа ииаҵәҟаҟараӡа, ибырфынԥсахара ҳаскьын қашәқашәак рықәшьшьы иаауан. Игәаӷьны снапы сызрылымшьит, убасҟак «иԥшқарахааӡаран». Хымԥада, абни ажәҩан иаҵәа иахылҵыз, иканаршәшәаз ҳаскьынын урҭ! Сывараҿ абри ашьац иаҵәа илԥхо рыбла хәыҷқәа амца рхыҳәҳәы иааԥшуан шәҭҳәыгә хәыҷык. Сааргәырӷьеит, сгәы еихыкка иааҟарҵеит шәҭы мцацәақәа: иарбан ԥсаатәу рыжәлац зымпыҵшәаз, наӡаӡазынгьы абри ашьха тыша аҵа изыцәҭашәаз? «Риҵа илзызгап, аҳаԥгьы ашәҭ шҭиаауа агәра лсыргап!» – аасхәыцт, аха
асаҳаҭкгьы сааикәашәахт, «сыдәныҟатәи усқәа» анаасгәалашәа.
Сҩагылан, смага-маго, ашьапыргыларгьы сацәшәо, сынкыдгыло сааҭагьежьит, схы раҳаны снаԥшы-ааԥшуа, сынцәыҵыԥшуа. Изалшарымызт аҳаԥы даҽа хәыҵҵырҭак амамкәа! Аха, уаҳа умԥсит! Ишәаҳан, еимажьын, еимазакын ацаҟьақәа. Хыхь ухалап ҳәа уҟоума, зехьынџьара «цас иҿырцәаахьаз», шьап ԥынҵагь узаҿаргылом. Анҭ хыхь ахоурахьтә аџьамшьыргьалеиԥш иҭагьало икнаҳау ашәч шьашьалқәагьы урхьынҳалап ҳәа уҟоума, изааӡаӡом аҵанӡа, исаҟароу жәҩык еихоургыларгьы, узыҩаӡомызт дара рҿынӡа.
Ус, адыхҳәа снеиҭаԥеит, сшьапы аҿҿаҳәа акы лаҵаҟәҿит. Снышьҭаԥшызар, сыблақәа шҳазӡа иаанхеит: баҩ ҟәашқәак еихык-еиҵык, аӡәы иншьан аахәаны ишьҭан, ана-ара ахәа-ԥакәи рықәссы. Исыҵаҟәҿыз ашьахәар хәаша-хәаша ишцара еиҩҵәа ишьҭан. Агәабыцаҟьа баҩқәа, ажәҩахыр баҩ, анапы баҩқәа...
Сгәы нкыдууааит! Сеиҭанеиҭаԥеит шьҭахьҟа. Ааи, ауаҩ иԥсыбаҩ! Абан ахәамц иацырганы ацаҟьа ицәывҵаршәу, зҿы еихыкка, иҭагәаҩаӡа ишьҭоу ахыбаҩгьы!..
Сышьхныԥсылт, ахаан шәҟәык ианысымкаацзар уаҩ ибаҩҷац сымбацызт! Ацаҟьа снадыӷәӷәалт. Исымбоз, исмаҳауаз ԥсык гәаҭеиуа исывагьежьуазшәа збеит.
Еҳ, аԥсабара, аԥсабара! Иуеиҳау хазынахә шыҟам еиԥш, иуеиҳаугьы мчы ыҟам, аха асҵәҟьа гьангьашрагьы ҳаӷоу ибааит абри еиԥш ԥсҭашьыга маӡа анурҿиа!
«Ибзиоу ара даауам, ҳи-ҳи-ҳи! Ибзиоу ара даауам!» – слымҳа абас ааҭасызшәа збеит. Убасҟан ауп сыхшыҩгьы анеимҟьа: абрагьцәа, адезертирцәа, аибашьра
иацәыбналақәаз!.. Иҟам, ибжьаӡыз, аибашьраҿ иҭахаз рсиаҿ иарбан аӡә ихьӡ иахьагьы азҵаара аԥықәргыланы, ари атымитыша аҵаҟа ицәыҵаԥсан ибаҩқәа! Закә џьаҳанымыз, нас, изыԥшыз ажәлар рҳақ иаҵалаз!.. аԥсы мыжда, аԥсы мыжда, дабанӡаноугои знык зшьара иқәҟьаз ауаҩы? Абас акәхап саргьы исыԥсышьахо, аха ианба? Иагьшԥа? Мап, Мап!!! Схәааит, сеиҭахәааит: Ма-а-ап! Ауаҩытәыҩса ибжьы акәым, аҵыс бжьыҵәҟьагьы знымҩыцыз ацаҟьақәа ааиныҩҩит. Ма-а-ап ҳәа сыхәаабжь ааимдырҟьан, ес, ирыма ҩада ажәҩан иаҵәа хылԥахь рҿыҩархеит. Аха сара срызҩагаҳа, сыбжьгьы рызҩамгеит бжамҩагьы.
Ирхәыз агыгшәыг еиԥш, сааикәагьежьт, сааҭахынҳәит, сашьҭалт сызлааз. Схы сыхшыҩ иахысуа, сеилаго аҿынӡа снеит. Абас акәхару, абас акәхару, акәхару... абни ахыбаҩ хыс изхагылазгьы ишихьыз? Дхагахан дыԥсу, ус, ахызаҵә еиԥш агәыҭҟьара иоуз дагоу? Ма деимыржәжәоу агыгшәыг? Аха агыгшәыг ара изааиуазма?.. Мап, уи цәгьала дгәаҟны дыԥсит. Иԥсыбаҩ амцхәгьы еиҿкааны ишьҭоуп, ихыбаҩ наҟ изыркәы мпылхызуара идыр.
...Исыздыруам ишеимҟьаз арахь сызлааз ацаҟьа гәашә, исыздыруам сшыгьежьыз, сыԥсы злаҭызгаз, исыздыруам шаҟа аамҭагьы схы сзымдыруа сылажьыз сҭәацәарҭа. Ак издырыз – сымахашьаха зҵысуамызт, сара истәымызт, аарла-ԥсырла илеи-ҩеиуан изҭымкьышәуа сыԥсы мыжда уамала иҵаахаз, насгьы гарашәа-ԥсыршьагашәаха акеҩҳәа сгәы иқәҩуан, иқәҩуан амыткәмабжь...
Уи сан лмытәма акәын.
Ишԥахааз, ишԥаԥсыршьагаз уи, ишԥаҳәаадаз, сан, уи бмыткәма, ауаа рашәа бнатәаны усгьы ибысмырҳәаз, аӡәгьы имаҳаз, сара сыда! «Зԥа дымԥсыц уԥа
диумырҵәуан» – рҳәеит, сан, аха ҵәуашьас илоурызеи, сан, са сеиԥш аԥа дзыԥхаз?
Анцәа идырп шаҟа исаҳауаз ари амыткәма, аха издыруеит ишҳәаадаз, ишҵыхәаԥҵәарадаз. Еихсыӷьрагьы амамызт, напы ԥхақәак сылаӷырӡ дырбо, иԥхаҵәы-ԥхаҵәуаз алаӷырӡ ҵаа зҿашыз ақьышә гәакьақәа ишәхьаз сшьа андырԥхозгьы.
Еиҭах исылалон сара аԥсыԥха.
– Нарџьхьоу, Нарџьхьоу, иухьи, уара мыжда? Угәы бзиами? Аӡы уҭахызар? Аа, ижәи, ижәи хәыҷык? Витали, уааԥши арахь!.. – игәкы-ҵәыкуан Риҵа лыбжьы, лнапқәа. Аԥсҭаҵага лаӷырӡ сықәдырҳәҳәуан лыблақәа, абзиабара ашьал ԥхаҵәыԥхаҵә сылалҳәон.
Сагәылаԥсыр иауаз, нас, убра?
– ...Исзымԥшааит, исзымԥшааит! – абриоуп раԥхьа сҿы злеихысхыз. – Уаҳа хәыҵҵырҭа амаӡам ари аҳаԥы. Уаҳа хәыҵҵышьа амам! – сқәыԥсычҳауан аҵанӡа, иахьынӡасылшоз.
Уара узын иамоу акоуп, Нарџьхьоу!
Еиҭах ишьҭыҵуан сан лмыткәма, ихааӡа, игәырԥсшьагаха, иҳәаадаха... Ибцәаныруазма, сан, быҷкәын намӡахә иҵыхәтәа шааигәахоз? .. Еҳ, сан, сан рыцҳа...
– Ибаҳауама, Риҵа?
– Иарбан, Нарџьхьоу?
– Сан лмыткәма?
– Уи уан лыбжьоуп, Нарџьхьоу!
Сан лыбжьы! Сан быбжьы «Ҳагьаро-у-у!»
– Мамоу, Риҵа! Сан лыбжьы акәзар, Ҳагьар-о-о-у зылымҳәои?
– Витали лҳәеит, Нарџьхьоу!
– Витали ҳәа ахаан сан исалымҳәацызт. Саныхәҷыз «с-Дықа» лҳәон, ансызҳа – «Сажәԥа» лҳәон, нас – «Ҳагьар»... Усгьы изылымҳәои, Риҵа, сан сыхьӡ?
– Лааигәа уҟам азы.
Лааигәа сыҟам... Сагьзыҟалозма?
Аӡәгьы иааигәа сыҟамызт, зегьы сырцәыхаран, сылцәыхаран абри Риҵагьы, лшьал ԥхаҵәы-ԥхаҵә сшылаҳәазгьы, схарахон зынӡа даҽа мчыбжьык ашьҭахь. Агыгшәыг еиԥш сгииуа сааҭахон абри аҳаԥы мыжда, сагьынҭаԥсуан ԥсышьацәгьала, мышкы-ахамышк аҵыхәан аҟәыҿыҳәа сшьахәар ҩагьы аӡә длаӷрагылан иааиҵеирҟәҿрын, днеиҭаԥарын, схыбаҩ мыждагьы лаба ԥынҵала днацәхасны, инарҳәы-аарҳәуа днахәаԥшрын, дацәшәо, ихәынгашьо. Аха са сеиԥш иҟаз аӡә иакәхарымызт уи збарыз. Адунеи сара сыԥсықәмӡара гыгшәыг мҩас иасҭаз сара заҵәык исымҩахар акәын.
Мап, мап, иԥҵәатәын уи амҩа уажәнатәгьы. Ҵыхәаԥҵәашьак аиур акәын сыбнауаҩра-сгыгшәыгра!
Сҭыҵит, сҭыбгеит аҽнышьыбжьон аҳаԥы.
Аффаҳәа ачаибӷьы ҟәшәо, ана-ара ихыз ауаа хара-хара сҩарывсын, сҿыҩасхеит.
Зыԥҳал ҭыкка иаасԥылаз Назиагьы дшәаны даамҩахыҵын даагылт, амҩа шлысҭазгьы. Илаласҳәоз, еҳәшьак леиԥш сгәы шылзыбылуаз. – «Мшыбзиа, Назиа!» – сҳәан, сыччо сҩалывсит... Ажәак-ҩажәак лаҳәара сара сзын амиллион иаԥсан, аха аха сызҭада! Сцон сара сеиқәных, «сҳәаҭҳа» зегьы сыкәыршаны.
Лгәы ҭҟьаны дахьнымҩахыҵыз дгылан Назиа...
Иҟалалак ҟалааит, исыхьлак, сҳәеит, дызбааит, дызбааит, сҳәеит, адәы дшықәгылоу, амра аҵаҟа, аԥсабара агәҭаны, аԥсҭазаара абаҳчаҟны. Минуҭк иадамхаргьы, слыцангылааит абри адунеи, шьаҿак акәзаргьы, илыцеихызгааит абри адунеиаҿ!..
Сцәа иалашәон, издыруан уамак сшақәшәоз, сцәа иҭамӡара акы сшаргәаҭеиуаз, аха асҵәҟьоу? Схахьы иааиуазма асҵәҟьа ак сыхьп ҳәа?
Азныказ дсеигәырӷьеит Масина, аха, нас лыԥштәы налыхҟьеит.
– Унан, џьбеит, Вталиа, уабаҟаз? Уеилагама аҽнышьыбжьон? – днеизҟәыҿын аскам днықәҳаит, сабџьар, сара сеиқәных лышәхымс санаахгыла.– Бымшәан, диа-о-диа, аӡәгьы симбеит, зегьы усура иҟоуп, сырбаргьы, шьҭа иусым, – сҳәеит.
– Нан, нан, блааҭых, иугәаӷьызеи? Мыждарак умгәаӷьызааит? – дааӷьаҵәы-ӷьаҵәуан лара.
– Изгәаӷьит, диа, изгәаӷьит! Агәҭаҵәҟьа иақәбыршәеит! – Сышлафыц слафуан, аха иҵабыргын зегьы.
Кыргьы саақәгьежьааит, сеикәаҵәи-еикәаҵәиит, исҳәарц исҭахыз сзымгәаӷьуа, аха арахь аамҭа сызхомызт, сыԥсы адунеи иқәӡомызт, саақәгьежьааит: – Нан, – уаанӡа «ди» исҳәоз ацымхәрас, – баасзыӡырҩи, сыԥсы бахәшәха! – сҳәеит.
– Изакәузеи, лахьҷышә хәыҷ – ҿаалҭит Масина.
– Быҷкәынцәа хазынақәа рыԥсы сакәыхшоуп, саҭабымҵан, урҭ схы ахьрыласкуа, аха ԥак иеиԥш ушызбо ҳәа бқәы! – сҳәеит, амца сақәырҵозшәа, исҳәарц исҭахыз сахьымӡар ҳәа сшәаны.
– Иухьзеи, нан, нан, сы-Вталиа! Ԥак иеиԥш усымбозар, уаҳа исымада, сара хлаҳәада? – лҳәеит лгәы ԥшаауа, сагьџьашьо. Схагахаз џьылшьазар акәхап!
– Иҭабуп, иҭабуп, сбыкәыхшоуп, бхаҵкыс сыҟоуп! – исыздыруам сшыҟалаз: слаҟәын лкалҭ сагәӡит... лнапы-лшьапы срыгәӡит...
– Нан, Вталиа? Ус умун! Унан, иаасыкәшәандаз, абаажә хәарҽажә исзууазеи? Иухьзеи иахьа?! – Ажәжәаҳәа сыхара далагеит.
– Исыхьшаз сыхьит, сеилагеит, сыҿҳәара ааит, бсыхәа! – сҳәеит. – Сан бакәзар, сызбыҳәо сзыҟаҵа! – Снаӡеит аҵыхәтәан сыгәҭакаҿы.
– Унан, џьбеит, узырҳәацәозеи? Ашоура умоума, сара мцацәа? – Схы-сҿы ааиԥхьылшьшьааит.
– Ашоура сымаӡам, уажәы сеиӷьны сагьыҟамлац. Абзиара исзыбуз набыгӡарц бгәы иҭазар, сусқәа еиӷьхарц бҭахызар, дысзаага, дысзаага! – сматанеит лаԥхьа сшьамхнышгыланы.
– Дарбан, нан, иузаазго? – зныкада машәыршәагьы уаҳа зыӡбахә гәаӷьны иласымҳәацыз лхаҿы дааиуамызт уи.
– Риҵа, Риҵа, нан! – сҳәеит ҳәоуп ишыздыруа.
– Дарбан Риҵоу? Ҟу, нан, Алиас иԥҳау? Илусхәузеи, нан, уи уа уҿы? Сумшьын, нан! – Дааӷьаҵәыӷьаҵәит сҭакәажә рыцҳа.
– Акгьы бацәымшәан, диа, сбыкәыхшоуп! Сыхьӡ лабҳәар, бажәа ҩбамтәкәа даауеит, сыгәра га!
– Ишәзеилоузеи? Унан, џьбеит, ауаа шыԥсуаз ашәа сышԥамԥси! – Деилазгеит, ахәаша!
– Адунеи азны ҳзеилоуп, сан! Уи нас ибдырп! Аҳы, бца, иахьанахыс сыԥсҭазаара ҽакхоит, бара быԥсааит! Уаҳа сыбмыргәаҟын, аамҭа сымам, сбыкәыхшоуп! – сҳәеит.
– Нан, нан, ииашам иҟоуҵо! Аха ларгьы дыҟам, дцахьеит, нан, иахьа дцараны дыҟан.
– Дцараны дыҟан, биашоуп, аха иахлырԥеит уаҵәынӡа, сара сзы... уи зегьы уашьҭан! Аҳы, бсызца, дысзаага! – дысгәыдкыланы дындәылызган, ашьшьыҳәа дноусыжьит.
Дкәалыҟьашо абарҵа дааҵахеит ҳамҭакы, анигьы деиуамкәа, аригьы деиуамкәа, нас – Уареи сареи ахәлакқәа, иаҳԥеиԥшузеи? – лҳәан, дгәырҟәҟәо лҿыналхеит.
Краамҭагьы дымцазар ҳәа лыгәра сзымго аԥенџьыр скылԥшны слышьҭаԥшуан, нас сыбла данхыҵ, сааҩнагьежьит аҩны.
Абыржәы дыбгәалашәеит, сара издыруеит, Абаҭаа Беслан Ҳаниф ԥшӡа лахь аҭакәажә данишьҭуаз. Уи схы идыскылартә сабаҟоу, хә-шьхак ҳабжьоуп, аха усгьы ибдыруеи, исаӡар, иеицәа сҟамларгьы. Иахьа изгәаӷьызгьы агәаӷьра мариазма, нас? Шықәсыла исзымгәаӷьуаз, схаҿы исзаамгоз сааины, аа, уажә ашә саахымгылаз?!
Са исҭахын, аа, уажәы дааҩналон лара. Сҩагылон.
– Витали! – дсеигәырӷьарызу, сџьалшьарызу лзымдыруа ашәхымс дааххаларын.
– Риҵа, – сҳәарын. – Иахьарнахыс бнапы сануп, ибҭаху сызу! – сҳәарын. Иаасыкәыршан сызлаԥахыз сҳәаҭҳа зегьы сыхҳәаны лаԥхьа инышьҭасҵарын. – Бара ишыбџьшьоу ауаа ирдырыр сҭахуп, анцәа ибар сҭахуп, баҳама, Риҵа? Бсыцны бнеи абна агәашә аҿынӡа, наҟ сара схала сцоит... Сыҵҵит аҳаԥы, срылҵуеит сыбжазтәыз хыда ахәыцрақәа зегьы, сцәырҵуеит, Риҵа, ба быхьӡала, мышкызны сбыцны абри адунеи сакәшо схы сақәиҭхарц азы!.. – исҳәарын, исҳәарын, сҳәацәарын...
Уажә избошәа збоит урҭ лыблақәа – агәырӷьа лаӷырӡ иӡааӡҭыло, лыблақәа – сӡиа Риҵа, сӡиа иаҵәа, са сызӡааҟәрылаз...
Сгәы самыртәеит, шықәсы наҟьак бжьысыз аҟара сгәы наӡеит сшылзыԥшыз. Сшыҩнагьежьуаз, сылаԥш нақәшәеит ани агитара мцацәа, исҷан заҵәны абри адунеи иазынхаз. Уи диа исылҭахьан сара. Ҳазараҭ рыцҳа игитаракәын. – Ухы уақәиҭны мышкызны уҟаланы уанызба, абри арҳәаны сшацуркәашара! – убас дсыҳәахьан уи.
– Диа-о-диа, иааит уи амш! Иасырҳәоит, бсыркәашоит! – икны саатәеит. Снапы лахьысшь-ҩахьысшьит, асаба иаҿажьыз ааҿысхит. Арахәыцқәа снапы нарҿысшьит. Кылт-кылтҳәа еицымныҟәаӡоз быжьқәак аахылгеит. Снапы қыџь-қыџьуа иалагеит, самхаҵәуарцгьы акгьы аасыгымхеит, аха нас сгәы неиқәысҳәалан, арахәыцқәа нархха-ҩарххан иаасырхиеит. Исхашҭхьаз арахәыцқәа нархха-ҩарххан иаасырхиеит. Исхашҭхьаз арахәыцқәа ааилысԥшаан, ашәа лахҿыхк асырҳәар цәгьа исҭаххеит, аха, исзамуит. Иахьынтәаа сзымдырӡо, «уа аԥҳәысеиба лыҷкәын заҵәы шәарыцара дахьынҭыҵыз ихьыз шәасҳәап, уаа!» – сҳәан, имыткәмаха иаацәырызган, иарҳәо сҿынасхеит. Еилысҟәшәон, еилысҟәшәон агитара арахәыцқәа – агәырҩа адақәа, иӷызы-ӷызуан сгәы... Тыша ҵаулак еиԥш сынҭаҳан, ахьанҭара изҵажьыз сналаҳаит уи ашәа. Саалганы аарла ахы анааи-қәысҳәала, сааԥшызар, иҟьаҟьаӡа иаартыз ашә илагылан... ицаӷь-цаӷьуа рмилициа формақәа...
Зегьы-зегьы схашҭит, зегьы-зегьы лаҳәы-ҩаҳәит...
Исыздыруам, исыздыруам, анцәа-ауаа, ишыҟалаз, иҿыхазар акәхап исыласшьырц сызҿыз аԥсыхәаратә гыгшәыгра, схагәҭа иаст, сыҵнарҟьеит абжьас еиԥш. «Ачарҳәара! Ачарҳәара! Сызҭиида? Исазымраӡада?..» – Абарҭ ажәақәа схы-сшьапанытә сыртәыртәхьан, сагьеиларгахьан. Аха избан, избан уажәшьҭа? Изҭахыз? Аӡара сызымҭаз, сыгәнаҳа иаҵалаз дарбану?.. Иаам-ҵысԥааит сҳәаҭҳа мыжда, сабџьар ԥсцәаҳа, минуҭқәак раԥхьа исхыхны ишьҭасҵахьаз... Инхасыршалт...
Абыжьқәа, ааилаҩ-еиласт, нас, абжьы, лара лыбжьы, Риҵа лыбжьы: «Витали-и!»
Уи сҳәеит ҳәа, лыбжь шакәыз, иҟалаша аныҟалаз ашьҭахьоуп, иахыԥаноуп сгәаҿы ианнеиз... Агәара агәҭа ааиҩыршахьан Масинеи лареи.
Агәара агәҭа ааиҩылшахьан!..
Саапкхьан зынӡа, аҟәҟәаҳәа схысуа ашьҭахьтәи ашә ала сдәылбгахьан, ашҭа сҭыбгахьан еиҭа игыгшәыгхахьаз.
Даргьы ыҩуа исышьҭан...
Агәгәаҳәа исышьҭан...
Аҳәҳәабжь сышьҭан...
Ашәиԥхьыӡ сышьҭан...
Исышьҭан аҵәаабжь: «Дишьит!»
Ари зегь еимгеимцаран, еимгеимцара усын... Ибымбои, амала, сара уаҳа акгьы шсықәмыз, уаҳа ишысзамуз?!
Знык ииашан ушьапы иузмыргылаз уаҳа иаша ргылашьа амамкәану? Уаҳа иамамкәану?..
...Сыԥсы сылшәшәаны фасарак схәыҵажьын. Изымгахи сыԥсажә, алажәқәа еимдырххаша!
Арҵәаа-сырҵәааҳәа харантә аарла иааҩуаз аҳәҳәабжьқәа гәы-гәаҵәада исыдыскылон. Уи зегьы сара исыбзоурамызшәа, сызлахәыз ак акәӡамызшәа, сацәыхараны, сҟәазгаӡа самҵаиан иҟәазгаӡа исхагылаз, 8ҭацкгьы зхыршәламыз ажәҩан.
Уаҩ ишимбац иҭацәын адунеи.
Ус хәыҷы-хәыҷла схахьы иааиуа иалагеит урҭ абыжьқәа закәыз, изызкыз, аԥсҭҳәа еилаҳантеиԥш еилаҳантоз схәыцра иалҵуан, саԥхьа игылон, асахьа хлымӡаах: ашҭа агәҭа иааиуаз Риҵа, иагьзахымсыз...
Снапы ԥсада аҽҩышьҭнахын, иаацәырнагеит стапанча... Иҩахан, саргәҵысҭа иҩаднакылт. Сара ахаан исгәалашәом убасҟан аҟара аԥҳал ҭыккеиԥш адунеи ҭацәны, иууаӡа...
Снаҵхарц сааибагоны, алаԥшҵашәареиԥш ажәҩан зегьы ампыҵакны, имамыршәагаха, еиқәцаӷь-цаӷьуа аҽаасханакит лакҭа ҵашәшәала ԥсцәаҳак. Сыҭрысит, еиҭа сҩықәтәеит. Иаусымдырхуаз уи алакҭа! «Ҳа-ҳа-ҳа! Ҳа-ҳа-ҳа!» – Ажәҩани адгьыли хыла-гәыла еинҟьо иаархыџ-хыџит бжьы ҳарамк. Уигьы зтәыз аусымдырхуаз! Длаҟәы-лаҟәуа, илакҭа цәгьа сҭаргӡо абызкаҭаҳаиԥш даасхаԥеит.
Аҟәақ-аҟәақ! – саҵхеит, иҭсырбгеит стапанча, аха схы иақәкымызт уи, мап, абни абла шҳам исхаԥоз иҭакын.
Иууаӡа иҭынчхахт абнаҿықә.
Ус, иаалырҟьан, амшә аҭыҩра ианааҭыбго еиԥш, алра даалыҩрит Хьӡыр. Ахаан дшысымбацыз, дшысзымдыруазгьы, уи сара иаразнак дыздырит! Аԥхӡбаа иҿашы, дҳақь-ԥсықьуа, илақәа аарҳәны иҭаҵаны, дмышә сахьаха саԥхьа даагылт.
– Аа, ала қьаафыр! Абар уахьыҟоу! Исымдырзи хара ушзымцоз! Дзусҭа, дзусҭа уара, згәы кылужәаз? Уԥсы иоуҭаз? Илымоукыз, дзыхурҟьазеи, зыԥсцәа...1 Лхы еилоугахьан, уажәы, лыгәгьы кылужәеит! Уԥсы доуҭеит, уԥсажә – алақәа ирхәынгаша!.. Аха ус узцо џьумшьан, сара, сара сузхоит! Сара изуеит уи лшьа! – амшә еиԥш дықрамҽаны дҩасгәыдлеит.
Уаҳа ааиԥхьхәыцхагьы самраӡакәа, инапқәа рыла сыхәцәа дамҵасны сшьапы сықәҟьаны, иҽыласықәгәаны, сыхәарра далагеит. Азныказ сыҽис-ҭама сҳәо, саамадаӷь-мадашәеит, аԥсракәын изқәыкны исымаз, аха сшыԥслак ҳәа асҵәҟьа схы исзадымкылеит.
Иара мышә дук иакәын, аха саргьы уамак, бжьасхҵәахак сакәмыз, сымч ааибыҭаны саныҩеиҵас, хаха дцаны дкаҳаит.
– Аҽадажә! Сыԥсы сзыҵаау џьумшьан, сушьуазар абри ала сшьы! – ахызаҵә инхан иҟаз аагәасҭан, стапанча ырууааӡа иршәны иаԥхьа инкасыршәит.
Дҳаш-ҳашуа деиха-еигәеит Хьӡыр, илақәа зынӡак иаарҳәны иҩҭеиҵеит уи даннахәаԥш. Аҟыԥҳәа днамҵасны иаахеиршалт.
Еиҭах аԥҳал ҭацәеиԥш иккаӡа иҭацәын адунеи. Идагәан адунеи, еихаҷышәхьан. Алымҳа ахазҵараны иҟаз убри ахысбжь акәхар акәын, еиҭа уи алагьы наӡаӡа ҳәа илеихадагәахарын.
– Усшьуеит, сулгоит! Иушьыз дудыруоу?.. Иусырбап уажәы! – дхахачахон, дыблаҟьа-блаҟьон Хьӡыр, ихеиршалон, исықәикуан. Уамак аҭахызма, иабахәа, длаҵхар, иааиқәтәон, адунеи! Сгәы анаӡарагьы саҩсҭаахә иааҭиҳәааит, абри инапала аԥсра аҵкыс еиҳау хьырхәра ыҟам ҳәа.
– Ыы, ацәа уцәоуп, ацәа уцәоуп! Уԥсцәа... – Адунеи сеиҭаақәдыргылт абарҭ ажәақәа, сылаԥшгьы иныҵашәеит саԥхьа инкашәаз атапанча.
Дӷызы-ӷызуа, дыбӷаӷа-бӷаӷо, ихы кны абна шьҭахьла дласын, днылабга дцеит Хьӡыр.
Саҩсҭаахә даасҿаҷҷеит, сакәӡамкәа саақәҵәиааит! Мап, мап, сахьимшьыз, сахьеиқәхаз акәӡамызт ари змааназ! Сара усгьы ихашәалаз, имыцхәыз уаҩын, иԥсцәаҳаз уаҩын, аха са исыбзоураны ҽа ԥсцәаҳак дацымлеит адунеи! Са сыԥсцәаҳахахьан, даҽаӡәгьы са сымшала дыԥсцәаҳахон, акгьы игӡамызт, са сзын уи еиӷьыз ԥсаҭагьы ыҟамызт, аха...
Еиҭацәырҵит, еиҭахыпеипеит агәаӷ бааԥс зҭашуаз сгәы мыжда!
Уаҳа ҽак аамхәыцӡакәа бнала мацара агаҟа скылсит, иагьарааны исҳәахьазаргьы, иԥсҭазаара далсхыр акәын уи! Шьҭа игәаӷгьы сыман ани ахәыҷы, зымшала зны сабџьар ҭымҟьаз, сызшьаҳаз, уи иаанагоз шьҭа ауаҩрахьгьы сыҟамызт ауп, скацәахьан ауп!
Иҟами, уа иҟами нас шьҭа шьоукы, аҽнышьыбжьон цәашьыркыла аԥсцәаҳа дрышьҭазаргьы, иԥыхьамшәо ауаа гьангьашқәа?! Мамзар дымчыдоума абри аԥсцәаҳаҵәҟьагьы џьара-џьара?
Хымш-наҟьак сынцәыҵагыла-аацәыҵагыло, схарахаԥшуа сгәаран, аргама сахьырбогьы ыҟан, аха сеиқәных иахьынасгәыдыԥшылоз, ишәаны аҩ иҵалон. Ирыламыҩхьаз «сҭаарыхқәа» зегьы. Сызхашҭхьазгьы
ҿыц сыргәалашәеит, зегьы ираҳаит нас «сфырхаҵарақәа» злахсырҷаз суаҩшьра... Анахь-арахь исыкәшан амҩақәа кын. Иаҭахӡагәышьамызт сымҩакра, схаҩара, даасадраӡар абри агьангьаш, уаҳа сҭахӡамызт, аха исазраӡодаз! «Нану гәаныла дкәашон» – ҳәа, издыруадаз сара сгәы иҭаз, уи быжьра-быжьҵәа анышә иҵабааз иаҩызан.
Уаҳа санеиқәымшәа (еиқәшәоз уаҩызма нас!), исыӡбеит схьышьҭра мҩа сықәларц.
Сцон лара лнышәынҭрахь.
Уаҳа мҩа сымамызт, сабџьар исзынхаз зегьы насыхҳәаны, лнышәынҭра агәы инықәҵаны, сызхара дҵәуаны, иара убраҟа схы иаагәыдҵаны сыԥсы лхьысыгӡарц сгәы иҭан.
Ақәаҵара саалсны аԥсыжрахәы санаақәгыла, сшьапы сзеиҭамго саашьақәхеит. Акеҩҳәа амыткәма ҳәо, анышәынҭра агәы лнапы нықәшьуа дҵәуон, дҵәуон Риҵа лан. Хаҵацара иҭагылоу леиԥш еиқәҿаха, еиқәԥҳәызбаха иҟаз аԥҳәыс ԥшьымш рхы-рҵыхәала убасҟак деицакхьан, ахәажәцәа лыҟәнылахьан, лакәу, лакәму узымдыруа.
Адунеиаҿ зеиҳа гәырҩа ыҟам агәырҩа – ахшара игәырҩала деикәаблын уи.
Деикәазбылхьан сара.
– ...Бан, бан, бан лгәы зызкылымжәаз ахызаҵә ба бгәы шԥакылнажәеи, бан, с-Риҵа, бан, ԥсышьацәгьа, бан... – еиҟәыҷҷон ан рыцҳа лгәы...
Иахьынтәаа-иахьаанага сзымдырӡо, иааимҟьеит еиҭа сыхшыҩ! Анцәа ҳрыцҳашьа, дызусҭада ари? Схәыҷы аахыс зинтерес сымаз Ҟасҭеи бзиа иибоз, дыззыхнымҳәыз анкьатәи Шьазина лакәну? Шьазина – Риҵа лан?
Ааҳ, сара аԥсаҭацәгьа!..
– ...Бан, бан, ақәлацәа рылшәа, бан, бан, зыԥсцәаҳа дзыӷрагәаз, бан! – еималҭәон, еималҭәон уи, лыԥсы лгәы икылахо. Ажәаки ажәаки рыбжьара «бан» лымшын...
«Илыӷрагәаз лыԥсцәаҳагьы» сара сакәын, сара сакәын ла лҟны иааины аҵыхәтәантәи зуал назыгӡарц иаҿыз, аха сзеиҭамҵит, сҽысзеиҵымхит уаҳа: сҟатара ахьааҩҵәаз иааҩҵәаӡеит. Арахь сгәаҟуан, сахьымӡар ҳәа сшәон, амыжда, сыгәҭакы.
Ус, адыдреиԥш сгәы иаақәҩит абжьы:
– Абар дахьыҟоу! Агыгшәыг аԥсра анаалак абна иазыхынҳәуеит ҳәа, са исымҳәаз, ара иԥсы шааигоз!
– Дышәкы, дышәмышьҭын! – иҿацаӡа иаагеит даҽа бжьык.
Соунажьт сеиҵазкыз, саақәҵәиааит ақәыџьмеиԥш, стапанча аамҵысырст.
– Витали, умхысын! Уабџьар шьҭаҵа! Уҽҳаҭ, Витали! – игеит еиҭах абжьы, уи амилициа аначальник ҿыц ибжьы акәын. – Уеиламган, Витали! Агаӡара ҟоумҵан! – са сахь дыццакны дааиуан.
– «Уеиламган» закәызеи, уи деилагахьеит! – адыдбжьы еиԥш сгәы иаанҟьеит еиҭа бжьык.
– Витали, исҳәо урҳа, уҽҳаҭ! Ухы унапаҿы иаага! – иуам еиҭа, дааскьоит са сахь аначальник ҿа.
– Сымԥан умааин! – сыҳәҳәеит сара. – Сымԥан умааин, суҳәоит! Аӡәгьы сышәԥырхагам! – ҿаасҭит ахага иеиԥш, сабџьар еиҭагьы инхасыршалт.
– Иузеицәоу ҟоумҵан, сҳәеит, Витали! – дааигәахаӡеит.
Шәанаџьалбеит, зынӡак сара сықәла! Ибжьы... Ибжьгьы шаҟа иҽакузеи, еҳ, иахьанӡа дсықәшәазҭгьы...
Иҳаӡазҭгьы иаргьы саргьы! Шаҟа узыцныҟәаша уаҩузеи?!
– Иааигәа умнеин! Аа, дуеихсуеит! – аҟаабжьгьы геит еиҭа...
Схысыр сылшон знык, ҩынтә, жәантәгьы, уи амч сыман, агәаӷьгьы сылан, аха исылымшеит, сзаҵымхеит. ...Хәҩыкгьы нысмырҵәеит, аӡәгьы дсымшьит, ашьҭахь сыӡбахә шрылаз еиԥш, исымҭан аӡәгьы цәҟьарак инымлеит, исзаанхаз, сгәы иҩыҵаскын, снацәа аҵхарҭа инақәсырӷәӷәеит...
– Витали! Уаангыл!.. – Убри иацын иахьак иӷьаҵәыӷьаҵәуаз аначальник ҿа иҳәҳәабжь, ибжьы.
Сара исыхәарц, суаҩызтәырц зҭахыз абжьы. Еиҭах ҭынха дук иеиԥш зыгәра гатәыз аӡә иеиԥш сгәаҵа ааимидеит. Ех, дсықәшәазҭгьы ианаамҭаз! Ианаамҭаз! Сызкылымси, ҷкәын еиқәацәа, убри аицәажәарахь дансыԥхьа? Исызмыргәаӷьызеи?.. Аха исымгәаӷьыз аҵыхәтәан, анцәа изсыцимҳәазеи? Убриаҟара еиқәикхьазма аԥсы исхаз? Мамзаргьы исаӡама, исаӡама рацәак, уажәоуми, зынӡак, аа, ааигәоуми ажәа анысниҵаз? Ашьҭахь сцәырҵыргьы ианаԥшьызгозгьы кыр зыбзоураз убри иаацҳахәгьы акәӡами?.. Уигьы абаҟоу, егьигьы абаҟоу... Сҭынчын...
Сҭынчын шьҭа, адунеигьы ҭынчын, ауаагьы шәҭынчын...
Сҭынчын!!!
Ашьшьыҳәа иҿыцәаауан сыԥсҭазаара акәиц. Сгәы илаҵакны иҿҵәауан... Еималон, еималон аҳаԥы лашә сзыхәлабгоз...
Аха ишԥа, ари закәузеи? Изакәузеи исаҳауа? Мамзаргьы ак саҳауа егьиуа, сабаҟоу, салымгахьеи, мшәан, сҵыхәтәа ԥымҵәахьеи? Мап, мап, ишԥеиҳәеи? Дарбан изҳәо? Аа, ани, ани аначальник ҿа. Еиҭах иара ибжьы, зынӡак слымҳа иазааигәаӡаны:
– Иԥсахәага ҭоуп! Ацхыраара! Шәеиха! Еҳ, дсықәшәахгьы ианаамҭаз!..
– Деиқәырхатәуп! Шәласы!
Аха дарбан иеиқәырхатәу? Сароу?
– Шәласы! – дҟаауеит.
Агәаҩеиԥш сгәы дҭаҟаауеит.
Ишԥа, иарбан гәу? Сара сгәу? Иабаҟоу сара сгәы?..
Еиқәымтәаӡеи, салымгаӡеи, иԥнамҵәаӡеи иара иазкыз, аԥсацарҭа иарбаз уи ахызаҵә цаҳәцаҳә? Иабашәеи, иабахеи, изырбрыда хы мыжда? Шәанаџьалбеит!.. Шәанаџьалбеит!..
– ...Шәанаџьалбеит, шәанаџьалбеит, уаҳа даҽакала хиашьас иамаз уи иԥсҭазаара абарҭқәа рышьҭахь? Убри леиԥш ахьыршәыгә лыԥсра ашьҭахь?..
– Аха, иаҳҳәап, изацымлар убри лыԥсра? Акахьы дкылымсуаз?
– Аха изацымлеи? Дабакылуго, кылгашьасгьы имоузеи аҵахь ицахьоу...
– Мамзаргьы абасҟак ишьақәҟьахьаз, агыгшәыг ԥсы зхеиҵаз уи иҷкәынра иҽеиу уаҩрак ахылҵып ҳәа шәыҟоума?
– Уара шәиашам! Шәиашам!
– Избан ҳазиашам? Уара, уи иарбанзаалак зин ҳәа ак имам шьҭа адунеи ақәлара, зегь акоуп, ишьапы дақәиҭ, – дақәиҭым.
– Азин адагьы хырҳага илалома? Уара ассирқәа шәҳәоит...
– Уҷкәыннаҵ иеихугаз ушьаҿоуп аус злоу, ҽеила ианузеихымга...
– Шәиашам, шәиашам, уара!.. Шаҟаҩы рыҷкәынра хаҳа-џьшьада ирхыргахьоузеи, шаҟа гәнаҳагьы иаҵоузеи, аха ашьҭахь ишьақәымгылеи заманала!
– Уи иагьаҩы! Аха ари, ари, уара, джәымдыруеи, джьымдырны иҳалиааз аӡә иоуп...
– Махәыкгьы алҩаахьеит аҵла иаҵәа џарџар. Убри даҩызоуп абригьы!..
– Шәиашам, шәиашам! – игон бжьык еиҭах.
– Ҳиашоуп! – даҽа бжьык...
...Аҵыхәа ԥҵәомызт аимак, аҵламҵан иҵысыз, сажәабжь хацзыркыз.
Арахь есааира ишон аҵх, ҵхык иеиԥшымыз.
Ԥсҭазаарак иамырцәаз аҵх шкәакәа.
Сара ахаан уи дсымбацызт, лыӡбахәгьы смаҳацызт. Уи леиԥш аӡәы дызбоит ҳәагьы сыҟамызт, аха дызбеит. Дысԥугалеит уи, аԥсҭазаара, саԥхьа дааганы дааргыланы. Амала, ахааназы уаргьы исызуанамыжьуа, сыхгьы исзанамыжьуа, дшысԥугалаз еиԥш, дагьсцәугеит. Дысцәугеит лара наӡаӡазын дшәахәа мцаԥшьны, дыгәҭыблааганы сгәы дынкыдыршаны.
Дызбеит уи раԥхьаӡа акәны хәышықәса раԥхьа. Хәышықәса заҵәык, аха хәышықәса дуӡӡа раԥхьа. Дшызбазгьы абасоуп.
Шәахьан.
Есышьыжь, сшубац, сышуаҳац еиԥш, иаангылаз автобус саақәҵын, ашкол ахь сҿынасхеит. Еибарыҩны, иццакы-ццакуа инеиуаз аҵаҩцәа сара ԥшьаала, сышьи-сышьи еиқәҵо срылаланы снеиуан. Сшагымхоз здыруан, акыс, аҩбагьы, исыҟазшьамызт ахааназ ирласны аныҟәара. Иԥхашьа-ԥхаҵо, саҳаҭыр бо аԥсшәа сазҳәоз ахәыҷқәа, схы аарҵысшәа, ишысцәыхьанҭаз ҭакк рысҭон. Исцәаҩамызт иара аригьы: Сҿы ҩеихыхны «мшыбзиа» ма «хәылбзиа» аҳәара.
Сышьи-сышьи еиқәҵо, «сынхынаа-нхынаауа» (лара ишылҳәалоз еиԥш) ашкол сныҩналан, иҩаварҵәины амардуан снаҿалеит. Схалон арҵаҩцәа ҳуадахь.
Ҳашкол гылан етажкны ихәхәаӡа инашьҭны, ахы ахьаанҵәоз амраҭашәарахь ала, азганк шьҭыхны, икьеҩӡа етажк ахагылан. Уаҟакәын иахьыҟаз арҵаҩцәа ҳхеилакырҭа – ҳуада, ҳдиректор икабинет, убас ажәабатәи акласс зыҩназгьы. Ҳуадеи иареи еиван.
Амардуан саҿаланы сҩеиуан, схы ишьҭысымхӡоз (исышьҭызмырхуаз еидарак иаҵазар акәхарын!) шьҭацаланы. Ус, иаалырҟьаны, снаԥшызар, сылаԥш налаахеит хыхь абарҵа иқәгылаз. Лызмышьхәылҵк абыркьыл иқәкны, шәҟәык аԥхьара даҿын. Сылаԥш аалыдхалт: лыҵкы еиқәаҵәа, лшьаҵа еиқәаҵәа, лықлаԥад, лкасы ԥшқа еиқәаҵәа... Ажәакала, лхы инаркны лшьапы аҟынӡа аиқәаҵәа лхьыхәхәа дгылан уи. Ицқьаӡа, мра зымбаӡац ззуҳәашаз лхы-лҿы (мызкы амра-ца дыцәургыларгьы, ахаан мра лкӡомызт лара!) пашәӡа, лыхәда ҵҟәашааӡа, аиқәаҵәа иагәылԥхаауан.
Ашәҟәыԥхьара даҿын уи лхы ақәырԥсӡаны. Лывараҿ акласс ашә икылеибаҳәа, аӡәи-аӡәи еихагыло, лбарҭа рибаҭомызт аҵаҩцәа. Маӡала иеиҿахәыҭхәыҭуан, деибадырбон. Амалагьы зныҟәашьа мараз, амардуан сааҿахаӡеит, сшьапқәа еихызгоз шықәсык-шықәсык рыбжьан усгьы.
– Наазыр Уасил-иԥа! – бжьык аасаҳаит сышьҭахьынтә.
Саахьаҳәт.
Амардуан ҭшәа иаҿаӷӷаа гәыԥҩык аҵаҩцәа сышьҭагылан.
– Шьыжьбзиақәа! – рҳәеит, рхы аасықәкны, ицәыҵачча-мыҵаччошәа, имӡышәаха.
Саареихырхәеит аҭакс зны, насоуп схы анрызца. Аа, шәиас, шәиас, сҳәахын, саанасҭхашәа инсывсыжьт.
Аддыҳәа иҩсывибаҳәан, хыхь иқәгылаз ҿыцбарах даргьы дырбо, лаԥшыла дыҭҵаауа, ихьаԥшуа инлывсит. Дҵаҩхару? Мап, дацәдуцәоуп. Акысгьы, ашәы ашәҵара азин раҳҭаӡом. Дзусҭахарыда нас? Дырҵаҩхап. Иацтәи сыҟамзаара амш иалагӡаны... Схы рҟәны икны ҳуада сныҩналеит. Снеин сҭыԥ аҿы снатәеит.
– Иҟалеи, Наазыр, ухы рҵысынгьы аԥсшәаҳәара уцәыхьанҭахама? Уигьы уцәырацәахама, убаарашәит? – лыбжьы ҷахьаӡа (уи ианакәызаалак иҷахьан, иахьа – еиҳараӡакгьы) даацәажәеит Нина Маҳҭ-иԥҳа, ҳҵараҟәша аиҳабы.
Сазышанхашәа саахырҵысит ҳәа сыҟоуп, аха смаџьанахазар акәхап, сышьҭахьҟа шьоук фырт-чырт аадыргеит. Аха сара сгәы иҭыхоз акакәын: дзусҭада, дабатәида?
– Угәы еиҟарами иахьа? – иаасхапапеит шьоукгьы.
– Ҟаи, изҳәада, – сҳәан, стетрадқәа зҭаз сыстол амгәа саахо, сынҭыхеит, исҭаху абри абри ами ҳәа сзымдыруа. Нас сҩагылан, аурокқәа реихша ахькыдыз снадгылт, аурок ансымаз, иахьсымаз сыԥшаауан, заманала ишыздыруазгьы. Ассир, шәанаџьалбеит, гәаҭеира захьӡыз сыздырӡомызт абжьааԥны, уажә исызкылҟьазеи? Уи сҳәеит ҳәа, уи акәызма зҵаарас исзықәгылаз? «Дабатәида, дарбан?» – Аа, сгәы иҭагьежьуаз.
– Былахь зеиқәлазеи баргьы, Ҭика? – лыбжьы ҷахьаӡа слымҳа иааҭаҩт Маҳҭ-иԥҳа, бжеиҳан лыхьӡ абас ада иаҳҳәаӡомызт, ларгьы лыԥсы еиҟәнарҷҷауан, аха... – Иаадыргәышьоит, аха ишԥаҟаҳҵари? Даарышьҭит, ишыббо...
«Даарышьҭит». Дабантәаарышьҭ, насгьы дабаарышьҭ? Ԥкьын-ԥҳа хаҵа ицаз лхаҭыԥан?
– Ауп аха, сара сышәмыҳәахьаз, иҵегь асааҭқәа сҭахуп ҳәа? – лыбжьы ҭахәаҽӡа, зынӡа илықәшәацәгьан дышԥаҟоу Ҭика!
Аха избан, иазылуазеи аҭоурых асааҭқәа? Лара дҭоурых рҵаҩӡаме, насгьы аӡә «изхаша» асааҭқәа лымоупе?!
– Аа, Наала Алдемыр-иԥҳа! Бааи арахь, бҭыԥ абноуп иахьыҟоу.
«Наала Алдемыр-иԥҳа?» – Саахьаҳәт ашырҳәа. Аԥенџьыр ааигәа дгылан уи «аиқәаҵәа зшәыз», лханытә
лшьапанынӡа илхьыхәхәон. Имодахоу, ишәыҵәҟьоу? Уажә усгьы имодам убахьоу, ақалақь аҿы бжеиҳараҩык рхы-ршьапанытә еиқәаҵәала еилаҳәоуп. Урҭ дреиуахару? Аха акасы? Хымԥада, хымԥада, уи бзиа иазҳәам.
– Аҭыԥ ҿкызар ҳәа дшәозар акәхап уи, Маҳҭ-иԥҳа! – уаанӡа ицәыҵагәрымуаз Ҭика лыбжьы маалықьӡа иаагеит.
– Ҟоу, уи ҿкызар, бара уахь биасроуп, ба боуп иҟьашьыша! – ҵәык налалымҵар усгьы илухуазма Маҳҭ-иԥҳа! Уи ианылҭаху, леиԥш уаҩы лахҿых, леиԥш лафҳәаҩ-хәмарҩы дыҟаӡам, аха ианылҭахымхагьы, ҳаӷоу иднагалаша! Аха дуднамгалаӡозар зынӡа – еиҳа еиӷьуп!
Лыблақәа хааӡа инеиқәылхын, дааԥышәырччеит аиқәаҵәа зшәыз, аха лыччаԥшь иаразнак инҿыцәааит. Уаҳа лаф рымҳәеит, иднамырҳәеит уи аԥҳәызба илхьыхәхәоз агәырҩа. Ааи, ааи, хымԥада, гәырҩоуп уи илхьыхәхәоз, ишәымаҭәоуп илшәу. Уи ус шакәыз аҳәеит, афымца лампеиԥш иакуаз, ицәоз лыччаԥшь. Аха иззыда? Илцәыԥсыда, рыцҳа? Еҳ, аԥсра, аԥсра, ԥсыхәа зумоузеи, абас аинаала агәырҩа лхьынурхәхәартә?..
Акыр-кырҳәа аҵәҵәабжьы ашкол ааҩннарцәажәааит, аддыҳәагь абжьқәа аарацәахеит акоридор аҿы. Шьшьы-ссыҳәагьы аӡә дрылаҟаауан, аха изаҳауадаз, зегь еибарҩуан рклассқәа рахь, атәыла рхагала.
Аԥенџьыр даадҵит аԥҳәызба.
– Наазыр Уасил-иԥа («Уасил-иԥазаҵә» ҳәа абжьааԥны илҳәалонеи!), шәеибадыр, ари Ԥкьын-ԥҳа лхаҭыԥан иааз лоуп. Наала Алдемыр-иԥҳа!.. – дааҿахеит Маҳҭ-иԥҳа.
– ...Абдиба, – лҳәеит лара, дааччашәа лун, аха лыччаԥшь иаразнак инҿыцәааит.
– Иуаҳахьазу, убаашәҭ, абри еиԥш жәлак ыҟоуп ҳәа? Уабаҟоу макьана! – лыбжь ҷахьа цҳауан Нина Маҳҭ-иԥҳа.
Ҳаи, Маҳҭы диԥҳаӡамкәа, дабаҟоу рҳәааит!
Лыла ӷрақәа ҩышьҭылхын, даасҿагылт лара, лнапы аасылҭеит. Саргьы иаалымсхит уи, иҟәымшәышәӡа, иԥхаӡа, лхылҿеиԥш иашәырҭаҭаха иҟаз. Лнацәкьара ҭхәаа-ҭхәаа ԥшӡақәа аԥсык снапы иаансырхалеит. Абарҭ реиԥш иҟоу анапқәа ракәхап «аамсҭа напқәа» ҳәа изышьҭоу.
Исцәылгеит «лаамсҭа напы».
– Наазыр, еибардыр аҵаҩцәеи лареи, уара укласс ахьоуп дахьцо, – лҳәеит Маҳҭ-иԥҳа.
Сара сыкласс ҳәа дызҿыз абжьбатәи акласс акәын. Ажурнал, сҳәахын, саақәгьежьт, аха лара ара искуп анылҳәа, дсыма сҿынасхеит.
Амардуан ҳаҿалт. Слышьҭагыланы сахьлеиуаз, лханытә лшьапанынӡа дҭысҵаауан. Дзусҭада? Дабатәиу? Ашәы ззылшәыда? Лан лзоума, лаб изоума? Лашьа? Издыруада... аха мап, џьушьҭ, макьана дагьанбацарыз хаҵа, дыԥшқаӡоупе?! Аха, уи сҳәеит ҳәа, дагьыԥшқамзар акәхап зынӡак, рҵаҩра даартә аҿынӡа дааизар.
Лкасы ԥшқа еиқәаҵәа налхшәан, лыхәда инықәшәеит, лхы снықәԥшит, сныҵаккагьы сцеит: лхахәы шлоума, змоурахә мыӡша? Ма сыбла сажьома? Мап, абан, иқәшлааӡа иахьыҟоу ганла ираҵәан, лхагәҭа амзаҿеиԥш иқәу лыхцәы. Изыршлазеи, иагьанбашлеи, дыԥҳәызбаӡоупе арахь? Сыбла агәра сымго, сҽыналзааигәатәны цқьа лхы снықәԥшырц саныҩеиха, амардуан сшьапы лаҿҟьан, сналыдҳалт. Ларгьы дкасыжьуан, саргьы скаҳауан, аха, бзиашәа, ҳаиқәхеит. Ашыр сырган, ларгьы дааныскылт, саргьы сҽааныскылт, убриалагь исылаӡамыз ласрак насылаҵаны.
– Абар, ҳахькаҳахьаз! – лҳәеит дыччо, аха лычча нҿыцәааит иараминуҭк.
...Наала, Наала! Илыхьӡызҵада абри еиԥш ахьӡ еинаала, лара деинаала, иара лнаала? Иланда, илабда, дабатәида? Дарбан зҿы хьыла иҭәыша, абри ахьӡ раԥхьаӡа изҿыҵшәаз?..
Дықәнагалеит уи абас ҳашкол ахь, дықәнагалеит уи ақыҭахь, сара есышьыжь сымҩа ахьынҵәоз. Абасоуп дшалалаз уи сыԥсҭазаара.
Уи акыр иналырҳәы-аалырҳәит сыԥсҭазаара, акыр изыԥсаз слырдырит, аха акыр изыԥсамызгьы слырбеит. Убри ашықәсан еиԥш, сара сыԥсҭазаараҿ слахҿыхны сҟамлац, убри ашықәсан еиԥш... Убри ашықәсан азгьы акәхеит умҳәозар...
Есышьыжь саб игәашә сааҭыҵны, ҳгәарбжьара саабжьысны, сгәы самыргыло аулица саангылон.
Сымҩа аҩада ихан, аха схы алада ихан, сыбла уахь ихан. Избанзар, уахьынтә даауан Лара, даанагон автобус. Ақалақь аҿы, лан луаҭахқәа рҿы (лаб иуаҭахқәа ракәын, аха «сан луаҭахқәа» ҳәа дрышьҭан) дынхон Наала. Уантә ҳашкол ахь аҵаҩцәа алырԥхьарц даауан, дцон. Саргьы сқыҭахьтә уахь сцон, саауан. Сцон сзааӡаз, аҵара ахьысҵоз, ахьсызҳаз сышкол савсны. Изҭахымда досу данырҵаҩха, дзааӡаз, илацәа анхтыз иибаз ишкол аҿы аус иуазар, аха сахьагаз – сагеит. Ус ҟалалоит, ишԥааури. Ӡырхәантә сара сзызцоз ашкол иалгаз, уи авараҿ инхоз, аӡәгьы даханы са сқыҭахь, сышкол ахь даауан рҵаҩра. Сара сҩазгоз иара даанагон. Иара даазгоз сара сагон. Ҳҩыџьагьы ҽнак ҳааидтәалан, досу ҳаҩны ҳаҟазааит, ҳҭыԥқәа
еиҭнаҳаԥсахлап, ҳаӡбын, аҵараҟәшаҿ анкьа зны ҳцахьан, аха, анцәа ишәиҭаз шәымаз, шәаб итәу џьышәшьома, еиҭныԥсахуа, егьиуа, анырҳәа, ашьшьыҳәа ҳаацрыҵт, иаҳцәыргаӡар ҳәа ҳшәазшәа. Ус ҳагьашьцылт ҳашнеиуаз. Сара зегь рҵыхәтәан автобус сааҭыҵуан, иара зегь раԥхьаӡа автобус дыҩхалон, – еснагь, еибыҳәан иҳамазшәа, ахаларҭаҿ ҳааиҿаҳауан. «Мшыбзиеи» «хәлыбзиеи» заҵәык анеибаҳҳәоз ыҟан, аха ианаҳамҳәаӡозгьы ыҟан. Ауаа, еижәыланы ихалоз, хыла срысҵәҟьан срылсуан, даргьы даара схьыржәжәақәон аха.
Изхсыҳәаауа, раԥхьа зны сгәы еихьнашьуазҭгьы ари сцара-саара, аҵыхәтәан салашьцылеит. Убасҟак сашьцылеит уи есышьыжьтәи «акатааира», ҽнак аҩны саанхаргьы, исызхымго аҿынӡа. Иоулак, иаҳәалак, исгәаԥхеит сусурҭа, бзиа избеит сара ари амҩа хара, уи ашықәсан... уи ашықәсан – еиҳагьы.
Ари амҩа данын лара, ари амҩа санын сара. Есышьыжь автобус дсыԥнагалон, ҳаиватәаны ҳҿыҩаҳхон. Ажәак, ҩ-ажәак, уаҳа рацәак ҳҳәомызт раԥхьа, нас... нас еиԥш гәазҳара абаҟаз? Аҷҷаҳәа дцәажәон, ахьыр-хьырҳәа дыччон зны-зынла.
Шаҟа илнаалоз лыччара! Аччара знымаалода ҳәа, аҽԥныҳәагь суҭар ҟалап, аха иҟоуп, иҟоуп аччарагьы знымаало! Лҿынԥшылара ҟәымшәышәӡахон усҟан лара. Шаҟа дыбзиаз лгәырҩа лхашҭны даныҟаз, анышә лфааит, аха шаҟагьы илнаалоз!.. Ҳаӷоу инаалааит агәырҩа, аха лара абригь лнаалон, илнаалон!..
– Шьоукы иины адәы ианнықәла инаркны, неихыркәа рымамкәа иажәыргьы, изахьӡу рыздырӡом агәырҩа, агәырҩа хьанҭа, – луанытә даақәыԥсычҳауан Наала, лылаԥш асаркьа анаҩс џьара хараӡа ихан, иҭыӷрынҷааӡа иҟаз лыблақәа аацәаакуан, иаахыкәеицеиаауан, мшынк ихызазо.
Иқәҳа ицоз автобус ашәаԥыџьаԥ шлыԥнагалоз, ишлывагьежьуаз еиԥш, ахәыцра хьанҭагьы лԥылон, аха илывсуамызт уи, аракәеиԥш лгәы иакәшауан, иакәшауан.
– Аб думоу?
– Ааи.
– Ан думоу?
– Ааи.
Лқьышә хәыҷқәа еихарԥсны днатәон Наала. Убас гәырҩак лныԥшуан, убас дрыцҳаушьарын, уаргьы уеиҭымны уҟазар цәгьа иумбо аҿынӡа унанаго аха уи амацәыс еиԥш инаулҟьоз гәҭашәаран акәымзар, иҳаӷоу деиҭымны дҟалааит! Угәы ԥшаауа, ухы ԥшаауа, ункыдԥшыла-аакыдыԥшыло, зан дызцу уԥсы рыцны, заб дызцу угәы хьаауа урышьклаԥшуа, угәы шьыцуа, гәаӷла акәым, ус аб уахьилхәдоу, ан уахьлылхәдоу азы...
Иҳаӷоу деиҭымны изҳааит!
– Сара сины санынкашәа нахысгьы акәым, сан лымгәарҭа санҭазгьы сеиҭымхахьан, Наазыр!.. – дцәажәон Наала, ашкол ашҭаҿтәи аԥсаҵла амҵан ҳахьеиватәаз, ҳнаҩс аџьџьаҳәа еилаз аҵаҩцәа дрылаԥшуа.
Сҵаа-ԥшаауа, цқьа лыхҭыс здырыр сҭахны сылҿаԥшуан сара.
Наҟ-наҟ шаҟа ҳаибадыруаз, шаҟа ҳаицәажәоз аҟара, есымшааира ахҭысқәа сара сзы иаргамахон, саргьы салахәхон уи лҭаарых. Еснагь наҟ-наҟ илҳәарызеишь ҳәа, иҟаларызеишь ҳәа сӡырҩуан. Абар, илҳәоит инагӡаны шысҳәоз, лажәа ааԥҵәон Наала. Ма лылаӷырӡ лгәы иҩкылаҵәоз илнарҳәомызт, ма иааҳахҭыгәлаз аӡәы ҳааиԥиҟьон. Аҵыхәтәантәи аан, Наала ашырҳәа лҽаалԥсахуан, гәырҩак змамыз, уи иаламцәажәаӡоз иеиԥш, лыхгьы лыԥсгьы иаалыдгылаз ауаҩԥсы инеизылшьҭуан, – дҵаҩыз, дҩызаз, деиҳабыз.
Сгәы ишҭаӡамыз, хырҩаас иаасымкӡакәа сшааиуаз, схы иадсымбалацыз уамак ааҵысхит. Уажәраанӡа скалышь-малышьуа, амҩа аԥсра нахкаауа сшыҟаз, уажәы?
Ацәылашараз, ашара сыла иамбо, сцәырҵны саақәгылон аулица. Сымҩа аҩада ихан, аха сыбла алада ихан, сылаԥш ҳәаас иаман лахьхьи алаӡара иҟаз аваҵәирҭа. Уажәы-уашьҭан уи иаавшәон автобус, аԥашь ҩызӡа. Уи даанагон лара Наала, Наала ԥшқа! «Ԥшқа» ажәоуп уи раԥхьаӡа, сгәы еиԥш, ла лыхьӡ иадыскылаз. Иҳәазо (ааи, уи «ҳәазон» сара дсыԥнагалаанӡа!) иаасыдгылоз автобус, ашьапы иаҵахаз ацгәы еиԥш, иныҩныҵәаан ашә аатуан, аԥшӡеиԥш сынҭаԥалон уи сара, аангылаха, ашә атыха амҭаӡакәа. Сыблақәа шаҟь-шаҟьо автобус ахы-аҵыхәа ааимырдон, иаразнак даарԥшаауан лара. Ма дтәан, ма дгылан, лнап ҟәашә хәыҷы ҩаргӡаны адаан инашьҭыз кны, лоуразоуроу ашәы лхьыхәхәа. Ауахәама иҭоу абер ԥҳәызба длеиԥшнысшьалалон зны-зынла.
Ихааӡа ччаԥшьык аасҿалырԥхон аха, леихырхәаха, агәынкылаха смаӡаӡакәа, лхы-лҿы иаразнак иаҿыцәаауаз сара сгәаҿы ибылбылуа иаакуан. Сылаԥш шылхыз, сааигәа дышгылаз ашкол аҿы ҳҩеиуан. Ҳаишьҭагыланы автобус ҳлалбаауан, ҳаивагыланы ашкол ашҭа ҳанҭалон. Ахаан схы иадсымбалацыз агәаҳәара сыманы аурок ахь сцон. Сыздыруам, ус сыла иабозу, сҵаҩцәагьы сеиҭасшьа сыҵырдыраазшәа, еиқәгызмалха, еиқәымӡышәаха, «иаамдыруа џьушьо!» рҳәозшәа саҳауан, рыбла хәыҷқәа санынархыԥшылалак.
Саргьы уажәшьҭа схы иаҭәасшьақәоз еиҳа ирацәан. Уажәраанӡа аурок, адҵа (уигьы ҿамҟәа-ҿамҟәаны)
инахыганы даҽа зҵаарак сшаламцәажәалоз, шьҭа еиҳа сҳалалхеит, сааџьоушьартә. Ажәабжьқәакгьы нарасҳәало, аурок аҳәаақәа снарҭысуагьы, досу изҵаарагьы аҭак исҭо салагеит, уажәраанӡа, – убра утәеи, узлажьқәоу ракәымкәа! – ҳәа иқьышә инҭаскшоз ацымхәрас.
Сцәылашьшьӡа, астол саахымҵӡакәа, рлеишәа мыжда, рыбжьы цәгьа акәымзар, сынҭаҳәахаа сцарашәа сшахатәаз, снахыҵны саалеи-ҩеиуагьы салагеит. Изакәытә џьашьахәыз сҩызцәа ирбаз ҽнак, уа мшыбзиақәа ҳәа слахҿыхӡа санаарылагыла!
Аарлаҳәа аҭак аасырҭеит шьоукы, шьоукы зынӡа ишанханы акгьы рзымҳәеит. Ари лывсуа ҳәа дыҟазма Нина Маҳҭ-иԥҳа, анцәа шьарда зымчу игәамԥхаз!
– Избозеи, исаҳауазеи, шәбаарашәит! (Ари аҵыхәтәантәи ажәа еснагь усгьы ацәымҳаиԥш илҿыҵакын лара) Наазыр, нан, Уасил иԥазаҵә, ари иаҵанакуазеи?! – лажәа ҷахьақәа рҿаалырхеит, цасшақә аччара илдыруазгьы аакалырҵәеит зынӡа!
Сгәы иамыхәазар, иамысит уи лҳәашьҭыбжь, уамашәа иубаша, убри аҽны заҵәыкоуп уи лыбжьы схы ианалымҟьаз! Схы-сгәы ақәкӡаны сҭыԥ аҿы снеины снатәеит. Сҿаԥхьаҵәҟьа итәаз Наала сналҿаԥшит.
Лхы ақәырԥсны акы аԥхьара даҿын, аха избон, ипашәӡа иҟаз лхы-лҿы агәил ҟаԥшь шәыга шынаҿысыз. Издырит сара сгәы иахәаз лара хәыҷык дшарԥхашьаз, аха усгьы ишылгәаԥхаз ларгьы. Закә жәҩангәашәԥхьараз уи ашәыга ҟаԥшь илҿысыз сара исзаанагаз! «Ла ахьҭам лаӷырӡ аауам» ҳәа ирҳәо, ашәҭ еиԥш иаагәылпытит сара сзын: издыруада... издыруада...
Еҳ, адунеи сара ишԥастәыз, мшәан, убри ашықәсан! Иабаҟаз нас убри ашықәс, сара 30 шықәса сырхырҩны сынҭалаанӡа? Иабаҟаз, цраҳәак сымаӡамкәа, схы мацара самаданы адәы санықәз? Иабаҟаз сҭаацәарахаанӡа?
...Аиеи, гәышьа, ишәаҳазоуп. Сара саланагалахьан сеиԥш зеиԥшраз ма изаацәаны, ма ихыԥацәаны, ма иаамҭаны рхы зларгалоз, ухы злоугалалак, ишалоугалалак ауазар. Сара... шаҟа исцәымӷузеи, шаҟа исцәыуадаҩузеи абри сҿы иааҭыхны аҳәара, аха араҟагьы дысмыхәар лыԥсы иауазма Нина Маҳҭ-иԥҳа!
Ари амш сара сзыҳәан зегь ирыцкыз мшны аҟалара ацымхәрас, зегь реиҳа ихьанҭаз мшхеит.
Убригьы Маҳҭ-иԥҳа ԥсышьацәгьа лыбзоурала!
– Аҭыԥҳацәа! Аҭыԥҳацәа! Идышәныҳәал, шәидныҳәал иахьа иабхаз! – лыбжьы ҷахьӡа (ҳаи, убри аҽны аҟара иҷахьамхацзар ҟаларын са сзын уи ахаан!) арҵаҩцәа руада ааҩнлырцәажәааит.
Сгәы неиҭаԥеит иаразнак.
– Дарбан, дарбан иабхаз?! – Аӷу ааилдыргеит изаҳаз, зегь са сахь ԥшыхәырҭас иркит иаразнак.
Избеит (мап, уахь ԥиа сызԥшуамызт аха, избеит усгьы) Наалагьы лыла ӷрақәа ҩышьҭыхны дшаасҿаԥшыз. Аха избан? Уаҳа аӡәы диҿамԥшыкәа, избан сара дзысҿаԥшыз? Илазҳәахьада? Илазҳәа-хьа-да-а? Сгәы сышҭаҳәҳәаз сара издырп. Илдыруеит, илаҳахьеит нас?.. Зымҩакы ахәыцрақәа снеимдырххеит, зымҩакы – сҩызцәа атта-ттаҳәа иааины снапы сымырхуан, аӡәы сгәыдылкылон, аӡәы схахәы лыркәыкәуан дсеигәырӷьо. Гәырӷьаҿҳәаша сырҭон, исырҭон, иауу-уу, ианеиҵам, шықәсык иоухазар ҟалап абри адныҳәалара! Иҩшьны иҟаз иеиԥш сышгылаз, сӡамҩа аҵәах, мап, аҿах, анааҿга, сыҭрысны сааԥшит. Саԥхьа дпаӷәӡа дысҿагылан Маҳҭ-иԥҳа (иараби, шаҟа дуаҩқьиоузеи абри захьӡу, арахь...), лцас ччаԥшь
ауразоуроу аҵәаԥшь еиԥш лҽарганы, дазшахартә! Ааи, иахьагьы уаҵәгьы убри сылзыразым сара, дысҭахыҵәҟьам иаахҵәаны, изҭаху ишиҭаху сеиликааит аха... Еиҳараӡакгьы убри аҽны, амаҭцҳа аҭыԥ еиԥш, избоит иахьагьы уи лқьышә ҭыԥ сӡамҩаҿы.
Егьырҭ зегьы аӡә ииуз, ииҳәаз ҳәа ак нҭкааны исгәалашәом иахьагьы, абри Маҳҭ-иԥҳа исзылуз ада, нас... нас... Наала...
– Шәеигымхааит, дҵеи мшхааит! – лыбла чча-ччо, лнапы ҟәымшәышә ала, аԥсы инап еиԥш исываз снапы аанылкылан, иаалырӷәӷәеит.
Урҭ лажәақәа убасҟак ихаан, убасҟак гәыкала иҳәан, аиашаз, сгәы аахьадырԥссеит азныказ, сааилдыршшеит, аха нас, агәҭыхацәгьа аасырҭеит. Абас акәызма уи дшыҟаларыз, сара сзықәгәыӷша акы далаҟазар? Сылзеиԥшхарцу, ажәла нҵәеит?..
Ахәылбыҽхаз автобус ҳҭатәан, алада ҳхы рханы ҳцон ларгьы саргьы. Амра шәахәа мцаԥшьқәа мраҭашәара ҵырблаауан, саргьы урҭ ашәахәа мцаԥшьқәа реиԥш, агәҭыха цәгьа цаҳәцаҳәо сгәы ҭнаблаауан.
Ҿылҭуамызт Наала. Шәҟәык хыртланы икны аԥхьара даҿын. Уи ус акәмыз, мшәан, дшыҟаз. Дахьтәоу, дахьгылоу, амҩа дахьықәугьы, шәҟәык лкуп, даԥхьоит, даԥхьоит. Уи сара исгәаԥхон, исгәаԥха моу, саргьы шәҟәык аанкыланы сымныҟәалар ада ԥсыхәа сымамкәа сҟанаҵеит, аха уажәазы, иаалымжәааны абни амра алакҭа ахьҭыблаауа инҭасыршәыр моу сымамызт.
Сааҳәын сылҿаԥшуа снатәеит. Лхы ақәкӡаны ашәҟәы даԥхьон. Цас иҟалҵозу, сгәалымҭаҵәҟьозу?
– Зегьы-зегьы бзиоуп, аха абри сара... сара (шаҟа исцәымӷыз абри ажәа, амца иагаша!)... бара ибазҳәада? – снапы наргӡаны лышәҟәы нхызҩан, лыблақәа иҩышьҭылхыз снархыԥшылт. Шаҟа исҭахыз ирхызбаар исыԥсықәараз!
– Ыы, исаҳар ҟамлаӡоз? – дааԥышәырччеит Наала. – Мамзаргьы убри убасҟак имаӡоума?
Сҟәызгаӡа саанхеит.
– Бзиоуп, убасҟак аинтерес умазар, уажә улахь зеиқәугьы убри азы акәзар, иуасҳәоит: сара зыҽны аусура сналагазҵәҟьагьы издыруан.
– Нина Маҳҭ-иԥҳа! – дсымазар дааихысҵәар ҟаларын, убасҟак сыԥсахы ҩеибакит.
– Иаҳҳәап, лара лоуп. Цәгьарас иҟоузеи араҟа?
– Нас убри, убри бдыруан аума... убри бдыруан аума?.. – сааҿахеит. Шьҭа ԥиа сызлыхәаԥшуамызт. Амра иҿыцәаауаз саҿаблаауан, аха сзаҿымблааит.
Абзиараз ҳәа налаҳәаны, автобус сааҭыҵны санаагылоз, амра шәахәа ҿыцәаахьан ԥаса аасҭа, аха изҿымцәааит са сгәы ауазырра. Еиҳагьы еибакуан.
Аухантәарак сзыцәама џьаракыр?! Илеиқәсымхәыцыз, сыбла ихгыламыз арбаныз! Абар, лара Ҭинагьы. Дсымбеижьҭеи кырӡа шҵуагьы, абыржәоуп сара дансгәалашәаз уаҩҵас, абыржәоуп сыблаҿ данааиз. Сыблаҿ иааит раԥхьаӡа арҵаҩра саналагазтәи ашықәс абри ашкол аҿы.
Сахьынхо ақыҭаҿы аҭыԥ аныҟамла, Ӡырхәатәи ашкол, уажә сахьыҟоу, ансыдыргала, сақәшаҳаҭхеит. Зых иақәиҭыз аҷкәын сзын изакәхыз сқыҭа сҩалсны 10 верск рнаҩс ақыҭахь ацара. Шьапыла акәзаргьы, уахьбжьысша, аха уажә, анцәа ишиҳәара, амашьынақәа зеиуахкы уҭаху аныҟала, иаба проблемаз. Сцалап, саалап, ахәыҷқәа ишырҳәо еиԥш, «скатааилап», сҳәеит. Амала, ашьҭахь «скатааиҵәҟьеит» иазууеи!
Аусура ҳаицалагеит Ҭинеи сареи. Шықәсык ҵхьан, аинститут далгеижьҭеи, аха уи ашықәсанӡа аусурҭа
лмоуӡацызт. Лара дахьиз, дахьааӡаз Гагра акәын, аха аханатә аусураз ддәықәырҵеит ақыҭахь. Лани лареи рхахьгьы ирзаамгеит усҟан ақыҭахь ацара. Ишԥа нас, ақалақь иалиааз, иааӡаз аԥҳәызба аҟьаԥҳәа аҳәынҵәа дааласуа ақыҭа дышԥалалоз?! Дрыцҳамыз аԥшқарахааӡара?!
Шықәсык ус ҭыԥда дыҟан, дмышәашьыршәа-/шьыршәшәо ақалақь далан, лани лареи министрра ҳәа крыҟазар, акгьы нырмыжьт, аха иамузар акәхап мамзар Ӡырхәаҟа даазцоз?
– Ари ақыҭагьы саҿынҵәааны акәу џьушьома, аха сахьдәықәырҵаҵәҟьаз амшәҭыҩра аасҭа еиӷьын. Егьа умҳәан, еиҳа акультура ыҟоуп, еиҳа ибзиоуп, еиҳа ибеиоуп, Аԥсны зегь еицырдыруеит. Ииашами? – лҳәон лара.
– Ииашоуп? – сҳәон саргьы, рацәаӡакгьы хьаас исымкыкәа илҳәозгьы, илуазгьы.
Дышқалақьҭыԥҳаз еиԥш, аиашаз, хныҟәгашьалеи ҭеиҭԥшлеи еиҳа акалашәа дыҟан Ҭина. Еиҳа ухы уақәиҭылтәуан лыҿцәажәараҿ, лыцныҟәараҿ. Ақыҭа иалиааз, иааӡаз, ишдыру еиԥш, даҽа намыск рымоуп, рхы аҳаҭыр даҽакала иҟоуп. Урҭ инамцхәынгьы унрыхәаччаргьы руам, анаӡара џьара унархьысыргьы, акалашәа иааухәаԥшуеит, ажәакала, иӡыӡымкуеит цқьа уеилыркаанӡа, ибжьам аҽурақәа ирҩызоуп, рымԥан унарышьҭуам. Уи сҳәеит ҳәа, ари зеиԥш гәаанагароуп акәымзар, дубап зынӡа узқәымгәыӷӡо иалаҟоугьы. Уи аҭҵаара акәым уажә хыс исымоу, иахьсымҩастәыз, сахумшьаауазар. Амала, уаргьы иугәаԥхоит ари аҟазшьа, зыӡбахә ԥхьан исҳәаз, угәгьы иабоит ус акәушәа аԥҳәызба лыхныҟәгашьаҿ ишахәҭоу, аха ишхадырҟьацәо анубо, убасҟаноуп, зааӡашьа зынӡак даҽакала иҟоу данаарывагыло. Уи нцәахшароушәа дрылубаауа аҿынӡа уналагоит. Еснагь ауаҩы ихи ихәыцреи зеибакапануам. Убри акәхап сара исыхь,
мамзар қыҭамкәан сара сзааӡаз арбан, анҵәажә, Америка сима?! Абна хә-шықәса ҵарак сҵон, институтк сҭан акәымзар, сабатәиз? Аха Ҭина зынӡак сааилалгеит. Лҽеилаҳәашьа (уи еснагь амода дацныҟәон), лбызшәа ҳәашьа (уи лан ҽамилаҭын аҟынтә), аԥсшәа цқьа илызҳәомызт, уарччон лцәажәашьа, аха усгьы лара даара илнаалон, лыԥшқарахааӡара (дыԥҳазаҵәын, дыхшара заҵәын) уҳәа, абарҭ зегьы избоз егьырҭ аҭыԥҳацәа рыхаабзаара зынӡак иаадыржьакцеит сыблаҿы.
Насгьы, еиҳараӡак, зегь лыбзоуран Нина Маҳҭ-иԥҳа. Уии Ҭинеи иаразнак еиҩызцәахеит. Исҭахы-исҭахым снарыднаԥхьало, дареи сареи гәыԥкны, хаз иҟоу республикан ҳааҟалеит. Нина Маҳҭ-иԥҳагьы (шьҭа хаҵа дцахьеит аха) дыԥҳәызбамзи, ҳаиҳа даара кыр шылхыҵуазгьы (уи лара иулырбомызт аха), лхы ҳаҟаратәны дҳацын, ҳахьнеилак дҳацраҳәан, ларгьы ҳара ҳлыцраҳәан. Ҳаиԥылшьуан уи Ҭинеи сареи еснагь, абас уҳәар ауазар, ашаха ԥҵәар ҳәа ишәаны, амаршәа кны ианашьҭагьежьуа еиԥш. Уи сҳәеит ҳәа, раԥхьанатә ус шәарҭа ыҟамызт, насгьы изакәу сзымдырӡакәоуп апылҳаҭ сшалаҳаз. Сыла зынӡак аш шԥахылҵеи, уи цәгьаԥсышьа зоуша Маҳҭ-иԥҳа?! Ҭина лыда ӡбахә ҟамлеит, Ҭина лыда ҳзымтәеит, ҳзымгылеит, кыргьы ҳзымфеит. Амалагьы ахара сахьцоз зцәымӷыз, сан агәҭыха дасыргеит. Мышкы, ҩымш, ҳашнеиуаз, инеиҳангьы, мчыбжьы наҟьакгьы схабар лымбо далагеит.
Еҳ, анацәа, анацәа! Дара уа узын еиҳа агәҭыха цәгьа анрымоу, уара усҟан адунеи шԥаузкашырроу! Ашколи аҵаҩцәеи усҟак хьаасгьы исымамызт, гәаҳәара дук салашамызт, абасгьы-абасгьы уск зунда ҳәа, аха уеизгьы уи аҩнуҵҟа сыҟан, сырҵаҩын. Уамак сызрымҭаргьы сзырҵаҩыз, уеизгьы дара реиҳа ак
здыруан, убри агәра дсыргон. Ахьӡаз, урокқәак сҭиуан, аӡәы иаҳаҭыр азы ак ныҟасҵон, хатә гәаҳәара дук сыманы, ҟаи, џьушьҭ, иабаусыз! Абасҵәҟьа акәын дшыҟаз Ҭинагьы. Уи анемец бызшәа длырҵон, аиеи, лхатәы бызшәа зынӡак, Гәлиа ишиҳәаз еиԥш, дазԥагьан, атәым бызшәақәа дрызҟазан!
Ҳхы раҳаны ҳшықәу, ахьӡ азы ак науа, ак наҳәо ҳшыҟоу, иаалырҟьаны комиссиак ҳзааиргьы, лара лакәын, ҳаӷеиҭа, хьымӡӷ згоз, бызшәас идлырҵоз акгьы ыҟамызт уи лҵаҩцәа.
– Зегь акоуп, мчыбжьык ахьтә сааҭк, ҩ-сааҭк рыла аҵаҩы бызшәа узирҵом, изалшом, нас даргьы амыцхә изсыргәаҟри, саргьы схы зыхсырҟьари? Дыччо лцәа дынҭас-ааҭасуан. Дахыччошәа илҳәон, аха сара издыруан иаалҳәоз ҵабыргны лара дшалаҟаз. Аха биашам ҳәа сылҿагылартә, саргьы нарха дук сыманы сыҟамызт, суаҩыхьанҭара абраҟа зынӡак иааизсыркәкәеит.
Ҳашкол аварахьшәа жәытә хыбра хәыҷык гылан (ирҳәоит, иароуп ҳәа раԥхьаӡа ақыҭаҿы школс идыргылаз), ӷәтәын. Ҭоурыхтә ҭынха дук еиԥш игылоуп уи иахьагьы, ҩынтә еихагылоу ашкол ҿыц ду иахьнадубало, уи иахылҵыз мрик еиԥш иубоит, арахь иароуп егьи зхылҵыз!
Абри аҩны иамаз уаҭахк аҿы дыҩнан Нина Маҳҭ-иԥҳа. Лара уи ақыҭаҿтәын, уаҟагьы лаб иҩны ыҟан, Ебырныха ҳәа иахьашьҭоу, аҩада, ҳабла наскьагак аҿы, аха уахь дцомызт лара.
– Спапочка имала дынкҿаҳауа дыҩноуп, аха иҟасҵари, убаарашәт! Исылшом-тәа есымша хәба-фба верс рыҟаҵара! Ма амҩагьы ҽеихында, убаарашәт! – еснагь илҿыҵакын уи абри ажәа – «шәбаашәт», «шәбаарашәт», шьоукы аҭаҭын еснагь ишырҿыҵаку еиԥш. Аҭаҭын атәы анысҳәа, сара сахауамызт уи, аха аӡәы исиҭар, мап ацәыскуамызт. Уигьы шьахәла
илсырҵеит Нина Маҳҭ-иԥҳа. Бзиашәа, адәахьы аӡәгьы илырбомызт, афҩгьы узлыхкаауамызт (акала илхәаҽуан), аха дахон лара дызцәыԥхамшьо, еиҳараӡакгьы деиҭазымҳәо ауаҩ иҿы. Илдыруан уи ақыҭаҿы аԥҳәыс, еиҳараӡак аԥҳәызба, дшамырԥшӡоз.
– Сыцәгьа умҳәааит, Наазыр, мамзар иудыруеи, ара ишынҵәара иҟоуп, аҵәы сахарҵоит иарамшкала, уаҳагьы хыҵшьа сымамкәа, насгьы ԥсуакгьы сызицымцеит, атәым са дабазгагәышьо! (Ашьҭахь уаҳа зҭахымыз аԥсуагьы диццеит аха...) – лҳәон, лыбжьы ҷахьаӡа. Уи сҳәеит ҳәа, усҟан слымҳа усҟак иасӡомызт уи аҷахьара.
...Иарамшк иааҩызахаз Нина Маҳҭ-иԥҳа! Ҳахьылымгаз, ҳахьаалымгаз иҟази! Зны екскурсиа ҳәа (раԥхьа аҭоурыхтә ҭыԥқәа ҳәа иахыччон Ҭинеи лареи) аԥсҭахьы ҳхаларын ҳахҩык, зны аӡиас ҳаваланы ахы ахьыҵнахуанӡа ҳцаларын. Хаҳәк ианықәҟьалак, арҵәаасырҵәаа ҳәа еибарҳәҳәаларын, – сара снарымҵасны иааныскылаларын. Уи, ҳәарада, амҽышақәа раан акәын. Ашкол аҵаҩцәа аноуҳажьлак, аныҳәа мшқәеи аԥсшьара мшқәеи раан, ҳаиманы ҳдәықәлаларын Гаграҟа. Иаҳтәарҭахеит, иаҳгылар-ҭахеит Ҭинараа рыҩны. Уи лани лареи заҵәык ракәын иҟаз, лаб аибашьраҿ дҭахахьан. Анкьа зны абри аҭаацәара дызлалахәыз злоудыруаз, аҭӡамц аҿы икыдыз ипатреҭ заҵә акәын. Бзиак иакәын, рыцҳа, уаҩы ҳалалк иакәымкәа дыҟамызт, иблақәа хааӡа.
– Дабаздыргәышьо, сихаанума! – лҳәон Ҭина, ихьшәашәаӡа (уи сҳәеит ҳәа, уажәшьҭақәоуп схы анрызцаз лцәажәашьақәа, мамзар усҟан ихьаацәазма кыр?), ахаан абык иахь цәаныррак змоуӡацыз иеиԥш, ус инақәҵашәа.
Уамакгьы иалаҟамызт, аха хар рымаӡамызт дара. Иузымдыруа шьоук ракәны еицны џьара иаауԥыларгьы, ани ԥҳаи шракәыз угәы азҩауан, ҭеиҭԥшла, амала, ан
еиҳа агәкыра лыҵан, дызгаз ак шлыдибалаз аҟара удырратәа. Ҭина лакәзар, ԥшӡара дук далаҟамызт, аха еснагь дызцклаԥшуаз лҽеиҿкаашьала, лҽеилаҳәашьала улаԥш аалыдхалон, гәыԥҩык дрылагылазаргьы.
Сара уи сызлахылхыз, сызлалыркьаҭарыз акгьы далаҟамызт, аха ԥҳәызбак лхы шсыдлымкылацыз лхы сыдылкылеит. Лара лзын сара сынцәахеит, исеиӷьыз дҟамлеит.
Шықәсык аҟара абас ҳааихьаны, ҽнак Нина Маҳҭ-иԥҳа лаб аҭаҳмада дылгәалашәеит. Дылгәалашәеит акәым аха, ашьҭахь ишеилыскааз ала, дылгәаладыршәеит: дычмазаҩуп ҳәа лзаарыцҳаит.
– Саб дыгәхьаазгоит! – лҳәан, лгәы аалырԥшаашәа лун, шәаалароуп ҳәа ҳдәықәылгалеит Ҭинеи сареи.
Ҭина усгьы урҭ «аԥшахьырсрақәа» бзиа илбон, ҳцароуп ҳәа даасхьынҳалт.
Уи аганахь сара сықәнамгалацызт. Аиашаз, хар сымамкәангьы аҭыԥқәа збахьеит, аха уи аҽны избаз ахаан сыбла ихыҵуам. Ебырныхаҟа ҳалбаарц ахәы ҳахьаахықәгылаз, сҳашҳатәарахеит.
–  – лҳәан, дшанханы даасыдҳалт Ҭинагьы.
Архақәа, амҩақәа, абаҳчақәа, акаршәрақәа, ахәқәа... илеихык-ҩеихыкны ахәқәа, акаӡӷқәа, хара ашьха иаҵәақәа, Амшын Еиқәа гәсаркьа, адунеи зегь унапсыргәыҵа иқәгылоушәа, иблахкыгоу апонарама џьшьахә!
Абан, ԥиа уахьынаԥшуа, улаԥш зхьымӡо ақыҭа Аҷандара! Абар, иара агәы – Мидарадәы, уи аханы игылоу, аҽуаҩ дызҭалан дызҭысуа ашьапы зҵоу аӷшҵла ҭоуӷанқәа! Абан, ашкол, цинк ҟаԥшьыла ихыбны, аган ҟәаш хәхәаӡа, абан, нахьхьи аҩнеихагыла, анкьатәи
аҭауад Бата Ачба иҩны, уажә аусҳәарҭа ҳәа изышьҭоу; абан аӡиас Џбаарҭа, ашьҭа ҭҳәыхаа, ҟәарашла ихыбны, иара убри ауп излаӡиастәыз удырратәа иазынхаз, аӡы иҭаз абаҟоу, кәараҷҷакгьы ыҟам. Абан, абан... Сылаԥш еимдоит, иццакуеит, иашьҭоуп ҩнык, саншьцәа сыбжа зааӡаз, сыԥсы зыҿҳәароу рыҩны.
– Илаԥшхырԥагоу, иҳәаадоу апанорама! Наазыр, уԥши, уԥши! – Сыжәҩа дацрыхауеит Ҭина.
Ихаӷа-ҿаӷаӡа, ииаҵәаӡа иҟоу ашәаԥыџьаԥ, аа, иаарылскаауеит саншьцәа рыҩны.
– Быԥши, Ҭина, иббо, снацәа бықәԥши, иббома нахьхьи, ахәамц ҟәашӡа хаҳәтәы ҩнык, ахы мҵәышәӡа? – Иаба? Аа, избеит, абан! – Сгәырӷьара аасымылдоит Ҭина лыҽсыдырӷәӷәало.
Саншьцәа рыҩны агәбылра ҿыц иаасыжәлаз акәу, лара дахьсыдыӷәӷәалаз акәу сыздыруам изыхҟьа, аха акы сааибанаргеит, лхы еимлагәа иааныскылан, лыгәӡра салагеит, сыԥсымзар, ларгьы аҭак ҟалҵон. Исыздыруам ҳахькылнагашаз, – унан, шәбаашәит, шәызҿузеи аҽнышьыбжьон! – ҳәа лыбжьҷахьа ҵарахәҵәаӡа иааҳнылымҟьар Маҳҭ-иԥҳа.
Ҳааԥшызар, ицәхаԥшьаа-хыблааӡа иҟоу амардара даҿаланы, дтәырӷаӷа-тәырӷаӷо длеиуеит уи. Ҳара иџьаҳшьоз лара лзын игәыԥҵәагахахьаз акакәзаарын.
– Аа, саҿыҩрит, аа-а! – лыҵәаабжь ҩыхәынгеит Нина Маҳҭ-иԥҳа.
Ҭина даамҵарсны сыҩны ахылаӷьара сыҽласҭеит, аха лыхьӡаха ҳмоуит уи, амардара длаҿҟьан, абжьынҵ махә дызхьынҳалазгьы лҿжәаны лҿылалхеит. Уи еиԥш лаламбатә абаҟаз! Амалагьы дҳәымпылшәа дыҟан, дҳәымпылуа амарда цәҳәыхаа длеиуан, арҵәаа-арҵәааҳәа лыбжьы ҷахьа уқәнамыргыло. Ианеиҵам, абас жәа метрак дцеит.
Азныказы, Ҭинеи сареи иҳазкьатеиԥҵәарахеит ҳназлаԥшыз, иҳазциркхеит, аха дагаӡошәа анааба, Ҭина дааусыжьын, сышзахәоз сыҩны сылҭалт. Али-ԥси рыбжьара слалаԥыҟьан, амаҵуар-ла ажьа шьҭагәа ишакуеиԥш, длышьҭагәа дыскит.
Лыла-лҿы ахьҭоу умбо, деимацәкәкәы, ахәшырб даганы, дрыцҳахәха, дҳәымпылӡа снапы данын Маҳҭ-иԥҳа. Сара аччара саҟәыҵхьан, аха Ҭина, данҳахьӡагьы, лыӷра лнапы ҭакны: – Ои, ои, скиатеиква 8ҷеит, ипҷеит! – ҳәа лаԥсшәа хыбжа-ҿыбжақәа цәырган, аччара даҿын.
Аԥс иеиԥш исымҵаз Маҳҭ-иԥҳа ашырҳәа дҩаҵҟьеит.
– Бзырччои бара, аҿраҳа, са соума бызхыччо?! – лҳәан, убас бжьык ҳәа ааҭлырҟьеит аха...
Ҭина, лҿы ахьыҩеихылхыз, уа даанхеит.
– Шәзырччои, агәаҵәадақәа! – лҳәан, илаҳақәлыԥсеит, аха уазымҵаан, нас лыцәҳареи лыгәынқьбжьи леилахәаша ицеит, ҩ-ӡык анеилало еиԥш...
Сааҭкгьы ҳзаҿымсит абри амардара, уи леихсыӷьра ҳазԥшын. Нас, ҳдәықәлеит, илԥсаҟьаз лымаҭәақәа ԥшааны.
– Бцом, баауам, рҳәоит, зыбзада кәац зҿамшәалаша. Уабацо, уабаауа? Аз-зҩа ахьҭалаша, аимына ахьҭалаша!.. – Даӷьуан, даӷьуан.
– Уаҳа зҭахым мҩоуп, иагьынхарҭа ҭыԥ ссируп! – сҳәеит сара, сыбжьы ныҵакны. Ҳаи, абаа, сахылшьаарц акгьы сыгымхеит!
– Ибзиоу, ицәгьоу узымдыруазар, урокс иуҭиуа ҟәыдуп! Изумҳәозеи уара, уара узын екскурсиоуп, аха сара... саҿанҵәахьеит ара. Ҳабацәа хәыларцәақәа, иахьынхақәо, егьиқәо... – дпарпаруан алымҩанык.
Хыма-ԥсыма ҳнеит лаб иҩны.
Уи дахьынхоз ахәгьы зынӡак иланарԥшыран, ашҭантә амшын гәыказказ ухыԥшылон, ашьхақәа рыхарара, рааигәара – уи џьашьахәын! Еҳ, ҳабацәа, ҳабацәа, иахьынхо рдыруазҭгьы, аасгәахәт...
Ахәыз-хәыз ҳәа деимҳәо дышьҭан аҭаҳмада амаҵурҭаҿы, кәасҭӷа заҵәык аҽҳәа иҽҳәаз, аҷҷаҳәа аҿыцәаара иаҿын, лҩа заҵәык, амышҭықә иҭыҵуашәа, ипахәанцалеиӡа иахылҵуан. Ихаҭа дыхәҵышӡа, дпашәӡа, алҩақ иаганы иҟаз аиарҭа дахьылаиаз, даарыцҳаушьарын.
– Еиҭа аԥсуамцахь уиасыхт акәу? Уаҩ иҳәара шԥоумаҳауеи, урԥхашьагаха. Абри азоуми абрахь аара зысҭахым! – Маҳҭы дизаӷьуан иԥҳа. Ааи, анкьазны иаркы-иаркы, ирцә-ирцә ҳәа, ианиааз аӷьараҳәа иҟаз, анкьазны знык ибжь игоз абри иԥҳагьы аҩ иҵанацалоз, ишырҳәо еиԥш, абри ахаҵа, уажәы хәыҷык иеиԥш, дизаӷьуан лара, аха, иџьоушьашаз, иара иеиԥш аҩ дылзыҵацаломызт уи. Ибҳәогьы ибуагьы, аа, бабаҟоу, рҳәааит, иҳәошәа, иԥаҵа маӡа далаччо диан иара, дԥааимбар сахьаха.
Дықәԥа-қәсуа, дықәԥа-қәсуа, ана акы дамҵасхуан, ара ак шьҭылԥаахуан, ак дәылганы ирууаӡа икалыжьхуан, дааҟәымҵӡакәа дқьышәырҵәиуа, уажә лыҩн акәымкәа, тәым ҩны хәынгашьарҭак аҿы дыҟоу џьушьап!
– Дад, бысасцәа амла иабмыркын, рыблахаҵ бмыргьежьын. Ари иагу-иабзоу, ас адырганҵыхәеиԥш, бнықәԥал-аақәԥалан ибызхарҭәаауам! Ана Дарикәа баалыԥхьар, хәык шәызлырхиап! – иҳәон аҭаҳмада, зынӡак дҭынчӡа. Уажәы-уажәы ахәыз-хәыз деимҳәон. Зны-зынла убас дыхҭанакуан, рыцҳа, арҵәааҳәа днаҵамҳәҳәар амуа, ииы, исыдызцалазеи, анцәа ипапанҵҟәыритәааит ҳәа. Убри инақәыршәаны ԥсгахакгьы ааинаҭон.
– Усҭ, усҭ, аа, абри ыжә! – Ахәшәи ҵәыцак аӡи налган, инеимҵалгәеит иԥҳа.
«Анцәа ҳрыцҳашьа, шаҟа дхаарадоузеи!» – сгәы иааҵааххит сара.
– Изакәи, дад, ари? – диазҵааит аҭаҳмада дхааӡа, лымхаара илымҳа иавыжьуа.
– Изакәи, умбои... аимҳәахәшә! – лҳәеит иԥҳа, аха сара «изакәу умбои, узгаша» шылҳәаз здыруеит гәаныла уи!
Сгәы сахьҭахәыцуаз, зынӡак ашәҟәы даанысхит Нина Маҳҭ-иԥҳа, убасҟак дысцәымӷхеит, Ҭинагьы уи дахьылҩызаз азы – сгәы аалцәҷыдахо аҿынӡа.
Лара ак зырҽеиуаз лакәӡамызт усгьы. Дарикәа ззырҳәоз дааит. Уи аԥшәымак леиԥш, аҩны дааҩнагьагьан, иаразнак ҳхәы лырхиеит.
Сара убасҟак сгәалаҟара бжьысит, акрыфарагьы сгәы амыҳәо, – ажәрагьы, аха аҭаҳмада игәы сызнмырхеит, ҵәыцақәакгьы зжәит. Нас, ҳшыҩагылаз, сдәықәлеит, саанҿасырц сгәы ишҭазгьы.
– Ус акәзар, шәеицца, нас, еиҳа сгәы ҭынчхоит, ухала уабацо! – лҳәеит Нина.
– Аиашаҵәҟьа, саргьы сцароуп, мамзар зҿы сыҟоу сахьца рыздырӡом, – дгәырӷьаҵәа даасхьынҳалт Ҭинагьы.
Ҳаԥшәма усгьы даанхон (уаҵәы мҽышан), ҳара ҳдәықәлеит.
Сара исгәаԥхон Ҭина слыцны уахынла аныҟәара, аха иагьсгәаԥхомызт. Хәыҷык схаҿы изааиуамызт амцхә агәаӷьра илымаз. Аха ахәы ҳҩыхшәаны амҩаду ҳшынанылаз еиԥш, ани изжәызгьы есааира аус аузар акәхарын, сгәалаҟара шьҭыҵит.
Сыжәҩа дахьынҳаланы, дсывагыла длеиуан Ҭина кәаԥ-чаԥҳәа. Закә ҵхы ҵәцаз уи аухатәи аҵх! Амза лашарас иамаз зегь еизнаркәкәазшәа акәын ишылашоз. Насгьы, аԥҳәызба дуцны, ухала ари еиԥш аҵхазы...
Ҳаҩхалеит ахәы, ахәылбыҽхаз ҳаԥсы ҳзықәымхуа ҳахьықәгылаз. Уажәы зынӡак, алакәаҿеиԥш, иссирхаӡан иҟан!
– Наазыр, уԥши, Гәдоуҭа шаҟа иааигәаны иубо? – лҽаасыдлырӷәӷәалеит Ҭина.
«Иаууеи, гәышьа!» – аасгәахәт.
– Аа, абнахь иҟоузеи, Наазыр? – Слырԥшуан лара џьара.
– Арҩҭа ақыҭа. Ибмаҳаӡаци?
– Уи анаҩс, уи анаҩс?
– Уи ҟәланырхәаа рхәоуп!
– Уи алахыс, уи алахыс, Наазыр? Аа, нахьхьи, уԥши!
Уаншьцәа рыҩны алашара аркуп, Наазыр! – сгәы иқәсуан харантә бжьык.
Нагӡара ақәзааит саншьцәа рыҩны, уа иарку алашарагьы! Нагӡара ақәзааит абри ахәы, абри аҵх! Мап, мап, ишәизааит, ишәизааит абри аҵх, абриаҟара гәазҳара анаҩс, абриаҟарагьы зҩа ҵәахны измаз!
...Сыккаӡа сааԥшит.
Сабаҟоу, мшәан, абри сара? Сабаанагеи? Дызусҭада исываиоу? Ҳабаанагеи ларгьы саргьы абри ауаҭах аҿы? Ишԥаҟалеи абри зегьы?
– Ҳазланеиуеи, ашә аркупеи! – сҳәеит сара усҟан.
– Иаркызар, иаҳмыртуеи! – Ҭина лџьыба иааҭылгеит ацаԥха.
– Ааи, шаҟа беилҷҷоузеи! – сҳәахт сара, сҿы зымцәажәо сашьны сахьгылаз.
Деилҷҷан, ҳәарада, деилҷҷан уаҩы ишимбац! Иарамшк иаҩызахаша, сзазымхәыцзеи убри аминуҭазы уи ацаԥха ахьаанагаз? «Зыҟны сыҟоу ирыздырӡом сахьца, сцароуп!» Сзазымхәыцзеи ари аҳәоу аҵакы? Ус анакәха, ари уахатәи зегь заа иӡбыз акоума?
Сынцәыҵԥшит лара лахь. Дыцәан. Дыцәан, мшәан, уи дҭахәхәа! О, аллаҳ! Анцәа, цгәажә саҿоумҵан!.. Сҩаҵҟьеит, ахагара ззааз иеиԥш. Ажәжәаҳәа аҽеилаҳәара салагеит. Дыҭрысны дааҿыхеит лара, даақәтәеит. Азныказ иҟала лзымдырит, нас, уабацо, уабацо ҳәа даасхьынҳалт.
Ҿысымҭит.
– Аа, шьҭа ишоит, уҩныҟа узцом, уҭынхацәагьы уабарылало шьҭа? Мамзаргьы избан узцо? Шьҭа узцои?
Аиеи, шьҭа сызцаҵәҟьои!
Аиашаҵәҟьа, сагьабацо, сагьзлацозеи?!
– Абасоуп шәшыҟоу, шәарҭ ахацәа, зегь шәеиԥшуп! – лҳәахт, лқьышә ҭырчаа.
– Екземплиар рацәала ҳажәдыруеит, нас?
– Сара усҟан сгаӡан, амцхәгьы сгаӡан! – Иаалырҟьаны ҵәуарак ҳәа аахлыртит, аха!..
Снатәеит сҟәызгаӡа. «Нас, акыр ҵуазаап ибхабгеижьҭеи? Ах, ибхабгааит, сышԥабшьи, сыхәда шԥаԥыбҟеи! – схәыцуан сара. – Абас быҟаноума, бгәырӷьаҵәа а-ЗАГС зыҟабҵоз? Бара даара иԥышәоу, даара ихыхәоу аӡә бакәзаап! Ибдыруазаап уи шшьацҳәа духоз сара сзы?!»
Ааи, Нина Маҳҭ-иԥҳа, бабаҟоу рҳәааит! Шьҭа сеивызгоз уи лакәын. Уи лакәын зегь зхарастәуаз. Зегь дырноуп ишысдырҟаҵаз! Баша-машаз дыҩуа дҳашьҭамызт уи аҽны, ашьацҳәа санаҿадыршәуаз, шаҳаҭс лхы анҳалҭоз, лышәҭқәа, лара – деиԥхьытта. Сара усҟан даара сқьаф ыҟан, уахаҵкьыс хынтә сеицәаны. Исгәалашәом снапы ахьаҵазҩыз, ишаҵазҩыз, изуз-исҳәаз ҳәа акы. Ашьҭахь, схы аҭыԥаҿы ианааигьы, иҟасҵазеи ҳәа схы гәыбӷан дук сзамҭеит, ажәакала, шоурак сҭан, иарбаныз ак гәаамгӡауа. Абри уахьыналыхәаԥшуа, дқьыԥшӡа дшыҟоу ада, акы далаҟоуп ҳәа сыҟамызт. Иахьагьы-уаҵәгьы исызланамыжьуа –
абас ҵаҟа-ҵаҟала дсыҵаланы исзылуқәаз роуп, мамзар, саргьы суаҩыми, рыцҳарак дақәшәаҵәҟьазар...
Абринахыс сара сшыҟаз ҳәа ҳәашьас иасҭарызеи? Исыздыруам ишсыхьыз, аха схы ансраалт сзықәшәаз. Ус адагьы, иамуит ахҭысқәа ирыцлаз.
Ҽнак, сыхәда дахаҵәиуа, дгәырӷьахәха исалҳәеит Ҭина лцәалтәымкәа дшыҟаз. Иаасықәшәеит, аха ишԥасықәшәеи! Убасҟан исыӡбеит илылахәмархьаз ауаҩы, ушьҭан сызқәа дкыдыччало, дызусҭу сзымдыруа, зегь сгәы рызҩо сықәымхарц азы, деилыскаарц дарбан уи. Ииашаны, еснагь сыбла ихгылаз, издыруа аӡә иакәзар, исзымгәаӷьыҵәҟьар ҟаларын лгара, аха Ҭина агәра слыргеит еиҭа уи сылаԥш ахьзынаӡо дшыҟамыз, Аԥсны дшықәмыз... Уаҟагьы саанымгылт, инықәыршәны дсыман сцеит лан лҿы. Лан, рыцҳа аԥсаҭа ҳҳәарами, ԥҳәыс шьахәк лакәын. Сара сеиқәылашьцаха ауадаҿы сахьтәаз исаҳауан ани аԥҳаи реицәажәара.
– Сара шаҟантә ибасҳәахьаз, Ҭина, зыламыс цқьоу ишбанеимыжьуаз уи? Бхы здыбгалашаз дыбдырындаз? Ма ибҳәандаз заанаҵы! – лыбжьы ҭахәаҽӡа игон ан.
– Ишԥа? Ибҳәо иаҵанакуа бдыруоу? Иара уажәгьы, зегь рыла ҳшеимадоугьы, санажьра ицәыхьанҭоуп, усҟан са сиго акәым... – абра иацылҵаз смаҳаит, аха еилкаамыз зегьы усгьы.
Ауаҩ гаӡарак ихьыр, рыцҳарак дақәшәар, ианоужьып, дахҭнуҟьарым, убла хуҩап, аха асҵәҟьа аргамаду зегь еиқәыӡбаны, гьангьашрыла иузныҟәар...
– Нас абасоума бразҟы шыбчаԥо, Ҭина, закә уасхыруи иаҵоу, Ҭина, уи бразҟы!! Сыбшьит, сыхәда ԥыбҟеит. Абыржәоуп саныбшь, абыржәы! – лыӷзыбжьы гон ан, сцәа сҭанарӡыӡаауан сара уи, сахьтәаз.
Дрыцҳасшьон... Убри лрыцҳашьара акәхап сара сзырԥсыҽыз, насгьы, шәаргьы шәазхәыц шьҭа, ҽа мҩакала ныҟәашьас исымаз мамзаргьы? Ҳус аргамахар (уи лымраргамар луӡомызт Маҳҭ-иԥҳа!), ҳҩыџьагьы ҳхьымӡӷха ауаа ҳрылахарын, инықәырҵа-аақәырҵарын, ирӡбаларын, ҳҵаҩцәа рҿынӡагьы инаӡарын.
Убри аҵыхәтәантәи акәын исызхымгаҵәҟьоз, нас усушьас исымаз?
Ажәакала, ҳаибагеит Ҭинеи сареи.
Сан рыцҳа лзы закә аахаз иҟасҵаз, закә гәырҩаз лхы иҭасырԥаз, аха мышқәак рышьҭахь зегьы аҽакала иҟалеит. Ҭина убас еиԥш ҟазшьа ссирк ҳәа длырбеит сҭаацәа, зегь лыхьӡ ҳәаны аӡ акәара инахәо аҟынӡа!
– Шьҭа еиҳагьы сгәы ҭынчуп, нан, ҩыџьа шәеицуп! – лҳәон сан, есышьыжь ҳцо, есыхәылбыҽха ҳаауа, есуаха аҩны ҳахыло ҳаналага. Уи акәымзи ларгьы илҭахыз!
Есымшааира сгәы арӷьауан Ҭина лыхныҟәгашьа бзиа (лнаалашьа, лыгәыбзыӷшьа). Шамахамзар, дубарымызт қалақь ҭыԥҳак, абас зхы ақыҭа ианрааланы зҽыҟазҵахьаз. Сразҟы цәгьамхаҵәҟьар ҟалап сҳәо аҿынӡа снеихьан. Амала, зны-зынла, Ҭинеи сареи ҳаицны ҳашнеиуа, исзымдыруа аӡә ԥсышәак аалеиҳәар, ма илаԥш нлыдирхалар, иаразнак сцәа адырдырҳәа иҩасхыԥон, сыла акакаҷ ныҵашәон. Абри иакәзар сызқәа икыдыччало ҳәа, амацәыс еиԥш схы иналҟьон, аха сҽааиқәысҳәалон цәгьала.
Исыздыруам ус зсыхьуаз, ма еиҵахак, рыцҳак соуп, ма... аха абас сыҟан.
Ус, иааит аԥхынтәи аԥсшьара мшқәа. Ҭина дгәаҟгәаҟуа урҭ дырзыԥшын. Сара уи сгәы иахәон, даҽа
хьаак ҳамамкәа, ҭынч аҩны ҳаарылатәар лҭахуп ҳәа ԥхьаӡаны.
Аха сара сшазхәыцуаз иҟамлеит аусқәа. Сан лахь сцароуп, лҳәан, хьаас ианылк, ҳаиманы ҳцеит. Ҩымчыбжьа уа ҳаҟан, ҳаԥсы ҳшьеит, ҳныҟәеит, амшын аҿы ҳҽаҳкәабеит, кинои хәылԥази акы наҳмыжьит. Амалагьы лышәагаа рацәак ыҟамызт Ҭина, уажәы зынӡак дҳәымпылӡа, ауалыр еиԥш, дсыцын. Аха, анхарамшха, ас сабанӡацоз? Схынҳәит аҩныҟа, Ҭина ԥыҭрак даангыларц лыӡбеит.
Алԥхынрак, ҳахьынӡоужьыз, аҩны сыҟан, аҩны-адәны зҳәаз иеиԥш, сҭаацәа срыцхраауан исылшоз ала. Исылшозгьы маҷызма арԥыс маҵәаҟьа замана исгәаԥхар! Иахьа даап, уаҵәы даап Ҭина, шысҳәоз, аԥсшьара мшқәагьы ниакәкәеит, саргьы сҿыласхан, сынкылст дара рҿы. Дгәырӷьаҵәа дысԥылеит лара. Шьҭа уамак дышзымҵысуазгьы, ишлылшоз ала дааҭәақьеит. Дрыцҳасшьеит сара уи, уажәраанӡа ихыԥшаӡааӡа иҟаз лқьышә хәыҷқәа хчаа-хчааӡа, иԥсаадаха иҟан, лхы-лҿы даара аҽаԥсаххьан, аҩазақәа дыргахьан.
– Аԥа дбоуеит ҳәа сарҳәоит зегьы, Наазыр! – даасахәыҭхәыҭт, сыжәҩа дахьынҳало.
– Иабардыруеи? – сҳәеит сыччо.
– Ишԥарзымдыруеи! Усыхәаԥши, сымгәа аладахьоуп еиҳарак иахьыҟоу. Аӡӷаб лаан умгәа кәымпылӡа, зынӡак уцацха иҵагылозаап! Иубома? – дгәырӷьон зынӡа Ҭина, саргьы, е-ес, сыԥсаҟәандаӡа саалымпыҵахон. Аҵыхәтәан ҿаалҭит:
– Исыдныҳәал, Наазыр, зегь ирыцку!
– Зегь ирыцку атәы бымҳәеи нас уажәы? – сҳәеит. – Мап, уи адагьы! Изулак исыԥшааит, Наазыр, абырсҟатәи аамҭа сзышьҭаз. Аҭыԥ соуеит ара ақалақь аҿы, аҩбатәи ашкол аҿы. Сгәыӷуеит уаргьы араҟа ак узысыԥшаап ҳәа. Мамзаргьы, азин змада хаҵеи ԥҳәыси
реилыхра, реиҟәгара? Иазхоуп ақыҭа ҳәынҵәа иаҳҭәаҭәаз, уи зҭәҭәаша уа иҟоуп.
– Уи иҟамло усуп! – сҩагылт сара, сааиҭашәаны.
– Ишԥа, нас? Ҳашԥеицынхо, уара уа уҟаны, сара ара сыҟаны? Сеилкаа уара, машьынала аныҟәара...
– Избан, адекрет быҟами уажәы?
– Сыҟами, аха нас? Закә ԥсҭазаароузеи, амҩа ҳшықәу џьара ҳанцәыҵаԥсыпеи!
Иҟасҵарын иҟаз! Иагьа суаҩ ԥсыҽзаргьы, абраҟа сыӷәӷәахеит. Сара бсыцынхар бҭахызар, сара сахьыҟоу быҟазароуп, мамзар, бара ишыбҭаху! – сҳәан, илықәсыршәын, аҩныҟа сцеит.
Дырҩегь ан рыцҳа, уи лҳақ ахаан изшәахьада.
– Нан, уҩны амшала, ҳара ҳамшала уразҟы бжоумтәын, иауазар, ара шәыҟазар бзиан, шәара ианеиӷьышәшьах, уахьгьы шәца. Шәҽеихшәмырҟьан! – лҳәеит, лыбз иаҳәоз лгәы илыцнамҳәо.
Лықәҿысымҭит.
Исзынхаз абриоуп сҳәошәа, еиҳагьы гәы адскылеит сусура.
Наазыр иԥҳәыс дкажьны дцеит зҳәақәазгьы ҟалеит, аха ҽмырҳа ҟасҵеит, сгәы ахьԥсрыз иԥсит.
– Мамоу, нан, ахшароураз ақалақь ахь, лан лҿы дыҟоуп. Егьа шәымҳәан, уа еиҳа агәцаракра лымоуп, – илырԥшӡауан сан.
Ашкол аҿы аӡәгьы издырӡомызт иҟаҵәҟьаз аиаша, Маҳҭ-иԥҳа ԥсышьацәгьа лакәымзар.
– Угаӡахеит, убаарашәт, мамзар, узԥшузеи абра? Ухы иазеиӷьыз уара иузыҟамҵазар, иузыҟазҵаз лымҩа уқәла, – сгәы кыдылшьаауан уи лыбжьымхаала.
Уажәшьҭак зынӡа ичахьаӡа схы иасуа иалагеит уи. Ҭыԥ сылҭомызт еснагь, дрыцҳауп, улызца ҳәа, аха сара сгәы ахьшәыз ишәит. Иахьеи уахеи сыззыԥшыз аҵеигьы, ак ихаразшәа сгәы ицәыхьшәашәеит.
– Лцәа ахшара далашәеит, ҳшьа злоу, ҳда злоу. Амалагь аҵеи изы ҳрыцҳауп, издыруада дԥахаргьы! – енагь дсыҳәон сан.
Саб сабду иԥазаҵә иакәын, сабдугьы – иаб иԥазаҵә. Саргьы саб иԥазаҵә, заҵәы-заҵәы ҳәа ҳаауан, нас, ишԥа, ас лымҳәартә сан!
Жә-шьхак рынхыҵ дыҟоу џьушьап уажәы, аката-катаҳәа асалам шәҟәқәа сзылҩуан Ҭина. Урҭ шьоук лаӷырӡыла иҭәын, гәхьаагарыла иҭәын. Шьоукы – иҵыхәаԥҵәарадаз мақаррала, скаужьит ҳәа, уцәгьа сҳәоит, сузашшуеит, умаҵура уамҳәан укарыжьыртә иҟасҵоит ҳәа; ма ииран иҟоу илагьы уҭасырԥшуам, саргьы дсааӡом, дахьузымԥшааша хәыҷ-ааӡара атәымуаа дрысҭоит, лҳәон... Седрума, илымҳәаз, илмыҩуаз, аха сара ус сааиуан, сгәы акы анымҟьаӡо. Издыруадаз ус сахьынӡацарыз, Наала лакәымзар.
– Уара згәаҵәа жәпоу аӡә уакәзар ҟалап! – лҳәеит уи ҽнак, ашкол агәараҿы аԥсаҵаҟа ҳаштәаз.
– Избан? – сҵааит даара сылахь еиқәны, сылахь еиқәын усгьы урҭ амшқәа раан даара.
Саалдырижьҭеи усҟан еиԥш сҟамлацызт. Схәыцырҭа рацәан уамакала. Наалеи сареи ҳаибадырижьҭеи, уажәакәын схаҿы иааин ианыҟаз сҭагылазаашьа шыбааԥсыз, рҽеишьагьы шамамыз, иамургьы, сара ԥсҭазаашьа ҽеи шсымамыз. Уаанӡа сгәы каршәны, зхы иақәиҭу аӡә иеиԥш схы бо, аразҟ иашаҵәҟьа ҿыцбарах избаз аӡә сакәын. Шьҭа? Анацәхыԥ анаӡара инеиуаз аус хәыҷгьы сара сзын ипроблема духа иааҟалон. Ҩы-мцакы срыбжьахеит, акы салҵыргьы, ҽакы сзалымҵуа.
– Избан, умбои, уԥс иахылҵыз ауаҩы адәы дықәуп, уара зныкгьы уцан думбац. Сара... сара схаҿы исзаагом чҳашьас иумоу! – дцәажәон Наала, хәыҷык дааицраланы. – Уиашам, Наазыр, аԥшқа рыцҳа ихароузеи, лареи уареи шәшеизыҟазаалак?
Сара агәаҵәажәпа ҳәа исалҳәаз, аиаша шәасҳәап, схы иасны стәан. Изҳәалак, аха лара илымҳәар сҭахын уи ажәа, аха ианылҳәах, илзырҳәаз акы салаҟаҵәҟьазаап ҳәа схәыцуан.
Убринахыс лассы-лассы схәыҷы иҭыӡшәа цәырылгон Наала, сагьналгеит убранӡа, сҩабжьысны ила сынҭаԥшыр ада ԥсыхәа сымамкәа.
– Ишԥа, напызаҵә уцарцу? Мап, Наазыр, абыржәыҵәҟьа уаала! – сыжәҩа лнапы ааҵылдан, слыма лҿыналхеит ақалақь шыҟаз.
Лнапы ҟәымшәышә сцәа иахьадыз, убас еиԥш цәанырра хаак сзаанагон, сылҿхагахаауа аҿынӡа... Уи амцхәгьы, амцхәгьы дгәакьан са сзы. «Ибдыруандаз, Наала, ибдыруандаз амала, шаҟа сгәы базааигәоу, шаҟа бсызгәакьоу, шаҟа сыԥсы бахәшәу!» – иагьараан гәыла, лакҭала иласҳәахьан сыԥсы лылаханы. Лара, шьоукы-шьоук реиԥш, дҳасым-ҵысуа, иахәҭам лҳәо, иахәҭам луа, ахаан лҽыҟалҵомызт. Убас дысзыҟан уи, абри сара ҳа ҳаиҟәызгон исыԥхьаӡоз зынӡаскгьы хьаас илымаӡамкәа ԥырхагак алан илымԥхьаӡозшәа. Иагьылбаҵәҟьомызт аиашаз! Ҳаизыҟазаашьагьы ус наџьнатә иаԥызшәа, иахәҭазшәа, иҳацизшәа, иаԥырхагахо џьара закәанкгьы ыҟамшәа, лхы шамадаз иамадан, уимоу, ари ахҭыс ашьҭахь еиҳагьы дысзааигәахеит лара дысцәыхарахар ҳәа сара агәҭыха шсымаз.
Ана снаго, ара сааго, сгәы иҭаӡамыз ҳамҭа еидарак, хәмарга еидарак саалырхәеит Наала, ишырҳәо еиԥш, сеикәаҳәеикәаԥса сдәықәылҵеит.
Ҳҩыџьагьы ҳаидызҳәалоз акахьы сцозшәа, сгәырӷьаҵәа сышԥаҟаз сара уи аҽны!
Снеит аҩны, сшьа иалҵыз, сыԥс иахылҵыз сҵеи аҳас дахьамаз. Сышнеизгьы Ҭина аҩны даныҟамыз еилкааноуп. Сара ахаан аӡәы ицәымӷшьара захьӡу сыздыруамызт, аха абра исықәшәаз сықәшәеит. Сгәыӷра, сыламыс, схы аҳаҭыр зегьы дрыӷрагыланы аргамаду дахьрылахәмарыз, дахьрылахәҳахәҭыз – ахаан исызланажьуамызт.
Санхәа, рыцҳа, шаҟа деигәырӷьазеи снеира, дарччеит, дарҵәуеит. Исзылурыз, исзылҳәарыз лыздыруамызт. Ахәҷы имаҭәақәа иназгаз зегь ааиҵылхын, ашәҭ еиԥш днаргәылалыршәит сҵеи. Ҳааизныжьны дындәылҵны дцеит.
Сихәаԥшуа стәан сарԥыс! «Шәара иахьынӡашәҭаху шәеицәгәышла, сара сыцәазаауеит, шәыгәхьаагьы скым!..» – иҳәошәа, иқьышә хәыҷқәа ҭырқәацәааӡа, иҽаҭаӡаны дыцәан. Сызхара дысзымбо сихәаԥшуан уи сара. Ихашәҵару, убри аминуҭазы сара саҟара разҟ змаз дабаҟаз! Исхашҭит зегьы, цәгьагьы бзиагьы, уагьы ҭынхагьы, ԥҳәысгьы, иара лара Наала лхаҭагьы. Абри адунеи аҿы иҟаз, ианӡаз сыҷкәыни сареи ҳакәӡан. Аха аҵыхәтәан сара схы уамак иақәыскит: Наала лцәа иҟәнызбаауан ахәыҷы! Иааикәыршан иқәыз, дызлаҳәаз, дызлаз амышәкәан уҳәа, Наала лнапала иаалхәаз зегь дахьрылзбааз акәу, седрума, аха убас сыхьит! Минуҭк аҟара сара схы иасҭеит аразҟы, аразҟы, сара сзы ноунагӡа зегь ирыцкыз: Наала лцәа иалҵыз аӡә иакәушәа сихәаԥшуан уи! Лыблақәа ихыскаауан, лцәа ԥшқа, лцәа ҟәымшәышә дадыскылон!
Абар, ларгьы: лоуразоуроу дҟәашккараӡа, дбырфынԥсараха, ашәырҭаҭеиԥш сыҷкәын лнапы данҵаны дахьсыдгылоу. Иџьоушьашаз, ашәы илшәызгьы лҟәнызбаауамызт. Дгәырӷьон, дыччон, иԥхаҵәыԥхаҵәуа ахаара илхылҵуаз сарҩшьуан сара, исзымдырӡо, аха исҭахӡаз дунеик ахь сагон, сагон... Сабанӡагарыз, анаџьалбеит, сабанӡагарыз!.. Аха, абар, зегь
иараминуҭкала иахьааилагаз, зҵаулара ҵамҵамуа, исаркьаԥсараха иҟоу ҵеиџь хаҳәк аӡәы инҭаиршәыр, аӡы ааилаҩынтны зегь шааилаго еиԥш. Сара сзын Наала уи аҵеиџь даҩызан, сразҟы зыҵан иҭызбаауаз, аха нас рыцҳашьарыда идырҩынтыз, еиларгаз...
Дааҳәыцымыцын, даақьышәырԥшааит сарԥыс, нас ихы наҟ инарҳәны инықәиҵеит, саргьы адых-дыхҳәа сцәа насхԥеит (убасҟак дысцәымӷҵәҟьазма, анаџьалбеит!). Ҭина сналҿаԥшызшәа збеит! Ааи, ааи, лхы аахҵәа, лқьышә 0қәацәаақәа, лхы-лҿы кәымпылшьа... абыржәоуп, ишырҳәо еиԥш, ари адунеи ахь саныхынҳәыз...
Сҩагылан, сыҩдәылҵит сакәӡамкәа, сеиҭашәаны.
Уинахыс... Уинахыс амшқәа цозма, иауу, шәанаџьалбеит, ицомызт! Мшы-цԥхьаӡа акакала зегь хаҳәы хьанҭаха сгәы рҽацрарҳәон...
Ҳазхылҵыз, иҳаиҳабацәоу иахьа зны-зынла ианаатәо, ирҳәалоит: “Иахьатәи аҿар анхашьа рыздырӡом, ирҭаху рыздырӡом. Иахьа аӡә дыргәаԥхоит, уаҵә ҽаӡә дыргәаԥхоит, иахьа аӡә дкарыжьуеит, уаҵә аӡә дыргоит, еилыҵуеит, еилалоит, рхы ада рхьаамкәа, имықәшәатәха. Мап, мап, анхашьа рыздыруам...” Сара исҳәар сылшоит урҭ рҭакс иахьа: мап, шәиашам, шәиашам ус, ашәаџьҳәаратә даул шәасыртә! Зегь зыхҟьо анхашьа ҳзымдыруаны, ҳхы ада хьаа ҳамамкәаны акәӡам. Сара схы саԥшноуп сышцәажәо, нас! Шәара шәхы зыншәраалоз, шәхы зларыцҳашәтәуаз ҳара ҳахәарҭам абриоуп иҟалаз.
Даагап лара сан. Сара аныха ҳәа акаҿы сугаргьы, исҳәац сҳәоит, сан, саб жәынгьы-ҿангьы дшылҭахымыз
ҳәа. Дылҭахымызт, дагьылҭахым, аха ӡәыр илырҳама уи лҟыҩ-ҿыҩбжьы? Аӡәымзаракгьы. Ноунатә гәылазлагьы, ҭынха-ҭынҵгьы ишырдыруа: сани саби ухы иадуныҳәалаша ҭаацәа шьахәуп ҳәоуп зыԥсы еихәлоу уаауп ҳәоуп. Аха сара издыруеит, издыруеит...
Зныкгьы лыла дамбацкәа, ампыл мҵарсны ианырго еиԥш, саб уи, амҩаду аҿы лҩызаки лареи шнеиуаз, даамҵаирсын, дааган ахыгәҳәа амҳара азхаз днаиргылт. Сааҭқәак рышьҭахь лхы ларҟәны, лыԥсы ӡа, лхы ӡа, дышҵәашҵәо дихагыланы имаҭәақәа рҭыԥ иқәылҵон. Лнапы кны даннахагьы, дымнаскьеит џьара, лгәы иҵачыз лылаӷырӡ ҟырҟыла илбаадо дгылан... Уи акәхеит. Даанхеит сан саб диԥҳәысны, жәынгьы-ҿангьы дылцәымӷны.
Нас ариоума, ариоума сара исзымдыруа «анхашьа бзиа» Исҭахым сара уи еиԥш «анхашьа», ахьырҵәаҵәа сзаанагозаргьы. Нхашьас имоузеи ауаҩы, знык иҟеиҵаз агха мыриашакәа, ноунагӡа уӷәк еиԥш зҟәаҟәа иқәызҵо, уи ариашара хьымӡӷны изԥхьаӡо?
– Зегь зхароу сара дыздыруеит, дыздыруеит! – лҳәеит Нина Маҳҭ-иԥҳа, ҽнак, краамҭаӡа лҽазышәаны сылабжьара, «сырҟәышра» дызҿыз анлыҵшәадаха.
– Аӡәгьы ихараӡам. Иҟамыз, иҳамамызоуп зегь зхароу, – сҳәеит сара ҭынч.
– Иарбан иҟамыз? Иарбан ишәымамыз? Сара соума ма иззымдыруа ишәымази ишәымамзи? Ахәбатәи аклассаа рҿы унеи, убарҭҵәҟьагьы иуарҳәап ишәымази ишәымамзи!
– Баламцәажәан! Баламцәажәан ҳәа басҳәеит, Маҳҭ-иԥҳа! – слыҵахәааит, убасҟак сгәы ахьаақәа лыраапкуан.
– Ҟьишь, сушьҭоуп! Сшәышьҭоуп даара, шәхы аҿыгәҳәа инеинышәҟьааит! – дықәԥа-қәсуа дынсыдҟьеит.
– Наала, баала Хыԥсҭаҟа, бара иббахьоума уа закә ланарԥшыроу иҟоу? – Наала сналыдгылеит ҽнак.
Шаҟа исҭахыз лареи сареи ҳада уаҩ дахьыҟамыз дгьылҿаҵак аԥшаара, иаҳауеи, Робинзон идгьылбжьахаҿ акәзаргьы!
– Иҟоузеи уа, Наазыр? – лыла ҭыӷрынҷаақәа хааӡа иаасҿалырԥшит.
– Иҟоу ба? О, уа иҟам иҟоузеи! Аӡиас, аԥсҭа, ажәытәтәи абаа хыжәжәарақәа, ажәакала, аҭоурых ҭыԥқәа.
– О, ус анакәха, ҳаугароуп.
– Шаҟаҩ згода? – сҳәеит, ба быда аӡәгьы дысҭахым ҳәа сгәы иҭаз ацымхәрас.
– Сара, нас ҩажәижәаҩык, аӡә дубар, аӡә духашҭуа, ауаа ссирқәа – уаргьы саргьы ҳҵаҩцәа. Ма идурбахьазар урҭ уа иганы?
– Ҟаи, идсмырбац! Аха дара еиҳагьы ирдыруеит урҭ аҭыԥқәа.
– Аҭоурыхрҵаҩы аҭоурых ҭыԥқәа ҭылԥшаауеит, – аламала иумаҳаӡалоз лычча хаа сгәы ахьхьаҳәа инықәсит.
Шаҟа дыбзиаз, шаҟа деинаалаз, дықәынҵәааит, еиҳаракгьы, убри аминуҭаз!
Иааиуаз амҽышазы ҳҵаҩцәа ҩыџьа-ҩыџьала еишьҭаргыланы, ирхәоуны амҩа иҩанаҳҵан, Наалеи сареи ҳрышьҭагыланы ҳцон Хыԥсҭаҟа.
Ишԥагәырӷьоз ахәыҷқәа, ишԥассирыз, рашәа аԥсҭа иҭыҩуа Хыԥсҭа абжьыцәгьа ахәаҽуан.
Лааигәа сназышьҭуадаз сара Наала! Наҟ-ааҟ лмахәарқәа кны, дрыманы иҩуа амардара иаҿалт ахәыҷқәа. Лшәымаҭәа илҟәыблааша, ҳаӷоу инаалаша, дагәылпашәааӡа, дкатышәато днеиуан. Даара лгәы еихганы дыҟан. Џьара заҵәык лааигәара агылара
садраӡеит моурахә мыӡраа – ацҳа кнаҳа ҳанықәсуаз. – Бнапы сыркы, Наала. – Снапы насырххеит.
– Избан? Схалагь сықәсуеит, – лҳәеит уи дыччо, уеизгьы снапы аанылкылеит.
Ҳхәыҷқәа зегьы ықәсны ишцахьаз аҟара здыруан, уаҳа акгьы сгәалашәомызт сара. Ҳҩыџьа – Наалеи сареи – ҳхала заҵәык ҳақәгылан ацҳа кнаҳа.
Хыхь ажәҩан иаҵәа, 8ҭацкгьы зхыршәламыз, ҵаҟа аӡиас кеикеи, ахаҳә ҟәашқәа ирықәҽҽаны, исаркьаӡха зыцәқәырԥ хьшәашәақәа ықәҳа ицоз, ицоз. Арҭ аҩба рыбжьара лареи сареи – абри ажәҩан ҵәцеи абри аӡи реиԥш ицқьази сара гәнаҳала иҭәызи. Аминуҭазы убас схы сцәымӷхеит, убас сааикәашәеит, снахынҳәны сцар моу сымамкәа, лареи, ажәҩан цқьеи, аӡиас кеикеи рхала иааизныжьны.
– Иухьи, Наазыр? – даасҿаԥшит.
– Сыблахаҵ гьежьит! – лыблақәа ирхыҵуаз ахаара амшын иӡааҟәрылаз аӷбеиԥш, сынӡааҟәрылеит. Сыблахаҵ гьежьыҵәҟьеит убасҟан.
– Сара ушсыцәшәоз! Аа, уахәаԥши ани аԥсыӡ ду, шаҟа ицырцыруа? Иара зҭоу аӡеиԥш икәеикәеиуеит.
«Иара зҭоу аӡеиԥш!»...
Даазаза-аазазеит Наала, лхы днасны илкит ишызбоз, дцәылшшаӡа.
– Наала, ибыхьи? – лнапы снамҵасит. – Быблахаҵ гьежьыма?
– Уара сшухыччоз! – дааччеит Наала.
– Бымшәан, бымшәан, уажәыҵәҟьа! Уахь бымԥшын! – Даамҵасырсит Наала.
Ашәҭыбӷьыц еиԥш дласкәантраӡа, дгәил ҟәашха снапы данын Наала.
– Наала! Сара с-Наала! С-Наала еинаала!.. – Сҟыжә-быжәуа, исҳәақәоз анцәа идырп! Исҳәацәарын тәа, ари еиԥш ажәҩан аҵаҟа, ари еиԥш аӡиас иху ацҳа кнаҳа
агәҭаҿы, ари леиԥш иҟаз ахазына снапы данны, сгәы дадны!
Мап, аӡәгьы, аӡәгьы ихимгац адунеиаҿ абри еиԥш аразҟы минуҭ, аӡәгьы илахь ианым...
...Амра аӡы илӡаашәкәалоны автобус иаангылаз сҭыҵны саагылеит сара.
Наала лыбла ааԥсақәа (аҽны аԥсҭа зегьы ҳҭысит, аӡыҳәҭа ҳаваланы ҳаиҭакылсит ашкол ахь) хааӡа дышсыхәаԥшуаз, дылсывнагеит. Лахьхьи алаӡара аваҵәирҭа илавашәкәаанӡа, сазыԥшуан уи сара.
Сазыԥшуан, уажәы-уажәы, уи аангыланы, дыҭҟьа сахь лҿаалхарызшәа збон... Избоноуп, уаҳа акгьы.
Адунеи иқәу ауаа зегьы, ма абри ҳақалақь хәыҷы иаланхо ауаа рымацарагьы, ирдыруазар сара схи сҵыхәеи, исышьклаԥшуазар уахи ҽни, игәарымҭар залшомызт сара уаҳа мҩа шсымам иахьагьы, абри аҩнаҵаҟа саҵымсыкәа. Алада сцозаргьы – абра сиасроуп, аҩада сцозаргьы – абра сиасроуп. Сызблак хыхьтәи аԥенџьырқәа ирызхазароуп, аԥенџьырқәа лыла хаа, амра шәахәеиԥш, зларшәқәа ирылԥханы са сҿынӡа иааӡоз, са сҿынӡа иахьагь иааӡо, уаҳа лхәамц аԥенџьыр ишалумбаауагьы...
Иаҳҳәап, сыӡит сара, ӡбахәыда – хабарда сныбжьахәаша сцеит, срымԥшаар ада ԥсыхәа аныҟамла, адунеи ахи аҵыхәеи урыхьӡаны еимударгьы, сузыԥшаауам даҽаџьара. Суԥшаауеит сара абри аҩнаҵаҟа, урҭ аԥенџьырқәа рыҵаҟа, зҿы апарк ахь, амрагыларахь ихоу!
Абарҭ аԥенџьырқәа зҿаз ауадаҿ, ҩын жәытәк иатәыз, аха уада лашак, ԥшәыма лашак илтәыз аҿы, зны ахәараҳәа иҩнаҽҽауан, ацҳа кнаҳа иаҵсуаз аӡиас саркьеиԥш ицқьаз, гәырҩеи хьааи згымыз, аха бзиарагь
згымыз ԥсҭазаарак. Уи Наала, Сара с-Наала лыԥсҭазаара акәын.
Уажә избошәа збоит уи ауада аилыргашьа, архиашьа. Ашә уахьнылагыло, иазиашаны, ишашаӡа икыдуп ԥҳәыск лпатреҭ, абри Наала зынӡак илеиԥшу, лцәа зыҟәну, лыбла зхоу, аха қәрала акыр илаԥызго. Наала уи ақәрахь дабаҟаз макьана, дабаҟаз?...
Уи – Наала лан лакәын. Зымшала ашәеиқәаҵәа лшәыз, зымшала лыччара, лгәалаҟара бжаз, шәшьыраҵас уажәы-уажәы лхы-лҿы иаҿысуаз, иаҿалоз, аха згәы ишахаԥац иахаԥаз.
– Ҩынтә рыда длымбацызт сан саб, ахынтәраан дылбеит, дагьиццеит, аха уахыки ҽнаки заҵәыкоуп даницынхаз. Афронт ахь дцеит, уаҳагьы дыхнымҳәит. Сара саниуаз, иара дыбжьаӡхьан ӡбахәыда-хабарда. Абасоуп... ибжьаӡыз асалдаҭ иԥҳа!.. Ахаан ихьӡ лҳәаӡомызт сан. – Ихьӡ абасҳәо, ус агә анҭҳәаахагьы смаӡеитеи. Убри азакәхап изтәыму, уи са сзы иахьагьы, уаҵәгьы, иагьзысзымҳәо», – лҳәон дыԥхашьа-ԥхаҵо уи, ҿыц хаҵа дцазшәа. Ҩажәи хәба шықәса усгьы дизыԥшын уи... – лыла кыдхалан адәахьы дыԥшуан Наала.
Сара издыруан уи абри аминуҭ азы лхахәы шлара даҽа шлацк шацлаз, убысҟак акалашәа дыҟан, иарбан хҭысзаалакгьы, гәалашәара кьаҿк акәзаргьы, зегьы-зегьы рышьҭа нрыжьуан лгәаҿы. Ашәышықәсқәа рыхҵара зныз, аха усгьы ишссирыз инхаз анцәасахьа даҩызан уи.
– Сан уаҵәы деиҭашәараны иахьеиԥш, – даацәажәеит Наала, – абри аԥенџьыр сылагыланы адәныҟа сыԥшуан. Лцәеи лыбаҩи еикәыршаны, дшыбзаз, лыла шааԥшуаз хәшәы змамыз ачымазара дафаны лиарҭа дылан. Лылаԥш аасхымгаӡакәа дсыхәаԥшуан.
– Наала... Наала... Исҳәо баҳауоу, бааԥши арахь! – лҳәеит аарла лхы аасықәкны, лҳәашьа иаразнак саахьанарԥшит саргьы. – Сбыҳәоит, анра-ԥҳара ҳзеилазар, ҽеи ԥсра соур бҭахызар, абыржәыҵәҟьа, иахьаҵәҟьа хаҵа бца, – лҳәеит дааикәашәаны.
– Ибыхьи, сан, сыбцәырацәахама? – сыччашәа зуит, аха уқәшәира ииччарыз!
– Уаҳа бзиа иббо, бызбо аӡә дыҟаӡами, Наала? Абыржә разҟык бхы иабымҭар, уаҳа ахаангьы разҟ боуам, Наала, исҳәо бырҳа! – даасықәымчит ахаан ишсалымҳәацыз ала.
– Ҟоҳ, ибҳәахт! – сааччахт еиҭа, аха сгәы снархьит цәгьашәа илҳәаз. Ашацәа реиԥш дысзықәтәама, мшәан, исымалки, аасгәахәт.
Убасҟаноуп сара хы-шықәса исҵәахуаз сылаӷырӡ сызнымкылакәа иансцәаргамахаз, Наазыр! Аҭыр-/ҭырҳәа, ирҩашха аҿыланахеит, иагьа зундазгьы, схы сзымҟажеит, снаҳәын сындәылҟьеит. Сара издырит убри аҽны сан лыҿҳәара шааз, аха издырит даҽакгьы...
– Иарбан, иарбан, Наала? – сқьышә иқәкын абри азҵаара мыжда, агәыӷьра мыжда сацәшәеит саргьы, иҵабыргыҵәҟьан, уамак саҳарызшәа уамеиқәаҵәак даасымпыҵԥаа, ес, дагарызшәа.
Мап, мап, уи лцәаҩа зцәаҩоу адунеи саадырижьҭеи дсымбацызт сара. Лцәа-лжьы аҟәымшәышәра аҟәымшәышәран лҟазшьагьы, лыгәгьы. Анацәхыԥ анаӡара зегьы иара иасуан, зегь иара рхәуан, имӷьаӡо хәраха.
Дышԥагәыкуаз лан лзы Наала! Шаҟараан акласс ҭацәқәа рҿы ашә лхаркны дҵәуо дыҩнатәаны дызбахьаз, еиҳарак ԥхыӡ данылбалак ашьҭахь, ма уи илеиԥшу аӡә данылбоз.
Ҳара ус акәын ҳшыҟаз, аргамаду ҳаицныҟәон, аргамаду ҳаиҿыгәкаауан. Иџьоушьаша, аӡә лахьык ҳаиҭомызт, жәа наакгьы ҳзиҳәомызт игәаӷьны. Адунеихаан еизыҟазаашьа цқьа, бзиабара цқьа ҟалахьеит рҳәахьазар, хымԥада, уи лареи сареи ҳзы ирҳәеит. Иара ҳҵаҩцәаҵәҟьагьы ирдыруан, аха шаҟа ҳҵәылрымхрыз, Ҭина лаан еиԥш. Усҟан убасҟак иҳазцасуан аҵаҩцәа, аклассӷә анааурҳәлак, «ҬинаҾХимиаҾабзиабара» ҳәа иҿаҿаӡа иаанухуан. Аҳы, шьҭа, инырҵәа, ишьы уҭахызар! Иџьоушьашаз, сара хьыӡ ҷыдала сарбаны, лара рықәлак лакәушәа лыхьӡ ахьырҩуазоуп. Иагьа иурҳәацәаргьы, изҩыз дуарҳәомызт. Еиҳарак лара лакәын амбатә зхыргоз, акәыкәыҳәа ддырҳәҳәон еснагь. Усҟан иабаздыруаз, аха ашьҭахь исымбеи шаҟа цәымӷыс дрымаз ахәыҷқәа.
Ҽнак, сааизар, Маҳҭ-иԥҳа абжьбатәи аклассаа ҭаалым иқәыргылан илымоуп. Аҿабырҳацәқәа, амӡышәқәа, амааӡатәқәа ҳәа, лыбжьҷахьа гәыҭҟьагаха дыҳәҳәо дрылоуп. Егьи, аӡәы иреиҳәазаап Ҭина уаҳа рҵаҩыс дҳауӡом, дықәҵны дцеит ҳәа. Ари заҳаз аапкын, рышәҟәы, ртетрад, рышәҟәҭрақәа халаҵо, ураа ҳәа еибарҳәҳәа-еибарҟаауа, акласс еиларҩынтуа ирхагылан ишыҩназ, даархҭыгәлазаап лара. Убри азы «рхәы» рылҭон.
Изхысҳәааз, Наала лзын рыԥсы ҭыхны иркын ахәыҷқәа. Иаалзааргоз, анцәа! Лгәы иаахәарызеи, илзааурызеи ҳәа иҩуа илышьҭан. Ишәасымҳәеи, уаҩытәыҩса иҟазшьамызт уи лҟазшьа. Иагьарааны еибарыҩны иааины сыргахьан, рылаӷырӡ хыҳәҳәыла, шәаала, Наазыр Уасил-иԥа, Наала Алдемыр-иԥҳа абнахьхьи дыҩнатәаны дҵәуоит ҳәа. Уаҳа даҽаӡәы иарҳәомызт, сара заҵәык сыда. Иагьараан излаурҽхәашаз ак ҟарҵаргьы, игәыбзыӷӡа, иԥхашьа-ԥхаҵо иаауарҳәон: «Наала Алдемыр-иԥҳа лоуп иҳазҳәаз, иаҳзырҟаҵаз» ҳәа.
Аду инаиркны ахәҷы иҿынӡа, зегьы-зегьы рыблаҷыц еиԥш ирыхьчон ҳара ҳабзиабара, аӡәи-ҩыџьеи, Маҳҭ-иԥҳа дназлоу рыда. Шаҟа лҽазҵәылхны дашьҭаз уи Наала лԥышькласра, лаҳаҭыр аларҟәра, арахьгьы цәгьа дшьыцҩы бааԥсын, аха илаӡомызт, иладраӡомызт аколлективи, ԥрашәа змамыз Наала луаҩреи, лусуреи.
Ҳара акино ахьгьы ҳныҟәалон. Сара лара лылымкаа сшымцоз анылба, илхәыцх здыруада, дсыцны дцеит, мамзар, сара соума иззымдыруа уи шаҟа лгәы илыцнамҳәарыз. Сара исҭахын уи изакәызаалак акала лгәы лхасыршҭлар, лҿы ҩеихылхаанӡа лгәы иҭоу, иаҭаху дырны сацныҟәар, даарагьы исықәҿиауан ҳәа сыҟоуп.
Акино аҿы ҳтәан зны. Ажурнал ҳахәаԥшуан. Иԥыҵәҵәа-ԥыҵәҵәа, ашьха ишыҟоу, ага ицо, ара ишыҟоу, ана ицо, иҟалоз-инылоз ахҭысқәа шаҳдырбоз, дааҳдырбеит акосмонавт-ԥҳәыс Валентина Николаева-Терешкова. Уи дычча-ччо, дхырхәо аԥсшәа ралҳәон илыдибаҳәалаз лԥылацәақәак. Ашәҭқәа дыр-гәыларҳәҳәон зынӡак.
Сара еиқәкны ҩ-кадрк, х-кадрк сызрыхәаԥшуамызт, Наала дсыватәаны. Уажәы-уажәы уи слыхәаԥшлар акәын. Уажәгьы ус сналыхәаԥшызар, сгәы неиҭаԥеит. Аҭҭаҳәа алаӷырӡ лҿыкьасо, дхәыҵаҵәуо дтәан Наала.
Азныказ исзымдырит иҟалаз, ибыхьи, бхы быхьма, сҳәеит. Акгьы-акгьы, лҳәан, лҽылҟычырц далагеит, аха уаҳа ианаму, ддәылызгеит.
– Уара иуздырам, иуздырам уи сан шаҟа длеиԥшу, зынӡак лхы аахҵәа, еиҳараӡак даныччо, даныччо... – лгәы хәыҷы ԥшаауа лхы сгәы иадҵаны дҵәуон Наала. Лылаӷырӡ цаҳәцаҳәқәа сгәы-снапы ахьдырбааӡоз, ргәакьа ԥхаҵәыԥхаҵәра зынӡак сарҩышьуан сара.
– Наала, бымҵәуан, сбыкәыхшоуп! – слызгәыкуа, сызхара дысзымбо лылаӷырӡ срыцқьон, дысгәыҵасыҳәҳәон Наала, сара с-Наала!..
Ҳаи, абри лара дымир, абри ахьыӡгьы ишԥаԥсыхәаз, сукәыхшоуп! Иара саргьы ишԥасыԥсыхәаз?!
Бзиашәа, апарк ҭацәын, кьоу зҳәара аӡә дыҟамкәа. Иара аӡә дыҟаӡазаргьы, дгәасҭо ҳәа сыҟазма, аха исҭахымызт аӡә акала иҟьашьыр сара сыбзиабара, сара сразҟы – Наала лыхьӡ.
Аԥшқа игәшәымшәа ҳәо, даныржьжьо еиԥш, дыжьжьо дсыма сҿынасхеит.
– Абри уара усызкамшәар, исыԥсыхәаз, Наазыр? – аргамаду дысҿыгәкаауан Наала.
– Сара исыԥсыхәаз бара бсызкамшәар? – слеигәырӷьон саргьы.
Ари ҟалеит ааԥынраз, март мзазы. Ишыҟоу шәымдыруеи усгьы март. Зны иԥхнымшха амра иаакылнарццеиаауеит, зны иӡны мыждаха, иқәахьа-иӡыхьха, аҽнышьыбжьон имықәшәатәха иааҟалоит.
Аулицаҿ сцәырҵны саақәгылеит автобус, автобус акәым, Наала сылзыԥшны. Ԥшак асуан аха ушьҭжәааны уагарын, анаатә мыжда уҿанаҳәон. Спалта сҭашьшьы, сҳаргь схаргыланы (афутлиар иҭоу ауаҩ иеиԥш), слаҳәны сгылан зынӡа. Иагьа сыччархәын амала, уахьынасыхәаԥшуаз!
Ус, харантә иаацәырҵын, ахьаԥарч еиԥш, ишьҭаҳәазо аҿаанахеит автобус. Иаангылт. Сынҭалеит, схы раҳаны блала сеимдо. Шаҟантә акалаҭқәеи ачамаданқәеи срыхҟьашаны сдәықәлахьаз, сшьапахьы аԥшыха ахьсымамыз азы. Ԥхьеи шьҭахьи сҳәеит, аха дубар, даахә!
– Баша уагьымԥшаан, уҽагькоумыжьын, џьара утәа, дыҟам уи, дҭамлеит! – иҳәеит аныҟәцаҩ дыччо, деиқәыгызмалха, ганха дцәыҵаԥшуа.
– Ҟалашьа амам! – сҳәеит сара, агәра гаӡаны.
– Иамамзар, нас иаҭ! – даасхыччахт.
– Дагхеит уи, акы дыннакылт, уаалԥеиԥшыр иауаз, ееҳ, уаргьы! – сгәы ааихшәаҵәҟьеит уи.
– Аграфик графикуп, арҵаҩы ухаҵкы! «Џьмак ахьыршьуаз ӡсык ацыршьуан» – ҳәа, аӡә дахьагхо, абырсҟатәи шәагсырхар, закәанума?
Ииҳәоз шьҭа исаҳауамызт. Хымԥада, ак лыхьтоуп иҟалаз. Слагьежьны сцар моу сымамызт, аха исзеиԥшымтәит уигьы.
Ашкол аҿы сҩеит, аурок ҳалагеит. Уажәы-уажәы аԥенџьыр салԥшны агәашә ахь сыԥшуан. Сыла акы амбо, иамаҳауа акәын аурок шымҩаԥызгоз. Ус, – Наазыр Уасил-иԥа, дааит, дааит! – рҳәан, аӷу ааилдыргеит ахышә аганахьтәи ариад аҿы итәаз аҵаҩцәа.
– Дабаҟоу, ыы? – сныҵбган, ахышә снадыххылт. Уажә сықәлацәа ракәу џьушьап, зынӡак схы схашҭит. Еидарамҩангага машьынак ҳгәашә илагылан, акабина дҭыҵны дгылан Наала, амашьынарныҟәаҩ иахь лхы рханы. Уи ихы ҭырҳәҳәаны ак леиҳәон.
Исыздыруам урҭ шаҟа аамҭа еидхалаз, исыздыруам ус аамҭа ааҭгылоу, аха ашьҭахь игәасҭаз – сҵаҩцәеи сареи ахышә ҳадибаҳәаланы убрахь аԥшра ҳаҿын.
Ус, слымҳа, иааҭаст сывара игылаз ҩыџьа рыхәыҭхәыҭбжьы. Актәи ииҳәаз сгәы ианымҟьеит, аҩбатәи ақәацә ииҳәазоуп:
– Уи акәым, аха абра акыҟоуп. Уԥши дшоуимыжьуа, цәажәарҭахәыс дшикыз? – иҳәеит уи дгәынамӡаха.
Убасҟаноуп схы аҭыԥ аҿы ианааи. Саахьаҳәит.
– Абыржәыҵәҟьа шәҭыԥқәа рҿы шәтәа! – сҳәан, арзаақь аарылсыргеит.
Аиеи, аиеи, арзаақьҵәҟьа!
Аӡәгьы дахьгылаз дымҵысит, ак рҽызларԥсахыз, шьҭа сара сахь акәын иахьԥшуаз, ираҳаз абжьы сара истәызу, истәымзу рзымдыруа.
– Шәҭыԥқәа рахь шәиас, шәҭыԥқәа! – сҳәан, ҭынч снахынҳәын, астол ахь сҿынасхеит!
Иаақәгьежьын, дасу рҭыԥқәа рҿы аҟәҟәа-ҿҿаҳәа илатәеит. Исыздыруам еиҭа шаҟа аамҭа иҵегь ицаз, исыздыруам еиҭа иааҭгылоу, аха сҟәызгаӡа, иӡыҩӡа еилатәаз сшырҿатәаз схы ақәыскит. Иҟазар акәхап нас ацәалашәара, иҟазар акәхап!
– Наазыр Уасил-иԥа, – дҩагылеит аԥхьатәи апартаҿы исҿатәаз ани ақәацә, – автобус дахьымӡазар акәхап, нас илбаз, раԥхьа... – «иаалҿаҳазҵәҟьа» изымҳәакәа хәыҷык днаҿахан, аха нас, иԥшаагәышьеит уи... – иаалықәшәаз акала дааит, – иҳәан, даасҿаԥшит. – Аиаша, аиаша!.. – иҳәахт, агәра сиргарц зынӡа.
Убри убасҟак дқьиаӡа, хәыҷы ҳалалрала дҳалалӡа дсацәажәон, сагьзыҵымҟьеит, ҽакгьы сзаԥшнымҵеит.
– Иазхоуп, иазхоуп шьҭа ацәажәара! – сҳәахт аччара сакуа, исзымҵәахуа.
...Ахәылбыҽха, еснагь еиԥш, автобус ҳҭатәан, еснагь еиԥш, скамк аҿы (ҳәарада, еиҳабык данҳахҭыгәымлоз) ҳаиватәан. Лара еснагь еиԥш шәҟәык лкын, аха избон цәаҳәақәак ус баша лыбла рхысны ишцоз. Ус шакәыз саргьы агәра згон, избанзар, аҽнынтәарак лгәалаҟара, абжьааԥнеиԥш акәымкәа, еиҳа ибзиан, сыздыруам, амала ус сгәы иабозу...
– Ҳаԥхьаӡоме, насҳзахәаԥшуазеи?! – снапы наргӡаны инхызҩеит, даара саагәамҵны.
– Ус ҳгәы изаанагозеи? – даасыхәаԥшит дыччо, дхәацыхәаԥшьхагьы дааҟалеит.
– Дзусҭаз ани иахьатәи агид? Иарбан тәылоу уи дызтәу? – ҳәарада, сара сакәын ари азҵаара зҭиуаз.
Анцәа ҳрыцҳашьа, шаҟа сгәы еиҟәыҷҷо ицоз!
– «Дзусҭада ани еснагь ибыцу?» – дааччахт Наала.
Ишԥа? Сара сызҵаарагьы ықәгылазаарын! Абар ассир! Иҟазҵада убри еиԥш азин – сара исымоу азинқәа
ахрархәара? Измада уи азин сара саҟара, насгьы излаиоузеи? Знызаҵәык мҩакы дахьбжьигаз сааҭбжак ахы-аҵыхәала?
– Сара уи уажәада дсымбац, аха иара, иара сидыруазаап. Кыргьы ҵуазаап насгьы, уамашәа иубаша.
– Маиҟәаԥтәи ахаҳә шаҟа ахыҵуа аҟара, ҳәарада, ҳәарада!
Иагьа сиеиԥшын сцәажәашьала аԥшқа хымхәа, ахәаԥҳәа зқьышә инҭасны згәы ндырхаз!
– Аиеи, аиеи, – дааччеит Наала, – ахәмарра – хәмарроуп, – лҳәан, даақәыԥсычҳаит нас аҵанӡа, иараминуҭкалагьы агәырҩа шәшьы гага налҿатәеит. – Амала, даара зинтерес укыша типуп! – нацылҵеит даахәыц-хәыцшәа.
– Ҳәарада, иагьа динтересуп: амашьынарныҟәаҩ!
Аах, шәанаџьылбеит, закә шьаз сгәы иҭыкәкәоз уи изы!
– Иамоузеи нас, амашьынарныҟәара? Зегь зырҵаҩцәахом! Угәы изаанагозеи уи уаргьы саргьы акала дҳаицәаны, ма дҳаиҵаны? Дасу ҳус аҿы ҳшаԥсоу, ҳзыԥсоу ауп. Иԥхашьатәу занааҭ ыҟаӡам.
– Амала, еилҟьак, еиҿамск иакәхап, сааҭбжак ала ас бихцәажәартә алшарақәа ааирԥшызар уи еидарамҩангагала!
Иабаазгоз уара, абарҭ зегьы, арахь исҳәар сҭахӡамызте!
Избон аргамаду схы шыласырҟәуаз, еиҳа-еиҳа схы шеицәастәуаз Наала лҿаԥхьа, аха, ишәымдыруеи, агьежь зны икәымпылны алаӷьара ианҭалалак, ма амчхара амымҵәакәа, ма ԥықәсылак амиукәа, аангылашьа шамам? Саргьы убри аҩызаҵәҟьа сыхьит, иагьыҟалеит аԥықәсыла заманаҵәҟьа: сымҩа кьаҿхеит, икьаҿхаӡеит, амца иагартә. Автобус сааҭыҵт, ицеит, саргьы сахьлалбааз саақәхеит, ԥхьагьы сзымцо,
шьҭахьгьы сзымцо. Нас ахҭҟьареиԥш схаҿы ак ааит, сагьаақәҵәиит...
Сааҭбжак ашьҭахь Наала лышә сылагылан. Самысит, слеир ҟалома сымҳәеит, ашьшьыҳәа иаартыз ашә ааҵрааны (уажә саб иҩны акәу џьушьап!) сныҩналеит. Раԥхьатәи ауаҭах – акрыфарҭа ҭацәын. Егьи ауада ашә аартын, снылаԥшит. Снеилуаа сцеит.
Анаџьалбеит, анаџьалбеит, иарбан иахьа сара исымгәаӷьраны, иҟасымҵараны иҟаз убри аминуҭаз сыбла ихгылаз асахьа сзырхынҳәуа сыҟазҭгьы!
Икрахмалыркха, иҟәашккараӡа иҟаз аиарҭа дылаиан Наала. Наала, сара с-Наала, сышәҭ еинаала! Анцәа ҳрыцҳашьа, сышԥаҟалеи! Атах-тахҳәа сгәы еисуан, сханытә сшьапанытә снеилққа сцон уажәы-уажәы.
Лызнапык цәыҵган иқәын, лнацәкьара па хәыҷқәа ҭхәаа-ҭхәааӡа, ашәҟәы илымпыҵшәазгьы лаԥхьа иларшәын. Ауразоуроу ишлаӡа, иԥыртланы ахчы илаԥсаз лхахәы сналаԥшит, уигьы зынӡак абжьааԥны аҵкьыс иссирха избеит.
Убри аминуҭазы сара сзыҳәан адунеи аҿы иҟаз лараӡәк лакәын. Сыҽсызнымкылакәа сналхагылт, абар-абар акгьы сыгӡамызт... Снеизҟәыҿын, лаԥхьа снықәтәеит.
Зыҵа дырҩынтыз аҵеиџь еиԥш, зегь ааҩынтит: ыҳ лырган, дааҿыхеит Наала. Дыҭрысны лнапы нхәыҵалҵеит, дшәаԥырҳаԥуа, иҟалаз лзымдыруа дҩеихан, лхыза лҽылаҳәа лыхчы днадиаалеит.
Сара стәан ус, сҟәызгаӡа, исыздыруам сыччозу, сҵәуозу, смамыршәагазу. Уи лара илдырп, амала, зегь сзеизан ҳәа сыҟоуп, арсҟак лыԥшшәы лыԥсахзар.
– Сышԥауршәеи!.. Сышԥацәеи, мшәан, ашәҟәы сшаԥхьоз? – лҳәахт, лхы лнапаҿы иааго, саргьы схы снапаҿы исаарго...
Сара, ҳәарада, схы снапаҿы иаазгахьан, аха ганкахьала... Наала, сҳәеит, сыԥси-сыԥси еивҵахо (схы еимлагәа искын ҳәа сыҟоуп), Наала, сҳәеит еиҭа.
Ҿылымҭит, лыԥсы ӡаны даанхеит лара, ажьа шәаҟьеиԥш лгәы аҭҳара-ҭҳараҳәа еисуаз абжьы сныруан сара. Наала, сҳәеит ахынтә рзы, аԥшьынтә рзы, нас сааҳәын, ԥиа сналҿаԥшит. Мап, ас иҟоу ажәақәа алакҭа ихумҳәаларада ԥсыхәа рымамызт. Быда схәарҭам, сҳәеит, баҳау, сҳәеит.
– Иухьзеи Наазыр? Иҟалеи? – лҳәеит аарла, ак шҳәатәыз лгәы азҩаны.
– Исыхьрыз сыхьт, – сҳәеит, – бзиа бызбоит, – сҳәеит. Аиеи, нас, аҵыхәтәан сҿы иҭышәшәеит зегь зызкыз.
Исҳәеит, сыԥшын, сыԥшын...
– Сгылоит... Сгылар сҭахуп. Иҟалозар егьи ауаҭах ахь унеи, – лҳәеит лара.
Мамоу, сагьгылом, егьи ауаҭах ахьгьы снеиуам, абра... абра сҽысшьуеит, сҳәарц сҿы неихысхт, аха лара лыблақәа, ахаан зеиԥш сымбац, зеиԥшгьы ахаан уаҳа исԥеиԥшым лыблақәа убас иаасыхәалырԥшит, ашьшьыҳәа сҩагылан, сныҩналт егьи ауада.
...Уи ашьҭахь? Уи ашьҭахь, аа, лҽеилаҳәа-лҽеилаца, лшәымаҭәа лхьыхәхәа, анцәа ҳрыцҳашьа, дамбар амуа саԥхьа дгылан Наала. Дыҩнагьагьаны схәы ҟалҵон, дсацәажәон. Ашә иаартны иҟаз уажәы-уажәы днылҵуа, днылагыло. Уи алыркӡомызт сара иагьараан уа снеиргьы, иагьараан сыҩнымҵыргьы. Ажәакала, ашә ҳалатәаны, акино еиԥш иахәаԥшуан лгәылацәа, илиас-ҩиасуаз, Наалеи сареи ҳаԥсыцқьара. Цәалашәара бааԥсык сызлырҵысуа, сыԥсымҭәха, цәгьа-цәгьала сылзыгәшьуа ахаан сҟамлацызт сара уи лзы, ишысҳәахьоу еиԥш. Егьи лаан? Данызбаз аҽны инаркны рацәа зҭыԥ иқәҵатәу аӡә лоуп ҳәа, сылаԥш
налыдсырҟацалон, ларгьы шаҟа илаҩлмыршәарыз уи, лыблақәа цырцыруа даауҿагылон. Изҭаху ишиҭаху сеиликааит, уи ас сахьлыхцәажәо, аха исхарам, исхарам, анцәа-уаа! Дабасгәалашәах еиҭа! Абасоуп уи, еснагь зегь реиҳа схы сгәы анақәу, зегь реиҳа саныуаҩу, лара даасызкылҟьаны сгәалаҟара аабжьылхуеит.
Зегьы-зегьы ҵыхәтәа ԥҵәашьак рымоуп, лагашьа-лагашьак шрымоу еиԥш. Ак бзианы иалагоит, ак бааԥсыла иалагоит, убас иаарҳәынгьы. Аӡиас иагьа иццакааит, иагьа имыццакааит аҭахыз, зегь акоуп, мышкы-мышкаҵыхәан амшын аҿы инанамгар ауам. Уаҟа иааиқәтәоит зегьы.
Абри ашьҭахь ирыцқьан мызкы исыман сара аразҟы, аразҟыҵәҟьа захьӡыз, аԥсҭазаараҵәҟьа захьӡыз! Мызкы, мызкы заҵәык! Ашықәсқәа, ажәашықәсқәа иреиҩсшаз, ирыхҭнуҵашаз мызкы! Убри убасҟак иразҟыҵәҟьан, ҳәарада, изалшомызт ма зеиӷьаҟам ала инымҵәар, ма зеицәа...
Шәахьан убасҟангьы. Амҽыша зегьы Наалеи сареи еицаҳхаагеит, ҵхагәы иахысхьаноуп сара аҩныҟа сшааз. Уи сҳәеит ҳәа, сҭаацәа еиҭашьцылахьан ус ихыԥан сгәарлара. Иаахтны исаҽԥнырҳәомызт, иагьалацәажәомызт акәымзар, ирзымдыруаз ҳәа акгьы ыҟамызт. Аӡәы заҵәык сан, зегь зыгәҭыхаз, исалҳәахьан, шьоук рыӡӷаби сабики рыгәнаҳа уаҵамлан, ухәыц, уҟәышха, нан, ҳәа. Акгьы ласымҳәеит, аха, аиаша шәасҳәап, ҽнак аҟара сааргәаҭеит абри агәнаҳа. Аха санхәыц, еиҳагьы игәнаҳараны исыԥхьаӡон даҽа мҩак ақәлара – гәызҵам аҭаацәара ауӷә хьанҭа аҵалара, арҳәазара, уи ауӷә хьанҭа сабикгьы ихәда
ақәкра. Сгәаныла, аригьы рацәак ирбзазагамызт, насгьы лара Ҭинагьы лгәы азкалыршәхьеит ҳәоуп сшыҟаз.
Автобус дсыԥнагалеит Наала, ҳаицагеит аҵыхәтәантәи ҳалбаарҭахь – ҳашкол ахь. Дасу ҳаклассқәа рахь ҳцеит. Мап, лара лсааҭ ҭацәын. Аԥхьарҭаҿы дтәаны аҵаҩцәа ртетрадқәа лыриашон. Аурок абжа инеихьан еиԥш, аӡәы атыгә-тыгәҳәа ашә даасит. Улеи, улеи, сҳәан, сыбжьы насыргеит, аха аӡәгьы иааимыртит. Сҿынасхеит. Ашә аавҵрааны ихы аавҵирҳәҳәеит ани аҷкәын қәацә, ԥаса зны «автобус дагхазҭгьы, иаалԥыхьашәаз акала дааит» ҳәа сгәы зырдоз. Иуҭахузеи, сҳәан, снеиҿагылт. Иара днеиҭаԥеит шьҭахьҟа, илакҭа убас иҟан, рыцҳарак шыҟалаз аҟара сгәы назҩан, иҟалеи, кыр ҟалама, сҳәан снеицдәылҵит.
– Ана-а, ана-а, дына-а... – дааҿахеит аҷкәын.
– Иҟалеи уара, изакәызеи уҿагәа-ҿасуа? – сгәеисра ццакӡеит зынӡа.
– Дааит... Ҭина... иԥҳа... абна аԥхьарҭаҿ, Наала Алдемыр-иԥҳа длацәҳауеит! – ииулак иҿы иааирҳәеит аҷкәын.
– Ишԥа? Ҭина? Дабаанагеи? Наала длацәҳарцу? – Анахьгьы сзымцо, арахьгьы сзымцо ашә саалахеит, сгәеисра мыждахеит, сшьапқәаҵәҟьа ҵысуа иалагеит.
Иауу, иарамшк саҩызахааит, убасҟан еиԥш шәара сақәымшәацт ҳәоуп ишыздыруа. Аиеи, сшәахаҭаҵәҟьеит уаҳа даҽакы-даҽакы акәымкәа.
– Исҳәо шәмаҳауеи? Шәызгылоузеи? – ибжьы аасықәиргеит уи, сымҩашьозар, иара итәала даара даасықәымчны.
Хымԥада, уи ус имҳәар, сзеиҭамҵыргьы ҟаларын. Нас, знык сшьапы анеихызга, сауузынкылахуаз, сҿаҳәаны сааурышьҭызшәа, сындәылҟьеит, ахуҳәа амардуан сыҽласҭан, аԥхьарҭа слыҩнаххит.
Аху-хуҳәа дышуа, ааи, дшыхаҭаҵәҟьо, азхаз дгылоуп Ҭина, лхы ахьылгара лзымдыруа насҭха аԥенџьыр ааигәа аҭӡамц лыҽкыдырӷәӷәала, дналаӡҭы дцар ада моу лымамкәа, дгылан Наала, зоуразоуроу ицәыш-иаҵәаӡа иҟаз. Лнапқәа лҿагәаны илкын, ак самхамҳәандаз, ма ак сарымҳәандаз ҳәа лҳәошәа.
– ...Ибызҭада бара азин, сара сбазҵаауеит, хаҵеи ԥҳәыси реилыхра? Аҭаацәа реилагара? Ибзымгааит сыгәнаҳа! Аԥшқа иабыдабтәыз, заб дызцәыбгаз игәнаҳа бзымгааит, аԥхамшьа, аламысда, ауаа рразҟқәа рымкәкәааны изфо! – дхәаауан Ҭина, лоуразоуроу дҵыс-ҵысуа, лыц еихамгыло, агыгшәыг сахьа аахәаны. Арахь шьоукы деимырхха дыркын. – Соушәыжь, соушәыжь, лыхцәы ркәыкәны дшәысҭап уи алаԥс, уи акаҳԥы!
Аа, абарҭ ажәақәа, абарҭ ажәақәа қәсыԥа сдырԥеит сара, зҿы занахан игылаз.
Ишԥа? Дарбан икаҳԥу, дарбан?..
– Ибымҳәан! – сыҳәҳәеит сара, сара истәӡамкәа, иахьаанагаз сзымдыруа бжьык ҳәа схаҵаны. Сагьыҳәҳәеит, снапгьы сҟьеит! – Бҿы еихакы, еихакы!
Акгьы лзымҳәеит уаҳа уи, лқьышәқәа қәацқәацо, ыҟ-/ыҟҳәа лҿы зеилымго, даарымпыҵахеит дызкыз, лылақәа ргәы ааҳәны.
Аԥсыказ, амҵ ԥыруазар иуаҳартә, иааҭынчрахеит.
– Сара издыруан абас шыҟалоз! – иаагеит ахаан адгьыл иҵымҩыша абыжь ҷахьа.
«Аах, аԥсыхәабаа быргааит, ба бакәҭгьы уи анап еиҳа изықәнагоз» аасгәахәт.
– Баала арахь, Ҭина! – лыжәҩа кны дналыхеит. Сара иаразнак издырит уи зызкыз, Ҭина дылгарц акәӡамызт дызҿыз, деиҭасыраапкуеит ҳәа акәын. Сара издыруан уи лымаана гыгшәыгқәа зегьы.
– Мап, мап, сцом, џьаргьы сцом! Абра дысшьуеит уи, иаргьы дысшьуеит, саргьы сҽысшьуеит! – Исымдыри, еиҭа аху-хуҳәа дышуа лҿаалхеит Ҭина. – Сызхирҟьозеи, ыы, сыԥсҭазаара бжеитәуа, сразҟыдеитәуа?.. Мап, дысшьуеит уи ахаас, зегь зхароу!
Наала, уамашәа избоз, акгьы лҳәаӡомызт, уаанӡа еиԥш дагьҵәуомызт, ус деиқәшәы, ԥсык иеиԥш дышгылаз ашырҳәа дааиҭаԥан, ддәылҵырц лҿыналхеит.
– Бабацои бара, ахаас? Дышәмышьҭын! – Даарымпыҵҟьеит Ҭина. Акгьы лыгӡамызт Наала дналымҵасырц, аха сара сааибагеит еиҭа, снарыбжьаԥалан, убас деимгәырхха дааныскылеит Ҭина, дааиласырҟәыҿыр моу сымамкәа. Аҿҿа аарылгеит лыбаҩқәа, даахьусут.
– Даҽа жәак аабҳәар, ма даҽа шьаҿак ааҟабҵар, бсымпыҵаԥсуеит, бысшьуеит! – слакҭагьы цәажәеит, хымԥада, убасҟак аҳәаақәа зегьы срықәҟьахьан. Сгәы анаӡара џьара ахырзаман ҭагьежьуан, закә хьымӡӷузеи, закә хлымӡаахузеи ҳәа.
Ашьҭахь ҳанааҭынчхақәа, ҭынч схы кны санаатәоуп зынӡак схы анеилага. Лас идсырбоз шьҭа аколлектив, сызлаз ауаа, аҵаҩцәа! Зегь раасҭагь – аҵаҩцәа. Хымԥада, урҭ зегьы ираҳахьан шьҭа ари ахҭыс! Анаӡара уқьышә ааҵәиргьы, иуҳәашаз уҳәаанӡа зегь здыруаз, злымҳа ахаан акы аҩымшәо ахәыҷы мыждақәа ари раҩшәо иҟахызма? Дыҵҟьозар акәхап адиректоргьы, ихылт-пылтхозар акәхап... Абри аҵыхәтәантәи зынӡак саарԥхашьеит сара. Урҭ роума, урҭ роума аус злоу, хцәыргашьас иҟасҵоз, схы абазжуаз Наала лҿаԥхьа?
Иауу-уу, сзымԥси, сзымԥси, уара, абри сақәымшәакәа? Сабақәнагалеи абри ашкол ахь, сабаанагеи, иарамшк иаҩызахаша?!
Дабаҟоу, дабаҟоу Наала? Издыруада џьара дхәыҵатәаны аҽшьра-ҵәуара даҿызар? Ма дцазар алада, ма... ма лхы акы азылузар? Илзыхгома ари уи амцхәгьы иҟәымшәышәу? Абар, акаамеҭ!
Сҩаҵҟьеит, класс-цыԥхьаӡа, кабинет-цыԥхьаӡа зехьынџьара зегь ааимсырҟьеит, аха дыҟамызт Наала. Сынкныԥшылеит лплашьч ахькнаҳаз, – иҭацәын.
– Дабацеи, дабаҟоу? – сыҳәҳәо сҵаауан, ахагацәа реиԥш, аха сгәы акәын сызҭаҳәҳәоз, сыбз ааҳәуамызт. Иааҳәыртә мап, ишԥа! Аӡәы иаҳар ҟамлои, аус ҟасҵома џьушьҭ, исзеицәамхои! Схы агәаӷ шԥасымаз, аха изхәарҭаз!
– Наала дцеит аҩныҟа... Адиректоргьы длацәҳаит! – лҳәеит зегь реиҳа иқәыԥшыз актәи акласс арҵаҩы, лылаӷырӡ хаҟәҟәала.
«Адиректоргьы длацәҳаит!» Иагьанбаиаҳаи, дагьанбалацәҳаи! «Мамзаргьы зинс имаз, ишԥыкәу, аах, исырбап сара уи!» – аасгәахәхын, ҩырқь сырган, сҿынасхеит адирекциахь, аха, уаҳа умԥсит! Ашәаҿ саннеи, акы сеиқәырхха сааннакылт.
Уи – са схымхәара акәын.
Ауха ишсыршаз ашәа уқәшәира иршааит! Азныказы сдәықәлеит Наала лахь, уимоу, сахьылбаауазгьы савсит, сцап ӡбыҵәҟьаны, аха нас схы еимлагәа искит. Сыԥхашьаны сынҵәон. Хцәыргашьа сымамызт. Мамзаргьы сышԥалыдылкыларыз ларгьы? Мап, мап! Лыбла сахьамбо быжьра-быжьҵәа сыҵалап џьара, ма сынхыӡла сцап, адунеи ду ҟьаҟьа нҵәама! Чафарҭак, хымшьыгак сыԥшаап џьара...
Адырҩаҽны... Адырҩаҽноуп еиҳа еицәаз санақәшәаз, иубаз еицәоу убеит, иухьыз еицәоу ухьт ҳәа.
Шәгәы ишԥаанаго, иарбан хьырхәраз абри сара «зеиҳа ыҟам» ҳәа сызҿу? Сус ӡбаны, ҿааҳәырада схырҵама? Мап, ус азакәан закәанла сызлауркыша кыр салаҟазма?! Издыруада, лара лҟны снеины, слыдлымкылакәа, сдәылылцазар? Иабаргыз уигьы! Издыруада, исыхьыз схы исзанамыжькәа, уамак схы иазызузар? Мап, џьушьҭ, урҭқәа сылшартә сыҟазшәагьы убеит! Усҟак агәыӷьра сызҭадаз сара! Сара, мшәан (Маҳҭ-иԥҳа ԥсрацәгьа ишсалҳәахьоу еиԥш), «хаҵара злам хаҵами!»
Сыхәда сыкәаҽны, уажә лакҭас иналсырбозеи ҳәа, исықәшәацәгьаны автобус сынҭалеит. Ҳамҭак сыбла шьҭыхны аӡәгьы сзиҿаԥшӡомызт, аха усгьы сцәыҵыԥшны сеимдон, уажә абна, ма ара лхы лықәжь џьара дтәоуп ҳәа. Аха, уаҳа умԥсит! Иҭацәын автобус. Иҭацәын уи, унацәа узрыламҵо уаала ишҭәызгьы. Иахьа аҩбатәи аурокоуп илымоу, аҩбатәи ареис ала даауазар акәхап, ҟасҵеит, изулак џьара гәыӷрак сҽахьынсырҳалон усгьы, аха убасҟак иҵаӷахон уи, уажәы-ушьҭан аҿахҳәа иааԥҵәартә, саргьы скаууа аҵахь сцартә!
Сҩеит ашкол аҿы. Схы шьҭымхӡакәа акоридор снықәсны, арҵаҩцәа ҳуадахь сыҩхалеит. Аӡәгьы аԥсшәа иасымҳәеит, аӡәгьы аԥсшәа сеимҳәеит, адунеи ианыз аӡә сакәӡамызшәа. Зегь лаҵыхәала исыхәаԥшуан.
Убасҟак рҿанԥшыларақәа цәгьан, ажәак нарасҳәар, ма ԥиа рыбла сынхыԥшылар, аақ-аақҳәа иааҵҟьан, сааимыжәжәа сырфартә. Шәгәы иаанагозар, нас абри акәхап ҳәа «зеиҳа ыҟам ахьырхәра» Иабаргәыз убригьы.
Лара усгьы дыҟамызт.
– Нас, убаашәт, ишԥоубо иурҿиаз аусқәа? Уҭынчхама? – аӡыӡ еиԥш аҟырҵә-аҟырҵәҳәа сгәы иналылҳәеит Маҳҭ-иԥҳа лажәа мхаақәа.
Убас сналҿаԥшит, сыламыс иамаҿоуп, даҽак лҳәар, уа деихжәа дышлышьҭасҵоз! Аха илымҳәеит, уаҳа ҟыт лыхәламшәеит, ажурнал аақәылхын, дықәԥа-қәсуа дындәылҵит, аҵәымӷ еиԥш лышьхәа пақәа лҽырхаркьакьаны. Ажурнал аақәсхын, саргьы сууаӡа абжьбатәи акласс ахь сҿынасхеит. Сара еиҳарак исызхымгоз абарҭ ракәын – ҩажәижәаба бла рыхгыларакун. Ҩажәижәаба бла – зегь ҭызҵаауаз, зегь усс измаз, ицқьаз, иқьиаз, аха ианадамхагьы...
Хышьҭыхшьас исымаз усгьы! Исықәхәланы ашә аартны сныҩналт. Уажә адруҳәа иҩасхаҵгылашт, иҿы ҩеихыхны аԥсшәа изҳәарымашь ҳәа иаасҿаԥшышт, аха... абраҟагьы уаҳа умԥсит! Иҟамызт ҩажәижәаба бла. Акласс ҭацәын. Снеилшша сцеит, азныказ иҟалаз сзымдырит. Снаԥшы-ааԥшуа саақәхеит азхаз. Ԥуҭк-ԥуҭк усгьы иҟаз сшьаҿақәа ааихызган, астол снадгылт. Сыԥсеивгара убас исцәуадаҩхеит, скаҳауама сҳәо аҿынӡа. Сгәы иабеит сышьҭахьала аӡә ибла ҵар сышьҭаԥшуазшәа. Ашырҳәа саахьаҳәт. Мап, аӡәгьы, ихаҩҩала игылаз аклассӷәы еиқәаҵәа напҩымҭа цқьала ианын бла ҵарк еиԥш исзыҟалаз аҩыра: «Ҳара ахаан, ахаан ишәанаҳажьраны ҳаҟам абри!» Иарбан «абри» Иарбан?
Баша иҭииз зҵааран. Мдыршьас иамааз ма! Аҵәымӷқәа реиԥш, сгәы иналаҟацеит арҭ ажәақәа, снеизҟәыҿит, снатәеит. Ахәыцрагь сылшомызт, – амхәыцрагьы. Слымҳа иҭаҩуан аҿыгә-ҿыгәҳәа ани аҷкәын қәацә, «автобус дагхазҭгьы, иаалԥыхьашәаз акала дааит» – ҳәа, зны сгәы зырӷәӷәоз мелла ианиҵоз аусӡба: «Ҳара ахаан, ахаан ишәанаҳажьраны ҳаҟам абри». Ааи, сара уажәы абаандаҩы дызҭадыртәоз адахҭа сҭатәан, аусӡбацәа астол ахы-аҵыхәа рҽахьыгӡа итәан, арахь ҩажәижәаба бла схын, ҩажәижәаба лымҳа сызкыдын, ҩажәижәаба гәы сныӡбауан... Иџьоушьаша, уаҳа даҽаӡәы-даҽаӡәгьы иакәымкәа, ани аҷкәын қәацә акафедра дадгыланы дааҟәымҵӡакәа сықәӡбара даҿын, даҿын... Исықәиӡбауан зеиҳа ыҟамыз ахьырхәра – закәанла иаԥҵамыз, аха изакәантәқәаз раасҭа закәанра злаз усҟан сара сзы. Иарбанзаалак ак мап
ацәыскуамызт, ахара схы иадсҵон, иадсҵон... Аха избан? Иарбан сара харарас исымаз? Иарбан уаҳа даҽакы? Егьи зегь зыхҟьаз акәзар? Уаҟа харас исыдыз сара? Избан сара еиҳа изсыду уа ахара, уаҳа аӡәгьы изидым? Избан...
Ашә аӷьеҩҳәа иаатит. Схы ашьҭыхра сацәшәо, аарла-аарла сынхьаԥшит: ашә дылагылан дкәаӷӡа Маҳҭ-иԥҳа! Еиҭах лара! Еиҭах лара!
– Ари закәызеи? Иаҵанакуазеи? Иабаҟоу аҵаҩцәа, Наазыр Уасил-иԥа?
Анцәа ҳрыцҳашьа, дабаҭнагеи, уара, абригь дуаҩны, дагьԥҳәысны, дагьырҵаҩны? Еҳ, адунеиажә, адунеи, иааумчҳауа, иааухымшаауа аӡә дышԥаҟам!
– Абаикот уқәҟарҵама, џьым?.. Сара сшәазҵаауеит!
Оо, «шәарахьгьы» диаст, ус анакәха... Уажәраанӡатәиқәа ак сгәы ианымҟьеит, аха абри «шәара» иснардырт аус шыҟалоз.
– Сара идсырбап урҭ, амааӡатәқәа, амӡышәақәа. Сара идсырбап аурок кажьны ацара закәу! – лҿыналхеит днагьежьын.
Абыржә ҿысымҭыр, ес, сынҵәеит! Сара изуеи аха, инҵәеит ҩажәижәаба бла, иҳалалӡа, ицқьаӡа иҟоу. Иагьа лахь роуп, иагьа инкыдырҟьап, иаакыдырҟьап. Ани аҷкәын қәацәгьы (ааи, хымԥада иара, уаҳа ҽаӡә иакәымкәа) адезорганизатор, абжьыс, амааӡахә ҳәа ашкол дынҭырцап. Ус егьыҟалон, егьыҟалҵон ари...
Сҩаҵҟьеит, ажәырқьҳәа саалыхан, ашә даалызгеит, саалҿагылт:
– Ари иаҵанакуазеи, Уасил-иԥа? – Илаӡар, сааиҩылымҵәоз уажә блала!
– Иаҵанакуа убриоуп, убриоуп!.. – сыԥеисвгара убасҟак исцәуадаҩын. – Бара ибзыҟаҵом, ибзыҟаҵом акгьы!
– Избан изысзыҟамҵо? – дкәаӷӡа даасҿагылт, аха ԥасеиԥш лҽырцәгьан дыҟамызт.
– Избан бара ибдырп! Амала, абри иҟалаз абра ашә ианаахыбга, банаарылакьыс ахәыҷқәа, усла акәым, иара ус ажәалагьы, усҟан, усҟан... – сааҿахеит, бышсымпыҵаԥсуа ҳәа акәын исҳәарц исҭахыз, аха сара исҳәаанӡагьы лара илдырзар акәхап, ҳы, лҳәан, даазқәыршәшәеит.
– Ухы иқәыртәа нас, рцәа уцәоуп! – фырқь лырган, дыҩдәылҵны дцеит.
Ахәылбыҽхаз еиҭа санын еснагь сызныз амҩа, уажәраанӡа иразҟымҩан исԥхьаӡоз. Аӡәгьы игәы иалмсааит, аха сара исылшом уи амҩа Наала лыхьӡ ахысымҵар. Иҟазар акәхап уи амҩаҿ Наала лаасҭа изызҳаз, уи амҩа иагьзхәыҷрамҩоу, иагьздурамҩоу, зыԥсҭазара зегьы уи иадҳәалоу, иану. Иҟазар акәхап убас еиԥш шьоукгьы, уи амҩа зшьа ԥхеи-ԥхеи аныршыланы, зегь рзыҳәа иаартны, зхы ақәызҵаз. Иҟазар акәхап аамҭала уи сара сеиԥш изразҟыз, изразҟу, аха сара исҭахуп Наала лыхьӡ ахысҵар уи амҩа – агантә ашьха калҭанӡа, ақыҭақәа, архақәа иргәылсны, ахәқәа ирықәсны, илбаауа, ихало ицо...
Сылбаарҭаҿгьы смылбааит, мап, сара сцон аханатә иахьақәскыз. Снаҵагылеит лыҩны. Харантә ахышәахьтә избахьан ауадаҿ алашара шаркыз. Саагәырӷьеит, дыҟоуп, дыҟоуп! Аха сгәеисра убас иццакит... Абжьааԥнеиԥш ашырҳәа сыҩхаԥаланы, аҩн ашә сызныламгылеит уажәы. Анцәа идырп, шаҟа аамҭа уа саҵаха, слеиҩеиуа, сықәгьежьуа. Разҟны, уаҩы сибомызт сыздыруаз, аха сырбазаргьы сыздыруам. Уажәы-уажәы дышԥаадәылымԥшри, гәынхәҵысҭала
ишылдырц еиԥш, ишԥалымдырри уажәгьы ҳәа, гәыӷрак снахьынҳалон, аха илҵшәадан.
Аҵыхәтәан, изгәаӷьит изулак. Сшьаҿа хьанҭыџьқәа аарла еихго, сгәы аҭыԥ иҭамгыло, ӷьычҩык иаҳасабала, сыԥсы ӡаны сҩыхәнеит амардуан ҭшәа, сныбжьысит акоридор ҭшәа, снадгылт аҵыхәтәанӡатәи ашә. Уажәы-уажәы снапы сҩахон снас-насырц, алеира снаҳәарц, исыздыруам убригьы шаҟа садхалаз. Исзымгәаӷьӡакәа снагьежьны сцаргьы ҟаларын, агәылаԥҳәыс даабжьамлар. Аҿыгә-ҿыгәҳәа ашә снасит, исывсуаз схы лцәыҵәахуа. Сеиҭанасит. Аҭак имҳәеит аӡәгьы. Снагәҭасит, аҩнуҵҟала иаркын, уаҩ дызмыхәоз баагәараха иаасзыҟалеит. Арахь иатуам ашә, арахь агәылаԥҳәыс лылаԥш сыхлыжьуам. Уамашәа иубаша, ахаан аӡәгьы ас ара дсышькламԥшыцызт!
Сара издыруан Наала дшыҟаз, издыруан, сцәа ианыруан ишалмыртуазгьы, аха сгәыӷуан еиҭа. Изалшарымызт абасала ҳнеилыӡаа ҳцарц лареи сареи. Лареи сареи – абырсҟак ззеилаз, абырсҟак зыԥсы еихәлаз. Ишԥа? Зыԥсы еихәлаз? Иабаазгеи абригьы? Сара стәы здыруеит аха, иабаздыруеи уи лыԥсы сара исыхәлоу, исыхәламу?
Мап, џьушьҭ, иҟалом, џьушьҭ, ҳәашьа амам, џьушьҭ, ус ак ҟалартә, мап, мап!..
Еиҭах агәыӷра ахацхә снахьынҳалан, аразҟаҿы снаӡон еиԥш, аҿеҩҳәа иааԥҵәеит уи: ҿах ааргеит алашарарцәага, саԥхьаҵәҟьа ашә наҟтәирахьтәи аганала ашәваз аҿыҵәҟьа.
– Дыҟамзар акәхап, арԥыс, ашә узылахеи? – лышә лхы аакыллырҳәеит уи агәылаԥҳәыс.
Дзусҭада лара, дабаанагеи? Анцәа-ауаа, уи уахада дшысымбац ара!
Уаҳа имаатит уи абаагәара ашә, исықәшәаҵәҟьеит, аха ишԥа!..
Еиҭах уи лԥенџьырқәа рыҵаҟа сгылан, лԥенџьырқәа – сара сзыҳәан илашьцахаз.
Уаҳагьы дыхнымҳәит Наала ашкол ахь, уаҳа ллакҭа аҭаԥшыха смоуит. Мчыбжьык ашьҭахь уи дзыԥсахыз рҵаҩ ҷкәынак, иԥаҵа хәыҷқәа ықәыршәшәа, дҩеин, аусура дналагеит. Аԥсҭазаара шцац ицо, ишшац ишо, ишыхәлац ихәло, зынӡак уаҳа ак ҟамлазшәа, ииасуа аҿынанахеит. Ахааназ уи ашкол ахь уи леиԥш аӡә днанамгаӡацызшәа, иқәхәхәа аҿынанахеит аамҭа. есыхәылбыҽха иууаӡа иааҭынчрахон ашҭа, есышьыжь аџьџьаҳәа иааҭдырцәажәаауан, аккаҳәа аҵәҵәабжьы гон, аурок иҭалон, иҭыҵуан... Аҵаҩцәа класск аҟынтәи класск ахь ииасуан, рҵаҩцәак цон, рҵаҩцәак аауан... Ажәакала, зегь «уаҳа зҭахымыз» ала, «изаманахәӡа» иҟан...
Аҵарашықәс ҿыц аналагамҭаз дызбеит уи сара арҵаҩцәа рраионтә конференциаҿы. Дызбеит... зынӡак зҽеиҭазкхьаз, аха издырӡоз аӡә лакәны, игәакьаз, аха исцәтәымыз аӡә лакәны. Уаҳа илшәымызт шьҭа уи ашәеиқәаҵәа, илыԥсаххьан дамбар иԥсуа илнаалоз, дызгәылԥхоз даҽа ҵкеиқәак ала. Сара издыруан уи иагьа ҵкыӷра, иагьа ҵкышкәакәа лшәылҵаргьы, гәылаԥсыла еснагь ишылшәызаауаз абасҟак дызхәыз агәырҩа илышәнаҵаз.
Сшаагәалҭаз, дхәацыхәаԥшьха дааҟалан, даасеихырхәеит мшыбзиа ҳәа. Сара аҭак сызлымҭеит. Исылымшеит. Зегь ирасҳәоз зегьы ишрасҳәоз лара исызламҳәеит, даҽакала слацәажәартә ҭагылазаашьа уаҳа исмоуит сара.
Уинахыс уаҳа дсымбеит. Мап, дызбеит даҽазнык, даҽазнызаҵәык... Дызбеит ани, ҽнак ашкол ахь
дҩазгаз... дицны. Шықәсыбжак рыцқьаны иҵуан усҟан уи лара диццеижьҭеи. Дара уи аҽны, иалшон, ргәы азымҩаргьы шаҟа ҵыҵәҟьоз ирыцқьаны, аха сара издыруан, издыруан уи амш, асааҭ. Издыруан енагь, дара уи ргәалашәо ианыҟамызгьы. Аа, иҟамлалои, нас ус уԥсҭазаараҿ кыр зҵазкуа амш анугәаламшәало? Ҳәарада, иагьџьашьатәума?! Сара издыруан иҵегь, иҵегь, ҽаӡә изымдыруа, дара раамышьҭахь. Са сцәа ианыруан лара ари амш агәалашәара мацаракәым, ианылшәилоз, иангәнылгалоз шыҟазгьы, шьҭа иахьа иҳәаны, иазаауазеи акәымзар...
Издыруеит иахьагьы, еиҳагьы, лхәынгаа абри адунеи ишықәымгьы, абри адунеи иацәырацәаз, иамцхәыз лара лакәызшәа, дааҩхны акәал изҭагылац иҭагылан ишцогьы. Аха убасҵәҟьа акәхару?..
Аԥсҭазаара, ак угымхаӡеи, акала џьара убжамхаӡеи, убри дахьуаҩухыз азы? Са сыбжазар, дыбжазар уи ауаҩ – лхы змалдаз, дшымгәыӷӡоз дзылхәыдоутәыз, ибжазар ауаа, макьана уаҩынаӡакгьы ишьамхышәара изымҩеиуа, еихьыс-еиԥысуа, инкыдԥшыла-аакыдԥшыло, лнапы згны, лыԥхара згны адә иқәу ҩыџьа ауаа хәыҷқәа? Убжамхаӡеи, аԥсҭазаара, убжамхаӡеи уи уахьлылхәдахаз?
Уи амцхәгьы иҟәымшәышәыз, амцхәгьы иҵоураз, амцхәгьы иссирыз, амцхә иԥшқаз дунеи хшаран, аԥсынҵры ду лаҭәашьахартә! Мап, мап!
Иахьагьы шәынтә, зқьынтә схы сазҵаауеит: иҟоума сара «исыџьшьоу», «исыбзоуроу», убри лыԥсҭазаара абысҟак икьаҿны иахьыҟалаз?..
Исылшарыма, исымчхарызма сара убри илоуз аразҟы аиҳа еиӷьыз лысҭартә?
Сара сакәхарызма убри ауаҩ иаасҭа лара илыԥсаз, илықәнагаз ауаҩы?..
Иҟоума нас, убас еиԥш адунеи хшарақәа, зҿынӡа ахаан даҽаӡә дзымнаӡо, зыхьӡ ҽаӡә уаҳа даԥсамхо?..
Иҟоума убас ауаа, иахьынӡарылшо зхи зыԥси зегьы шьоук рзы изҭаху, шьоук рзы рхы рылхәдазтәуа адунеитә хазынарақәа зегьы, ҽаӡә разҟыла дынхарцазы?
Иҟоума убас адунеи хшарақәа, зыԥсҭазаара кьаҿ ала шьоук аԥсҭазаароуқәа рызҭо, аԥсҭазаара иашаҵәҟьа рызҭо, убри рылымшошәа анырбалак, зхы иззамыхәо, зхы аԥырызго?..
Азҵаарақәа, азҵаарақәа...
Сыхҭарклоит сара абас, сеимдырххалоит, сеикәадыргьежьлоит, аха иаахҵәаны ахааназ макьана ҭак иашак ҳәа сызрымҭац, иагьсызрымҭозаргьы акәхап. Сара исылшом, иагьсылымшеит урҭ азҵаарақәа рцәыбналара, убри акәхап сыԥсҭазаара хиамҩа иззаламлаз уаҳа, аха исылшеит, исылшеит акы – урҭ рҭак ацәыбналара. Уи акәхап, нас, иахьагьы, сара сыԥсҭазаара еиқәырханы измоу, иагьназго наҟ-наҟ.
Ааи, са сеиԥш иҟоу еснагь ахеиқәырхага иԥшаауеит, дзымшьыша маҵәык изылаҟәуеит, иаргьы уи дахьынҳалан икуеит.
Ишԥа нас, даҭахызар акәхап абарҭ ҳаиԥш иҟоугьы аԥсҭазаара...
Даҭахызар акәхап...
Амала, аҵыхәтәан исҳәо, аԥхьан џьара исҳәан еиԥш, мышкызны шәсышьҭалар, сыгәхьаашәкыр дабаҟоу, дабану ҳәа, башаӡа шәеимымдааит адунеи ахы-аҵыхәа шәакәшаны; шәымцан хара, шәымцан ааигәагьы: сара сыҟоуп убри аҩнаҵаҟа, убри аҩны ахышәқәа рыҵаҟа.
САРА СЫҞОУП УБРИ ЛЫԤСЫ АҴАҞА!..
Амра мгылацызт, аха шьҭа ацыԥхьқәа нахьхьи абахә иавҵлашаауан. Аҵарақәа ҟәынд-шәындуа, иҷыр-ҷыруа ана-ара рыбжьы уаҳауан. Амахә иаҵәара ирылачаԥоу аҵысҭрақәа реиԥш, нахьхьи-аахьхьи ахәқәа рҟынтә еиҿаԥшуан анхарҭа ҭыԥқәа, ааԥынра иҭаӡны иамаз. Анаара аҳаичеи быжьқәа, аиқәҿыҭбыжьқәа гон.
«Шаҟа аԥсҭазаара ԥшӡоузеи, шаҟа ибзиоузеи!» – абас гәаныла дхәыцуа, уажәи-уажәи лхы ҩышьҭыхны днаԥшы-ааԥшуа, агәырӷьара маӡеи агәыԥшаареи деимаркуа, ашьашәырҵақәа ыҵыԥссаауа, дықәԥраашашәа агәарԥ дықәын аҩнра ҿыц иҩнанагалаз аҭаца. Лызхара илызбомызт уи ҿыц дзықәнагалаз амӡырха. Аԥҳәызба лыԥсҭазаара шԥаҟоу, изеиԥшроузеи, уҳәарауеи!
Дунеихаан лшьапы зхылымгацыз, дызқәымԥшӡацыз, лыԥхыӡгьы машәыршәа иаламшәаӡацыз агәараҭа иахьа инаркны наџьнатә аахыс еиԥш илзыҟалар акәын. Ҩажәеихԥа шықәса дахьааӡаз лаб иҩны иахьарнахыс дацәысасхон, дацәтәымуаҩхон ари аҩны дзыҩнанагалаз аасҭа.
Ахәхәаҳәа даақәыԥсычҳаит уи: минуҭқәак аҟара иааины лыбла иаахгылт дахьиз, дахьааӡаз лыҩны, ахьлызҳаз, аҵара ахьылҵаз, лыбзиабара ахьиз... Аха урҭ зегьы лхаршҭуа лаԥхьа дааиуан уи ауаҩ, зымшала абри агәарԥ дықәнагалаз. Амра ашәахәа нҭаԥхазшәа, лгәы еихгаӡа иааҟалон, деиҭаашьҭнахуан лразҟы азгәырӷьара.
Агәашә нылԥссаны, лхы анҩышьҭылх, лылаԥш наиқәшәеит амҩаду ала архәара инавалаз ахаҵа. Ишьҭахьала мацарагь иӡара, ихыжәҩабжь ҭбаа, еилаҳәашьа рыла иаразнак илдырт Зосим шиакәыз. Лыла-лҿы аалхаччеит. Уи дизыԥшуан наҟ даваҵәины зынӡа иҽиҵәахаанӡа.
Агәашә дааҭыҵны, агәара агәҭаны ахьаца-ҵла ду игылаз дныҵалан, аҵыԥссаара дналагеит.
Зосим ибара иаалгәаланаршәеит иахатәи аҵх...
Асида данааргаз ачара адырҩауха ауацәа, ақәлацәа уҳәа зегьы неилыҵит... Аутәы-ҳәатәы аҭаацәа иранамыжькәа, аҭыԥ инықәҵаны, «быхир аабааит, дад!» – ҳәа, аҭаца аԥсшәа налаҳәаны, ицеит агәылацәагьы доусы рыҩныҟақәа. Амала, инхеит ԥыҭҩык аҿарацәа. Ақыҭаҿы ишаԥу еиԥш, урҭ уаха акыр аҵх ргар, ихәмарыр-иччар акәын аҭаца лымҳараҿы.
Аџьџьаҳәа еилатәан зегьы. Рыгәҭа дтәан ԥҳәыс даазгаз рҩыза Хьымцагьы. Аҭаца лакәзар, уажәраанӡа ҭацара злалуаз лҭацакасы лхырхын, руа иҭацоу дузымдыруа, аҳәсахәыҷқәа дрылатәан.
Алаф рҳәон, иччон, ргәалаҟан. Рацәак набжьымскәа аӡә дахьтәаз дҩаҵҟьеит:
– Амқьаҳ ԥаҳҵәап, аҩызцәа!
Зегь неихәаԥшы-ааихәаԥшит, нас инеибарччеит, иабатәи мқьаҳԥҵәароу уажә иуӡбаз ҳәа инеиқәырԥсеит.
Уаха уи аӡбахә цәырызгазгьы машәырны ицәыримгеит. Хьымца иаб иаҳәшьа, аԥҳәыс бырг Хымсед иалҳәахьан, иабжьалгахьан заанаҵ. Ас-арсҳәа уи илҳәоз уавалар, улылҵыр акәхон. Уи лымацара лакәмызт ари иазҿлымҳаз, аҿар рыда егьырҭ зегьы ҿыц ирыланагалаз аҭаца лзы мқьаҳԥақьылс иалырхрыда ҳәа иԥшын.
– Уара ԥҳәыс данаауго азы ҳгәы иҭазаап уи, уажәы уаҟәыҵ! – ихыччон аҿар рҩыза, амқьаҳԥҵәара аӡбахә цәырызгаз.
– Аӡәгьы дысзаамгаӡозаргьы шәыздыруам макьана, – иҳәеит уи даақәыԥсычҳаны, – сара егьсурым, аха Хымсед дыҵымҟьааит ушьҭан...
– Оо, ҳаҳәшьаду лоума иуабжьызгаз? – дааччеит Хьымца, амаахыр еиԥшу ибла гәыкқәа нҭыԥраашашәа иааччеит. – Уи ус шылҳәаша ҩашьаӡом... Ааи, ҳәшьаду, рацәа ҳабшьит!
– Гәыбӷанс илуҭозеи, уи лара лыԥсҭазаара убасҟак иадҳәалоуп! – аазгәеиҭеит аӡәы.
– Уара, амқьаҳԥҵәара иалашәхузеи, аха убри аус даҽакала, ҿатә усла иҟаҳҵар ҟамлаӡои? – дҩагылан зегьы даарылаԥшит Назбеи.
Аҩызцәа неихәаԥшы-ааихәаԥшит.
– Амқьаҳԥақьыл иакәым, аиашьа длаҳҭап, аҩызцәа, Хымседгьы лгәы нҳархом, ҿыц еиднагалазгьы ешьак дрызҳарҳауеит.
– Иҳәа, иҳәа, уажәшьҭатәи ажәа уара иутәуп? – иааисны дыркит Хьымца.
– Сара лара ешьас иалылхуа наӡаӡа сизыразуп, лара дышлашьоу еиԥш саргьы дсашьазаауеит, – иҳәеит, ҭыԥ анирымҭаӡа. – Иҳәа, абра бызлатәоу иреиӷьасшьо қәла дсымаӡам... – иԥҳәыс лахь днаԥшит уи.
– Афырхаҵа, афырхаҵа! – лыбжьы аагеит аҭацаҩыза ԥҳәызба Шара. – Даҽаӡәызар, сара схаҵоуп, сара исҳәо ауп ҳәа иҽирзажәын! – Нас Асида дахьлыватәаз дналҿаԥшит, – аҳы, Асида, ҳӡырҩуеит, ҳаԥшуп!
Асида зны даалак-ҩакит, аха мыцхәыкгьы деиҵамхацәакәа дҩагылан, даарылаԥшит. Шьаҿак ныҟалҵан, даагылеит Хьымца иватәаз Зосим иҿаԥхьа.
– Зосим! Зосим, уара уалылхт! – ҿаарҭит зегьы.
– Иахьарнахыс иашьеи иеҳәшьеи шәоуп, шәгәыдибакыл!
– Саԥсаӡамкәа ешьас санышәыԥхьаӡа, иақәнагоу здырааит, иҭабуп! – даацәажәеит Зосим. – Иҭабуп! – раԥхьа иҩыза аҵәахҳәа дааигәыӡын, нас даахьаҳәын Асидагьы даагәыдикылеит...
Аҵх абаҟаз, иҭәны иҟаз амза аҭашәаразы маҷк акәын иагыз, аҿар зегьы еибарҳәаго адәныҟа ианындәылҵ.
Еибарччо, еибархәмаруа иааимаркит амаҳә уаха амҳарахьы инашьҭреи инамышьҭреи.
Хьымца арҭ ирҳәақәоз дахыччо амҳарахьы иҿынеихеит.
Зҽырӷәӷәаны ашә илагылаз, асҵәҟьа ҟалап ҳәа иазыԥшымыз Шара ашә днылҵит.
Ашә амаа кны даагылеит Асидагьы. Уи лгәы ҭыԥсаауан раԥхьаӡа ашәара иақәшәаз ашьабысҭеиԥш, дшәаӡыӡон, лхаҵа дызихәаԥшуамызт.
Хьымца астол аҿы днеины ихылԥа иқәыз аақәихын, даагьежьит.
– Шәаала шәаргьы, уажәшьҭа уеизгьы шоит, – иҳәеит уи аҭацеи аҭацаҩызцәеи еимданы дрыхәаԥшуа.
Урҭгьы абарҭ ажәақәа ирзыԥшызшәа, ишьҭалан амҳара иҩныҵны рҿынархеит.
Ашьхарахь иааимыггон.
Агәамсам аашьҭыхны агәарԥ дынҭыҵит иганы икалыԥсарц. Абаҳча-қәаҵара дыҵалан лҿыналхеит.
Акьалантар еиԥш иҭхәаа-ҭхәаа, рымахә каҿарахқәа бӷьы иаҵәала еинышәшәыла, аҟәазхара иаҿыз акәыхь рхьыссы игылан аӡахәа зқәыз аҵлақәа. Ҳаскьын бааԥсыкгьы џьара иналмыҳәҳәо, ашьац иаҵәа ыҵашьшьы иҟан абаҳча.
Асида ақәаҵа анаӡараҿ иҟаз ақәыц аанда лхы ақәкны дышнеиуаз, иҭылашьцааӡа, иҵаулаӡа иҟаз атыша ду данынахагыла, лгәы нҭӡыӡааит. Абаҳча агәҭан абри еиԥш атыша абаанагеи ҳәа, акыр иааџьалшьеит, еихгаӡа иҟаз лыгәгьы хәыҷык иааихнаршьшьит иаалцәымӷханы... Ахықә ахь акыр днаскьан, агәамсам ҩышьҭылхит уахь иҭалԥсарц. Ахьычԥаԥырқәа реиԥш абӷьыжәқәа еилыԥраауа, ахәхәаҳәа ахәшырб иагәылҵуаз аҳаскьынбӷьы ԥаҟьақәа инарықәԥсауа аҿыланахеит агәамсам. Дцарцаз даақәҵәиаауаны еиԥш, лгәылҽанӡамкәа бжьык лгәы инықәҩит. Даашәаӡыӡан, лыҽлызнымкылакәа атыша агәаҩарахь дынхынааит. Убри аамҭаз, лышьҭахь ала наҟ-ааҟ лӡара нҭарс дааныркылеит напқәак, дагьаахьадырҳәит. Лыбла ҭырхаха днеиҿаԥшит Асида лыԥсеиқәырхаҩ.
– Сышԥоуршәеи! – лыԥсы аалылалеит лара.
– Сыблагәыӷра! – иԥшшәы ԥсахны дыҟан уи.
– Соушьҭ, – Асида лнапқәа имылхрашәа дааҳәԥыӡыԥын, аха ус иаанхеит... Иахьада ас ирааигәаны илымбацыз ихаҿы гәакьа, иблақәа лыԥсы ӡаны дрыхәаԥшуан.
– Быблақәа рҿы схы збоит, Асида, аа, абар-абар! – дааигәыдирӷәӷәалт иԥҳәыс.
Абла гәыкқәеи абла гәыӷрақәеи ашьшьы-шьшьыҳәа еизааигәахо, аҳәаа ирыбжьаз рыбжьыҵырц акгьы рыгымкәа инеихьаны, аҭҳарцәҳәа даалҟьеит лара, Хьымца лҽааимылхын, шьаҿак днеиҭаԥан дааҭгылеит.
– Асида! – лара лахь днаҭрысит Хьымца, аха ас иаразнакала диргәаазар ҳәа дшәан, ихы гәыбӷан аҭаны даанҿасит.
– Ди-ида... сыԥсында! – дааӷьаҵәыӷьаҵәит лара днаԥшы-ааԥшуа. – Аӡәы ҳаибазар? – ашырҳәа днаҟәын, ишкаҳазгьы, ианкаҳазгьы лзымдыруа, атыша ахықә аҿыҵәҟьа ишьҭаз аҭәырӷәы аашьҭылхит.
– Бымшәан, уаҩ дыҟам, – дааччеит иара лгәы ирыӷәӷәарц. Еигәышә аашьҭыхны иааигәара игылаз аҵла ихьыр-еивырӡа иаҿиааз махәқәак хыҵәҵәаны инкеиԥсеит, еиҭаамҩаниҵан, ҿаҟәакгьы ланиҵеит аҵла абӷашшараҿы.
– Аԥшӡеиԥш уабаакылҟьеи, арахь уҟаӡамызтеи! – лыла ԥхашьақәа маӡала ичаа-ччо дцәыҵыԥшны дихәаԥшуан лара. – Аҵла иамоукузеи, угәаӷ ахугома?..
– Бааи, хәыҷык ҳаатәап! – дызҿыз дааҟәыҵын, лаԥшыла длыҳәо шьаҿақәак ныҟаиҵеит лара лахь. Нас дааҭгылан, ипҟыш-пҟышӡа иқәнаҭәоз аԥхӡы алаирбарц иааҭигеит ачабра, иагьынеиҿишьит. «Амҳараҿы днеихьазаап иахьа!» – лгәы дҭаччон Асида ашьыжь икьаҿ ахькнаҳаз иџьыба иҭалҵаз, иара изын лнапала иқәҵаны иҟалҵаз ачабра дахәаԥшуа.
– Шьыбжьон еиԥшшәа уахь снеиуеит, – налышьҭеиҳәеит Хьымца.
Абаҳча иҵахәхәа, ишкьашкьо инеиуаз Асида илаԥш изылҟәгомызт уи. «Сыԥҳәыс!» – агәырӷьара ду ихаҵәаны ахәхәаҳәа иласӡа даақәыԥсычҳаит Хьымца. Даара акраҵанакуан абри ажәа иахьарнахыс иара изы.
Амра ашьшьыҳәа абахә иҩавҵын, ажәҩан мардуан иҩаҿалеит. Заҵа иҩаскьацыԥхьаӡа уи ашәахәақәа есааира ицаҳәцаҳәо аԥсабара инықәшуан. Зыбӷьы еилачны, аҳаргь еиԥш ихыгьежьааӡа агәарԥ агәҭаны игылаз ахьаца-ҵлагьы џьара-џьара ашәахәақәа агәылҵәраан, икеикеиуа иԥссаз ашьац қашә-қашәа иланаԥсон.
Ашьыжь азы ианааилга-еимлыс, ачара ашьҭахь еилажьыз аҩны-адәы лымч злақәхоз ала адурақәа
нахҳәаны, чаихыхра ддәықәлеит Физа. Ачаихыхра бзиа изымбоз, уи аҵкьыс даҽа уск, егьа иус хьанҭазаргьы, еиҳа еиӷьазшьоз, Физа лԥеиҵбы Кәынтагьы, иахьа иан ианааидылцала, аҭаца даалцәыԥхашьашәа дцеит акалаҭи акаҵкәыри аашьҭыхны.
Ҩымш раахыс заха рмоуцыз ачаирҭа еинышәшәыла азҳара иаҿын, ихыхтәын, хырԥашьа амамызт. Физагьы дымцар ҟамлеит арахь лҭаца хәыҷы лымацара дахьынхоз хьаас ишлымазгьы. «Ланхәыԥҳак даалывагылап ҳәа сыҟоума сҭаца», – аԥҳа дахьлымамыз иахьа аҟара лгәы иааҵамххыцызт уи.
– Нан, сымш, бгәы бмырҿыӷьын, аҳаҳаи, сыԥсы зфаша! Ус хьанҭак бҽадбымцалан. Аӡәыр дааиуазар, имаҵ уы, игбмыжьын, иагзыжьуагьы аӡә бакәым, нан, аха, аҭакәажәцәа ус ҳаҟоуп, ак ҳҳәалароуп, – лкаҵкәыр лмахәар ихшьны дхьаԥш-хьаԥшуа агәарԥ дынҭыҵит Асида ланхәа. Зымацара аанхара ганкахьала изгәаԥхоз, аха ганкахьалагьы хәыҷык изцәыхьанҭаз, Асида акраамҭа илушаз дақәшәомызт. Аҭаца лыҩны аилыргашьа аабароуп ҳәа, аҳәсахәыҷқәа, шьыбжьон акәзаргьы, зны имааир шырымуаз даазхәыцит (шаҟантә ларгьы уи аинтерес кны гәылара ҭацабара ҳәа дцахьазыз!). Аҭакәажә еиллыргаз ауадақәа днарыҩныс-аарыҩнысит, аха лара даҽа гьамак лыман, даҽакала еилыргатәын. Рахәыцк иадамхаргьы, изаҟаразаалакгьы зегьы гәабылра дула дрыхәаԥшуан Асида. Иҟаз деигәырӷьон, иҟамызгьы ыҟазшәа лбон. Зны-зынла амацәыс еиԥш лгәы иаақәслон мақарбжьык, ӷьыбжьык, лакҭа цәгьак лыбла иаахгылон, лгәы нҭыԥсаауан, аха урҭқәа зегьы хызҽуаз анасыԥ гәырӷьахә аԥыжәара агауан. Зынгьы «Сыблагәыӷра» ҳәа бжьык лгәы иаақәҩызшәа дҟалеит. Днаԥшы-ааԥшит, аха ллымҳақәа дшыржьаз агәра лгеит, адәахьгьы аҩнуҵҟагьы уаҩы данылымба. Лхала дааԥышәырччеит. Иарбан ҽыгәроу
уажә дызватәоу? Абас иҽанбанӡеиҵәахуеи, ԥҳәыс дааигазар, уама ҟалазшәа? Аха, егьа умҳәан, ажәытә ҵасқәа иахьагьы зҵыхәтәа мыӡӡац, ус иаахжәаны реилагара иламыс инаруамызт. Иахьа ԥҳәыс дааганы иахьаҵәҟьа иан лыбла ахгылара изымгәаӷьит Хьымца.
Амра акыр иҩхашылеит. Адәныҟантәи аҟьҟьаҳәа шьҭыбжьқәак аалаҳаит Асида. Дындәылԥшызар, гәыԥҩык ахәыҷқәа амардуан аԥхьа игылан. Аҭаца данырба, аӡәи-аӡәи неихәаԥшы-ааихәаԥшын, иааибарԥхашьашәа, џьоук амардуан аҵаҟа акәапа-сапаҳәа иныҵеибаҳәалеит. Адунаӡацәа иаареиԥшаншьылан, даарцәыԥхашьеит аҭацагьы, нас днарыдгыланы рыгәшәымшә ҳәауа луаҭах ахь даарыԥхьеит.
«Ахәыҷқәа рделегациа!» – лгәы дааҭаччеит, иҳәарԥсаруа, иԥхашьа-ԥхаҵо урҭ ахьеилагылаз дрыхәаԥшуа. Аскамқәа днарыха-аарыхан, илеидлыртәалеит зегьы, апатреҭқәа ральбом надлыркит иахәаԥшларц. Зегьы иреиҳабыз аҷкәын ихиртуан, дара ахәаԥшуан. Агәылацәа хәыҷқәа лызхара илызбомызт аҭаца қәыԥш, аканфеҭ, араса, уҳәа ахышәҭ-мышәҭқәа аацәырылган, зегьы рнапқәа лырҭәит.
– Ишәеиҳабыда? – днарылаԥшит.
Альбом хзыртуаз аҷкәын Камыгә зыхьӡыз рнапқәа наиқәыркит зегьы.
– Шәԥыза иоума ари? – даасамарҟәылт Асида, нас дрызҵааит ашкол иҭада ҳәа.
– Сара ф-класск рахь сцеит, аригьы – ус, – иватәаз ахыш днаихәаԥшит Камыгә, – Алхас хԥа рахь, Тутагьы убас, егьырҭ Фыраҷа, Кәыҷа ҩба-ҩба рахь.
– Аа, анҭ рҩыџьагьы – иажәа дааԥыҩлеит Тута зыхьӡыз, зшьапқәа хырҟьаҟьа, знацәа хәыҷқәа зҿы иҭакны, зылақәа нҭырпыж-ааҭырпыжуа, зыԥсы ӡаны
итәаз, ахәыҷқәа лнацәа нарықәкны, – макьана ашкол иҭамлац, ҳаԥхьа иҭалоит.
– Уи ауми абзиа! – иаалымалырҽхәеит Асида.
– Шәара ҳаԥхьа рҵаҩыс шәҟалома ҳара ҳҿы? Ҳакласс ашәырԥхьауама? – дааҵааит иаалырҟьаны Камыгә.
«Иабардыруеи сара сшырҵаҩу?» – лгәы иаанагеит лара.
Ԥыҭрак ашьҭахь ахәыҷқәа зегьы аҩныҟа идәықәылҵеит, агәарԥ инҭганы иноулыжьит Асида. Акраамҭа дрышьклаԥшуан еимцәхытрааны, еибарыҩуа, ихьаԥш-кәаԥшуа амҩаду иахьаныз.
Ашьшьыҳәа даагьежьын, агәарԥ даақәлеит, лыгәгьы иааҵаххит Хьымца снеиуеит ҳәаны, уаҳа дахьымааиз. «Лахьхьи данызба, сахьаанымгылаз игәы ннархазар?» – лхы дазҵааит, аха илызхамҵеит.
Акәасқьа амардуан дҩыхәнон еиԥш, лгәы нҭыԥсаа ицан даангылт, амӡырха аҵыхәахьтәи аҵықьҳәа ахысбжьы геит, уи инақәырццакны – аҵәаабжь. Издырхуада, Асида лханытә лшьапаҟынӡа дааилаӡыӡеит. Алаԥшҵашәареиԥш иахьаанага лзымдырӡо абаҳчаҿ илбаз атыша ҭылашьцаара мамиқәараха лыбла иаахгылт.
«Избан, избан? Садызцалазеи абри, изысгәалашәозеи?!» – иахылҳәаара лзымдыруа, лхы дазҵаауа дааикәахынҳәит.
Абригада зегьы ахы-аҵыхәа еимданы дгьежьны даауан Зосим. Асааҭ ҩба рахь аус ауан, шьыбжьонтәи ачаибӷьы адкылара аамҭа ааиуан. Амҩан иааиԥылаз аколнхара ахантәаҩы Рашьыҭгьы, дзықәтәаз иҽы аӷәра ааҿарххауа, абригадир диацәажәо дааиуан.
– ... Мамоу, Рашьыҭ, зеиԥш бригадоу убоит усгьы сбригада! Иахьа аусураҿы зынӡа аӡәгьы дагым! – дыҽхәо дцәажәон Зосим, армарахьала ижәҩахыр ихшьыз ишәақь арыӷьарахь ииагауа.
– Уи бзиоуп, ҳәара зҭахымоуп, аха анҭ ауаа зеиԥшаанызеи иахьа усура ианҭыҵыз? – дцәыҵыԥшны, «уаҿашәама ацәҟьа» иҳәозшәа, днаихәаԥшит Рашьыҭгьы.
Зосим иааџьеишьеит, дабаҟоу рҳәааит, уигьы иара иалидыраауазеи ҳәа.
– Урҭ ацәа рыгын, иацы ачараҿы иҟамзи!
– Ҳы, ачараҿы зегь ҳаҟан, уара! – Рашьыҭ аӷәра даахан, инап ахәда инахаршәны, асԥычка еихьшьны ихаԥыцқәа ирыбжьакыз апапирос амца ааркны иԥсыԥ еизганы дҩаҿыхан, алҩа аҳауа иналеиҵеит. – Шәбригада аплан моу, ҳколнхара амзатәи аплан аҟара ацны инаҳагӡахьеит, аха уи азы зыԥшра, гәырҭынчра ҟалом. Анцәа ишиҳәара, ыҟами, ачаи замана ҳамоуп уажәы, ус иҟамлар алшоит ҳаԥхьаҟа. Ачаи уажәы иҟат-ҟато, еинҭәыла, ыҟами, ишеиҵагылоу ала егьи амзазы хәыҷык иааиҿамсыр ҟалаӡом, ыҟами, ус иҟоуп ачаи алеишәа. Изхысҳәаауа, ыҟами, уажәоуп аҽышәара ӷәӷәа анаҭаху. Ачарагьы бзиоуп, ҳәарас иаҭахузеи, уи мап ацәызкуада. Иаҳауеи, ыҟами, зегьы абри амчыбжьазы ԥҳәыс даашәымгар амуа шәыҟанда умбози, ыҟами, – дыччо днаихәаԥшит Рашьыҭ.
Рашьыҭ «ыҟами» ҳәа ус иажәа иалан. Уи улымҳа анҭнашьаауаз еиҳараӡак хә-аҵәцак анижәлак акәын.
– Ҳаԥхьа уусуцәа рхыԥхьаӡара азурҳар цәгьа иубом, Рашьыҭ, – алаф аахиҳәааит Зосимгьы дыччауа.
– Аиеи, нас шьҭа, «Аҵәгьы мбылуа, акәацгьы ӡуа».
– Ааи, ааи! – дыччон Зосим, нас инациҵеит: – Абри Хьымцеи Радиони абригадақәа рҿы акомҿартә гәыԥқәа еиҿкаатәуп ҳәа ак рыманы иқәуп, уара ушԥахәаԥшуеи?
– Аус иахәарҭаны ирыԥхьаӡозар, зеиӷьыҟам ауми! – наҭеикит Рашьыҭ.
– Ауп аха, сынтәа шьҭа аамҭа цеит, сгәахәуеит, ҳаԥхьанатә иаԥшьгазар еиӷьын...
– Хьыҵкәыр иахиҳәаауазеи? – Ак шеидихәыцлоз удырратәа, илахь ааимырццны азҵаара ныҟаиҵахт Рашьыҭ.
– Дақәшаҳаҭуп ҳәа сыҟоуп... Аусымшха аиҿкаарақәа уадаҩхашт, аф аст, – наҭеикит Зосим. – Бригадак аҿы акомҿарцәа аӡә ида ахьыҟамгьы ыҟоуп... Уа агәыԥ шԥеиҿкаатәу.
– Уи шәара аҿар шәеибарԥшны иҟашәҵароуп, араиком амаӡаныҟәгаҩ шәиацәажәароуп, ыҟами...
Амҩаду зҵыганы игаз ахәы аҟьаҟьараҿы иқәыз, Хьымцараа рымӡырха инықәԥшит, ишҩеиуаз. Рашьыҭ имҵарсны иаажәгаз аҭаца дышԥажәбо, дыбзиоу ҳәа дааҵааит ара, аԥҳәызба лаагашьа хәыҷгьы-дугьы ссиршәы ирбо ишыҟаз ала.
– Закәытә мҵарсроузеи, џьушьҭ! Ҳажәлар иаазқәылаз амҵарсреи маӡа хаҵацареи рҵакқәа еиладырҩашьо иалагеит, – иҳәеит Зосим, – мамзар закәытә мҵарсроузеи, дымҳәҳәа-дымҟаа, илгәаԥха-илхаԥха арԥыс даницныҟәа! Усгьы дцон, дцеит дышцалазаалак. Лҭаацәагьы баша рхы ацәгьара адыргеит.
– Иахьцалак, ыҟами, иԥшӡамкәа иҟашәҵеит лыҩны дахьдәылшәымгаз, лаара акгьы ахырымҳәааргьы, лаашьа хьымӡӷыршьар ҟалоит, ыҟами, иумдыруеи, ҳқьабзқәа шыҟоу? – даацәажәеит Рашьыҭ, Хьымца иԥҳәысаагашьа аханатәгьы зхы азымцоз. – Аԥсуа данаԥсуаха, иаԥсуа қьабз, иаԥсуа намыс дықәныҟәозароуп. Иудыруеи, лҭынхацәа аус шәадыр-кыргьы ҟалоит, ыҟами, ҳаӡӷаб аулицаҿы дымҵарсны дыжәгеит ҳәа.
– Џьушьҭ, Рашьыҭ! Иҳақәшәиша иалыргаша алыргап, ус анакәхагьы. Ус зхы уалазырхәмаруа ԥҳәызбаӡам
Асида. Оо, уи леиԥш иҟәыӷақәанда шьоукы! – иҩыза иԥҳәыс даара игәы лыладун Зосим.
– Шьахәк лакәзаап нас! Унеихьоума иахьатәиала? Дзеиԥшроузеи? Аҭацара лызныҟәгома?
– Улзымҵаан, улзымҵаан! Ахш аӡы амҭаӡакәа илуҭаргьы, илжәуеит! – даахысамырҟәылт Зосим, иагьнациҵеит иахьа шьыбжьон ҭаца бысҭафара ацара игәы ишҭаз, Хьымцагьы зҭаацәа рҿы иԥхашьаны ицәырымҵуа, дцәырыргарц шиҭахыз.
– Ишәырццакӡеитеи! – дааԥышәырччеит Рашьыҭ, дызҿыханы далгоз, имышҭықә ипапирос нҭыршәаны иџьыба инҭеиҵеит. – Ааи, ааи, аамҭа шԥаҟоу, уҳәарауазеи! Сара ԥҳәыс данаазга, ыҟами, шықәсыкгьы сан лҿы ҳаиццәырымҵӡеит аҩны иҟоуи сареи! – даара инаҵшьны иҳәеит арҭ ажәақәа Рашьыҭ, даара иқәнаганы ишыҟасҵазгьы дыр, иҳәошәа. – Ҳаицәыбрагьуа, ыҟами, ҳанҵәаха, ҳаибарыҩуа, ыҟами, аҩнааҵра инеиҭак-ааиҭакуа ҳаван. Уиаахыс уамас иҵхьоузеи, џьушьҭ, аха, иумбои! Ҿароуп иҟоу, дад, ҿароуп!
– Ҳашнеиуа, зынӡаск ҳарҟәаҵуазаргьы акәхап урҭ ацеремониақәа. Хаҵеи ԥҳәыси рыжәҩақәа еивҵыхны, ҳан, иҳадныҳәала ҳанасыԥ ҳәа, икәаӷӡа иаагылогьы убашт. Макьана уабаҟоу, уԥшлеи! – алаф иҳәон Зосим.
– Акәу џьшьа уамак ҟоумҵашеи! – иҽы апҟаҩҳәа аҟамчы нажәиҵеит Рашьыҭ.
Абри аамҭаз амхырҭа аҟынтә Зосим ихьӡ ҳәаны аӡәы ҿиҭит.
– Ҟоу! Зыцәгьа уҳәо ушә дыхгылоуп ҳәа, иагьа рҳәозаргьы имцым! – ҿааиҭит Зосим. Дааргәырӷьеит иҩыза шиакәыз дырны, дагьааҭгылеит.
– Аа, абрагь, абрагь! – ҿааиҭит Рашьыҭгьы дахьнеиуаз.
– Думышьҭын, абаақәа!
– Абрагь! Хара узымцеит, џьым, уаацәырҵ! – Исамырҟәыл даамханагалт Зосимгьы. Али-ԥси рыбжьара ишәақь ижәҩа иахирҵәрааит, иныхиршеит аанда иахырԥшны дхысырц. Убри аамҭазыҵәҟьа ахҵысҭа даахаԥалт Хьымцагьы. Иаахаԥаламҭеи ашәақьҭҟьареи ак акәхеит.
– Ҟаи, уара, сушьит! – дныҩныҵәаан, ихаҿы еимлагәа иааникылт Хьымца. Аанда дынхызаза-нхызазан шьҭахьҟа иҿылеихеит. Ашьаҟәадабаагь ахәырқьҳәа илеиҿыҩрит.
– Хьымца! – аарҵәаа нхиҵеит, иҟалаз ахыҭҟьеиԥш згәаҵа инҭашәаз, Зосим. Дууаӡа дыԥан, аанда данынхаԥала, уқәшәира иибашаз асахьа ибла иаахгылт: Хьымца дгьежь-гьежьуа ҭыԥк аҿы дшықәхынҳәуаз, аҵыхәтәаны имч мхакәа днеиқәаҳаит.
– Иауу-уу, усфеит, уашәа сырфааит! – дныҩныҵәааит Зосим. Ишәақь ырууаӡа иршәны ахҵысҭа днахууаан, иӷьаҵәы-ӷьаҵәуа, ирыцҳахәхуа ихәны икажьыз Хьымца иҽынеихаижьт. – Уабасфа, уара, уабасфа?!
Иҟалаз, ибла иабоз изхамҵо, иҽы длалбааԥан, Зосим днаишьҭаххит Рашьыҭгьы.
– Ҳаи, иунаршәымҭаз, ҷкәын мыжда! – иҳәан, днарыдыххылт.
Амзаатә ззааны ихагахаз иеиԥш иблақәа шаҟь-шаҟьо зны ахәы дихагьежьуан, зных икәша-мыкәша ааимирҟьон Зосим.
Убри аамҭаз, дахьынтәааз рызгәамҭаӡакәа, аԥшӡеиԥш даарызкылҟьеит Асида. Азныказы дхаҳәышхарц акгьы лыгымхо, арҵәаа нхылҵан, лнапқәа лҿагәаны даагылт.
– Аа, Асида! – ихага блақәа ҩышьҭихын, дналҿаԥшит уи Зосим. – иҟасҵа бымбаӡои? Хьымца дысфеит, дысфеит, бара! – ишилшоз дыҳәҳәеит.
– Иҟалазеи, абааԥсы... дзыхурҟьазеи! – лҿы иҭышәшәоз ажәақәа рҵакы дазымхәыцкәа, дуазыруа днархаххит лара. Днышьамхышгылеит, днеимҵасит
ахәы, аха уи ихагьежьуаз Рашьыҭ данаагәалҭа, даалак-/ҩакт.
– Дад, џьара ак бԥыхьашәозар иааиҿаҳшьша! – дналыхәаԥшит Рашьыҭ, ичабра ашьа шыннамкылоз аниба. Аҟыԥҳәа лкасы ԥшқа илхаз аалыхԥааны ашьаҟәадабаа зҭыҩрны иааиуаз иблақәа, макьана хәминуҭк инеиқәкынгьы лызхара илзымбацыз Хьымца ибла гәакьақәа инархылшьылеит, даалрыцқьеит, аха акрубо иҟазма, еиҭа ашьа аахшылеит.
Иахак ҭацара злалуаз лыҵкы шкәакәа лаԥхьа ауразоуроу шьа ҟаԥшьыла аҽаақәнаҵеит...
– Дысфеит, дысфеит! Дысшьит! – Ихы-иԥсы ифон Зосим. Иҟаиҵарагьы цқьа дақәымшәо, дҳашҳатәарахеит уи.
Уажәраанӡагьы зыг-зҿы иамҳәоз, Хьымца аарла ибжьы ааҭигеит, иҩыза ицәажәабжьи иуазыруа дызгәыдкыла итәаз иԥҳәыс лыӷзбжьи игәы ианаақәҩы.
– Уамак ҟамлеит, абаақәа... Зосим... Ус баша машәыршәа шьацмақәак хыԥсалт. – ихы-имч еизыркәкәаны абарҭ ажәақәа ааиҳәеит, уимоу, дагьыҩеихеит ихы ҩышьҭыхны, аха изынамыгӡеит.
Зҩыза зыбла ҭырхаха иҿаԥшуаз, Зосим ддырхагахеит Хьымца иажәақәа. Ажәжәаҳәа дҩаҵҟьан анаӡара икажьыз ишәақь днадыххылан, иаашьҭиԥааит.
– Зосим, Зосим! – дааӷызы-ӷызит Хьымца.
– Ара дыҟоуп, ара! Умшәан, абаақәа, уадаҩк умыхьт, уҽырӷәӷәа! – Рашьыҭ ихы ҩышьҭыхны данынаԥш, Зосим дыццакы-ццакуа ашәақь аиҵаҵара даҿын.
– Ди-ида, хаас, уеилагама? – арҵәаа ныхҵаны ахәы днеихыҵын, Зоисм иахь днеиҭаԥеит Асида.
Зосим апатрона нҭеиҵан, ашәақь ахы игәы иааҵеикын, ишьап аҵхарҭа инаҿаиргылон еиԥш, дихьӡеит Асида. Инапы ишлымчыз данас, ашәақь неимпыҵлырҟьеит, аҵықьҳәагьы ахысыбжь аагеит.
– Уеибгами, аҷкәын, уҽеиқәкы ҳәа уасымҳәеи? – илакҭа рыцәгьаны ҿааиҭит Рашьыҭгьы.
Хьымцагьы дааӷьаҵәы-ӷьаҵәит, аха рацәак илымшеит.
– Агәнаҳа зыҟашәҵозеи, Хьымца илымкаа адәы сышԥақәло мамзаргьы? – Зосим зымҩа икажьыз ишәақь деиҭанамҵасит.
Ҩ-былрак иалашәан игылаз аԥҳәызба ашәақь агаха иалымраӡеит. Иаашьҭылԥаан, лыблақәа рыцәгьаны Зосим инеиҿалырԥшын, ажәакгьы мҳәакәа днеин, ааигәа ишьҭаз ахаҳәшәыгәра ирыҳәҳәа илагәыдылҵан, али-ԥси рыбжьара атыша ду дынхықәххылан, ишлылшоз илыршәит ашәақь.
Мышк аԥхьа агәырӷьара, ашәаҳәара, аччара, акәашара иамҽхакны иамаз ашҭа еиужь унықәыԥшыр, угәы нҭаҳаны ицарын. Агәырӷьара, аччара ацымхәрас ҵа змаӡам агәырҩа дуӡӡа ԥшәымара ауан: агәынқьыбжьы, аҵәуабжьы, ажәлар еизаз ршыкьбжьы уаргыломызт. Агәыла-азла, ахәыҷы-ду зегьы еилысуан. Имааиц ааира иаҿын. Ашарԥазы, аҭаца дгәырӷьо иҵлыԥссаауаз ахьаца ашәшьыраҿы игылоу арымӡ ҟьаҟьа деиҵхәаа дықәын Хьымца.
Уажәы-уажәы иблақәа, ихы-иҿы бамба шкәакәала ирыцқьо, лмахәар хьашьшьаа дихатәан уа ақыҭантәи аҳақьым ԥҳәыс.
Зегьы амашьына ааира иазыԥшын.
Иеимырҵәаз ран леиԥш, деилажәжәа-еилакәкәа, мчы ҳәа лымаӡамкәа акаруаҭ дықәиан ашә ахьтә ари агәаҟра иалаԥшуаз Асида. Лгәырӷьара разҟы аҵыхәтәа шԥҵәоз лбон.
– Шара, Шара, дыԥсу, дыҟоу?..
Лхы ԥхьаҳәо, илабжьауа илхагылаз Шара дналылаҳәаҵеит лыԥсы анааи. Уи илҿыкьаса ицоз лылаӷырӡқәа неишьҭагыланы ишлеиуаз, Асида лыхәда
ахьааимҟьаз лгәы аҟәашра инықәҭәеит. Урҭ алаӷырӡқәа лхы аҭыԥ аҿы иааргазшәа, адыхҳәа даақәтәеит Асидагьы, ҩыџьа аҳәсахәыҷқәа аалыҵаххит. Ашә ахь днеихеит, ихәны ишьҭаз иахь днеирц, ихы-икәа дҭаларц, ихаҿы, ихәда, инапқәа, агәакьара ду зхыҳәҳәыла иҟоу иблагәыкқәа лгәыдлыҳәҳәаларц, ауаҩсахьа рцәыӡуазаргьы, акәкәуҳәа дыҳәҳәаны илырхынҳәырц...
Иеилақь еилагылаз ауаа днарылаԥшит Шара.
– Асида, бааԥши арахь? – аҭаца лыжәҩа лнапы наҵхны даахьалыргьежьит лара. Егьи лакәын, даҽа шьаҿак ныҟалҵеит, нас даахьаҳәын Шара дналыхәаԥшит, исымабкузеи, сзоубмыжьуазеи лҳәозшәа, деиҭанаҵысит ԥхьаҟа, Шара дӷызы-ӷызуа дышлыдгылазгьы.
Убри аамҭазы ауаа даарылҵны лҿаалхеит Физа, Асида ланхәа. Уи лыбла ак або дыҟамызт. Амамиқәара лҿысны, деихаԥсы-еиҵаԥсы, лнапқәа лгәыҵаԥсаны, лхаԥыцқәа еихарӷәӷәа, лылаӷырӡ цәгьаԥсышьала илҟажон.
– Уан, с-Хьымца, уан уцәырылгаанӡа ухала уцәырҵма, нан, уцәырзымгар ҳәа ушәама!.. – лгәы иаақәсит уи лмыткәма Асида. Аҟыԥҳәа дааиҿанакит. Ан, ан, Хьымца дыззымааӡаӡоз ианҵәҟьа лгәырҩа лҟажон ԥсуа ламысла, нас лара – уи иԥҳәыс лоума агәмаҷра злаҽыз?
Аҭаацәа зегьы реиҵбы, 17 шықәса ирҭагылаз, Хьымца иашьа Кәынта хәыҷы деихаԥсы-еиҵаԥсы, ихы кны иашьа дихатәан; убригь иҽиҟажон. Машәыруп, дад, ишәарҭам ҳәа илабжьон иҿаԥшылара згәамԥхоз ашлақәа.
Деихаҿаҳәа, деиҵхәаа дықәын Хьымца, уахьынеиҿаԥшуаз дузымдырратә дҟалахьан, илакыҵақәа ҭчаа.
– Дабаҟоу ҳазфаз дабаҟоу?! – аҵыхәтәаны изымчҳакәа дааҵҟьеит Кәынта, илаӷырӡқәа хаддыла.
– Уҽаанкыл, дад, уаҩеиҳәара уаҳауазар!.. Уадаҩ ыҟам, – иааиабжьыргеит аҭаҳмадцәа.
– Сара соуп, сара сшьы, Кәынта, намыс умазар! – иеикәагылаз дрылҵәраа иҿааихеит Зосим.
– Уароу? Уароу? – ибжьы аарылҟьеит Кәынта. – Аешьара, аиҩызара агәнаҳа хара иузымгааит! – кыргьы иҽааиҟьеит, аха дааныркылеит ивагылаз. Амашәыр – машәырын.
Амашәыр! Ишмашәырҵәҟьаз еиԥш игәнырымкылеит зегь еиԥшны, еиҳараӡак – аҳәсақәа. Шьоукы, абра акы ыҟамкәа иҟам ҳәа инеидахәыҭхәыҭлеит.
– Аҭаца лымшала акәымзааит ари арыцҳара зыҟалаз, ее, анцәа ҳрыцҳашьа! – лхы аалӡатәит ԥҳәыс шәпажәпакгьы.
Рхахьы ирызнагомызт зынӡа амашәыр иаҟалашьахаз. Абла иабар акәын ҳәа, мап анакәха, шәынтә еихадмыргылоз уҳәан-сҳәан. Шьоукгьы иҟамло егьыҟам, анцәа ҳҿы иҭамӡара ҳаумырҳәан ҳәа рнапқәа ргәыҵадырӷәӷәон, рцәа иҭӡыӡаауан.
Дук мырҵыкәа Рашьыҭ имашьына ашҭа иааҭалеит, аҳақьымԥҳәысгьы ашырҳәа дҩаҵҟьан, ахәы днаиха-ааихан даалырҽеит, нас инаиҵаххны, даашьҭыхны «Апобеда» дынҭаргалеит. Ахчы, анырҳәа, Шара хчык рзаалган, ихы инаҵаҵаны дынкыддыриаалеит.
Ицарыда, имцарыда ҳәа дааҭгылеит Рашьыҭ.
– Ди, ҳҭаца баалыԥхьа, бара аҩны быҟаз, бымшәан! – инапала дааигәыдикылеит знапқәа згәыҵаԥсаны игылаз Физа.
– Нан, Рашьыҭ, иацоуп данаарга, уажә иахьа агәарԥ ацәгьаразы лҭыгара ԥшӡамзар? – даацәажәеит Физа илыдгылаз ҭакәажәык.
– Дцар еиӷьуп, нан! Дыжәга, Рашьыҭ, дрыцҳауп! – лхаԥыц еихарӷәӷәа, лҽыҟажо даацәажәеит Физа,
илывагылаз илҳәаз дақәшаҳаҭымхакәан. – Сара еиҳа еиӷьасшьоит, нан... Аԥшӡара ҳашьҭоума, дразҟыдаҳтәыхтеи...
Амзаатә ззааны агәараанда иаваз Зосим Рашьыҭ днеизааигәахеит.
– Уаала уаргьы, – иҳәеит нас, Зосим иҟазшьа ааицәымыӷхан, игәы ирӷәӷәарц даацәажәеит: – Ухаҵами, абааԥсы, изакәи иҟоуҵо? Уара уаҟара изҭахыдаз амашәыр ҟамларц, аха иамуит ауми?.. Уаала.
Минуҭқәак рышьҭахь амашьына амҩаду ибжьхысаа аҿыҩанахеит.
Кыраамҭа уаҩ ҿиҭуамызт амашьынаҿы. Зны-зынла дааӷызы-ӷызлон зхьаа ӷәӷәала изычҳауаз Хьымца. Игәы иаанагоз здырхуада...
– Зосим... – иҳәан дҩеихеит.
– Ара дыҟоуп, ара Хьымца! Акруҭахызма? – ихы инапы наҵакны днаиазҵааит Рашьыҭ.
Лцәа дааҭаӡыӡааит, дааилалашьцеит Асида, аԥхьа амашьына дахьҭатәаз. Уи дхьаԥшыр ҳәа дшәаны, лыԥсы еиқәҳәаланы лнапқәа еихрышь-еихрышьуа, аҿҿа рхырго ирҟәыҷуа дтәан. Хьымца иҩыза ихьӡ иааиҳәаз аӡаӡ еиԥш лгәы иналаҟацеит. Аԥшатлакә илзаанагазшәа, гәалашәарақәак налыкәшеит. Лыбла иаахгылеит Хьымцеи лареи раԥхьатәи реибадырра, рыбзиабара, иара изхәыцрала амшқәа, аҵхқәа, амызқәа илхылгахьаз зегьы.
Ибыбышӡа ишәҭны, аиаҵәара иалашьшь иҭынчӡа игылоу ашәырбаҳча иаахәыҵҟьаны ԥша хаак нааласыр, ашәаԥыџьаԥ рымахә ааилашьқьыруеит, абыӷьқәа аазқәыршәшәа-аазқәыршәшәоит, ашәҭыцқәа кыдышәшәаны рҿынархоит. Аԥсы ҭалоит, аҽаԥсахуеит абаҳча. Абас ахьуеит ауаҩытәыҩса иԥсҭазаара ааԥынраны иамоу ақәыԥшра, иҭынчӡа, ицқьаӡа иҟоу абзиабара ашә ианнылаххлак.
Абри ахҭыс Асида лыԥсҭазаараҿ ианыҟалаз шықәсык аԥхьоуп. Усҟан Асида Аҟәатәи аҳәынҭқарратә рҵаҩратә институт, ԥшьышықәса дуӡӡа дызҭаз, лыҵшәа бзиала далганы аҩныҟа даауан.
Амра ԥхон аҽны, ажәҩан каххаа, 8ҭацк хыршәламкәа, ахьы зганаҿ иақәыршәу агәыблаа иаҵәа ду еиԥш, адунеи хагьежь ду иахасан. Ахыкәалаа ашьҭоуҵар иахьымӡо, аулица саркьа ианхысаа ицон автобус. Ирҿасуаз аԥша хьшәашәа ргәы азнарҳауан иақәтәаз ауаа. Митә иақәшәаз ахахә шьыҵәрақәа аԥша урҭ зны арахь иагон, зны – анахь, зных изтәыз рылақәа ирҭанаԥсон...
Ҩ-цәанырра хаак деимаркуан уи иақәтәаз Асида. Лгәы хьаауан, ихьаԥссон, лышьҭахьҟа илаҩлыжьыз лыстудентра даназхәыцлак, ганкахьалагьы дгәырӷьон: иахьарнахыс дырҵаҩын! Дцон аԥҳәызба, арҵаҩы, дзааӡаз лқыҭахь, лҭаацәа рахь. Иахьанӡа лара шьоук аҵара лдырҵон, аԥсҭазаара амҩаду ахь дкылыргон, ауаҩынаӡара дазыркуан, иахьарнахыс урҭ руалԥшьа аанкыланы, дарӷьажәҩаны, дааӡаҩны даақәгылон лара. «Дааӡаҩны!» – акраҵанакуан ари зҳәара мариаӡоу ажәа!
Аӡиас ацҳа инықәсны, архәара иахьааваҵәиз, ԥшак аӷьӡаны инаргәыдлеит автобус иақәтәаз.
Уи илцәагар ҳәа дшәаны, лкасы аҿацәқәа лхаԥыцқәа ирыбжьакны ишылкыз, аӡәы иаауишьҭызшәа, лхы ласкәантраӡа иааҟалеит Асида. Ашырҳәа дагьаахьаҳәит! Лкасы аԥша иаманы ишнеиуаз, автобус ашьҭахьтәи аҭыԥқәа рҿы итәаз арԥыск аҟаԥҳәа дҩаҵҟьан, уи днамҵасны иааникылеит. Зызымҵәыжәҩак ҿархха иааныркылаз ахьычԥаԥыр, егьи
амҵәыжәҩа ырԥаҭ-ԥаҭуа иԥрыр шаҭаху еиԥш, арԥыс иикыз акас азҿацәк ԥырԥыруа каамеҭ ҟанаҵон, уажәыуашьҭан аҽынаимпыҵнажәар аҭахызшәа. Абри убас али-ԥси рыбжьара иҟалаз хҭысхеит, автобус иақәтәаз зегьы ааршанхартә.
– Хаҵароуп, хаҵароуп! – иҳәан, аӷу ааилдыргеит, иџьашьаны иааибарччеит. – Рацәа дыҷкәына еибагоуп!.. – ихьаԥшынгьы инаихәаԥшқәеит.
Асидагьы ссиршәа ибаны дихәаԥшуан.
– Ианиашьа ихаҵашьоуп! – ибжьы ааиргеит акасы зкыз идтәалаз арԥызба.
– Аблагәыӷра! Ибыдкыл бкасы! – уи арԥыс иблақәа еихаччо Асида ихы налықәикит.
Амашьына ықәԥраа ишцац ицон, аанҿасрак ҟамҵаӡакәа. Дызусҭоу аилкаара дазгәышьуа, дааҳәны днеихәаԥшыцыԥхьаӡа, аҷҷаҳәа иҩыза диацәажәо дыштәоу, аӡә днеигәҭасны даахьаирԥшызшәа, иаргьы инақәыршәаны даалыхәаԥшуан. Алымҩанык ишынеиҿаԥш-ааиҿаԥшуаз, нҵәара ақәӡами ззырҳәоз амҩагьы аанҵәеит.
Харантә иҟәызгаӡа иубоз амшын ду агәҭа еиҩырҽҽа инеиуан аӷба. Уи иарҵысыз ацәқәырԥақәа еижәыланы рҿаархеит. Иааилагеит амшын аҟәызгара. Уахь дыԥшуан Асида, лара лыгәгьы убас акәын уажәы ишыҟаз.
– Аблагәыӷра! – Асида дыҭрысны данааԥш, амашьына ааҭгыларҭаҿы иааины игылан, уи ҩыџьаҟа рыда егьырҭ зегьы ҭыҵхьан.
Дҩаҵҟьеит Асида, иаалцәымыӷхеит илыхьыз.
– Еидара бымазар, арстәи иҳаҭ, еиҳа иманшәалоуп! – абар уи арԥыс еилыхха ааигәа автобус дадгылоуп. Инапы ааирххеит.
Даалак-ҩакит, азныказы дааԥхашьеит Асида, аха нас лчамаданқәа аҩба нхыганы инадлыркит иеивагылаз
арԥарцәа. Ларгьы автобус дааҭыҵын, даарыдгылеит.
– Ҭабуп! – лҳәан, апырпыл еиԥш деицрашәаны урҭ днарҿаԥшит.
– Мамоу, џьушьҭ, бызхаҭабуазеи! – даалыцхрааит иара, агәыкра зхыҳәҳәыла ицоз иблақәа налхымгаӡо.
– Ҭабуп ҳәа зиабҳәазеи, аҭыԥҳа, аибагара илаз быбзоурала ауаа иахьыдирбаз маҷыбшьома? – иҳәеит уи иҩызагь дыччо. – Иауу, уара, иҳахәара анцәа иҟаҵа, иаӷражьузеи ари! – ачамадан ҩышьҭихит уи.
– Ее, Зосим, Зосим! – иҩыза ижәҩахыр днас-наст егьи.
– Асақә, аҵәаԥшь, берет-мерет, изҵам иудыруазеи аҭыԥҳацәа рыцҳақәа, – дпарпаруан Зосим, аха иаахьеиршшеит, гәамԥхашақә инеиҿаԥшыз иҩыза иблақәа анаагәеиҭа. – Ари аԥҳәызба ус дыҟоуп ҳәа акәым, шьоукы-шьоукы ҳәоуп исҳәо...
– Абрахь акәхап бахьцо! – аулица днанирԥшылеит уажәыгь зыхьӡ лзымдыруаз. – Ҳаимҩалацәазар?..
– Ҳаимҩалацәахозаргьы, уамаӡам! Шәаала ҳара ҳахь сасра. Ҳзаԥшәымахар жәбап. – Хәыҷы-хәыҷла лнапаҿы лхы аалгон Асида.
– Ус ахьԥабҳәо, сара сныҟәгара мариоуп, амала абри сҩыза исасшьа сыздырам, – дцәыҵаччо иҩыза днаихәаԥшит Зосим.
«Абарҭ реиԥш иҟоу арԥарцәа хазынақәа раионк аҿы исыцынхоны, уажәраанӡа ҳашԥеиқәымшәацыз? – лгәы иааҭылҳәааит Асида. Лара илҭахын цқьа еибадырырц, аха илзымгәаӷьуа, длак-ҩакуа дышгылаз, Ҷандараҟа ицоз машьынак ааит. Уи иақәибаҳәа иақәтәон ауаа. Асида лгәы хьыблаауа дааццакит, ачамаданқәа даарыхеит, ҳара ҳахьоуп иахьцо, сцароуп ҳәа.
– Б-Ҷандаратәума?! – Асида ишылбоз иааицәымыӷхеит.
Ишьақәхашәа иааидхалт...
– Амашьына лыцәцоит, узгылоузеи, Хьымца! – ҿааиҭит Зосим.
«Хьымца!» – лгәы инҭашәеит абри ахьӡ Асида. – Хьымца ихьӡзаап...
– Уара, избоит, аха уаҳа машьынак шԥаҳзымԥшаари... ана дызларылалозеи? – иҳәеит Хьымца, ауаа ихеибагалоз дрыхәаԥшуа.
Асида илымуит, сҩызцәа, сгәылацәа зегь ахьақәтәо сара сзақәымтәари, ауадаҩ шәаласҵарым ҳәа. Гәык-ԥсыкала аԥсшәа наҳәаны лҿыналхеит. Игылази хыхь иақәтәази аалыцхрааны, дыҩхаԥалеит. Ргәи-ргәи шеилаԥшуаз лчамадангьы налдыркит Хьымцеи Зосими.
– Баама, Асида! Баама? – лыбжьы аагеит ԥҳәызбак, Асида дшақәтәаз гәазҭаз, амашьынагьы ажыҩҳәа аҿынанахеит.
– Асида! – рнапқәа рҟьон иахьгылаз арԥарцәа, Асида лыхьӡ рлымҳа ишынҭасыз еиԥш иаашьҭырԥааит.
Архәара илаваҵәины, ацҳа инықәсаанӡа дхьаԥш-хьаԥшуан лара. Зосим ахәы дықәгыланы инапы ҟьо ак иҳәон, аха илзеилыргауамызт. Инапқәа иџьыба иҭакны, ила ааихмырсыӷьӡо дивагылан ус длышьҭаԥшуан Хьымца. Дылбарҭамызт Асида Хьымца, аха еиҳа-еиҳа днаскьацыԥхьаӡа еиҳа дааскьаны лыбла дыхгылон, диеигәырӷьо, диеилаҳауа диҿаԥшуан игәылҭәааӡа иҟаз уи ихы-иҿы.
Абас машәыршәа, аԥшатлакә еиҿанагалазшәа, иеиниеит ҩыџьа аҿарацәа, рыцәа-рыԥхыӡ иалаӡамкәа... Дарцәомызт, дартәомызт аԥҳәызба лгәаҵа иҭагьежьуа иҭалаз ахьаа, агәбылра ахьаа, зны-зынла, егьа лургьы, иԥшра-исахьа лхаҿы илзаагауамызт, илгәалашәомызт, аха зны-зынлагьы лгәы-лхы ишҭаӡам, лыбла даахгылон Хьымца, иӡара ҭкәыцәаа, дкахәхәа, ихыжәҩабжь ҭбааӡа ихы-иҿы, илахь еихгаӡа; рацәа еиқәаҵәала аӡәы инаниҵазшәа, амзаҿа иеиԥшыз иџьымшьқәа,
еиҳаракгьы уажәы-уашьҭан инҭкәраашашәа аччаԥшь зхыҳәҳәыла иҟаз ибла гәыкқәа. Иблақәа илгәаладыршәон лара лзы «аблагәыӷра» ҳәа ииҳәаз. Уи лгәы аҟычуан хәыҷык, ҿыц ирласны ҳашԥеибамбари ҳәа, агәыӷра лаша лнаҭон...
Лгәы дамжьеит, “ашьха бӷьыци ага бӷьыци” – ҳәа, еиҭеиқәшәеит урҭ...
Ишԥаԥшӡахо ааԥын? Зны ашәҭ аауеит, зны абӷьы аауеит, зны аҳаскьын аагага анаҟә аахчылоит, иқәасуеит, иӡысуеит; ииаҵәахоит, афҩы хаа ахылҵуеит ааԥын, убас иҟоуп ауаҩытәыҩса ицәанырра хаа, аԥсҭазаара ааԥынрас иамоу – абзиабарагьы. Уи еиԥш иҟаз бзиабароуп арҭ аҿарацәа еидызкылаз.
...Лқыҭаҿы абжьаратәи ашкол аиҳабыра классқәа алырԥхьон Асида. Ирацәоуп, ҳәарас иаҭахузеи, арҵаҩ қәыԥш дызҿагылаша ауадаҩрақәа, аха иарбан усзаалак ауадаҩрақәа змам иҟоузи! Излалылшоз ала, лхы дацәымаашьо аус луан. Зосим иаамҷыдарахаз аӡәгьы издырӡомызт Хьымцеи лареи ртәы.
Ақалақь аҿы имҩаԥысуан араионтәи ахандеиҩцәа ԥхьагылаҩцәа ҿарацәа реилацәажәара, ауснагӡатәқәа ирызкны. Агитаторцәагьы алахәызароуп, шәымцар ҟалом, рҳәан, Асида дназлаз ԥыҭҩык аколнхара аԥхьагылаҩцәа ҿарацәа ахьцоз ирышьҭит. Зныкымкәа-ҩынтәымкәа араион аҿы рыхьӡ бзианы ирҳәахьан дара агитаторцәа бзиақәа ҳәа. Иумырҽхәашазгьы ракәмызт. Рышкол ианаахашәалоз аколнхара абригадақәа рҿы иҟан, аус рыцыруан, агазеҭқәа, ажурналқәа ирзаԥхьон. Даара даргәырӷьеит ари ахҭыс, избан акәзар агәра ганы илыман Хьымца, хымԥада, уа дшыҟалоз, уи аколнхараҿтәи акомҿареидгылатә организациа маӡаныҟәгаҩыс даман акыс, ҩбагьы – аԥхьагылаҩ ҳәа ихьӡ кыр инаҩхьан...
Асида лгәы зегьы хызазо ацәанырра хаа амшын иӡааршәылан. Дацәымҩашьо илоуит уи ашьха ӡыхь еиԥш ицқьаз ацәанырра. Уажәшьҭа аус злаз уи ашьха ӡыхь баша иниакәкәа амышьҭра акәын. Иаалгәалашәеит Хьымца иҵыхәала рыҩны ацҭәа ироухьаз, ишраҳахьаз уи лгәы ахьцаз, ишазыразымыз. Асида лаб иаҳәшьак Цымцбак диман (Хьымца Цымцбан), дкаижьхьан. Уи ашьа быларуеит ҳәа иақәшаҳаҭмызт Асида лан Қриснеи лашьа Нырбеии. Насгьы Қрисна ԥсрак илзаҩызан, лыԥҳа ақыҭаҿы, насгьы зҵара маҷу аӡәы иҿы анасыԥ лоур... Уи уахгьы ҽынгьы зыда ӡбахә лымамыз Асида аинститут илыцҭаз Аҟәатәи арԥыс Адгәыр захьӡыз иакәын.
Аҵх агәы ааҩнашахьан. Абаҳча ыҵлашааӡа афымца лашарала ихиан. Акультуратә хан инаркны анахь-арахь амҩахәасҭа ԥшӡақәа инашьҭыз бжьырҭәааны рҿынархеит аизара иалгаз ауаа.
Ихы шьҭыхны днаԥшы-ааԥшуа днарылалеит, аԥшӡеиԥш иныҵашәкәа ицаз иԥшаарц Хьымца, аха уаҩ димбеит. Уаха лгәы иҭоу еилыскаароуп ҳәа, игәы дҭацәажәон уи. Иааидыххылеит Зосими Шареи. Урҭ Хьымца иарҳәеит дзышьҭаз дызлацаз...
Абаҳча анҭыҵ агәашә хәыҷы лхы ахажьны дгылан Асида.
– Ҟоҳ, – лҳәеит иаалырҟьан Асида лҩыза Ниура.
Асида даахьаԥшит. Афымца лампа, амахә иунамырбоз, аԥша инасыз ианаарҵыс, Хьымца ихы-иҿы аарлашеит.
– Шәабацоз шәыбналаны! – днарыдгылеит иара.
– Ҟаи, џьушьҭ, ҳашԥабналоз! – лыблақәа ааччеит Ниура. – Ҳахьтәаз ссумка схашҭит уажәыҵәҟьа сааиуеит! – дырԥырхагамхарц днарыдҟьеит.
– Ниура! – уи дналыхәаԥшит Асида, аха Ниура дныҵаба дцеит.
Агәыбзыӷра хааӡа инеиҿықәлеит Хьымца. Амцахә еиҭааимҟьахын, алашара нақәыҷҷеит Асида лӡамҩақәа ирхьыхәхәы инеиуаз алаӷырӡқәа...
Ҿымҭ ичавра ааҭиган, лыблақәа ааирыцқьеит. – «Абас акәзаап бара бшыҟоу!» – рҳәон иара иблақәа, аҩы иашьыз иеиԥш ихы ҭыгга... Еивагыланы рҿынархеит...
Ниура дааины дрыдгылан Зосими Шареи. Урҭ ирзааигәахо ианалага, дааҭгылеит Хьымца.
– Асида!.. Ажәа мыцхә сҳәом... Исҳәаргьы, акгьы иаԥсам...
Лцәа дааҭӡыӡеит ииҳәарц ииҭахыз шынагӡамызгьы, лгәы хааӡа инҭыԥсааит.
– Сара сзыҳәа бшаны адәы бықәзар, бсыцныҟәа! – лнапқәа рыӷәӷәа иааникылеит. – Уахаҵәҟьа бсыцныҟәа!
– Мамоу, Хьымца... Ахьӡ схылоит... Ламыс умазар, даҽазны, – дааӷьаҵәы-ӷьаҵәит Асида, дилаҳәаҵаны даанылкылеит.
– Гәыкала ибҳәозар, зегьы срықәшаҳаҭуп! – лнапы ааигәыдирӷәӷәалеит...
Амза каххаа иԥхон, аҵх хьыҵәцаран. Ҩада ашьхақәа цаӷьцаӷьуа аиааира згаз аҽыҩ ҭоуӷанқәа реиԥш рхы шьҭкәыцәаа игылан, лада – аҵа абзиабара ду ҭажьушәа, аҭра иҭамгыло еисуан амшын, ақәыԥсычҳара иаҿын.
...Ахыкәалаа ашьҭоуҵар иахьымӡо, ақалақь иалҵәраан Бзыԥҟа игаз аулица инанылеит амашьы-налас. Уи иҭатәан Асидеи Хьымцеи рҩызцәеи дареи.
Хара имгакәагьы «Радеда» ҳәа аҭацаагарашәа ааҭыҩит Цымцаа рашҭа.
Лымҳара ашә ыҵашьыхаа иаркны, лхы лықәлашьцараха дтәан Асида. Лхәыцра хьанҭа рыцҳашьарак амаӡамкәа ажәҩа еиқәара дыҵакны даман. Аарҩара иҭанарбаз аӡиас еиԥш, иниакәкәеит ахааназ еилшәара зықәӡам ҳәа дзызхәыцуаз лгәырӷьара, лгәыӷра. «Схы абазго, ишԥасыԥсыхәоу?» лхы еимлагәа икны ахчы инылалгәеит...
Иниасит краамҭа.
Дааҩнашылан, ибжьы налықәиргеит лабхәында еиҵбы Кәынта:
– Абна шьоукы бырҭахуп!
– Изусҭцәада? – лҽаарҽеины ашә данындәылҵ, лгәаҵанӡа инҭаҳа ицеит.
Абар аилашәшәыра иалубаауа игылоуп лаб иашьа, лашьа, лаҳәшьаԥҳа. Рнаҩс инахараны даҽа хҩык ахацәа. Арҭ даарылҵит зықәрахь инеихьаз аӡәы.
– Дад, ҳара бызхылҵыз ҳаҳаҭыр хәыҷык иббозар, баашьа баҭаҳҵом, бҳацныҟәароуп... Ҳара шьоукы рыҩны ааиха бмоуӡацкәа беиба-кәеибаха баҳзыртәом... Иахьцалак ҳаԥсы ҳара ҳнапы дануп... Абыржәыҵәҟьа ҳаԥхьа бгыл, зыԥшра ҟамҵакәа.
– Биас арахь, Асида, ахьӡ иаҳхыбҵаз, бызлаҳхыччаз иазхоуп! Баб иҩныҵәҟьа бдәылымҵыкәа, ӡаагара бцошәа, ҷкәынцәақәак бырхьыԥшны ауаса гаӡеиԥш бааит, – дааскьаны днагылеит лаб иашьагьы.
– Ирҳәо бмаҳауеи, бара алашә! Биас! – аӷьеҩ аалықәиргеит лыҽмырҵысышьа ззымбатәбарахаз лашьа Нырбеи. – Саб имаҿоуп, иахьа уаҩ иҟаимҵац шысбырҟаҵо, саргьы сҽысшьуеит, аха баргьы бысԥырысхуеит!
– Быршьуеит, инҵәаз, арахь баалеи! – лыжәҩа кны даахеит лаҳәшьаԥҳа Хьықа захьӡыз.
Агыгшәыг дуқәа ирылахаз иеиԥш, дҳашҳатәараха дрылагылан Асида.
– Биас, сымҳәеи, бара? Ибымуазар, сара ибсырбап ацашьа зеиԥшроу! – дрылҵәраа иҿааихеит алаапк еиԥш Нырбеи.
Асида игылаз данынархыԥш, лылаԥш дааҵашәеит иеихаҿаҳәаны абинт шкәакәа иарганы, аарла зшьапы иқәгылаз, зыԥсыԥ еивгара зцәуадаҩхаз Хьымца.
– Ани дыббома, алашә, алашә! – аӷуҳәа иналықәрыԥсеит абжьқәа.
– Биас арахь! – еиҭа ибжьы аамҩаниҵеит Нырбеи. Убасҟан акараҳәа лшәаӡыӡара налыхҟьан, акеҩ аарыллыргеит Асида:
– Шәысҟәаҵ, шәарҭ агәаҵәажәпақәа! – илыкәшан игылаз днарыха-аарыхо, дрылҟьа лҿыналхеит Хьымца иахь.
Ари аҩыза иазыԥшӡамыз лышьҭрахьтәиқәа неихәаԥшы-ааихәаԥшит, иаашанхеит.
Убри аамҭаҵәҟьа инақәыршәаны иеихаҿаҳәа игылаз Хьымца ибинтқәа аттаҳәа иааԥтит. Агәыкра рхыҳәҳәыла ицо, инҭԥраауама уҳәаратәы иҟаз ибла зҩыдақәа налҿаирԥшит Асида. Инапы рхаханы дгәырӷьаҵәа лара лахь иҿынеихеит.
Афырҭын асны инықәбӷьыжәаа иагазшәа, иныҵеибаҳәа ицеит илыкәшаны игылаз. Ахьтәы уарҳал дангыланы даныҷҷало дааиуан Хьымца. Арҵәааҳәа ихьӡ ҳәаны агәырӷьара бжьы нымҩахҵаны днеиԥыххылеит Асида...
Лыбжьы акаҩҳәа иааҩнгеит ауада. Ы-ыҳҳәа дыҭрысны лиарҭа данаақәтәа, лылаԥш наахеит аҭӡамц аҿы икыдыз Хьымца ипатреҭ. Аа, уи аԥхыӡ илбаз аҿы еиԥш ибла чча-ччо дахьихәаԥшуа, аха уи иара ихаҭа иакәмызт, ипатреҭ акәын...
Дааргеижьҭеи абар иахьа ԥшьымш ирықәлон, аха лаашьа атәы уажәадагь дазымхәыццызт.
«Ауаагьы схыччозар акәхап, сара ахыда, аулицаҿы скажьны сырбазшәа, сышԥарыцааи... Издыруада, сҭаацәа ргәаӷ акәзар сразҟыдазтәыз? Сан лышәиԥхьыӡ сықәшәазар?.. Сыгәнаҳа бзымгааит, сан, сзыхбырҟьазеи, сзыбшьзеи?! Ибзымдырӡои бара, быԥҳа башаӡа хаҵа сцеит ҳәа ахьӡ шылхылҵаз, ааиха лмоуӡакәа, аибара ашә агәараҳәа дышнылаҳаз?.. – лыла ҭраа аҭӡамц дышкыдыԥшылоз, еиҭа лылаԥш наахеит апатреҭ. Аа, абар иара. Мап, изалшом абарҭ реиԥш аблақәа лашәхарц. Разҟ сымазар, иахьатәи сыԥхыӡ лабҿабаны иҟалап. Ааи, ааи! – Аха сҭаацәа сԥырхагахар, саара амалагьы ирцәымӷын, уажә амашәыр иҟалаз аараҳар, бҳамгар аауам, рҳәар?..» Асида иаахьаалгеит уи адагьы иац дахьцаз даанымгылакәа Хьымца дныжьны дахьааз.
Ақалақь аҿтәи ахәышәтәырҭа аҿы Хьымца дышларгаз еиԥш дышьҭарҵеит. Аҳақьымцәа еигәныҩит иаразнак, еизеит, ихәра дрыцқьеит, иҿарҳәеит. Адтәалаҩ диҭахуп, анырҳәа, аӡәи-аӡәи неихәаԥшы-ааихәаԥшит идҳартәаларыда ҳәа. Зосим дгәаҟ-гәаҟуа ахәышәтәырҭа дыҩнан. Ҳақьымс иҟаз зегьы аӡәаӡәала дыздымгылаз аӡә дыҟамызт. Иабаҟаз еснагь ачча зҿықәыҳәҳә иҟаз ихаҿы, ҵыхәаԥҵәара змаӡамыз исамырҟәылҳәара! Деиҭарсны даман агәырҩа. Игәаӷьны дзылҿаԥшуамызт Асида. Адтәаларахь ианеиха, ус иӡбит гәаныла, аҭахызаргьы, изҭаху дидтәалааит, саргьы ара сидҵны шьаҿак ҟасҵом ҳәа.
– Ус анакәха, амцхә араҟа дзаҭахузеи, Зосим даанхааит иара иҿы, – иҳәеит Рашьыҭ, аха зхы ларҟәны игылаз аҭаца дналыхәаԥшын, ус даанхеит дхәыцуа.
Зылақәа рҿы ахәра адагьы згәаҵа хәны иҟалаз Хьымца дгәаҟуан аиарҭа дахьылаз, уи еиҳараӡак ихьааигоз шьоук рыԥҳәызба имшала аразҟыдара
дзықәшәаз акәын. «Ашьа ицаша ада изалагылом», «иуԥеиԥшу узахыԥом» – ҳәа ирҳәо мцымзаап... Уи акәын сзыршуаз, – дхәыцуан Хьымца. Аха игәы ирӷәӷәахуан, сара сеиԥшгьы рыцҳарак уаҩы дақәшәахьеит, сышԥазалымҵри ҳәа. Гәаныла Асида лыда аҽаӡәы дидтәаларц шаҟа деиӷьимшьарыз, аха дрыцҳаишьон, дшәаны лгәы цаӡар ҟалон... Ари еиликаауан Хьымца. Зосим дыҟазааит, уаҳа даҽаӡәы даҭахӡам ҳәа реиҳәеит.
«Са сидтәалар иҭахымхеит!» – азныказы аӡаӡ еиԥш лгәы иналҟьеит лара, аха цқьа данхәыц, Хьымца иихәыцыз еилылкааит... Уи акәхеит. Иаха аҵх агәҭаноуп аҩны ианааи.
Агәырҩа ишьны иамаз Физа длыдтәалан Шара. Крыфара ҳәагьы инатәақәеит, аха ирфаз егьыҟам, ргәы иагомызт. Ашьҭаларахь ианеиха, Шара дымцеит лыҩныҟа. Асида лывараҿ днаиеит. Доусы ирҳәарыз рҿашәомызт, ус хыхь-хыхь акы иалацәажәон. Аҩыџьагьы рыла ҭраа аҭуан лашьца иаҵаԥшуан, инаҳәы-ааҳәуан, иқәыԥсычҳауан, аха ҿырҭуамызт.
Ашарахь инеихаанӡа лацәааихьшь лзыҟамҵеит Асида. Илымхәыцуаз иҟази адунеи аҿы.
Акәытқәеи арбаӷьқәеи ааилаҟарҟарын, аӷу ааилдыргеит акәҷарақәагьы хьу-сууа инеилалеит адәныҟа. Ашырҳәа лхалаҭ аалышәхарԥаны, ашә ааимԥааны дындәылҟьеит зхәыцрақәа назхыбӷьыжәаа ицаз Асида. Акәытқәа, акәҷарақәа зегь еибарԥыруа, еибарыҩуа аказарма иныҵеибаҳәеит. Иманшәаламхаз акәтрыхьшьгьы ажәҩан иналаҵәрит.
– Анцәа иџьшьоуп, акгьы азымгеит! – лыԥсы аалылалеит Асида. Нас амш ахьааихьаз данаахәаԥш, иаалцәымыӷхеит, ихьмӡӷшьо дныҩналеит луада. Абар, Шара лиарҭагьы еилфаҷа еилыргоуп. Ашара дацгыланы лыҽӡаны усура дцеит. Дааласын, лҿы-лнапы
лыӡәӡәеит, аха илура-илҳәара дақәшәомызт... Лымацара дышԥаанхеи? Зны акәасқьахь дцеит, зны лымҳарахьы, зных амаҵурҭахь дылбааит, лымацара лхы лзықәымкуа, агәарԥ даақәхеит. Асида иаалгәалашәеит еиҭа лыԥхыӡ илбаз. Диида, уажәы абас лымацара дшыҟоу, иеиқәибаҵа иаакылсыхыр?.. Имҳәа-имырӡа даамҵарсны дрымгои! – абри лгәы иҭашәаз убыс даршәеит, уажә дрыманы амҩаду ибжьаланы иҩеиуазшәа аҿынӡа лгәы наӡаны, аҳабла агәы иқәдаз амҩаду лхы ҩышьҭыхны днаныԥшылт. Уи ианыршәланы ргәашә ахь даауан Камыгә хәыҷы.
Бзыԥ ақыҭа, уарҳалушәа ҩадахьала иаҿакнаҳау ашьха ашьапы ахьаанҵәо, ӡынгьы ԥхынгьы ииаҵәараны ишьҭоуп аԥсҭара. Ԥсҭароуп уҳәаргьы, ункыдыԥшылар, ауаа рынхарҭақәа, рымхқәа еилаӷәаа иубоит уи акыӡӷаҿы. Уаҟа игылоуп илеихык-ҩеихыкны ажәытәӡатәи ҭоурых цәынхак, бааш еихабгақәакгьы. Урҭ рыгәҭа еиҩыхааны, аԥсҭара иавҵаланы илеиуеит аӡиас еибаха-еибафа, иара ақыҭа ахьӡ зхылҵыз, Бзыԥҭа аӡиас.
Ацәқәырԥақәа ргыгцә ргыланы ишлеиуа иааиҭаҟьаны, инакәараҵа-аакәараҵо, илакьы-лакьуа ақыҭа иналалоит. Адәҟьаҟьара иқәланы ишлеиуа, ацашьа аԥсахуеит уи. Ахаҳәшәҭқәа реиԥш ацәқәырԥақәа аӡкнаҳарҭа иҭаҽҽоит, нас ацаҟьа иаваҽҽаны аҿыланахоит ладаҟа.
Араҟа ауаа ирыԥсшьарҭоуп, ирҽыкәабарҭоуп. Ахаҳәаӡа ибӷа кыдҵаны, ила ааихмырсыӷьӡакәа икыдыбган ҵаҟа иҭаҳауа ацәқәырԥақәа дрыхәаԥшуа дтәан Зосим, уи игәаҿы абас еибаха-еибафон ихәыцра-игәырҩа.
Лшьамхқәа лгәыҵаргыланы лыҵкы акалҭ лшьахәарқәа ирықәыршәны Зосим дизыӡырҩуа дтәан Шарагьы.
– ...Сҽысшьыр – ахарара идҵәҟьан, идырҵәҟьаны иҟаиҵеит, ихы дзазымиааизт, иҽишьит рҳәар ҳәа сшәоит, – даҿын ацәажәара Зосим. – Мап анакәха, иқәысхуазеи сара адунеи, Хьымца илымкаа? Илымкаа сыччо, сгәырӷьо?.. Наӡаӡа адунеи лашьцараны исымҭеи бара! Гәыкала ҳаиҩазара иҳамаз ауааи ҳхаҭақәеи ҳгәы азыҩбахо ҳҟалеит... – ихы еимлагәа иааникылеит, дтәан ус акраамҭа ҿимҭуа, нас Шара лыжәҩахыр ааирҵысын, ахәыцра даалихит: – Зҿыбымҭуазеи, бара? Ак сабжьыбгарауазеи?!
Ахагара рзаазшәа ишаҟь-шаҟьо иҭаз иблақәа днархыԥшылеит Шара.
– Иуасҳәараны иҟоузеи?.. Ушәақь, амца иалабгаша, еснагь иухарззала адәы уқәымзи, излоухәарҭаз ҳәа ак ыҟаӡамкәа.
– Ауаа намыс рымаӡам акәымзар, дызныркылазеи, бара, Кәынта? Симшьуази, дсылымгози?
– «Симшьуаз», «симшьуаз» – лыԥсахы еибакны уи дааицалкит аԥҳәызба. – Ушԥаҟалақәеи, мшәан?.. – ҿыцбарах дбаны ԥыҭрак дихәаԥшуан. – Хьымца уара уаҟара дызҭахыдаз? Уара уаҟара уи изы абзиара иашьҭадаз? Аха иамуит. Машәыр мыждак ҟалеит... уаргьы акгьы ухьшам. Хьымцагьы далгап... Нас иарбану уара узырҵәуо, иухьзеи, абаа, хаҵа дызнымио акгьы ыҟам... Уи аҵкыс ҳицхраап иара, ҳлыцхраап Асида. Еҳ, дышԥарыцҳасшьо уи, Зосим! – даақәыԥсычҳаит Шара, лылаӷырӡқәагь аахыҳәҳәылт.
Зосим ибла иаахгылеит раԥхьаӡа автобус аҿы ианеибадырыз, ианеиқәшәаз Асидеи, Хьымцеи, иареи. Аҵыхәтәан адыд-мацәыс, акаамеҭ, амашәыр... Хаҳәк аашьҭихын, аӡыжь агәҭа иналаижьт. Ҟылԥ ааҭгеит аӡыжь.
Шара лыла ҭраа дынхыԥшылеит уи. Еихьымӡа-еиԥымӡо рҿаархеит ахықә ахь ахаҳә иҭнаҟьаз ацәқәырԥа хәыҷқәа.
– Асида илҳәозеи нас, Шара? – дқәыԥсычҳауа дҵаауан Зосим.
– Илҳәараны иҟоузеи!.. Дгаӡоу џьушьома, амбатә лхы иҭаԥеит ҳәа... Уи уеилылкаагәышьоит, аха иабахәарҭоу... Егьирахь лгәы зегьы шыҟоу сара дыршьа сымам. Амала, заҟа бзиа еибабоз урҭ! Егьараан дцахьазаарын аҽаӡәызар...
– Рызхара еибасмырбеит, сышрызгәаҟуаз, сшырзыҳаҵҳаҵоз, иаарзызузеи, сара мцахәыцәа?.. Иаасықәшәан сыԥсыр иауаз убри ашьыжьыҵәҟьа!.. – ибла ҭаа ажәҩан даҵаԥшуа, игәы ҩарханы ахаҳә днаҿаиеит.
– Данааига аухагьы иҟаҳҵаз закәузеи, уара, еизынмыжьӡакәа?! – Зосим лылаԥш ааихмырԥакәа дихәаԥшуан, аиашаз, уи даҽакала дылбон Шара. – Аха иаадыруаз, ас амитә ҟалоит ҳәа ҳаҟазма, ҳахәмарп, ажәытәуаагь ргәы ҳасрым ҳамҳәаз...
Акраамҭа ҿырҭуамызт аҩыџьа, хаз-хазы ихәыцуан. Ус ибӷа даахтәалеит Зосим, иҽааиԥсахит.
– Шара! Иансызхымгаҵәҟьо бдыруоу? Асида мышкызны Хьымца дкажьны дцар... Убасҟан... дунеихааны шәақь шысымкуа ҳәа сықәхьеит, аха сықәра сара сгәаҵаӷара кылызжәаша ахызаҵә ала еилазгоит. Убри агәра га!
– Уара уеилагеит, Зосим! Ашәыргәындақәа реиԥш ауп ушцәажәо. Асида уиаҟара игаӡоу ԥҳәызбам, абзиабара далахәмарыртә... Абасоуп шәара ҳарҭ аӡӷабцәа ҳшеилышәкаауа, – лыԥсахы еилахәаны акәын дышцәажәоз Шара.
Амырхәага назҭаҷҷаз агәаҩеиԥш, игәырҩа цәаныррак хааӡа иналалан, ашьшьыҳәа иарԥсыҽит, зылақәа ӷраҷкәынӡа ихәаԥшуаз, аԥҳәызба лнапы ашьшьыҳәа иаанкылан дналҿаԥшит.
– Ԥсыхәас исымаз абри бара бсызкамшәар? – Шара лыблақәа дырхыԥшылон иара, аха лара даҽаџьара дыԥшуан.
– Абызҳәацәа ак рҳәоит, ак руеит ҳәа, угәы коумыжьааит, уара! Урҭ ракәым узызхәыцша. Иал-шараны иҟоу ак игумыжьроуп Хьымца. Акы уацәымаашьан, акы уацәыԥхамшьан. Аҟәа ихәарҭамкәа, иҵегь инархараны дгатәызаргьы – дга. Арахь убригада усқәа хьаас иҟоумҵан. Сара исылшо акы сеигӡарым. Сымч анақәмхогьы, ацхырааҩцәа ыҟоуп, ҳҩызцәа ыҟоуп. Ҳаплан намӡап, ҳчаибӷьы ԥхасҭахап ҳәа умшәан. Иумбари, сынтәа зегьы раԥхьа ҳгыланы иҟамлозар?
– Шара! – дҩагылеит Зосим. – Абрахь ала лахь соуртә, хьаак соуртә сҟабымҵан, ажәлар сыма сбыҳәоит... Сара иҟалоит Хьымца иҵыхәала акраамҭа аха смоур...
– Сыгәра га ҳәа уасымҳәеи? – иаԥхьа дгыланы лҿыналхеит. – Урҭ зегьы ҳхы иқәаҳкрын, Хьымца иҩблакгьы ирбо иҟалондаз.
– Иҩблакгьы зыҟалом, ҳәарас иаҭахузеи... Уаҩы иаҳҳәом акәымзар... – дқәыԥсычҳауан Зосим.
– Ма руакы иабо иҟалааит! – дааӷьаҵәы-ӷьаҵәит Шара, нас дааҭгылт, Зосим ижәҩахыр дықәыԥшны даныԥшы, илҳәара лҿамшәо даашанхеит. Лахьхьи аӡиас нырцәтәи аҟәара ихықәгылан ҩыџьа аҳәсақәа, урҭ илбахьаз шьоук ракәын.
– Аа, ибасымҳәаз, Шара, абас еиԥш ҟамлар ҟалаӡом ҳәа? – иааиқәшәацәгьеит Зосим. – Арҭ Асида лышьҭрахьтә роуп...
Шара ҿымҭуа дрыхәаԥшуан инапҟьа-шьапҟьо ицәажәоз аԥҳәыси лааигәара зхы зыкәаҽны, зыхцә аҵыхәа ырҟабыцуа игылаз аԥҳәызбеи. Ирҳәо уаҳартә иҟамызт, аӡы абжьы ирнажьуамызт, иахәаҽуан. Аԥҳәыс дышцәажәоз лхы аарҵысны, наҟ-ааҟ лӡара нҭарс иаанкыланы, аԥҳәызба длыхәаԥшуа даагылт.
– Бхы зыбфазеи, асаанџьықә цәгьа бара! Уаҩ иҳәара зыбмаҳауазеи?
– Бысҟәаҵ, бысҟәаҵ, анцәа дсыманы сбыҳәоит, сбыҳәоит! – дааӷьаҵәы-ӷьаҵәит Асида, лан лаҳәшьа лҳәатәы данахымԥаӡа.
– Быхаара ырӡны, аибара ацәа канӡа бхьыкәкәа быҽзыбшьуазеи?! Бара ибыхәарҭоу уаҩ дшыҟам зыбзымдыруазеи? Абри аус уаҳа имырҳау-ҳаукәа абыржәыҵәҟьа бсыцаала быҩныҟа... Бныжьны цашьа сымаӡам, Нырбеи саԥырихуеит!..
– Ди, агәнаҳа шәзаҵалои, рыцҳарак дақәшәеит, ус ҟамлаӡаци аԥсҭазаараҿы?! – лылаӷырӡқәа лызнымкылакәа рҿаархеит Асида.
– Дшақәшәазаалакгьы, дақәымшәеи, бан рыцҳа сара, ахаан дзылго имаӡам... Длашәхеит, длашәхеит! – лыбжьы акиҳәа инымҩахылҵеит.
Асида лылахь ааималкын, ллымҳақәа даарысны илкит.
– Мамоу, мамоу! Сара саницаауаз длашәӡамызт, уажә длашәхеит ҳәа гәыкала избоз ауаҩ дсызкажьуам, сахьааиз сыҟоуп. Уа сыԥсыроуп, уа сынхароуп, баҳау? – днаҵҟьеит, аӡиас ахаҳәқәа днарықәԥало дыруа днеиуан.
Ҽазны акәзар ас иманшәаланы ахаҳәқәа дзықәгылашаз лзыԥшаарымызт...
Аӡы дырны, кыр данынаскьа, уаҳа илзымчҳакәа афасара днылаҳаит Асида. Дгәынқьуа аҵәуара дналагеит.
Дук мырҵыкәа афасара иаалҵын, иаалхагылт Зосими Шареи, рышьҭахьшәа дгылан Камыгә хәыҷы.
Асида ашьҭыбжьқәа анлаҳа, ахагара ззааз иеиԥш дҩаҵҟьеит. Напышьашәала Зосим днеигәыдлеит.
– Зосим, Зосим! Иҳәа уара, аиаша, Хьымца длашәхама? Адунеи алашара ицәурӡма? Сзушьзеи, уара? – лылаӷырӡ лыкәаашо ажәжәаҳәа игәы дкыдхауан.
Ашәыреиқәара ҩеиҿасит Зосим. Ҟытҳәагьы ажәак изымҳәеит, дахьгылазгьы дзынеиҭамҵит.
Зосимгьы Шарагьы шанханы илыхәаԥшуан амзаатә ззааз аԥҳәызба.
– Быҩныҟа баалароуп ҳәа исыдгылоуп, ишԥазуа!.. Длашәхеит, рҳәеит, исыдызцалазеи, мшәан, сара сызлагәаҟу сара исызхоит... – краамҭа дгәынқьуан, дҵәуон уи дырзеиқәымкуа.
Шара лакәзар уи лыгәшәымшә лҳәауан, лхы лшьышьуан, лгәы лшьышьуан.
Хәыҷы-хәыҷла Асида лҽеиқәылкит. Лыблақәа лнапала ихҩаны ақды днықәтәеит.
– Иҟоу бдыруоу, Асида? – длаҟәны дналыватәеит Шарагьы. – Хьымца Аҟәаҟа дыргеит иаха.
– Ишԥа?!
– Аҟәаҟа дыргеит. Уаҟа абла иазҟазацәоу аҳақьымцәа рҿы дышьҭарҵеит... Иахьа Зосим дааишьҭит Асида даага ҳәа... убри азоуп дзааз.
Уи агәра лзымгошәа Шарагьы Зосимгьы инеимда-ааимданы днарыхәаԥшит:
– Ианбацатәу?!
– Абыржәыҵәҟьа! – лҳәеит Шара.
Ақалақь ааиҩызшауа аулица уангыланы ҩада уанԥшлак, улаԥш иааҵашәоит, ашәаԥыџьаԥ иаҵәа зхарԥаны иҩашьҭу ахәы иаҿагылоу ахәышәтәырҭа ҩнқәа. Зегьы аҽырҟәыганы, ахәы ҳаракы иадгылоуп аблахәышәтәырҭа аҩны. Издыруада шаҟаҩы халахьоу абри ахәыԥшӡа, адунеи алашара рцәуаараханы! Шаҟаҩгьы, ҿыц еиҭеины адәы инықәлазшәа, рхы-рыԥсы еигәырӷьо, Аҟәа ақалақь баҳча иҟьаҟьаӡа лбаа ишьҭоу иалаԥшуа, аԥсабара рызхара ирзымбо, иршанханы ишамоу, амардуан иаҿаланы илбаахьоузеи! Аха дышԥаҟаларыз уи ауаҩ, зхалашьа зылбаашьаханы,
адунеи алашареи иареи рыбжьара агәаҩа лашьца бжьаҳаны, згәыӷра ду кьаҿны илбааргаз?! Дрыцҳауп уи ауаҩ, аиашаз, аха ԥсыхәа змам иазуураны иҟоузеи...
«Уаҳа анцәа разҟык симҭаӡеи» ҳәа игәи-игәи еилаԥшуа, ибла ахьааи ихәыцра митә ахьааи изеицыланы акәын дшыҟаз абри ахәышәтәырҭаҿы иацы аахыс иааган ишьҭарҵаз Хьымца. Аҟырҵә-ҟырҵәҳәа аӡаӡ еиԥш иаланакшон, иара итәӡамшәа, ихьанҭыџьӡа ихагылаз ихы. Ачымазцәеи аҳақьымцәеи ныҩныс-ааҩнысуеит, иеицәажәоит, аа абар, ԥҳәызбакгьы лыбжьы игәы иаақәыҩуеит. «Издыруада Асида лакәзар?..» Аха мап, лара лакәӡам...
– Иуҭахузеи, аӡы уҭахума? – напы ҟәымшәышәқәак ааихьысуеит. Ибла ирымбаз уи лыблақәа ирхылаз аҳалалра, агәыбзыӷра гәыла ибоит Хьымца, илаӷырӡ игәы иааҵаххуеит, ихаԥыцқәа неихаирӷәӷәоит. «Ажәла нҵәеит, блала аҵкыс гәыла избалар акәхама?..»
Убри аамҭазы аҳақьымԥҳәыс лыбжьы аагоит:
– Умшәан, арԥызба! Ублақәа узҳархынҳәуеит, ибзиахоит, уадаҩк ыҟаӡам! – аҷҷаҳәа иааҩуеит аԥсышәала.
– Бара баԥсуоума? – дҵааит Хьымца, даалеигәырӷьаны. – Абла ахәышәтәҩы ҳәа ԥсуа ҳақьым ԥҳәыск дыҟоуп ҳәа смаҳацызт...
– Агәыӷра ӷәӷәеи агәацԥыҳәареи умазар, зегьы ирыцкуп! – наиаҭалкит Мери Иаков-иԥҳа.
– Ааи, шьҭа нас, имгәыӷкәа иԥсхьада! – даақәыԥсычҳаит Хьымца.
Ихы наирҳәын аҭӡамц ахь инаирхеит дкыдыԥшылошәа, арҭ илҳәаз ажәақәа лара лзын ишылҳәазгьы идырит.
«Шаҟа дҿоузеи, дыҷкәыноуп, рыцҳа!» – лгәы ааԥшааит аҳақьым ӡӷаб, абинт иацәынхаз иԥынҵа, иқьышә, ихәда ҵҟәашаа лыбла нархылгеит...
Ашьшьыҳәа дҩагылан, дшьапҵыркьакьо, егьырҭ ачымазҩцәа лылаԥш аарыхганы дындәылҵит. «Иҟаҳҵалак, алашара ицәҳмырӡроуп» ҳәа, гәаныла дцәажәо, акаридор дыбжьаланы дышлеиуаз, аимак змаз днарыхҭықәгылеит. Ашәхьчаҩ ачымазаҩ иахь иналышьҭуамызт ақыҭантәи иааз Зосими Асидеи.
– Мери Иаков-иԥҳа! Мшыбзиақәа! – дшибаз еиԥш, ажәақәа налықәиԥсеит Зосим, Асида даалирдырын, дылбарцы дааит, алеира иаамҭам ҳәа, ишырмуазгьы налеиҳәеит...
Лханытә лшьапанынӡа лылаԥш Асида иаалхылгеит Мери Иаков-иԥҳа. Аԥҟара аилагара азин лызҭадаз, аха иззакәу здырхуада, ачымазаҩ иаҵкыс илбаз аԥҳәызба даарыцҳалшьеит.
...Хьымца иуаҭах даныныҩнашыла, деиҵамгыло деиҵахьҭшьуа далагеит Асида. Ԥхьаҟагьы дзымцо, шьҭахьҟагьы дзымцо, азхаз даақәхеит. Апалата лылаԥш аахылгеит. Абар деихаҿаҳәа, дбинт ԥсараха, илахь ҭаӡны дахьықәиоу иара.
Зосим днеины Хьымца днеихагылеит, Асида дшааз наиеиҳәеит.
– Дсыцәшәозар акәхап, дызхурҟьозеи!.. – игәы ҭыҵны ицон, игәы ҿкаауан Хьымца.
– Мамоу, сзыршәозеи! – дааибагеит лара, илулак дааскьан акаруаҭ даадгылеит.
– Арахь ишьҭоу дырцәыԥхашьашәа луитоуп... – даалхашшаашәа ҟаиҵеит Зосим.
– Егьоурым, егьоурым... даазааит шьҭа, – инапы ахыза иааҵиган, ла лахь аҿынаирхеит.
Инапы ааимылхит ашьшьыҳәа.
Зосим дҩагылан, аҳақьым лахь анеира иаҽыҵганы дындәылҵит.
Ҿыц амҳараҿы иааизынхаз хаҵеи-ԥҳәыси реиԥш,
ҳамҭакы ирҳәо-ируа иақәымшәо, илакҩакуан Асидеи Хьымцеи. Лыла ҭраа дихәаԥшуан лара лаԥхьа ишьҭаз. Хьымцагьы ииҳәара издыруамызт. Шаҟа иҭахыз уи гәыкала бзиа иибоз, иԥсы зыҿҳәараз ауаҩы иаԥхьа даақәтәаны, инапы аанкыланы ишьышьуа диацәажәар! Усҟан ихьаагьы ихыҵрын, иблақәа ҭаӡны ишҿаҳәоугьы, изхара дизымбо длыхәаԥшрын сааҭк иадамхаргьы, ҭынч дааздымтәалацыз иԥҳәыс хәыҷы... Аха иабаҟоу... Абар, уи днаскьаны, лцәа дыҭӡыӡаауа, дшәарҳаӡаны дахьтәоу.
– Оҳ!.. – иҳәан, ибжьы неиҵыхны, ӷәӷәала даақәыԥсычҳаит Хьымца.
Асида лылаӷырӡ лгәы икылаҵәо, уажәы-уашьҭан инеималҭәап, уҳәарын, агәыԥшаара лысны дахьтәаз.
Агәырҩа ду зхыкәаашаз ибжьы ааиргеит иара:
– Ишыбцәыхьанҭоу здыргәышьоит алашә иҿы бымала... аха...
– Ус умҳәан, ус, Хьымца! – уаҳа аҳәаха илымҭеит Асида, днеины иаԥхьа днықәтәеит, инапы еимлагәа иаанылкылеит, лылаӷырӡқәа лыбла иаахибаҳәалан, лыӡӷы аҵәаҵәарақәа ирҿысны ишлеиуаз, акәаԥ-кәаԥҳәа инап илкыз азқәа инықәҭәеит.
Хьымца даарҭрысит.
Ахәыцра лашьца иархьшәашәарц изхықәҵәиаашоз, игәы аԥсыԥха налалеит, ччаԥшьык хааӡа иқьышә иаақәыԥхеит. О, уажәы Асида дызлыхәаԥшуа дыҟазҭгьы! Аха, иабаҟоу... Алыхәҭеиԥш икылыхха ашьацмақәа идырҵаӷахьеит, ашьаӡа еиқәараха ирыхтәалоуп, иҿаҳәоуп...
Аҭынчра ааилалгеит лара.
– Ҩаԥхьан аҳақьымԥҳәыс даабон. Даара агәра ҳлыргеит шәа шәшацәшәо еиԥш иҟам, хара имгакәа дыбзиахоит ҳәа... – игәы арӷәӷәара дналагеит Асида. Аргамаду амц шылҳәоз лбон, аха агәхьаа лкызма!
Иҟалап лыԥсҭазаараҿы уажәы ада ас еиԥш мцык лымҳәацзаргьы!
– Иҟалап, иҟалап, – деиҭаақәԥсычҳаит Хьымца. – Бара агәра бго, Асида?
– Агәра згоит! – инапы рыӷәӷәаны иаанылкылеит. – Агәра зызымгари мамзаргьы? Амашәыр, машәыруп, ишмашәыру инымҩасып!
– Усҟак имариагәышьам, аха, ус егьа иҟазаргьы, ажәла нҵәеит, сышԥалашәхари...
Лылаӷырӡқәа рыцқьо, излалылшоз ала игәы ҟаҵо, илабжьара дналагеит Асида. Уажәшьҭа сызлалықәиҭузеи ҳәа, игәы уажәраанӡа иааҵаххуазаргьы, егьа ихы лцәиҟажаргьы, кьаҳәра-гәыҩбара злаӡамкәа идтәалаз, иԥсы зыҿҳәараз Асида лахь ихы-иԥсы хон. Аҽырҩашьаны ицәырҵуан абзиабара имаз. Лнапқәа инапы зкыз, ишьышьуан акраамҭа. Нас инапы дҩаханы алаӷырӡ зхьыкьасоз лыблақәа ааиԥшааит.
– Аблагәыӷра! – дхәыҭ-хәыҭуан уи. – Сара избоит урҭ, изымбо џьыбымшьан!.. Ибгәалашәо, нахьхьи ҳбаҳчаҿы аҵыхәтәанӡа ҳахьеиқәшәаз?.. Сыгәнаҳа бықәшәааит, бзырццакыз усҟан, сызхара исзымбеит! – игәы аахьухьуит, ихьаагьы аӡаӡ еиԥш ихы иналакьакьеит. Ихаԥыцқәа ааихарӷәӷәаны, иҽыҟажо, деиҭаацәажәеит: – Зосим дрыцҳауп, Асида. Ҳҩыџьа ҳаҵкысгьы дрыц-ҳауп. Уи зегьы дырзеилымкаауазар ҟалоит, аха... бара деилыбкаароуп! Иреилбыркаароуп зегьы. Бара баҟара издыруада уи игәы ҳара ҳзыҳәан ишыҟаз. Ибгәаламшәои ҳус дкәалкәало дшашьҭаз? Уи бымдыруеи? – ихы хәыҷык иҩышьҭихит, цқьа дылҿаԥшырц иҭахызшәа. – Ацәгьаҳәацәа ҟалоит, хымԥада... Иҿаԥҽтәуп урҭ зегьы... Сҭаацәа изгәаашәа иҟамзааит, аиаша ҳәа!
– Мамоу, мамоу! Ишԥаизгәаахуа! Мамзаргьы ирзымдыруеи шәара шәшеибабоз?!
– Кәынта гаӡажә ак имҳәазааит...
– Уигьы егьиҳәом уажәы.
– Бҭаацәа рхабар иҟоузеи? – дааҵааит аҵыхәтәаны Хьымца. – Ибышьҭамлацкәа иҟам...
Асида лыбла даахгылеит лан лаҳәшьа, иахьа илацәажәоз, длырхынҳәырц иааз, иаалгәалашәеит иахатәи лыԥхыӡ.
– Ак рҳәаргьы, изырҳәазеи узҳәом, бызхылҵыз роуп, аха, ус егьа иҟазаргьы...
– Мамоу, мшәан, Хьымца, ирҳәаран иҟоузеи! Сразҟы сара снапы иануп, уаҳа аӡәгьы...
– Ауп аха... Бымшәан усгьы, Асида. Избахьоу издыруа бакәзар, сбыцәшәаӡом, аха... Мап анакәхагьы, снапаҿы иҟоузеи! – еиҭа дааилашәеит Хьымца, агәырӷьара имырхәаганы игәаҵа инҭаԥхаз, аалашьцеит. – Базхәыц баргьы, сабабымаҭәоу, зхы иамыхәо аԥшқа иаҵкыс сеицәаха сыбзыҟалаҵәҟьар?.. Саргьы агәнаҳа сзаҵалом, – ижьы аҽыҭҳақәа амхны икаиԥсошәа акәын Хьымца ахьаа ширҭоз арҭ ажәақәа.
– Ус умҳәан... Сумыҳәахьеи, Хьымца? – днеихаԥеит Асида дӷьаҵәы-ӷьаҵәуа. Иаалгәалашәеит ԥхыӡ иблақәа бзиаханы дшылбаз. – Убзиахоит зынӡа, уаҳауоу? Сара издыруеит ҳәа уасымҳәеи? Ԥхыӡлагьы избеит... – игәы лхы нықәылҵеит. Абри аамҭазы иара изыҳәа амца балал, аӡыршы бҭала рҳәаргьы, ԥшрада лҽалалыжьрын, убранӡа лгәы наӡаны дыҟан. Иара ихәоз аказын лхы деигӡомызт.
– Асида! Асида! – дцо-даауа лыхьӡ иҳәон, лхахәы бырфын инапы алакны икын. Даархәыцит лыхьӡ ииҳәаз. Абасҟак ихаау ахьӡ бзызыԥшаада ҳәагьы даалазҵааит. Лара дыччо иалҳәеит рқыҭаҿы анкьаӡа аԥҳәызба бзиаӡак Асида ҳәа Ӡнаашә-ԥҳак дшыҟаз, убри леиԥш дыбзиахарцгьы ишлыхьӡырҵаз.
Краамҭа игәеисра дазыӡырҩуа дидтәалан. Лхы ҩышьҭылхит кранҵы, ихәда дныҵаԥшит. Иқьафын харԥ
шкәакәа ахәда ахьааимҟьаз игәышԥы, ицәацқьа лылаԥш наахеит. Цәала-жьыла макьана еицәтәымын урҭ, даамаԥхашьан, хәыҷыкгьы днаскьаны даатәеит.
– Аӡәы биццеит ҳәа сарҳәан, даара сшәаны сыҟан! – игәы лыладуны даасамырҟәылт Хьымца.
Дааԥышәырччеит ларгьы, лгәы ахәшеиԥш инкыдлеит исамырҟәылра, ихьаа зеиԥшраз даазҵааит.
– Иӷәӷәан бара бааиаанӡа, аха уажәшьҭа хьаак сымасгьы сыҟам.
Убри аамҭазы иааҩналеит аҳақьым еиҳабы Нодар Михаил-иԥа Пипиношьвили, Зосими, Мери Иаков-иԥаҳи.
– Абри лоума? – даалаԥшықәиҵеит аҳақьым иҩеихаҵгылаз Асида.
Зосим иааибаирдырт.
Алаӷырӡ иарҟаԥшьыз Асида лыблақәа днархыԥшылеит аҳақьым.
– Уи бзиоуп. Уаҳа зҭахымоуп ас шәахьеибабо. Сара избоит уи шаҟа иӷәӷәоу! – ачымазаҩ днеихагылан, ихьаа зеиԥшраз дазҵааит, ишоура, игәы аусушьа гәеиҭеит.
Мери Иаков-иԥҳа, ачымазаҩ дцәажәаанӡа, лара аҭак ҟалҵон, лассы-лассы тәымуаҩык иеиԥш зхы ҟәыншьо игылаз Асида лахь дыԥшуан. Лгәы иаанагоз, илхәыцуаз здыруадаз уажә уи. Лара Асидагьы игәалҭеит аҳақьым ԥҳәызба хәаԥшырҭас дышлымаз. Зны дааԥышәырччеит, зных, лхы лалырҟәит Асида, аха аҵыхәтәан акыргьы дгәамҵит. «Быззыԥшузеи, агәаҟ, дзылго ахьаа шимам бзымдырӡои, наӡаӡа дуаҩыбжахоит, дыграхоит!» – абас аҳәозшәа лбон уи ллакҭа. Еиҳараӡак ҭыԥ лызымҭоз лара леиҳа уи дихәарҭаны, дизаԥсаны дахьылбози, лара леиҳа диқәиҭызшәа ахьылбози акәын. Зынгьы иԥхалшьеит хара-барада лгәаӷ ахьылкыз Хьымцеи лареи ргәыӷра ду, рынасыԥ ԥшӡа знапы ианыз ауаҩы.
...Ашоура бааԥсы кашуан, – аҵәҵәаҳәа аԥхӡы улҵны икаҭәон, ихәыҵашоураӡа иҟаз апалатақәа рышәқәеи
рԥенџьырқәеи аатын. Урҭ рахьынтә илбон Асида алашәцәа-чымазцәа, рыбла ҭаӡны иҿаҳәаны, шьоукы-шьоукы аҵәҩан еиԥш иадырсызшәа, уаҳа хаҿааиҭакшьак рымаӡамкәа еснагь џьарак рхы рханы атыша лашьцара ду иҭаԥшуаз... Шьоукыхгьы, абарҭ абра ирҭахузеи уҳәаратәы, ауаа зегьы реиԥш инаԥшы-ааԥшуан, рыбла ауашәшәырара рхәышәтәуан. Абла иеиӷьны имоузеи ауаҩы, дшаны данықәиҵа! Убла уцәыӡит, уи иаҵанакуа уԥсҭазаара азбжак лоуҟәыҩрны, атымитыша лашьца илҭаҳаит ауп...
«Днапыдаз, дшьапыдаз, аха длашәымыз, длашәымыз!..» – лгәы иҭылҳәаауан Асида. Егьа ус акәзаргьы, илызхаҵомызт ус рыцҳарак ҟалап ҳәа. Аҳақьым еиҳабы ҳәа аӷәыцәмаҟьа зкыдыз ашә даннавала, дааҭгылан даахәыцит. Издыруада Пипиношьвили Хьымца знапы дану аҳақьым уаха дыҟамзаргьы, дежурнара имуеи усгьы аӡәы, лара лгәаҟра аҭоурых здыруа днаиазҵаап, еилылкаап аиаша иҟоу.
Аҟыԥҳәа лгәы ааиҭакны ашә днадгылан, днас-насит, иааҵылрааит. Абар лгәы иаҭахызгьы: Нодар Михаил-иԥа иҭыԥ аҿы астол дахатәаны ак иҩуеит.
Ашә аазыртыз дангәеиҭа, даалыԥхьеит длеирц, ачымазаҩ деицәахазар ҳәагьы дшәаны дҩагылеит.
– Мамоу, мамоу, хар имаӡам, – дааҟаԥшьхеит Асида, аҳақьым игәы иаанагаз ааилкааны.
– Кыразы сышәҭахызар, сӡырҩуеит, – иҳәеит аҳақьым, дахьтәашаз налирбан, иаргьы даатәеит. Уи иеиликаауан иааиз илҭахыз. Ус шаҟаҩы идикылахьадаз ари акабинет аҿы.
Асида акраамҭа ацәыргашьа дақәымшәо днапырҟәыҷуан, нас илгәаӷьит илулак.
– Хәарҭак иманы дыҟоума, аҳақьым ухаҵкы? – дналагеит лара. – Шәгәы иаанамгааит даҽакала сазхәыцуашәа, сара... Сара ус сыҟам... Зегьакоуп,
хәарҭа иоу-имоу, шьҭа хырԥашьа амам, аха уеизгьы абри иҭагылазаашьа хәышәтәышьас имоу еилыскаар сҭахын... Дшыҟазаалак сзеиԥшны сыҟам...
– Еилыскаауеит... аа, ишԥашәыԥхьои?
– Асида. Ус иаахҵәаны ишәҳәар еиҳа еиӷьасшьоит. – Азамана. Аҩыза Асида, сахьбыхәаԥшуа, креилызкаауа, зҵара-зыԥшра ыҟоу аӡә бакәны бызбоит. Убри аҟынтә «аӡә лыҵкы арахәыц ацәылҵәахуан», рҳәоит еиԥш иаԥсам ҳәа сгәы иаанагоит аиаша аҵәахра. Иан, егьи уҳәа шьоукы ракәзар, иумҳәар ҟалоит, аха бара ибасҳәоит, Хьымца, быԥшәма, изласарҳәаз ала, шәанеибага аҽныҵәҟьоуп амашәыр аныҟалаз.
Асида лыбла ҭаа дшиҿаԥшуаз, ари аниҳәа, лхы налырҟәит дааԥхашьаны.
– Уи ҟамлар акәын, аха ианыҟалахгьы, аҽырӷәӷәара аҭахуп. Уи еиԥш ахҭысқәа иҟалахьоу рацәаӡоуп зынӡа. Иахьҳақәҿиақәаз ыҟоуп ахәышәтәра, иахьамуӡазгьы ыҟоуп, ҳәарас иаҭахузеи. Изхысҳәаауа, Хьымца уажәтәи иҭагылазаашьа даара иӷәӷәоуп. Иҩ-блакгьы, еиҳарак арӷьарахьтәи, шьацма гәарҭак хыԥсалоуп, иҟәаҟәаса иҟоуп, ашьыршәы хуп. Ҳара изаауит иацы аоперациа. Макьаназы лыҵшәа дук амам, абла агәы иху ашьыршәы аԥырхагахара иҟанаҵо иахҟьаны. Аха наҟ-наҟ еиҳа аус шыманшәалахо агәра бсыргоит. Аус злоу – аамҭоуп. Уажәгьы ҳманшәалахон, ҳманшәаламоу, иаарласынгьы далҳаргон ашьацма ихыжьлоу амагнит ишьҭнахуазар... Саналагах, ишыҟоу цқьа ибасҳәап. – Асида лыԥсы ӡаны дизыӡырҩуан аҳақьым. «Ашьацма», «ашьаршәы», «аоперациа» ҳәа ак аӡбахә анааиҳәалак, лцәа дҭаӡыӡаауан, лнацәа лхаԥыцқәа ирыбжьакны илкыз, лхаԥыц налалырӷәӷәон.
– Иҟоуп аоперациақәа ҩба, – даҿын Нодар Михаил-иԥа, – магнитлатәи аоперациеи магнитдатәи аоперациеи. Иҟоуп имагниттәу амедецинатә инструментқәа, абла
ашьацма ахьху ианнаадукылалак, ҳәарас иаҭахузеи, заанаҵы рентгенла ишьақәыргылатәуп ашьацма ахьамоу: – иаалхәааны иаманы аҿаанахоит... убас иаҳрыцқьоит абла агәы... Аха амагнитлатәи аоперациа араҟа хәарҭара ауа ҳәа иҟам, избанзар ашьацма амагнит иазымкит. Иаанхеит магнитдатәи аоперациа, ԥсыхәа зманы иҟоу егьырҭ зегьы рыцхыраарала аоперациа аҟаҵара... Ҳара ҳганахьала, хәарҭара ыҟаны, бхаҵа игҳажьуам. Арҭ реиԥш ахҭыс хьанҭақәа раангьы ианакәызаалак зда царҭа амам аҟынӡа ҳнеиаанӡа ҳақәԥоит...
Асида лхы лыкәаҽ дӡырҩуан.
– Сара издыруеит уи гәыкала бзиа дшыббо, уиоуп зегьы ирыцку.
Ари еиҳагьы лгәы арԥшааит Асида, абзиабара зегьы ирыцкны акралшо иҟандаз, ирыхьыз рыхьуазма!
– Оо, уи аԥсҭазаара иаусуп, иҟамло егьыҟам аԥсҭазаараҿы! – лгәы иаанагаз идырызшәа дыццакны инациҵеит аҳақьым. – Абзиабара уама аҵанакуеит аԥсҭазаараҿы. Ахәшәгьы – хәшәуп, аха абзиабара еиҳау хәшәыс иҟоузеи! Убри аҟынтә игәы камыжькәа бызицхраар, афырԥҳәысра бгеит. Уи сацәымҩашьо избоит бара бҿы. Алаӷырӡ, агәырҩа акы иахәоны ҳәа иҟам... Иҟоуп ҳәсақәак, зхы ада хәыцра змаӡам, абас еиԥш арыцҳара аан ауаҩгьы абзиабарагьы ирӷрагыланы зхазы абзиа иашьҭоу. Ҳарҭ аҳақьымцәа иаҳцәымӷуп урҭ иреиԥшқәоу... Сызлабыҳәо, баргьы бҳақьымны, бырӷьажәҩаны бҳавагылаз? – даалгеит аҳақьым иажәа.
Асида дхәыц-хәыцуа дтәан, нас дҩагылан, ацара лҽыназылкит.
– Бгәыӷла, агәыӷра ԥшӡа ауаҩы абзиахь дкылнагоит, – иҳәеит уи.
Аԥҭақәа еилахәашь ажәҩан аҵа анаахырҩалак, ԥша фырҭынк ааҵҟьаны, еизыршәшәа-еизцо, харабӷьара
идәықәҵаны, ажәҩан агәы иаҵәара шарыцқьо еиԥш, хәыҷы-хәыҷла лгәы еихыккон Асида.
Аҳақьым ҭабуп ҳәа наиаҳәаны, акоридор дыбжьаланы, дласны Хьымца ипалатахь лҿыналхеит.
Иагьа ргәыӷра дрыӷәӷәаргьы, ирцәыхьанҭахо иалагеит чмазаҩгьы, ҭынхагьы, ҳақьымгьы. Дара ргәы ишаанагоз еиԥш иҟамлеит Хьымца иҭагылазаашьа. Амашәыр ҟалеижьҭеи абар шьҭа кыр мчыбжьа цеит, аха еиӷьхара имоуит, иблақәа руакы зынӡак уаҩ дақәгәыӷратәа иҟамызт, уи усгьы дзылхәдааз акы иаҩызан. Абла агәҵәҟьа ҭӷәыхааны шьацма шәкы ҭаԥсеит, ахьаагьы шамац иаман.
Даара ихы-игәы ақәмаҷханы дыҟан, хәарҭа шумам уажәшьҭагьы ишԥоузымдыруеи ҳәа, ацәалашәара бааԥсқәа изааиуан Хьымца, аӡәы илымҳа инҭаиҳәазшәа. Иагьа ус акәзаргьы, дунеихаан адунеи алашара ицәыӡып ҳәа дгәыӷуамызт. Хәыҷӡак алашара акәын ииҭахыз. Адунеи ацәаара ибартә, иԥҳәыс изхара изымбац ллакҭа ицәымҩашьааит, уаҳа акгьы иҭахӡамызт.
– Аҳақьым ухаҵкы, сара уамак саҳәом, маҷӡак абароуп, маҷӡак, – иҳәон дӷьаҵәы-ӷьаҵәуа. – Ҳаӷоу иԥшьмахак еибганы, арахь ихы дамыхәо дҟалааит!
Зосим ихы игәы ақәцәгьаханы дынкахәыцуа ахәшәтәырҭа ашә дшылагылаз, дылагылаӡан. Зны-зынла дышиашоу амшын аҿы днеины ихы аиҭар цәгьа имбо игәы ҟалон. Ҩыџьа ауаа разҟыдеитәит... Зны Зоисим дааидгылеит уа ишьҭаз ҭаҳмадак. Уи аусқәа шыҟаз анеиликаа, Одессаҟа абла апрофессор Филатов иахь дгазар акәын, ирҳәоз шәымбоз ҳәа ааиҿыҵҟьеит.
Дгәырӷьеит Зосим, абри уажәраанӡа сгәы изҭамшәацзеи ҳәа иџьашьо, Нодар Михаил-иԥа иҿы дынкылҟьеит.
– Уи уара угәы иҭашәаанӡагьы ара Мери Иаков-иԥҳагьы лыхшыҩ азысышьҭхьан. Аха ачымазаҩ иҭагылазаашьа даара-даара ихьанҭан. Филатов сара абысгьы, рҵаҩысгьы исԥхьаӡо иоуп. Исыздыруам, умбои, акралҵшоу, ҳазхәыцп... Ҳара ҳацәаашьарым. – Нодар Михаил-иԥа хатә гәаҟрак еиԥш дахәаԥшуан Хьымца ихьаа. Аҳақьымцәа џьашьахәыс ирыман Асида лфырԥҳәызбара, егьа умҳәан, ари еиԥш ахҭысқәа рҿы агәкамҳара даара кырӡа аҵанакуеит, даара амч ду аҭахуп. Абзиабара бзиабароуп, зегьы ириааиуеит, аха ас еиԥш аан ихьанҭоуп. «Агра иоуны, ила иамбо адәы даақәхар – ишԥаҟалҵари? Ауаҩыбжа лыԥсҭазаара қәыԥш идылфаларыма?» – абри аҩыза аҵаарақәа рхы иарҭон агәаҟра иақәшәаз рыкәша-мыкәша иҟаз ауаа.
– Мап, мап, уи агәаӷьра цәгьоуп! – лхы еимлагәа иаанылкылан, алеиҩеира далагеит Мери Иаков-иԥҳа, Хьымца иҭыӡшәа ишалацәажәоз.
Иҭынчӡа итәаз Нодар Михаил-иԥагьы ихы ҩышьҭыхны дналҿаԥшит.
– Аха, егьа ус акәзаргьы, Нодар Михаил-иԥа, дрыцҳауп ани еиԥш иҟоу арԥыс иааныжьра. Иара инапаҿ иҟоузеи, машәырк дақәшәазар! Суаҩыбжоуп, исылабхузеи ҳәа амҩа злалиҭари иԥсеиԥш бзиа иибо, ихы иадикылаз аԥҳәызба?
– Амҩа лиҭар ҟалоит, аха уи анахыс иара дшыҟалара атәоуп ибҳәаша. Ари хымҭа ӷәӷәахоит иара изын, – иаԥхьа иқәыз ачымазаҩ иҭоурых наҟ инеиркит. – Даҳхәшәтәлап излаҳамчу аҿынӡа, иамур...
– Мап, Нодар Михаил-иԥа! Сара излазбо ала егьи аблагьы зҽеихом, убри аҟынтә...
– «Убри аҟнытә?..» – иааиҭеиҳәахт зџьыба знапқәа ҭакны инеиҩеиуаз Нодар Михаил-иԥа.
– Убри аҟнытә... еиҳа абла иазҟазоу шьоукы ацхырааразы ҳрацәажәар? Араҟа аус злоу ауаҩ ицәыӡыз алашара изырхынҳәра мацара акәӡам, аус злоу зшьапы зчаԥаз анасыԥ аиқәырхарагь ауп. – Уи ҿымҭ дааиасын, иаиркыз ачымазаҩ ичымазара аҭоурых ааиртыхын днадтәалеит.
Аҽны хәлаанӡа уиада хәыцтә имаӡамызт, уимоу аҩны даннеигьы, уаҩ илахь еиҵыхны дихәамԥшит, аус сымоуп ҳәа, икабинет ашә аркны дыҩнатәан ауха ҵхыбжьонынӡа Нодар Михаил-иԥа.
Адырҩаҽны ашәҟәы ишьҭит апрофессор иахь. Дук мырҵыкәа аҭак кылхха иааит ачымазаҩ идкылара ишақәшаҳаҭыз ала.
Абла ҳақьымцәа рконсилиум иӡбаны ишьҭнахит Одессаҟа Хьымца идәықәҵара.
Адунеи аҿы зегьы еицырҭаху уаҩ иԥшаара уадаҩуп, аха Хьымца даазҭахымхо, цәымӷс дызмоу аӡә дыҟоуп, узҳәомызт, убасҟак дҩыза бзиан, дықәла шьахун, ацәгьеи абзиеи рҿы иеиԥш ихәарҭаз, иеилҟьаз дмаҷын. Дызҭахыз иеигәырӷьон, дызҭахымыз аӡәыр ыҟазаргьы, иҵашьыцуан, дыздыруаз, ҳаи абри дсуанда имҳәар залшомызт. Аиҳабы иаҳаҭыр ибон, пату иқәиҵон, дыԥхашьа-ԥхаҵо диацәажәон, иқәлацәа рҿы, азеиԥш ус аҿы ихы деигӡомызт. Абас дахьыҟаз азы акәын уи ҩышықәса раԥхьа, хышықәса ихганы аррантәи данаа, хара имгакәа ақыҭантәи акомҿареидгылатә организациа амаӡаныҟәгара игәра ганы инапы изанырҵаз.
Иаргьы азныказы имч ақәымхар ҳәа дшәаны дыҟан, аха гәык-ԥсыкала аусурала, аиҿкаара бзиа згыз, игәыгәҭажьны иҟаз аорганизациа ашьапы иқәиргылеит. Иеиԥхьытта иҟаз, иеибазымдыруаз, ақыҭантәи акомҿарцәа еибадырит, аицлабрақәа рыбжьарҵеит. Ахаан еизарак ыҟоуп ҳәа интереск кны имнеиӡоз шьоукгьы еизо иалагеит аклуб аҿы. Ҩы-шықәса раԥхьа
36-ҩык рыда комҿар дахьыҟамыз аорганизациаҿы, уажәы 65-ҩык инреиҳаны иалан.
Уажәы иахьа-уаҵәы нап алактәуп ҳәа дзышьҭаз абригадақәа рҿы акомҿартә гәыԥқәа реиҿкаара дахьымӡакәа амашәыр дақәшәеит Хьымца, Радион, Шара Быҭәба лашьа, иакәын Хьымца ихаҭыԥуаҩ. Ақыҭсовет аҿы маӡаныҟәгаҩысгьы дыҟан. Иуадаҩын шьҭа ҩ-уск реилагӡара, аха хшаҭарагьы қәнагамызт.
Ус ишааиуаз, Бзыԥ ауаҩы дкылхх дааит Хьымца Одессаҟа аблахәшәтәҩы апрофессор Филатов иахь ддәықәыргалоит ҳәа.
Рҩыза дзықәшәаз амашәыр даара игәынганы измаз, зкомҿареидгыла аорганизациаҿы Хьымца маӡаныҟәгаҩыс дыҟаз, ақыҭантәи аҿар акыр еимҵаркит ираҳаз.
Хьымца апрофессор иахь дыргоит ҳәа анраҳа рҽеизыргеит аиҩызцәа. Аколнхара аправление ахь аҳәара ҟарҵеит, ажәа аларгалеит ачымазаҩ ицхраарц, аԥара изоурыжьырц. Егьа умҳәан, иуадаҩын дгьыл наӡарак аҿы ицаны аҽыхәышәтәра. Аколнхара жәлар рзы илшоз аҿы ихы-иԥсы деигӡомызт уи арԥыс, ҳаргьы ҳабла хааҩарым, дзықәшәаз арыцҳара ҳҽалаҳархәроуп ҳәа иаақәгылеит. Уи акәхеит, зегь еиқәшаҳаҭны, иара иус мшы иарҳаз ахыхь изхашаз аԥара аколнхара изоунажьт. «Ауаҩ ихә ӷба иҭам» – рҳәоит, Хьымца иеиқәырхара ирылшоз акы агмыжькәа иашьҭалт.
Радион Аҟәа дахьҩеиз, Хьымца даара игәы каҳаны дшыҟаз диқәшәеит, игәнигон уи дшыхәмаруаз, амашәыр ихьыз, агра ахьигаз. Иара иеиԥшума ас ауаҩыбжара иақәшәахьоу, аха зегьы акака ирыхҟьеит, аӡәы аибашьра амцабз аҿы ҳтәыла шихьчоз длашәхеит, аӡәы былрак далашәан, ауаа шеиқәирхоз агра игеит, убас-убас, имаҷума, аха урҭ гәыбӷан рымоума,
пату рықәуп, ҳаҭыр рықәуп, даргьы иара иеиԥш рхы ҟәныршьо иҟаӡам. Иара амашәыр ихьыз шихьқәазгьы хьымӡӷишьон, убригь ихьаақәа хьаакны ирыцын. Зегь уара уеицырдыруама, аласра, аҷкәынра мыцхәы абас азалымдара алоуп, рҳәон ҳәа игәы иаанагон. Радион данынидтәала, игәы ааԥшааит, игәиҭаз акы дахьахьымӡаз азы, планс ишьҭыхны ирымақәаз даназхәыц.
– Сара усгьы шьҭа исзууазеи, аха уара инагӡа зегьы, ҳусура гәыгәҭоумыжьын, – иҳәеит уи, Радион инапы ааирыӷәӷәан.
Иааигәалашәеит рҳаблахь афымца лашара ааигарц игәы ишҭаз. Кыргьы днашьҭаныҟәа-аашьҭаныҟәахьан, аподстанциа иаҭахыз амаҭәахәқәа ԥыҭкгьы адигалахьан.
– Афымцалашара аагара моу, схаҭа избозгьы алашара сцәыӡит, ееҳ, аԥсҭазаара! – аҵанӡа даақәыԥсычҳаит Хьымца.
Уи аамҭазы Асида аҩныҟа дааны дыҟан. Хьымца идтәалаз ԥсахра зқәымыз Зосими Хьымца иаб иаҳәшьа Хымседи ракәын.
Хымсед уаҩышьала изықәшәацәгьахаз ԥҳәыс аапкын. Акаҭ иалашәаз арҵу еиԥш акәын уи дызлиааз лжәытәра уажәгьы дшалажьыз, схы алызгап ҳәа лхы лнапы аалмырхәаӡо. Далаԥсны илкын уи лара. Адунеи аҿы иааҟалоз зегьы жәытә ҳасабла дахәаԥшуан, ажәытәра иакәлыхшон жәгьы-ҿагьы. Уи чарак аҿы аҭаца ллакҭа дыҵаԥшыртә акасы иҩаханы ианылбалак, ԥсышәа мҳәаӡакәа, даӷьуа-дыцәҳауа дцон. «Аԥхашьара рцәыӡит ҳаҳәсахәыҷқәа, рылақәа кәаӷӡа акәакь икҿагылоуп!» – даӷьуа-дыԥсуа лҿы лырҳәуан ӡыбнаҟа.
Лыҷкәынцәа ҩыџьа арра иҭахаз, илыбжьахәаша ицаз раамышьҭахь, лашьа ихылҵыз иреиӷьылшьоз Хьымца иԥҳәысаагашьа анлаҳагьы, даара илырхәал-палт. Ишԥыкәыз Цымцаа, анхацәа хазынақәа, аулицаҿы аԥҳәызба даашьҭԥааны ҭацас дшааргоз, рхы ԥхаршьозшәа ҳәа. Насгьы Амԥараа рҭыԥҳацәа дзынарҿаԥшуамызт, ажәытәан Асида лаб иаҳәшьа икарыжьхьаз илхырҟьаны. Аха, егьа ус акәзаргьы, лҽааиқәылкит уаҩ илалымҵоз Хьымца иаҳаҭыр баны, игәы ԥсыр ҳәа дшәаны. Аҵеицәа ссирқәа дрылхәданы, дзаҵәха агәараҭа ду данаақәха, дрыцҳашьаны лассылассы цхыраара длызцалон Хьымца. Ашкол даналгагьы, иҩни Хымседи дышрыбжьаз, иахьеиҳау ҵарак ахь дзымцаӡакәа, аррахь иԥхьеит.
Асида лаашьеи дзыжәлантәызи дшырхлырҟьозгьы, даара дылгәаԥхеит азныказ, дыԥхашьа-ԥхаҵо лҭацоушьа даахнахит акыр, аха лызхара длымбацкәа дшыҟаз, амашәыр ҟалеит. Еразнак ахеиԥш инкылҟьеит ари ажәабжь лара дахьынхоз аҳаблаҿы, амыткәма шылҳәоз, лыҽшылшьуаз мацара аҩны дааӡеит, аха дабаҟаз лыԥсы-лыԥсынҵры Хьымца! Дрыманы агаҟа ицахьан. Егьа гәыхьра дақәшәаргьы, дназвымыҳәҳәоз лҟазшьа аацәырҵит ара, аҭаца хәыҷгьы лхаҵа дахьыргоз дцеит ҳәа анлаҳа. Уажәтәи аҳәсахәыҷқәа иааҟарымҵо ак ыҟам, ишԥыкәыз иац иаанагаз иахьа дцәырҵит, изыхәҭаз мышьҭыкәа лара дышцаз ҳәа дгәамҵит-дхамҵит, дыбмышьҭыр акәымзи, лҳәан, лҭаца Физагьы дналықәцәҟьеит. Адтәалаҩ диҭахуп анырҳәагьы, раԥхьанатә дырмышьҭызаргьы, ашьҭахь дкылхх дҩеит Аҟәа, Асида уа дшыҟаз. «Нан, бара брыцҳауп, сара сызбыргози, ари сааидтәалоит», – лҳәан, лҽарԥсышәаӡаны лҭаца дааулыжьт.
Ахәшәтәырҭа даныназааигәаха даагылеит Асида. Иаалгәалашәеит Хымсед Хьымца дышидтәалаз, насгьы
уаҩ дидтәалар лымуа, дихыбааны дшыԥсуаз. Сналмышьҭуазар акәхап ҳәа лгәы инҭылҳәаауан еиԥш, лылаԥш налықәшәеит уи. Ахәышәтәырҭа аҩналарҭа аԥхьа длеиҩеиуа аҵәуара даҿын.
– Нан, нан! Қыҭак рҭыԥҳа, аҵәца хьышь еиԥш, дзықәҳаршәазеи! Дзыхҳарҟьозеи! – ҿаалҭит уи, Асида дшылбаз еиԥш. – Нан, бара ибыхәарҭоу уаҩ дыҟам, уаҩ дыҟам... Дыҟам с-Хьымца абла ҭыџьџьаа! – уи уажәы илгәалашәо ҳәа дыҟазма ԥаса ҽԥынкылас иҟалҵақәоз акгьы.
Амамиқәара иҿысны даадәылҵит Зосимгьы, уи дишьҭагыланы деишәара-еиҵараха дааиуан Радионгьы.
– Ԥаса аасҭа хар имам, ихьаақәа тәоуп, – иҳәеит Радион, Асида ҿымҭкәа лаԥшыла даныниазҵаа. Акраамҭа ҿымҭкәа еидгылан. Дааины даарыдгылеит уаҩ быргк, излак ҿаҳәаны.
– Дад, ари иԥҳәыс хәыҷ лоума? Ҳаи, анцәа бнеигӡааит, шьахәк боуп. Ее, анцәа бразҟы бзиеитәааит, дад! – даацәажәеит уи. – Алмас еиԥш ахаҵа дыбразҟитәын, аха уаҩ дызқәымшәо егьыҟам, бгәы кабмыжьын... Шәгәы кашәмыжьын, аҳаҳаи! Филатов ҳәа изҿу ак шԥеилымшари, дҟазоуп, рҳәоит, – даҿын ацәажәара. – Ари иеиԥш ахазына иакәым, сара шьҭа иаҩнахуа аӡә шсакәугьы, адунеи алашара сзыхәшәуп. Анцәа ак иҳәахьеит, дад...
Ауазырра, агәамҵра далагеит Хьымца, Асида дааит ҳәа аниаҳа. Лнеира дахыццакуан, дагьахыццакуамызт. Лнеира дзахыццакуаз, блала дналҿаԥшны димбозаргьы, ус лыбжьы игәы инықәҩыр, иара изын амиллион иаԥсан. Уи ӷәӷәала еилкааны дыҟан Асидеи иареи уажәтәи реицәажәара аҵыхәтәанӡа еиԥызгалоз цҳангьы, наӡаӡа еиҟәызгоз цҳангьы иҟалар шалшоз. Избан акәзар иара душьыргьы, сшыҟалазаалак,
баазгеит, сыхьӡ бхуп, шьҭа ҳаидынҵәалароуп ҳәа излаҳәомызт. Аус злаз лара лакәын. Ихаҵкыс дрыцҳаишьон, доусы изықәшәазаалак иақәшәеит, аха уи лус аҽакӡан. Ишыԥҳәызбақәоу моу, шықәсык ҩышықәса, ма инеиҳангьы, рышьҭахь рхацәа машәыр ианақәшәалак, ашьшьыҳәа инкажьны индәылҵуагьы дубап...
Аха дзымлеиуазеи лара арсҟаамҭа?! Игәы иалсыр ҳәа дшәаны, ус баша дааит, рҳәазар?
Дзымиауа, дзықәымтәауа, ауазырра далагеит. Аҵыхәтәан уаҳа илымшазт ахага иеиԥш даапкны, ажәжәаҳәа ихы злаҿаҳәаз абинтқәа ԥиртырц, реиқәҳәаларҭа хыма-ԥсыма иааԥшааны, ажәырҳәа длаханы ихжәаны акажьра далагеит...
Уажәы сышԥанеиҿаԥшри ҳәа ашә даадгыланы краамҭа дышхәыцуаз, илгәамԥхашаз бжьык аалаҳаит Асида аҩнуҵҟантә. Ашырҳәа ашә аартны данаалагыла, лгәы нкыдууаа ицеит, Хьымца иҟаиҵоз анылба.
Дыҭрысны днеины днеихагылан, инапқәа нышьҭагәа илкит, лыбжьы иқәыргауа, аха дышны дызлаҟазала акыр иҽлимҭеит, соушьҭ ҳәа длықәыҳәҳәон. Адрусруҳәа иаархаххит амедиаҳәшьеи аҷаԥшьаҩи. Хьымца иҽааникылт.
– Имацара дышԥаншәыжьуа ас еиԥш иҟоу ачымазаҩ! – аӷьеҩ аарықәлыргеит Асида икара-уараха игылаз ауаа, лылақәагь ырцәгьаны днарҿаԥшит.
Амедиаҳәшьа, ихьыдышьшьаа зиарҭа илатәаз Хьымца игәшәымшә ҳәауа, ихы иԥиртлаз еиҭаҿалҳәеит дзырҭынчшаз ҿамҩақәакгьы неилыржәит...
Дааҩнамларгьы, ихы иазиураны иҟаз дазхәыцит Асида, еиҭа иареи лареи рымацара ианааидхала. Уаҩ уаҳа дахьышьҭамыз апалата лылаԥш аахылган, Хьымца дихәаԥшуа даатәеит. Аԥсы иеиԥш иқәиаз Хьымца лгәы ирԥшаауан, лхахьылгара лзымдыруа дҟеиҵон.
Хьымца днапыршьшьуа аҵәца ықәихырц инаԥшьигеит.
– Сара иусымҭои, Хьымца! – ашырҳәа лхәыцра даалҟьан, аҵәца ҩышьҭылхит. – Аа, усҭеит, ухы шьҭысхып уҭахызар? – ихы егьи лнапы наҵакны иҩышьҭылхын, аҵәца неиҿалкит.
Ҿамҩак аарлаҳәа иналбааидеит иара. Адық-дықҳәа лгәы иҭыԥаны ицоз абжьы ааиаҳаит, иааицәымыӷхеит.
– Бгәы ҭысҟьеит, аԥсра соунда, – даацәажәеит, инапы илкыз ашьшьыҳәа иаалымихит. – Аха бабаҟоу макьана, егьараангьы бгәы ҭысҟьап, заанаҵы бхы сԥырыбгар еиҳа еиӷьуп акәымзар... Бара бгәы ишаанагақәоз еиԥш сҟамлеит, была иабахьаз, ибдыруаз сабаҟоу... Уи зегьы ԥхыӡын, Асида!
– Ацәажәара азин умаӡам, иузеицәоуп, Хьымца!
– Уаҳа илҳәарыз анылзымԥшаа, днаиабжьеит.
– Сымцәажәаргьы ҟалон, даҽа шьоук ракәзар, аха бара бҿы сымцәажәар сылшом, бара ибцәымӷума?
– Ус ахьԥоуҳәо, Хьымца! – уаанӡагьы лгәи-лгәи еилаԥшуа дыштәаз, лхы дзазымиааикәа инеималҭәеит.
Дыԥсны дықәзар еиӷьишьо дааиланаԥсеит ари Хьымца. Иааигәалашәеит апарк аҿы дицныҟәарц данлацәажәоз аминуҭ, сузеилкаауам ҳәа лгәы шыԥшааз. Лнапы ԥшааны иааникылан, хаа-хаа инапы нақәшьуа даахан иааигәыҵеикит, иаргьы цәгьала иҽиҟажон акәымзар, лаҵкыс деицәан.
– Саҭабымҵан, Асида, ишԥазури, сшыҟоу ббоит... – ихаԥыц еихарӷәӷәа дцәажәон. – Схы сақәгәамҵын, зегьгьы сыргәамҵуеит...
Асида деиҵақьны дҵәуон.
Данаҟәымҵӡа, схьаа арҵысуеит былаӷырӡ, бгәы быбмырхьын ҳәа аҳәара ҟаиҵеит иара. Хәыҷы-хәыҷла лҽеиқәылкит ларгьы.
– Снаскьабгарц бааит акәу?.. Егьаурым, нас, снаскьага. Уи сара сзын амиллион иаԥсоуп.
– Сара уахьцозаалак суццоит, Хьымца, уаҳама? – иаарласны иажәа ааиҿылԥааит. – Сара уара узоуп сзааз, ҽаӡәы изы смааӡеит. Ус анакәха, суцыԥсыроуп, уаҳа акгьы. Абри уажәыгьы ишԥоузеилымкаауеи? – лылаӷырӡ хаҟәҟәала днеиҿаԥшит.
– Уи зыҟалом, сара быгәнаҳа сзаҵалом. Иахьанӡа сымшала бзықәшәаз шырацәасшьо, иҵегь сзацҵауам... Исҭахуп ҳгәы аартны ҳаицәажәарц, сгәы иҭоу басҳәарц, мҩакы-мҩакы ҳақәибаҵарц. Убри азоуп бааира сзахыццакуаз. Хә-минуҭк бахьымааиз сара сзын ишықәсхеит, бымбои! – иажәақәа ииҳәоз, ижьҽыҭҳақәа амхны икеиԥсошәа акәын ихьаацәгьаха ишихалоз. – Бара ибдыруеит сара бара бзын сшыҟаз, сшыҟоу, сгәы иҭақәаз. Адунеи аҿы аӡәыр насыԥла дыччахьеит рҳәахьазар, сара сыччап ҳәа сыҟан. Уанеибаҭахха, уҳәатәы анеиқәшәа, ашьха ӷьазӷьазқәа рбгатәызар иурбгап. Урҭ ҳара ҳрылыхәдамызт: аибаҭахраз – ҳаибаҭахын, ҳаԥсы еилан, аха ишыббо еиԥш, ҳаинасыԥымзар акәхарын...
– Уаҳа умҳәан, суҳәоит, уаҳа умҳәан...
– Бысзыӡырҩы, Асида! – иара деиҭаналагеит.– «Гәаҟ дажәаҳәаҩуп» ҳәа ирҳәо мцымзаап! Зегь зхысҳәаауа ббоит, амашәыр сақәшәеит... Излазбо ала, агра сымгаргьы ҟалаӡом, хәарҭа соуангьы сыздыруам ҩаԥхьа. Сара исылшом бара быԥсҭазаара хьырҵәаҵәа сара ауаҩыбжа исыдбырӡларц. Исылшом, уи сара сзын ԥсра-еиҭаԥсрахоит. Бара бҭыԥҳауп, баԥхьа аразҟ бзиа зоуша аӡә боуп. Быгәнаҳа ахаангьы исызшәараны сыҟам... Сымшала акыр бхыбгеит. Бҭаацәа бызгәааит, рҳәатәы бацымныҟәеит. Бхы мшаҭа мызкы аахыс тәым ҩнык быҩнагылоуп... Уи зегьы мышкы саԥсахар ббап, саԥсамхаргьы, бхатәы ешьак иеиԥш сыԥхьаӡаны, бсызныҟәа. Исҳәоз абриоуп... Баргьы еилыбкааша, саргьы сызхымԥо...
– Уажәа уалгама? – дгәаама уҳәо даацәажәеит Асида.
– Исызҳәазар, салгеит!
– Нас сара уажәы ишԥаҟасҵо? Абырсҟак ухатәгьы схатәгьы рыплан шьҭыхны уаналацәажәа, инагӡа, иаасаҳәа абыржәыҵәҟьа иҟасҵараны иҟоу?
– Бсацәҳауама, Асида? – лцәажәашьа ааицәымӷхеит.
– Исацәҳаз сиацәҳауеит! – лылаӷырӡқәа хыддыла рҿаархеит еиҭа. – Абас угәы ианҭаз уаҳа сыла лҽалмырбааит, дахьааз дцааит ҳәа ноумыцҳауаз?..
Абжьааԥны еиԥш акәзар, дааигәыдҳәҳәаланы дызгәыдимкыларыз ас еиԥш иҟоу ахазына! Аха зинс имаз, илеиҳәахьаз идыруан.
Аҳәиҵә-ҳәиҵәҳәа аиӷ аашьҭуа, уажәи-уажәи алагара дааҟәыҵны, амырза шәагааит, иаасашәраӡар иауазеи, шьшьы-шәшәыҳәа акәҷарақәа, акәытқәа еибаркаркаруа иаалывагьежьлак ԥхьацауа, акәҷар хәы алагара даҿын Қрисна, Асида лан. Ани аԥҳаи шракәыз злоумдырхуаз, урҭ аҩыџьа ааидыргыланы унарыхәаԥшыр. Ииасуаз, икыҷуаз ан анкьатәи лцәахаара, лыбзиабара аԥҳа лҿы иҿыцу мчыла, иҿыцу гәыла иахьеи-уахеи аҽеиханаҳауан. Рыбла гәыӷрақәа ҭыԥхаауа, рылахь ҭбаақәа, ибырфынԥсараха иҟаз рыхцәы ссирқәа рызқәа икыдҵа. Урылагьы планлагьы акала ихәыдаӡамызт ани аԥҳаи.
Ԥсрак еиԥш илыԥхьаӡон Қрисна лыԥҳа лхы зықәлыршәаз. Лара деиба-кәеибаха дантәоз амш хьанҭагьы убасҟак игәнылымгозар ҟаларын лынасыԥ ахьеиқәымшәаз, уажә лыԥҳа дшыгәнылгоз еиԥш.
Асида лашьа иакәыз, луеишьара ракәыз, лхаҵацашьа хьымӡӷ дус иркит. Бымцан шырҳәоз ицаз
дандәықәлахгьы лаб иҩны ддәылҵындаз, рҳәеит. Ахьӡ ҳхызҵаз ҳлышьҭам, дҳамбааит, ҳабзарагьы ҳаԥсрагьы иахьарнахыс даламҳәа илеилацәажәан, аус ӡбаны иҩышьҭырхит.
Ргәы аадмырҭынчыцкәаноуп ахыкәалаа еиԥш амашәыр иҟалаз аӡбахә шынкылҟьаз. Зны ус раҳаит – Хьымца дыԥсит ҳәа, зных иԥсы ҭоуп, аха харак дызнеиуам ҳәа. Зных дуадаҩым, аха длашәхеит ҳәа, зеиуахкы уҭаху уҳәан-сҳәан. Уаҟа иагьнацырҵеит машәырла акәӡам ишыҟалаз, амашәыр зымпыҵҟьаз ззырҳәо идырҵәҟьаны иҟаиҵеит, игәҭакы неигӡеит иҩыза ԥҳәысс иааигаз дахьеимаркуаз аҟнытә ҳәа.
Исзымааӡаӡоз, аӡә иласымҵоз сыԥҳа хазына изакәқәоузеи илхыҩыз ҳәа дарҵәут-дархьит Қрисна, уаҩытәыҩса инапык дазымҟажо. Зны дыцәҳаит, дышҳаит лыԥҳа лзыҳәан, дымцар лымузт, алагьааур, илықәнагоит, аха ҳара иҳаԥсыхәоузеи, ахьымӡӷ ҳашԥаҵҵри ҳәа, аха нас лгәы бжьажьеит. Амашәыр иҟалаз лара лхы иахҭнылҟьон, сара соуп зегьы зхароу, сара дысшәиит схәыҷы, снапала слылгеит, дысфеит ҳәа.
Ари еиԥш аныҟала ашьҭахь ларгьы даангылом, иахьа ма уаҵәы дықәхәхәа даара дыҟоуп лхалагьы ҳәа иԥшын. Аха иахьа-уаҵәы захьӡызгьы цеит, лара лхабар ыҟамызт. Насоуп лан лаҳәшьа иҟоу еилылкаарц Асида лахь данца.
Қрисна лгәы азҩауан уи акгьы шлықәымҿиауаз, лыԥҳа лыбзиабашьа зеиԥшраз лымдыруаз аҟнытә, лхьаргьежьра шуадаҩыз лхы азцон. Абар иҵуазеи шьҭа ахынҭаҩынҭара иҭагылазиижьҭеи Қрисна, ма лыԥҳа дыԥшааны ажәа хаақәак гәакьаӡа уи лгәы илызнықәымшьит, ма быззыԥшуазеи бара, агәаҟцәгьа ҳәа, даақәлмыргьежьааит. Лара лымацара лакәындаз, илыҵкарыз аӡә днамҵысит Асида лахь. Аӡә заҵәык
Ниура, Асида лҩыза арҵаҩ ԥҳәызба лакәын гәыкала илзыҟаз. Зныкымкәа-ҩынтәымкәа дыбжьысны ачымазаҩи Асидеи лбеит уи...
«Ҳацәгьақәа зегьы лаҳахьеит, лыгәгьы ҳцәыԥсхьеит лара рыцҳа...» – дынкахәыцуан Қрисна уажәы, дахьылагоз. Лыԥҳа лыцәа далан, лыԥхыӡ далан, дахьнеилак лыбла дыхгылан, сан боуп зегьы зхароу, лҳәошәа, лыбжьы лгәы иаақәыҩуан, даарыхьҭшьуан.
– Сан, бабаҟоу! – дгәамҵ-хамҵуа ибжьы аагеит Нырбеи.
– Ара сыҟами, нан! – алагара дааҟәыҵит Қрисна.
Нырбеи дааин, аҽыхәчар адаан ахы днықәтәеит. Инапы ихы инаҵаргәаны асаара дкаԥшуа далагеит. Краамҭа ус рҟыт-ԥсыт ыҟамкәа еихәаԥшуан ани аԥеи.
– Нан, иҟалеи, бзиароу, цәгьароу? – дшәаӡаны дҵааит аҵыхәтәаны Қрисна.
Нырбеи ҟытҳәа ибжьы лықәимыргеит, ихгьы дымҩахеит.
– Нан, иухьзеи? – дааиасны аӷәы иқәԥсаз аиӷ аҩмсаг хәыҷала иаақәыԥссаны ақәаб инҭалԥсеит.
– Амла уакуазар ҟалап, сара иԥсыша, акруфап, уаала, нан, – уаҳа илҳәара лҿамшәо, ашә шыҟаз лҿыналхеит.
– Шәықәхтәуп, шәықәхтәуп шәызегьы! – ҿааиҭит Нырбеи, илақәа шаҟь-шаҟьо, агәаара мцаԥшь рхыдды иан дылҿаԥшуа.
– Иҟалеи, нан, ҳзықәухгәышьозеи?! – аарла лҿы ааихыԥхьеит Қрисна.
– Шәыџьнышқәоуп зегьы, анс ак шәҳәалап, ас ак шәҳәалап, ажәытәан ак ыҟан шәҳәалап, иара шәлалабгар акәымзи убри шәжәытәра! – иԥсахы еиҟәыҷҷон, дтәон, дгылон, ихы изықәкуамызт арԥыс.
«Сыԥҳа лгәы сырԥсхьан, аха сыҷкәын заҵәгьы игәы сыхшәазаап, сыздынҵәалан исааӡаз сцәыӡуазаап...» – аалгәахәт ан.
– Аӷьбжьы сгәы кыднаххьан уаб ихаангьы, уажә уара уалагахма?! – лҳәан, дынхьаҳәит, лылаӷырӡгьы аҿынанахеит.
– Бара бызгаз атәоуп ибҳәо, быԥҳа лтәы бҳәаӡом, бара гәаҟ!
Қрисна днеизҟәыҿны ашәхымс днықәҳаит, лқәабгьы лымпыҵҩрны агәақьҳәа иахьылкаҳаз, аиӷ иҭаз абжак аҩныргәы инықәԥсеит.
– Сыԥҳа дызгаз арбан, уара, акыр лыхьма? – лыбжьы хыџ-хыџуа даацәажәеит. – Насыԥлагьы деиқәымшәо, арахьгьы... дыԥсыма, ҳлылгама, уара мыжда?
– Лара ахаангьы дыԥсуам, аха ҳара абзаԥсқәа ҳазжуа дҳамамкәа адәы ҳақәхеит. Ҳазҿу иахьӡузеи, бара дзыхҳарҟьозеи Асида? Рнапы дықәыргыланы дырбозар, лара илҭахызар, иарбан, бара, ҳара ҳазлықәмақаруа? Иԥхашьараӡами шьҭа?
– Дабаҟоу лара, даама? – дхырмаџыҟәуа даатәеит Қрисна.
– Дмааит, аха дцеит, баҳау?
– Дабацеи, иабыкәу уара? – лыԥсы налыхҟьеит. Нырбеи дааиасын, иан даалыватәеит, аӷьра дааҟәыҵын, ҭынч-ҭынч илеиҳәеит Асида дызгаз лхаҵа ара хәарҭа имоукәаны Урыстәылаҟа профессор дук иахь дышдәықәырҵаз.
– Ииашоу, ииашаму сыздыруам, аха Асида ларгьы дицны дцоит ҳәа саҳаит, – иажәа даалгеит Нырбеи.
– Иланда, илабда, дгьыл наӡарак аҿы дцоит, аха илыԥсыхәоузеи?.. – Лаҩсҭаахә дышԥеилеиԥсеи, амыжда, лхы шԥаиқәылҵо? – ауаз аԥхьара деиҭаналагахт Қрисна, дагьԥсымкәа-дагьбзамкәа дахьтәаз.
– Дырҩегь бара бтәы бҳәоит! – дааҵҟьеит Нырбеи. – Аӡәыр дыжәбама, аӡәыр дшәаҳама, иҟабҵо хәарҭам ҳәа аӡәыр шәлылабжьама? Зны аӡәы лҿы илымузт ҳәа, уа шәаанҿаст, уинахыс! Лара егьарааны дахьхәхьаны,
ҳара дҳацәшәаны ҿылымҭуазар? Мап анакәха, иуаауп, бара, уи дызланагалаз. Ҳгәы иалсит ҳәа ӡәыр ҳархаҵгылама?.. Зны ҳгәы иамыхәазаргьы, Асида илеиԥшу аиҳәшьцәа нкажьуа сдәықәума сара? Уи лыда дсымаӡам сара! Излымшараны иҟоу аусгьы уажәнатә аҵыхәа ԥҵәатәуп. Ма ҳаинаалароуп, ма ҳаилыҵроуп, баҳау? – иҭаҷкәым раҵәаны аҽыхәчар иҩалҳәҳәоз аҵәҩан ахы еиҭа днасын, дҩагылеит Нырбеи. – Акыр шәзыӡбуазар, сҳәан, аха излазбо ала сара исырҽеир акәхеит ари аус... Убриоуп ибасҳәаз! – ашә шыҟаз иҿынеихеит.
Аҵх агәы ааҩнашахьан. Ахәышәтәырҭа ашә дааҟәымӡакәа асра дналагеит иаадгылаз арԥыс. Дызусҭада уажәааны ашә иасуа ҳәа ахышә аалыртит ӡӷаб қәыԥшк аҩнуҵҟахьтә. Цымцба дабашьҭоу ҳәа азҵаара ҟазҵоз днеихәаԥшын, ахышә налыркит, ишаамҭамыз наиаҳәан. Аха арԥысгьы длашьапкӡо даналага, Ацымцба дыҟаӡам, дҭыганы дыргахьеит, лҳәеит.
Ихеимҵеит арԥыс, дылжьоз џьишьеит, аха егьи агәаарахь лхы лырхеит.
– Узжьо, егьиуа, уда ус сымам! – лҳәан, ахышә нкыдылҟьеит, аха илеимраӡеит, дахьцаз-дахьааз сзеилыбкаароуп ҳәа длыҳәо данхҭеикӡа, ларгьы ӡӷаб қәыԥшк лакәын, иханынтә ишьапанынтә дааимылдан, лгәы аабжьажьан, «бзиоуп» ҳәа днагьежьит, лшьаҿақәа ӡаны.
Хара имгакәа дааины иалҳәеит иҩыза ҷкәынак иахь ишцаз зегьы.
– Ԥҳәызбакгьы дрыцызма? – иааҭиҵааит Нырбеи.
– Дабатәи ԥҳәызбоу? Ус уаҩ дсымбеит, аха ачымазаҩ иԥҳәыс дрыцын.
Убри аамҭаз апалата иааҩныҵны акоридор иаақәлаз аҭаҳмада даарзааигәахеит.
– Дад, узышьҭоу Хьымца иоума? – иҳәеит данырзыӡырҩы. – Уи иҩыза, иԥҳәыс хәыҷы, иан лаҳәшьа ицны руа ҷкәынак, абра лбаа инхо аӡә иахь ицеит. Уаха уа иаԥшәымоит, нас уаҵәы ашьыжь шаанӡа аҳаирплан иҭалоит.
– Иарбан сааҭу удыруазар? – аҭаҳмада иаҳаҭыр бо диазҵааит Нырбеи.
– Убри сазымҵааит, умбои!
– Нас ишԥеилыскаари?
– Аҳақьым ҳәсахәыҷқәа ирдыруеит ҳәа сыҟоуп. Урҭ бразҵааишь, дад! – иналабжьигеит аҭаҳмада аԥҳәызба.
Уигьы лыҽмырххацәакәа, дызласԥырызгалак лҳәозшәа, дцан, иҷаԥшьоз аҳақьым иҿы еилылкааит: уаҵәы ашьыжь 8 сааҭки 45 минуҭи рзы иԥрырц иҟан Хьымцараа...
Ашьыжь захьӡыз ҵыхла дгыланы ииулак машьынак иҽақәыжьны аҳаирплан дахьӡарц ддәықәлеит, аха уеизгьы 15 минуҭк ракәын иагыз аамҭа. Уабацои, иҟалаӡом ҳәа ишицрыхауаз, агәашә дынбыжьҟьан, адәы агәы днықәлеит.
– Асида! – иҳәан, акеҩҳәа ибжьы наиргеит Нырбеи, аҳаирплан ишҭалоз аниба.
Данаахьаҳә, даагәырӷьеит, лхы-лҿы аалашеит Асида. Шаҟа агәҭыхацәгьа лымаз уи лҭаацәа рхабарк уаҳа иҟамлаӡакәа Одессаҟа дахьцоз.
Иаахьаҳәны иааҭгылт Зосимгьы уи зыжәҩа икыз Хьымцагьы.
Днарыдыххылт Нырбеи. Ииҳәара-ииура изымдыруа, даалак-ҩакит.
– Хьымца! Асида лашьа иоуп, ҳашцоз иаҳаны дааит, – иҳәеит Зосимгьы.
Убри аамҭаз шәҭал, шәҭал ҳәа амҩаԥгаҩ лыбжьы аагеит.
– Мҩамш шәықәлааит!.. Агәабзиара наӡа уоуааит! – иҳәан, имаҳә даагәыдикылт Нырбеи. Нас, ижәҩа днаҵагылан дааицхраан, дыҩхеигалт.
– Бгәы кабмыжьын, бҽырӷәӷәа! – данаагьежь, иаҳәшьа дналабжьеит. Уи ишәара адгьыл дыҵанаҵон иаҳәшьа лыблақәа ирхибаауаз агәырҩа.
Лара лашьа аҵәахҳәа даагәыӡны, даагәыдкыланы, дыҩны амардуан дыҩхаԥалеит.
Зосим дыҟамижьҭеи ибригада бригадирс даахагылеит Шара. Раԥхьа уа иаҭазкуа аӡә дҟалаанӡа аус луларц акәын лгәы иҭаз, аха абар кыргьы бжьысит, лара дшыҟац дыҟан.
Аҳәсақәа, аҳәсақәа аус иахашәыргылаз, азеиԥш ус иалашәырхәла ҳәа егьарааны иубаргьы ирабжьаргоз, абраҟа Шара лыла иԥишәарц иҭаххеит аколнхара ахантәаҩы Рашьыҭ. Ԥыҭк даалԥеиԥшып, лымч ақәхошәа ибар, аколнхацәа ирҭаххар, бригадирс дшьақәирӷәӷәап. Ак иаҵахауа, ак иацәаашьауа, ак иацәшәауа аӡә лакәӡам, уи леиԥш иҟоу роуп аус знапы ианҵатәу ҳәа длыхәаԥшуан.
– Быбзиахар – баансыжьуеит, бҽеимхар – бмаҵура бамҳәаны былкасыжьуеит! – дсамырҟәылуан ахантәаҩы.
– Аиеи, ишәҳәалак бзиоуп ҳәа сшәыхәаԥшлап саргьы! – цас дцәажәон Шарагьы.
Алаф – лафын, аха алаф иаҵахомызт аусқәагьы. Абригада аԥхьагылара иамаз канажьуамызт.
Аусқәа рацәан, аки-аки еилалон: ачаи уҳәару, арашәара, аҟанҷ ааӡара... Аха Шара лгәы иҭа-/кыҵәҟьаны дыҟан арыцҳара иақәшәаз, илзааигәаз ауаа рышьҭахь акы рзырҳәартә, ирнымӡбатә аҟаҵара.
Ҽнак кыргьы иааибарххеит Шареи аколнхацәеи. Ӡәырҩы аҳәсақәа аҟанҷ рыдрымкыларц иалагеит, аӡәы иахьысааӡо сымам, исзызааӡо дсымам, сыԥҳәыс заҵәуп, лҳәеит, аӡәых, ирҿасҵо амжәабӷь аҵкар ҳадгалаӡам, аӡәы иуиҭаӡом, ахара ақәаҵахь сызцом, лҳәеит... Абригадирра шымариамыз заҵааира еилылкаауан Шара. Аха ус аламала дхьаҵырц лгәы иҭамызт ларгьы. Аҵыхәтәан илулак лыбригада иалаз акомҿарцәа аалыцырхырааны илшеит аҟанҷ.
Ҽнак ҩынтә абригада ачаибӷьы лыдылкылон. Абригада ачеигаҩы Расими лареи ирыманы ицон шьыбжьони хәылбыҽхеи адкыларҭа апункт ахь. Хаԥсыра рбон ачаи гатәы анырацәоу, ҩынтә-хынтә ибжьыслар акәын, акәыцҳа дуқәа рызна ачаибӷьы рыманы. Агара-аагара ирулак рымч ақәдырхарын, аха ишәарҭаз ачаибӷьы акәын. Уи ианаамҭаз аҭыԥ ишақәнагоу иқәымлар, акәыцҳақәа иахьырҭоу еилаканӡар, иеилаблыр алшон ашоура цәгьақәа раан. Убас Шарараа рыбригада еиԥш ачаи пункт иацәыхараз ҩ-бригада дуқәак аидарамҩангага машьынақәа рырҭеит.
– Дад, априз бгеит, амашьына ҳарҭартә ибзыҟаҵар! – рҳәеит ари заҳаз абыргцәагьы. Хәыҷла-дула Шара дназыҟарҵан, аколнхара ахантәаҩы иаԥхьа азҵаарагьы нықәлыргылеит.
– Макьанатә ажәылара балагахьоума? – дааччеит Рашьыҭ.
– Абригада зегьы рҿахәоуп исҳәо, аҳәынҭқараа рмал ԥхасҭахар ҳәа ишәоит! – даҵахомызт Шарагьы.
– Сбызжьом, уажә имаҷуп ахыхтәы, – дызлаҿаикрыз дашьҭан Рашьыҭ. Цас дирцәажәон аԥҳәызба, илылоу ԥишәарц иҭахызшәа. «Ахаан исыԥҳау абас ахаҵамусхә далазгалом» иҳәон уи уеизгьы гәаныла, Шара лусушьа шигәаԥхозгьы. Уи иԥҳәыс 20 шықәса раахыс, иҩны дааҩнашәеижьҭеи, аҩнԥҳәысра мацара дахаанханы
иаатәаз, ԥаса аус аҿы аԥхьагылаҩ ҳәа араион аҿы еицырдыруаз, рқыҭаҿы аҳәсақәа раԥхьа апартиа иалалаз лакәын.
Аҵыхәтәаны ахантәаҩы Шара дыргәыӷны доуижьит. Аха иахьакәымхеит, уаҵәакәымхеит, ишыԥшыц инхеит. Даргәааит, иԥхалшьеит Шара Рашьыҭ дахьижьаз. Лгәы иалаз лыбригада ачленцәа лыгәра ганы раԥхьаӡа инлыдырҵаз аус, ргәы иамыргакәа иахьылзынамыгӡаз акәын.
Даара имыргәаҟкәа иримҭеит Рашьыҭ урҭ амашьына, аха Шара дақәшаҳаҭхаанӡа дицрымҵит: Зосим ибригада аԥхьагылара шамаз инхар акәын...
Абас лгәы лзырхьуази, лгәы иахәози еиҟараны аус луан Шара. Азеиԥш ус амацарагьы хьаас илымамызт. Лыда ԥҳәыс дзыҩнамыз аҩнра дугьы дахагылан. Адәахьгьы аҩнгьы дгәырӷьахәны, дарӷьажәҩаханы длывагылан лашьа Радион. Хыхь – ажәҩан, ҵаҟа – адгьыл, уаҳа зда димаӡамыз иаҳәшьа заҵәы даара ҳаҭыр лықәиҵон, длыцхраауан Радион.
Шареи иареи шыхәҷӡаз илхәдахеит раб, ран лхы аҵалмырхеит дзықәшәаз. Ахәыҷқәа аеҭымра рыхьмырԥшыкәа акыргьы дааит, аха гәабзиарала наџьнатә дуашәшәыран, уаҳа лхы дзамышьҭалаӡакәа дшааиуаз, аиарҭа даагәылахеит. Уаҳагьы дзымгылеит, аҳақьым рҳәеит, ахәышәтәырҭа рҳәеит, аха иамуит... Шықәсык хи цәарҭеи ааилымхкәа дшышьҭаз, инхҩеит лылацәақәа, леибацәа лгәы ишҭыхоз. Уи инаркны абас рхала анхара иналагеит Шареи Радиони.
Аҩнуси ашколи еилагӡо, икалмыжькәа иналыгӡеит Шара, аха даҽаџьарагьы дзымцеит икажьны. Шықәсык ашьҭахь Радионгьы далгеит иҵара. Даҽа шықәсык анҵы, уи дцан дҭалеит заочно ҳасабла Қарҭтәи ақыҭанхамҩатә институт. Сынтәа ҩышықәсан уи ианаамҭоу дцаны аԥышәара икуазижьҭеи, ибзиангьы дахьӡон.
Уажәы напалеикит Хьымцеи иареи амашәыр мыжда ҟалаанӡа ргәы иҭакны ирымаз. Рқыҭаҿы акомҿарорганизациа ҭбаан, идуун. Ахьӡ-аԥша рыман аҿарацәа-ахандеиҩцәа ӡәырҩы, Шара лхаҭагьы дназхыԥхьаӡалаз. Зныкымкәа-ҩынтәымкәа аӡбахә рҳәахьан рорганизациа ҭбааҿы еиҿыркаарц акомҿартә бригада, ма акомҿартә гәыԥқәа. Аҵыхәтәантәи еиҳа иманшәалан, аусура еиҳа лҵшәа анаҭон, еиҳа агәацԥыҳәара аҵалон. Хаҭа-хаҭала аицлабрақәа ирыбжьаз адагьы, усҟан агәыԥқәа рыбжьарагьы аицлабрақәа ҟалон, рылша шьҭнахуан. Хьымца дахьымӡеит ари рыгәҭакы анагӡара, наҟ-наҟгьы дзеиԥшрахауаз адырра цәгьан. Абар шьҭа мызк ҵырц акгьы агмызт Одессаҟа дыргеижьҭеи. Ашәҟәы иаауа излаҳәоз ала ахәышәтәырҭаҿы дышьҭан. Апрофессор, аҳақьымцәа зегьы дыгәцаракны дрыман Хьымца, хәарҭа ыҟаны иҟазар акаҿы иаангыломызт...
Радион уамашәа ибон абри амашәыр иҟалаз зегьы даҽа ганкахьала рыбла шыхнатыз, еиҳа ишцәырнагаз доусы руаҩышьақәа, рҟазшьақәа. Аиҩызцәа аӡәи-аӡәи еиҳа еиднаҳәалеит, еиҳа еизнархәыцит, иднардырит доус зҿыз зыԥсаз. Згәы иҭашәахьадаз Шара бригадак дахагыланы иныҟәылгарц лылшап ҳәа, уи лыдагьы аҿар зегьы иаадырԥшит аиҩызара ду шрылшоз. Иарбан усзаалак акаҿы рхы еигӡомызт, иаашьаӡомызт. Хьымца даар, игәы иаахәап ҳәа аус бзиақәа рхы рыларкуан. Зегь иарӷьажәҩақәаны идгылан Радион.
Акомҿареидгыла араиком амаӡаныҟәгаҩи Радиони еицәажәан, иааицхыраан аҭыԥ иқәырҵеит аус. 75-ҩык аҿар еидызкылоз аорганизациа аҩнуҵҟа иҟарҵеит жәохә комҿартә гәыԥ. Жәаф бригада ахьыҟаз аҟнытә. Урҭ агәыԥқәа аиҿкаацәа нарырҭеит, аорганизациа ду амаӡаныҟәгаҩы Радион иарӷьажәҩаны иааидгылеит.
Шара лыбригадаҿы 7-ҩык роуп иҟалаз акомҿар иалаз. Ргәылара иҟаз аабатәи абригада ҩыџьа заҵәык, ракәын уи аҟнытә наҟ-ааҟгьы иргәаԥханы
гәыԥкны иеилалт. Шара гәыԥоргс дааҟаҵаны. Абыржәшьҭа акәын ианынагӡатәыз аус ԥхьаҟа изгашаз аусмҩаԥгатәқәа, Хьымца ахандеиҩцәа-ҿарацәа реилацәажәара ақалақь аҿы ианыҟаз аан иабжьыргаз.
Агәыԥқәа рыбжьара аицлабрақәа рыбжьарҵеит, гәыԥк аҟнытәи аӷьеҩ усуцәа егьи агәыԥ аҿы иҟази дареи еицлабуа рҿаархеит. Шара лгәыԥи ажәабатәи абригадатәи акомҿартә гәыԥи аицлабра рыбжьалеит. Уаатәи ачаихыхҩы ҟаза Ҷыҷка Лакәатаа-ԥҳаи Шареи неибаԥхьеит аицлабрахь, рхы иадырҵеит 4-тоннак 4-тоннак ачаибӷьы зсорт бзиоу аҳәынҭқарра иаларгаларц. Абригадирра усуреи аҩн усуреи ирхаршәаланы ачаибӷьы ахыхра дшаҿыц даҿын лара.
Уахык, аҵх акыр инеихьан еиԥш, аусҳәарҭахьтә дааит Радион. Амаҵурҭа ашә дшаахыҵыз еиԥш, – Хәылбзиа, афбатәи абригада абригадир, аҩыза Шара Быҭә-ԥҳа! – иҳәан, иҽыриашаны лаԥхьа даагылеит.
– Уеилагама, уара? – иааџьалшьеит дычча-ччо лара, абысҭоура дызҿыз дааҟәыҵны днаихәаԥшит.
Радион лааҩсан арымӡ аҿы длатәаны илеиҳәеит уаха аправление аизараҿы иӡбаны ишышьҭырхыз афбатәи абригада бригадирс наӡаӡа лааныжьра, аамҭала аҟазаара ацымхәрас.
Абысҭоура аалхашҭын, лышьҭахь асқам игылаз днықәтәеит Шара. Краамҭа дӡыӷәӡа дтәан.
– Зосим... дмаауеи, уи уа зынӡа даанхаӡо џьышәшьома?..
– Бымшәан, рыцҳа, бымшәан! – дааласамырҟәылт Радион. – Уи ҭыԥда даанхарым. Дыбригадирымзар ҟамло џьыбшьо, – лымҳаԥ аалымихын, ачуан днахагылан, абысҭа аилахәара дналагеит иара.
Уаанӡа лафк лҳәалозаргьы, уажәы быбригадирҵәҟьоуп ҳәа анларҳәа, даацәшәеит Шара.
Акы – анахь аицлабрахь днаԥхьоуп, уи аамҭа аҭахын, ҩбагьы – Зосимгьы игәы иалсыр ҟалон, сыҟамзаара лхы иалырхәеит ҳәа. Иаалгәалашәеит аӡхыҽҽараҿы ианеицәажәоз, даақәыԥсычҳаит.
– Абригада ирзымҵаакәа, сара исзымҵаакәа ишԥаҟалоз?
– Ауаа, абригада иалаз убас ирҭаххеит, бнеины Быгә-иԥа биазҵаа, нас еилыбкаап!
Крыфара иааидтәалт. Уаанӡагьы ахҭҟьареиԥш изаҳаз ажәабжь иархәыцхьаз, уажәгьы лҭыԥ дықәмызт. Акрылфошәа даҿын, аха лҿаҵа ыркәымпылны иахьҩышьҭылхыз иаанхауан. Ибыхьи, акрызыбымфои ҳәа иара даалирҟьон лхәыцра.
Ашьҭаларахь ианынеиха, Радион иџьыбаҿы иааиԥыхьашәаз саламшәҟәык ааҭиган, иаҳәшьа иналиркит. Уи иахьа аԥошьҭаҿы лыхьӡала иаан иҟоуп анырҳәа, иҿихит.
– Уамыԥхьазааит, џьым! – днаихәаԥшит цасҳәа. Лашьа аханатә тәым саламшәҟәык дшамыԥхьоз лдыруан.
– Рыда бхамшәалт, ирыласхузеит атәым шәҟәқәа, сара сзы иаауазар, даҽакын... Амала Зосим шиакәым збоит инапҩырала. Бкавалерцәа дреиуоуоп, хымԥада, – Шара дыццакы-ццакуа иаахлыртлан, изҩымҭаз анаагәалҭа, аччара далагеит иаразнак, уаанӡатәи лгәала аалхашҭын.
– Ари думдыруеи, Гәдырхәа аколнхара аҟнытәи абригадир Рамиз Бганба иоуп. Аа, уӡырҩы, иаргьы уаргьы сҳәап, мыждаразы ҵыԥх ҳаибоумырдыруази, шәеиҩызцәа бзиахми иаргьы уаргьы? Аа, ииҳәо уазыӡырҩы, ажәеинраалан ауп ишиҩуа, баша-машала акәу џьушьома!
Шара, Шара, Шара,
Шара, сылашара,
Избом, ахәлара-шара,
Сбышьҭоуп иахьа шара...
Уԥши, уԥши, бзиа сибозаап, џьым, уразҟы иакит! Дарԥыс бзиоуп ҳәа думырҽхәоз...
– Бзиа бимбакәа, дыбҿынҵәаауеит... Наҟ, исҭахым, бамыԥхьан.
– Аа, уӡырҩи! – илымукәа дизаԥхьоит.
– Даҽаӡәы иҩымҭанда, ус бысзаԥхьозаргьы ббарын... Аха уи цасҳәагьы ишиҩуа бдыруаз. Ус егьаџьара иааҩуеит!
– Ауаа ирыҩуеит, аха уара иузыҩуам. Уара ӡӷаб гәызар ҳәа сшәоит иумоу. Ӡӷаб гәынгьы, сара сгәы аиуа умандаз! – Ашәҟәы дзыԥхьаз уамашәа ибо, лхы иҭаланы, алашара аалырцәан днаиеит Шара. Лыбла даахгылеит ашәҟәы лзызҩыз арԥызба. Гәаныла дихыччо мацара акәын уи дышизхәыцуаз лара, аха аиашазы, ишырҳәо еиԥш лара лыҩсҭаахә дылзыцәгьахеит акәымзар, ус дназхыччаша рԥысмызт Бганба. Уахьынаихәаԥшуагьы дхәыдамкәаны, гәаҭалагьы уаҳа зҭахымыз арԥыс шьахәк иакәын. Их пату ақәиҵон, инымаалоз ажәак иҿыҵшәомызт, игәы иҭоу аартынгьы ахаан уаҩы иирбомызт, аха абра деилазгаз лзеилкаауамызт. Шәҟәыла мацара акәзаргьы ак уҳәарын, аха иабаҟоу, ҿылагьы илеиҳәахьан лыда ԥсыхәа шимамыз. Зхы азна ахәа ҭаз, Шара егьарааны дубаргьы, дыччон, хырҩ изылуан. «Знык Зосим дааны снеизаԥхьанда!» – аалгәахәт ашьҭахь. Алаф ирыбжьаны иибоз ада, шәҟәык рыбжьысп ҳәа дыҟамызт уи. Аха знык ада аҭак ҟалымҵеит лара. Уигьы лзырҩыз ҩ-цәаҳәазаҵәык роуп. «Ашәҭ ҿырхуеит иахьынӡабзиоу, ианыканӡалак уаҩы иҭахӡам» – ҳәа иҩит зны кыр
данлыргәашаӡа, уаҳа ҭак аныҟалымҵа. «Егьа ибзиазаргьы, егьа иканӡазаргьы, уара ҿыхтәыс ахы унаҭом, иҿызхша аӡә даиуп» ҳәа аҭак изылшьҭит.
Иагьа дихыччаргьы, даара дизҿлымҳан уи. «Ак иҩыхындаз, џьа дызбахында, сызхара сыччарын, сызхара алаф сҳәарын», – лҳәон гәаныла.
Уи аамҭазы ахәапаҳәа дыцәамызт Радионгьы. Инапқәа наҟ-ааҟ ихы инаҵаҵаны, ихыза игәаҿынӡа иқәыршәны, игәы ҩарханы илашьцаӡа иҟаз аҭуан даҵаԥшуан. Иаҳәшьа саламшәҟәык аҩышьагьы уздыруам ҳәа хәмаршақә иалҳәаз даархәыцит, дааигәаланаршәеит аӡәы. Ашкол даналгоз ашықәсан аахыс илаԥш лхын, дихәыцырҭан ԥҳәызбак. Уи абжьаратәи ашкол ибзиаӡаны далгеит, хымԥада, институтк дҭамлар луӡом. Лхы-лыԥсы аҵарахьы ихоуп, аангылара зқәугьы аӡә лакәӡам. Нас ус иҟоуи иареи еимҩалахашьас ирымоузеи, иара иқыҭа дзалҵуам, лара аҵара лызкажьуам, днахымҵырц лылшома?! Ихьанҭоуп даара аиаша аӡбара. Дылзыԥшырц иақәикыргьы, издыруам лара лгәы шыҟоу ааилырганы, иара бзиа дибоит, аха лара? Насгьы ԥшьышықәса, хәышықәса, ажәытәан ишыҟарҵоз еиԥш, дҳәаны џьара дизыртәом, дҿаҳәаны аҵара дизҭаҵом. Егьа умҳәан, дыԥҳәызбоуп, уажә лгәы дажьозар ҟалоит, дышнеиуа, ҽаӡә иахь лхы лырхар?!.
Ахәхәаҳәа аҵанӡа даақәыԥсычҳаит арԥыс, згәаҵа бзиабарала иҭәыз. Егьа ус акәзаргьы, деилкааны дыҟанда лара, аха, иабаҟоу, игәиҭоу израргамом...
Аҵх лашьца ԥшәымара уа, арҭ аҩыџьа рыгәқәа рымаӡақәа иаразаҵәык азы иаргаманы, иқәхәхәа ацара иаҿын...
Аколнхара апартиатә организациа амаӡаныҟәгаҩ Хьыҵкәыри Радиони акантора иаадәылҵын, еицәажәо ачаи пункт шыҟаз рҿынархеит. Урҭ ирҭахын ахәылбыҽха ачаи ахьрыдыркыло рҽақәдыршәарц.
Аулица ианысны аладара инҭалоны еиԥш, нахьхьи анаӡараӡа иаабжьалаз автобус рылаԥш наахеит. Уи ишахьԥшуаз, кыр шьаҿақәак неихыргеит, иаргьы ақәҵәирҭа адәҳәыԥш аҿы иаамҩахыҵын, еиҭа алада ахы рханы иаагылеит. Аттаҳәа аҭыҵра иналагаз аҿар даарыликааит Радион Ҷыма. Уи хы-мш раахыс ақыҭаҿы дыҟаӡамызт. Ақыҭантәи абжьаратәи ашкол ахьтәы медалла даналга, латтестат лыманы дцеит џьара институтк дҭаларц. Уажә цәгьа иҭаххеит Радион аҭалара лгәы иахьҭаз аилкаа идыруазар. Хьыҵкәыр днеихәаԥшын, – унеила, уажәыҵәҟьа сухьӡоит, арҭ ҳҿар ахьцақәо ааилыскаауеит, – иҳәан, ашырҳәа даагьежьын, аџьџьаҳәа аҿар иеилагылаз рахь иҿынеихеит.
Лыхцәы қамызқәа лыбӷаӡара илықәсуа, ахаацәа зхьыхәхәа игылаз, иац иаагәылшәаз агәил еиԥш, зыӡӷҵәаҵәарақәа ҭыҵны ицоз, иҵпашәааӡа иҟаз, Ҷыма аҟаԥшьра иҩалҿатәаз зынӡак даагәилнатәит. Уи зегь раԥхьагьы дгәалҭахьан дара рахь иааиуаз Радион.
Иара иакәзар, неилыхрада зегь аԥсшәа нареиҳәеит, ларгьы ак зцәа иалаӡам иеиԥш, лнапы аалымхны, илаԥш дныҵигеит. Иаарласынгьы доусы ргәы иҭаркыз, рымҩақәа ахьдырхаз даазҵааит.
Аӡәы – Қарҭ, аӡәы – Аҟәа, ҽаӡәых иҵегь инахараны иҟоу аинститутқәа рыхьӡқәа неиқәырԥсеит, аха еиҳараҩык Аҟәа ишаангылазгьы гәеиҭеит.
– Бара бгәиҭоуи, Ҷыма, Қарҭҟа бцо, ҽаџьара акәу, ма Аҟәа баангылауоу? – дналыхәаԥшит аҵыхәтәаны.
Анаӡара игылаз ҭыԥҳацәақәакгьы, неигәҭас-ааигәҭасын, блала иааибадырбеит Радиони Ҷымеи. Уи аагәалҭеит лара, лыԥсахгьы ааиҟәнарҷҷеит, аха лҽаԥшнымҵаӡакәа инаиалҳәеит Аҟәа арҵаҩратә институт аҿы сынтәа иаатыз аԥсуа бызшәеи алитературеи рфакультет ахь лышәҟәқәа шалалҵаз.
– Ишԥарыдыркылои амедал змоу, ишырҳәо еиԥш, ԥышәарада акәхап? – ишидыруазгьы дазҵааит иара.
– Аиеи, аха усгьы аҿцәажәара ҟалоит, рҳәеит. Август аказы сцароуп.
– Шьоук џьабаада аинститутқәа ирҭамлашеи, шьоук ҳауп ҳәа уама иақәшәаз! – цас даахәмарит аҷкәынцәа руаӡәы.
– Уажәшьҭа џьабаада аинститут иҭало урмацлабшеи, уанцлабшаз узымцлабит, аф уст! – «Кумпыл ача анынҵәа, аишәа дықәсуан» ҳәа, цәгьа иубом шьҭа медалк умазаргьы!
Аиҩызцәа еибарччо ражәақәа неиларԥсеит.
– Бзиала, ақәҿиарақәа шәымазааит! – нараҳәаны иҿынеихеит Радион, нас Ҷыма лакҭала дааимидан, – Амарџьа, доусы шәҭыԥқәа рахь шәцақәаанӡа шәааҳацхраароуп, – днарабжьеит.
– Сара сентиабр аҿынӡа шәнапаҿы сыҟоуп, арҭ царгьы, – лыбжьы наихьылгӡеит Ҷыма, дцәыҵыччо дишьклаԥшуа.
Деигәырӷьеит уи Ҷыма Аҟәа лаангылара. Иахьцалак хара дыҟам, ҩ-сааҭк ныҟәара ахьыбжьоу ауп.
Радион ачаи адкыларҭа аҟынӡа днаӡаанӡа Шара дҳақьы-ԥсықьуа дааиԥылеит. Уи ак лаҳаны дшыҟаз ҩашьомызт. Лџьыба иааҭыхны Радион инеилыркит лыхьӡала иҟаз ателеграмма: «Асааҭ 7 рзы астанциаҿы бысзыԥшыз адәыӷба снанагоит, Асида».
– Избан Асида лымацара дзаауа, егьырҭ абаҟоу? – Шара дшәаны лашьа дихәаԥшуан.
– Макьана ачымазаҩ дааргартә дыҟамзар акәхап, – Радионгьы цқьа издыруамызт иахиҳәаарыз ас иаалырҟьаны Асида лаара. Издыруада хәарҭа имоуа дҟаланы, лара лгәы ицәыхьшәашәаханы дхынҳәызар? Аха ас акәзар, сара сылԥыларц зылҭаххарыз?! – ешьеи еҳәшьеи уаҳа акы мҳәа иласны рҿынархеит. Аамҭагь рацәак рымамызт. Радион ԥыҭрак иаҳәшьа днаскьаган, Физараа рахь дцеит адырра риҭарц Сааҭк еиҳагьы ҵит амашьына дазыԥшижьҭеи Шара. Аусура дшааҭыҵыз дыҟан, аҩныҟа днеингьы аҽыԥсаххагьы лмаӡеит. Уи усс измадаз, аха аамҭа цон, амашьына ыҟамызт.
Шьапыла ддәықәлар моу лымамызт уажәы, аха иабаҟоу, дзыхьӡозеи?! Уаҳа ԥсыхәа аныҟамла, ма лымҩабжа лԥырылхырц, ачаи фабрикахь ицоз ачаибӷьы бжьызгоз аидара шьҭыхга дақәтәеит. Афабрикаҿ ианлеи, еиҭа дуазыруа аулица даанхалеит. Џьара «Москвич»-кгьы аабжьаломеи, инҵәаша! Автобус цеит Бзыԥҟа, уи уажәаҟароуп ианлывсыз, аха ианбахынҳәуа!
Ладеи-ҩадеи дшыԥшуаз, архәара иаавшәан иаабжьалеит «Москвич»-к, харантә ахьаԥарч еиԥшны иубоз, аҟыԥҳәа лнапы ҩышьҭыхны, дааскьаны аулица даангылеит Шара.
Амашьына аангылеит.
– Гәдоуҭаҟа уцома? – лыбжьы наиқәлыргеит днеидыххылан, ашә аартны дынҭалеит. Ашә ҩаркны лҭыԥ цқьа данаақәтәоуп Шара амашьынарныҟәаҩ данынеиҿаԥш.
– «Аҵыбра зцәымӷу иԥынҵа иҭиаауеит» ҳәа, ҳабеиҿаҳахи, – лҳәеит, уи днаизхьаҳәны Шара.
– Шара, бышԥаҟоу? – даацәажәеит иара дыччо.
Ари Рамиз Бганба иакәын.
– Сыҟоуп, сукухшоуп, уара ушԥаҟоу, ухы-ухшара, уара?
Амҩа ақәԥшра дааҟәыҵын, дааҳәны Шара дылҿаԥшуа далагеит Рамиз.
Шара дшәан, аруль даамҵаст, амашьынагьы ажыҩҳәа ахықә инықәххит.
– Бымшәан? Сшыбиааиуа агәра бго уажәшьҭа? – иҽыналзааигәатәны лнапы ашьшьыҳәа даахеит.
– Унан, Рамиз ҵәуатә, избақәозеи! – лҳәеит лара, лыбӷа даахтәалан. – Уцала, амзар сҭыҵуеит, сыццакуеит!
– Быццакуама, иаба? – ашырҳәа ихы инапаҿы иааганы, амашьына ааргьежьны иҿынеихеит. Шара иалҳәеит дзырццакуаз, даазцоз, Рамиз идыруан уи амашәыр атәы зегьы...
– Цәгьа дыҷкәына бзиан, рыцҳа! – игәы даалсит даара. Иԥҳәысгьы даара дылхыҽхәеит. – Зыбзиабара ҵаулоу аӡә лоуп, афырԥҳәыс! Уама дақәшәеит, аха агәаӷьра дугьы лымоуп, – нациҵеит Рамиз, Шара дналыхәаԥшны.
– Ишԥыкәу?
– Ишԥыкәу, бымбои, даҽаӡә ус ҟалҵомызт. Сахьынтәааз сцоит, усс исымоузеи, лҳәарын.
– Ауаа зегь еиԥшым, аха, – наиаҭалкт Шара, – уеизгьы рыцҳарак, машәырк аӡә дақәшәеит ҳәа, дызлахурҟьари... Сакәзаргьы исылшом.
– Бзиа дубозар, бзиа дубаҵәҟьароуп, ҳәарас иаҭахузеи... аха бара быгәра агара уадаҩуп...
– Избан? Уара дуздыруам азоуп Шара! – дааччеит.
– Деилыскаартә лҽыҟалҵар, сыԥсгьы лықәсымҵои!
– Уароу, уара уԥсы злықәуҵахуеи. Илымоу длызхоит!
– Сбызжьом!.. Иусҵәҟьоу ак џьаргьы ишбымам сара издыруеит...
Ажәа иахылгарц иҟоу-иану ажәабжьқәа дрызҵаауа, амашьына анааихәаз, шаҟа ҳәа иааихәаз уҳәа иаалгәалашәоз ҭылҵаауа дналагеит Шара.
– Абас машьынак ҳамҭас исызҭо дыздыруазар, хымԥада сиццон! – дааччахт.
– Смашьына моу, сыхгьы бысҭоит! – ихы нлықәикит иаргьы.
– Ухы акәара иҭабааит, иабасымаҭәахәу?
– Гәыкала ибҳәама? Ибҭаху мсит, аиаша шыбҳәара? – Гәыкала... мамзар ҩ-гәык рыла ирҳәома ас еиԥш иҟоу адныҳәалара?
– Ее, Шара, Шара! – даақәыԥсычҳаит Рамиз. – Ахәмарра иалабхи, аха... цәгьаӡа бысхыччоит. Изура сыздыруам... Иаасзымычҳауа аҿынӡа снабцалоит зны-зынла... – илафмызт шьҭа уи ииҳәоз.
– Намыс умазар уаламгахын. Лафда ацәажәара уаргьы саргьы иаҳнаалом. Сыԥсра убааит, мыцны исҳәозар... – иаахьалыршшеит Шара, ихаҿеиҭакшьа лцәымыӷхеит акыр.
– Шаҟа бара ари аҳәара бзымариоу, аҟара сара уи сцәыхьанҭахоит, Шара! Идырны ибымаз!
Амашьына аулица архәара иааваҵәин, мраҭашәара шыҟаз ахы нархеит... Гәыблаа дук иаҟараны амшын ихгылаз амрагьы ԥиа ашәахәақәа аарҿаԥхеит.
– Рамиз, уаԥхьаҟа сыԥсит, сукәыхшоуп, егьа иузырласуазаргьы, ирлас... Ҳагхеит! – дӷьаҵәы-ӷьаҵәуа гәыкала дцәажәо днаихәаԥшит аҷкәын.
Игәы ҟәандаӡа иааҟалеит Рамиз, Шара ас даниба. «Мап, мап алаф аамышьҭахьгьы згәы цқьоу, аԥсшәагьы зҿоу аӡә лоуп ари. Ушлыршәаҵәҟьогьы дыҟам». Шаҟа дааилаҳаи нас абри лыӷьаҵәыӷьаҵәбжьы, иҳалалӡа иааиҿаԥшыз лыблақәа... Иауеи, мшәан, абыржәы даамҵарсны, ача гәыҭҟьеиԥш икәа дынҭаршәны иҩныҟа дигар?..
Аихамҩа ианԥраа агәгәа ахга, уаха-саха, уаха-саха аҳәошәа, инеиуеит адәыӷба.
Акупе ахышә дадтәаланы уажәы-уажәы зҽеиҭазкуа адәныҟатәи аԥсабара дықәԥшуеит Асида. Лчамадан, лымаҭәақәа еиҵаҳәаны дшынаҵҟьара дыхианы дтәоуп уи. Аԥсны налҵ илхылгаз аамҭа шықәсык еиԥш илыԥхьаӡон, зегьы гәхьаалгон уи. Лгәы лзырхьыз лҭаацәа ракәыз, дызланагалаз илҿыԥсаауа ракәыз, лҩызцәа ракәыз – зегьы еиԥшны игәхьаалгон. Хәыцрала нахьхьи-аахьхьи зегь неимданы, аҟыԥҳәа деиҭанкылҟьахуан Одесса. Шаҟа илцәуадаҩыз уи Хьымца дааныжьны лаара. Иаргьы ишицәуадаҩӡаз гәыла еилылкаауан, аргама иаахтны акгьы леимҳәазаргьы. Аха аамҭа цон, арахь лусурҭа ҭыԥ еилкаамызт. Ҵыԥх рҵаҩыс дахьыҟаз лқыҭахь сынтәа дызцомызт, ишаулак Бзыԥтәи абжьаратәи ашкол ахь диасыр акәын. Сынтәакгьы џьаргьы ус лымуӡакәаны, иара дишьҭазаргьы лҭахын лара, аха иара имуит. Иҭахымызт уи бзиа илбоз лус даҟәкәкәааны, ибзиарак шылзымдырӡо, аԥшқа иеиԥш дбатәха ихы лиҭар. Уи лхы лгәы ахнаршәар алшон, агәырҩа, агәмаҷра даманахалар ҟалон. Аусура ауаҩы игәы иханаршҭуеит, деилнарҟьоит, агәкаҳара аамҭа унаҭаӡом. Ус игәы иаанагон Хьымца. Ларгьы даназхәыц, лыҽмыруадаҩкәа амҩа дықәлеит. Хьымца хымз-ԥшьымз, ма инеиҳангьы дышьҭахар алшон... Насгьы дтәалаҩыс уаҩ дыргаӡомызт, ахәышәтәырҭаҿы иҟаз ауаа рыда. Зосим усгьы иалҵуа збаанӡа шьаҿак ҟасҵом, ара сидыԥсылароуп, иҳәон, иагьынеигӡон. Ҩыџьа ауаа аангылашьа рымамызт...
«Асида базхәыц, базхәыц ҳшыҟалаша!» – Уажәыгь илаҳауа џьылшьоит Хьымца иӷьаҵәы-ӷьаҵәбжьы. Лыда
ԥсҭазаара имамызт, аха лара длеигӡон Хьымца, дрыцҳаишьон. Макьана егьа агәра идыргаргьы, инагӡаны агәра изгомызт дшыбзиахаша. Ус анакәха, дразҟыцәгьеитәуан амрашәахәа еиԥш игылаз шьоук рыӡӷаб. Зны ус леиҳәеит, илылшозар, лабраахь иара дгьежьаанӡа дцарц. Уи шаҟа ихьымӡӷ дууз идыруан иара изы, аха лара лакәын дзышьҭаз.
– Суҭахымзар, бысҭахым ҳәа, сахьааз сцоит, акәымзар ус усмацәажәан, – инеиҿалырхьит Асида усҟан.
Ахышә аҟны ииаҟьаны ицоз ашәаԥыџьаԥ, адәқәа рҽшеиҭаркуаз еиԥш, рҽеиҭаркуан Асида уажәы Аԥсны адгьыл даақәнагалеижьҭеи илысыз агәалашәарақәа.
Абар, адәыӷба станциаҿы игылоуп Зосими лареи. Рылахь еиқәуп рҩыџьагьы: иара иханытә ишьапаҟынӡа инубаалоит уи, лара мчыла ихылҩарц даҿуп.
– Шара акрылзуцҳауама? Кыр уҩуама?
– Мамоу, акгьы... – иҳәеит Зосим.
Абжеиҳан Шара данигәаламшәаӡозгьы ыҟан уи.
Ус иаарыдеибаҳәалт аԥсуа матросцәа. Мчыбжьык еиҳагьы ҵуан урҭи дареи еибадырижьҭеи.
Зны ақалақь цқьа илбарц еимдо, дынҭгыла-ааҭгыло далан. Зосим дыҟамызт, хәшәык дашьҭан. Хьымца апрофессори аҳақьымцәеи ихәаԥшны ихәышәтәра, иргәыӷра ианналага, хәыҷык агәкаҳара имаз ихигазшәа дыҟан. Асидеи Зосими аннеиуа, дыхәмаруа лафқәакгьы нареиҳәалон. Харак дымцакәа, асқьала ааигәара длеиҩеиуа дшықәыз, лышьҭахьала аԥсышәала цәажәашьҭыбжьык аалаҳаит Асида.
– Уара ари ҳаԥхьа игылоу дубо? – иҳәеит аӡәы.
– Аа? Дабаҟоу? Ассирҵәҟьа! – наҭеикит егьи.
– Аԥсуа ԥҳәызба длеиԥшыми цәгьала?
– Аиашаҵәҟьа... Еҳ, сҩыза, исгәалалыршәа дудыруазар!.. – даақәыԥсычҳаит аргамаду.
Егьи ибжьы ныҵакны дналагеит:
О, бара, уа инеиуа, кофҭа шкәакәа зшәу,
Исгәалабыршәаз дыбдыруазар...
Дыбдыруазар...
Аҟыр-ҟырҳәа иааибарччеит.
– Уааи, удинаныс, ҳаибадырп... Акрамоума? Ҳгәы ааҳарҭынчып, Аԥсны ҳаҟоушәа аабап...
– Уааи!
Уи аамҭаз Асидагьы даахьаҳәны даарыхәаԥшит. Урҭ мшынуаҩмаҭәала еилаҳәаз ҷкәынцәақәак ракәын.
– Аԥсынгьы хара иҟам, игәхьаажәгозар! – лҳәан, даарԥеиԥшит.
Аҷкәынцәа шанханы уа иаанхеит.
Арҭ аҩыџьа арраз ҩышықәса раахыс Одесса иаарган иҟан.
– Ани, бымбои, ҳара ҳадгьыл, ҳара ҳаҩны – рҳәан, рнапы нархханы амшын гәеиужь ду ихгылаз аӷбақәа дынрыхәадырԥшит.
Абри инаркны, аамҭа анрымаз иаалон урҭ Асидараа ахьыҟаз. Хьымцагьы дырбеит...
Ашәҭшьыҵәрақәа еидыҳәҳәалан, мҩамш бықәлааит ҳәа иналдыркит, Асида уажә днаскьаргарц ианааи. Урҭ рхаҿы лашақәа, рылахҿыхра ргәы аарханаршҭит Зосими Асидеи.
– Атеатр ахьгьы ҳзымцеит, Асида. Ас иаарласны бдәықәлоит ҳәа ҳаҟамызт, – рҳәеит аҩыџьагьы.
– Абзиараз ҳахьӡааит! Уи ҳанахьӡашагьы аамҭак ҟалап.
«Ҳанахьӡашагьы», – иааиҭалҳәеит Асида абри ажәа лгәаҵан. Ҳәарас иаҭахузеи, ианахьӡаша аамҭа ҟалап. Ларгьы дахьӡап, даргьы ахьӡап, Зосимгьы дахьӡап... Аха Хьымца ахаан дахьӡару уи, ила иабо дҟалару мышкызны? Ара еиҭаалгәалашәеит апрофессор иажәақәа. Дижьарымызт уи ауаҩ, гәыӷра ыҟамзар...
Адәыӷба арҵәааҳәа инықәҳәҳәан лхәыцра даалнарҟьеит. Рацәак имнаскьацкәа аныҟәашәагьы аармаҷит.
Адәыӷба данааҭыҵ, аперрон ахы-аҵыхәа блала иааимылдеит, аха илԥылоз ҳәа илдыруаз уаҩ ихабар лымбеит. Шара илаҳазар илулак дмаар луамызт, аха дыҟамеи!
Иаалцәымӷхеит уаҩ дахьылԥымлаз. Лыла ак амбо, лчамадан аашьҭыхны лҿыналхеит, арахь амрагьы аҭашәара иаҿын.
Дышхәыцуаз илызгәамҭаӡакәа анкьатәи лқыҭахь ицоз ауаа ахьеизалоз аҭыԥ ахь лҿыналхеит. Ԥыҭк днаскьахьаны ауп лхы аҭыԥаҿы ианааи. Ас еиԥш злыхьыз уамашәа иубартә излаҟоузеи, атәым қыҭахь амҩа игаз иашьцыламыз аԥҳәызба, даагьежьны лҿыналхеит Бзыԥаа ахьеилалоз аагыларҭа ахь. Дзыгьежьызеи, мшәан, лыҩныҟа иқәнагаҵәҟьаны ддәықәлазар? Ирҳәарызеишь лан, лашьа, уажәы аҩны днеир? Еиҳагьы еигәырӷьон. Уажәраанӡагьы ибгәаӷьындаз рҳәарын. Аха мап! Уаҳа бабаҟоу ҳәа шәҟәыбӷьыцкгьы лзызмҩыз рахь цашьа лымаӡам. Гәыкала дызланагалаз ауаа ргәы длырхьуам, ргәы ахьаа даҽа хьаак ацылҵом. Ԥсраҽнынӡа рыҩны дыҟазаауеит. Иахьа илԥымлар руӡомызт урҭ, ма ирмаҳаит, ма ианаамҭаз ателеграмма рмоут, ақыҭа аԥошьҭа аусура зеиԥшроу здырхуада.
Автобусқәа раангыларҭахь дымнеиӡеит Асида, уаҟа илдыруаз аӡә дылбар лҭахымызт.
Амашьынақәа иаауаз зегьы ҩадантәи акәын ишаауаз, уахь ицоз шамахамзар ак ыҟамызт. Уимоу «Москвич»-к аҿы Шара дналхьыԥшызшәа лбеит, дагьынашьҭаԥшит.
Лара лакәҵәҟьазар Асида дахьылбашаз дыҟазар дылбон, аха аанда рыбжьан, амашьына иҭатәаз дылбарҭаӡамызт.
Ус автобус анааи лгәи-лгәи шеилаԥшуаз дынҭалеит. Шара дылзыԥшызар акәын аиашаҵәҟьа, аха лгәы дамыргылеит. Сзынаӡандаз ҳәа лгәы ыҟан.
Аусҳәарҭаҿы автобус дахьҩанагазҵәҟьа дылзыԥшны дгылан лабхәында хәыҷы Кәынта.
Еизгәырӷьаны игәыдибакылеит ҭацеи бхәындеи. Лҭаацәа ҿыц рҟазшьақәа данрызхәыцлак, Хьымца дназлоу, зегь гәыблышьала ишԥеиԥшу ҳәа иџьалшьон.
Акакала азҵаарақәа неиқәыԥсауа Хьымца диазҵааит Кәынта, нас илеиҳәеит Шара лара дылԥыларацы уахь дышцахьаз.
– Снамӡааит, дсымбаҵәҟьаз! Амашьына дсывнагеит, аха слызгәамҭеит... – лгәы иалсит Асида, – уаха даазгозеи шьҭа уи, аҵыхәтәантәи автобус ауп сара саазгаз?
– Шароу? Ҳы, уи уаха шәыҵхы еихаларгьы дмаар луӡом, даазгашагьы лоуеит, – лгәы ааирҭынчит Кәынта.
Шара астанциаҿы Асида данылымба, автобусқәа ахьаангылоз дааит, уаҟагьы длымбеит, аха еилылкааит ԥҳәызбак чамаданк кны абра дышгылаз, нас автобус анааи дҭалан дышцаз.
– Иахьак аџьабаа усырбеит, Рамиз, ҭабуп. Анцәа исхоумыршҭын абзиара исзууз! – илзыԥшны игылаз арԥызба днаидгылеит.
– Закә бзиароузеи, Шара, иахьԥабҳәои! Сымшьҭа цәгьазшәа сҟалеит, амала, сара...
– Изакәызеи узлацәажәо! Шьҭа хәлоит, уца уахьцо!
– Ишԥа? Абра бааныжьны сцарцу, Шара? Рацәа сынамыс быркьаҿырц баҿуп, излазбо ала, – Рамиз иҭахымызт Шара дныжьны ацара.
Акыр лыҽлырххеит Шара. Зны сцаӡом, уаха ақалақь аҿы саангылоит лҳәеит, зны машьынак ааип лҳәеит, аха ус аламала длыцрыҵуамызт иаргьы.
– Сыгәра бымгои, мамзаргьы, измааноузеи, Шара, иҟабҵо? – игәы иалырсны даацәажәеит иара.
Игәра лымгошәа иибоз акәын зынӡак деилазгоз, аха сыгәра лгартә сыҟоума ҳәа ихы даназҵаа, аҭак еилганы игәы ианамҳәеит. Уеизгьы-уеизгьы ахаан ихы иадикылахьазма гәыкала иибоз аԥҳәызба лцәа ԥиҽырц, ауаа лыбла хтны дызрыламгыло дҟаиҵартә! Мамоу! Усҟан иара адунеи дықәымзароуп. Аха есымша иухымхәыцыр, угәы иаурыма?..
Рҟыт-шәыт ыҟамкәа наҟ-ааҟ еиватәаны амашьына иаманы ицон Шареи Рамизи.
Амашьына аблақәа жжаӡа, алашьцара зхатәоз аулица арлашон. Уи алашара лылаԥш ахмырԥаӡо дыԥшуан Шара. Цасҳәа аӡәы илзиӡбызшәа, иахьатәи леиқәымшәашьа даргәамҵуан. Уажә Асида аҩны дрылатәоуп, аҳабла зегьы лыдибаҳәала. Издыруада, џьара салам шәҟәык сзааишьҭзар Зосимгьы... Саламшәҟәык! Зны заҵәык ада џьара ак лзимҩит иара. Избан?..
– Аҭынчра шаҟа ибнаалозеи, Шара! – иԥсы лылахәхәа, ибла хаақәа налыхәаирԥшит.
– Уанаџьалбеит, алаф аха сымазар умбаӡои, иуқәшәеи? – лқьышә днықәҵаны даацәажәеит Шара. «Ахаҳә уршыргьы иԥжәоит» иҳәашазшәа дгәааит, иԥсахы ԥжәеит Рамиз, иаалырҟьаны имашьынагь ажыжәҳәа аҽышьҭжәаан иаапкны аҿынанахеит.
– Саагара уанаргәамҵуаз удәықәымландаз, џьым! – лажәақәа ашаӡа, игәкылҵәагаха иҟан Шарагьы.
– Еиҭасҳәахуеит, – Шара!..
– Иарбан иара еиҭоуҳәо? – аӷьеҩ аалыргеит лара, иажәа анагӡаха иамраӡакәа, – ухы иануҟьааит умашьына, иаанкыл ашырҳәа!
Амашьына аныҟәашәа рмаҷны дылҿаԥшуа, лассылассы иԥсы еивыго даатәеит иара.
Наҟ-ааҟ ашәаԥыџьаԥ еиқәылашьца иҟоу агәҭа еиҩыфааны иҟәашӡа иагәылга иҩагоуп ԥсызхоу уаҩ дызнумбаалауа аулица.
– Сара исхарам иакәым сбырҟаҵар!.. – иҭкааҵәҟьан Шара лыбла дхыԥшылон Рамиз.
– Иаанкыл, мамзар ашә аартны сышҭыԥо дыр. Иуаҳауама исҳәаз? – ашә амаа аанылкылеит. Аусқәа шлырцәгьаз гәалҭеит, аха ахьаршшара далагар, дышицәшәаз лыҵхны, дылхыччар ҳәа дшәеит. Длыршәаҵәҟьар лылшошәа баны, лҽырцәгьан диватәан арԥызба.
– Ибаҳахьоума «ауаҩ ианиашьа ихаҵашьоуп?» Уашьҭан авба сара исымам! – абасгьы ааиҳәеит Рамиз, аҵыхәтәан амашьынагьы ахеиԥш инаҵирҟьеит.
Шыбзиарамыз збаз Шара лҿы ахьыҩеихылхыз уа даанхеит.
Амашьына шьҭхысааны ишҩеиуаз Бзыԥҟа ицоз аулица ааныжьны, армарахьтәи аулица ҭшәа хәыҷы инанылеит. «Ианамуӡахгьы, хаҵеиқәоуп исышьоу!» – имақарбжьы анлаҳауп шыцәгьарахаҵәҟьахаз анылдыр абас иақәымгәыӷуаз Шарагьы.
Уаҳа иҟалҵоз, ашә амаа аанкыланы ашырҳәа иаахьалырҵәит, ианааимҟьа дҭыԥарц лыҽноулыжьит. Аԥшагьы ашыжәҳәа, афырҭын еиԥш, иҩалҿасит...
Амза абахә анаӡара иҩавҵын иҩхалеит. Уи ашәахәақәа ахьаца игылаз иналԥханы рҽырпланы инкатәеит асаара. Лылаԥш надхалт Асида уаҟа игылаз аскам.
Иҵаулаӡаны даақәыԥсычҳаит ашьа иҿхәраа Хьымца дшықәыз анаалгәалашәа. «Уаҳа разҟык сымами, анаџьалбеит» ҳәа дынкахәыцуа луаҭах ахь лҿыналхеит.
Уажәоуп иааиуаз-инеиуаз рҵыхәа анааԥҵәа. Цымцаа рҭаца дааит ҳәа заҳаз аӡәаӡәала иҟоузеи, дышԥаҟоу, ирҳәозеи ҳәа аилкаара иашьҭан иааиуаз агәылацәа.
Алампа абла ҭаа ауада иҩналашон, Асида данцоз еилырганы дшындәылҵыз еиԥш иҟан. «Аразҟы зыҩнам ауада егьарылагьы еиҿкаазаргьы иҭацәуп», – дхәыцуан Асида. Уамашәа илбоз, амҩа данықәыз иаҳа агәеиҵыҵра лыман, еиҳа гәыӷра ԥшӡак днанага-аанагон, лылахь еиҵыхынгьы адунеи дықәыԥшуан, аха уажәы? Хаҳә дук лызқәа иқәыӷәӷәошәа акәын дшыҟаз. «Асида базхәыц, базхәыц ҳшыҟалаша! Быгәнаҳа уаҳа сзаҵалом!» – иаацәажәеит лаԥхьа иқәгылаз апатреҭ, Одесса данықәҵуаз, Хьымцеи лареи анеиԥырҵуаз илеиҳәаз ажәақәа еиҭаҳәо. «Быгәнаҳа уаҳа сзаҵагылом.» Нас сара соума агәнаҳа иаҵагылараны иҟоу? Ианбауарҳәаз уара сара сгәаҵәа жәпоуп ҳәа? Ахаан «агәаҵәажәпа» ҳәа, дыхәмарны акәзаргьы, аӡәы исеимҳәацызт. Сгәы мыжда ус иҟоуп, ишԥазури, бзиа иабаз дабаӡеит, иамбазгьы – дамбаӡеит. Аха ҽа гракгьы сымами, аиашазы: даара бзиа избо ауаҩы, акызаҵәык ала сгәы анирхьшәашәа, уи нкыдыԥсаауеит наӡаӡазы. Иҟалоит уаҳагьы хьагьежьра ақәымлар. Убри сақәшәаанӡа сеиԥш гәбылҩы дыҟам. Аха уи сыԥсҭазаараҿы анцәа исԥумгалан. Сара бзиа дызбоит Хьымца, идагьы адунеи аҿы уаҩ дысзықәым. Машәырк дақәшәеит ҳәа, грак игеит ҳәа игәы дысзаргом. Иара иаҟара изҭахыдаз иразҟы далаччо дҟалар, машәыр имгар... Абраҟа Асида лыбла иаахгылеит сахьа гәыҭшьаагак: Хьымца илабашьа нцәыҵаркьакьо, днапыршьшьы-шьапыршьшьуа, ихы шьҭыхны, иблақәа акрымбаӡо
днеиуазшәа. Аргамаду илбаз аҟара лгәы наӡаны лцәалжьы дааҭаӡыӡеит. Убас дынхаӡар, нас ишԥалуеи?!
Дзыцәомызт Асида уи ауха...
Адырҩаҽны шьыжьымҭан Физа чаихыхра дцеит. Уи даара лгәы иалан Шара лхабар ахьыҟамыз. Радионраа рҿынӡагьы днабжьысит, аха рышәқәа ыҵашьыхаа иаркын... Асидагьы ихьаалгеит, Шара лыҟамзаара лара лхы иавылбо, лымшьҭа цәгьоушәа лбон.
Ус амра хәыҷык иҩхашалон еиԥш, агәар иааҭеибаҳәалеит гәыԥҩык ахәыҷқәа. «Ахәыҷқәа рделегациа» – гәаныла даацәажәеит Асида, иаалгәалашәеит ара данаанагаз адырҩаҽны ишааз. Усҟан еиԥш Камыгә хәыҷы раԥхьа дгылан.Уи дыԥхашьа-ԥхаҵо илеиҳәеит акаҵкәырқәеи акалаҭқәеи рзы ишааз.
Ачаи ахьхырхуаз дазҵааит лара.
– Кәынтараа рчаирҭаҿы ачаибӷьы ахыхра иахыԥоит рҳәеит, ҳрыцхраарц ауп... – налаҭеикит Камыгә.
Лгәы иааҵаххит ари илаҳаз ажәа. Абжьааԥны еиԥш акәны иҟазар абас ахьрызма рчаи? Аилахара мыжда рзыҟалазар акәхап Кәынтеи ланхәеи.
Аҟаԥҳәа лҩымсаг нкаршәны, акалаҭқәа аашьҭыхны дрыцны лҿыналхеит. Аҩны аус данахьӡара аамҭа ҟалап. Усура дынҭыҵыр дәыкгьы днықәԥшып, лыгәгьы аалхашҭып.
– Баргьы ачаи ҳацхыбхуама, иаа? – лхы хәыҷы ырнааны Асида дылҿаԥшуа дааҵааит ахәыҷқәа руаӡәы.
– Изхысымхуеи? Баргьы саргьы ҳаицлаброуп иахьа! – дааччеит Асида.
– Аа, сала х-кьылак хысхуеитеи! Бала уи аҟала бызхыхуоу?
Ахәыҷқәа зегьы ааибарччеит.
Лылаԥш цқьа илзахгомызт Асида лаԥхьа иааиҵыҵыз ачаирҭа ду. Ана-ара аҟармашәҭ шкәакәақәа реиԥш ихԥсалан ачаихыхцәа ирхаз ркасышқәа, рхылԥақәа. Ашәабжьыкгьы ааҩуан џьарантәи.
Физараа рчеирҭаҿы ианнеи ахәыҷқәа еимҵкласны еиҳа изхыз ацәаҳәа бзиақәа алхны ихылеит, аха Камыгә иреимраӡеит, иԥкааны ихыларц инарабжьеигеит.
Физа налықәҿиҭаанӡа илызгәамҭаӡеит иааиз. Лхы ҩышьҭыхны данаарылаԥш, лҭаца дылбеит.
– Ачаи шԥахырхуеи, нан, ахыхшьа сҵар цәгьа избомызт, – лҳәеит Асида дааԥышәырччан.
– Нан, с-Асида, бабаҟаз арахь... Ачаи хыбхырцу? Мамоу, нан дбыкәыхшоуп. Ахәыҷқәеи сареи ҳамч ақәхоит, уи, Кәынтагьы дааиуеит уажәы... Бцеишь, бцеишь аҩныҟа – илҭахымызт Физа макьана лҭаца ԥшқа адәахьы усура лҭыгара. Иахоуп дгьылнаӡарак аҟынтәи данааз, ҩбагьы инаԥшуа иахырҳәаашаз лдыруан. Аламала ҭацак шықәсыбжак, шықәсыкынӡа адәахь усура уаҩы дҭимгац, сасык дылҩызоуп, ԥхашьароуп ҳәа. Насгьы лҭаца лабраа амалагьы игәааны ишыҟоу иаараҳар аҽыҵга, аҳәатәы рмоуаз!..
Асида ланхәа ишылымуаз, атта-ттаҳәа ачаи бӷьы напыласыла ихыхуа лҿыналхеит. Лара дызлааӡаз аҭаҭын ҽаҩра акәын, аха ачаи хыхшьагьы лҵахьан ланшьцәа рҿы.
– Исырҵа бҳәахт, бара ибдырхуеитеи, сыԥсы бфааит! – даалеигәырӷьеит Физа лҭаца.
Ди-ида, ди-ида хаас! Ҩнагылашьас илоузеи Шара ари ахаан илымбац, ахаан дызҵамиац ауаҭах? Знымзар зны иара ус лафшақәгьы лгәы иҭашәахьазма, мамзаргьы абра даанагап ҳәа? Мышкы зны даанагаӡаргьы (аԥсҭазаараҿы иҟамлало егьыҟам!) абри уаха лаанагашьала даанагап ҳәа дыҟазма? Мап, мап...
Дыҩнагьежьуа-дыҩнахынҳәуа дыҩнан атәым уада. Лыда уаҩ дыҩнаӡамызт. Агәырқьҳәа зегьы дааҩнаргалан, нас иабацеи? Дыҩназгаладаз? Ҩыџьа аҭыԥҳацәа
шьахәқәа рыхцәы иашьаҳауа, рыбла еиқәа-гәыкқәа агәырӷьара, аџьшьара ду ацыԥхь хыҳәҳәы, ҩыџьаҟа-хҩыкҟа иҵегьы. Мап, мап, Рамиз, Рамиз иоуп илыцыҩналаз, Рамиз! Аламысда! Избан лыхәда зԥиҟаз? Дзыхирҟьазеи? Егьа длыргәаазаргьы, абри аҩыза шԥалыдикылеи?..
Зны лхы дақәмақаруан, зны Рамиз диқәмақаруан, лҭаҷкәымқәа лраҵәон, лхаԥыцқәа еихарӷәӷәа аҿҿа рыҵлыргон, лхахәы кны дахон. «Сыхгьы-сыԥсгьы бнапы иануп. Сахьбмырхәын иҟалозар. Сыԥсы ахьынӡаҭоу ба бзы сыҟоуп», – ҳәа иааигәаны ллымҳа иааҭасыз, насгьы аҳәара ду ҟазҵаз, абзиабара зҭыԥхаауаз аблақәа роума лшьапқәа еихызгаз? Уигьы, уигьы ракәымзаргьы ҟалоит, аха ракәзаргьы здырхуада, амала, уажәы агәаӷ мыждеи зхы ахьымӡӷ аргареи идыраапкыз даззырхәыцуада! Уи аха абалымоу, ма ҟалашьасгьы иамоузеи!.. Мап, мап, абыржәыҵәҟьа дааиԥхьароуп уи анамысда. Мшәан, ахәыцра аха абалымоу? Лымҩа дықәлароуп ауаа ирылаҵәаанӡа, лыӡӷабра ацәа еилагаанӡа. Абас Шара иаалырҟьаны хаҵа дцеит ҳәа ҳаӷоу иаҳааит!
Убасҟан ауп иоуразоуроу лаԥхьа данаагылаз Зосим. Ди-ида, дышԥалыхәаԥшуеи, дыхшәааны, дгәыҭҟьаганы. Акы дақәимырԥшыц, ажәала акгьы леимҳәац аҭахызар, лара дгаӡазма, длашәызма? Илымбоз, еилылымкаауаз уии лареи еизшаны адәы ишықәыз! Мамзар, иус ааимданы дшьаҟаха дааиҵагыларамызт. Иаргьы лнапы иҽаниҵарымызт, иҟасҵарызеи ҳәа длазҵаарымызт. Нас, ҳәарас иаҭахузеи, уи шиакәу бзиа илбаҵәҟьо!
Лыԥсы илзалымхуа, бзиа илбо лқыҭа, луаажәлар шԥалырԥхашьои, шаҟа аус ду лнапы ианырҵаз, шаҟа илықәгәыӷуаз! Ди-ида, уаха ачаи бӷьы здызкылада? Зегьы лхы рылалҵеит, зегьы лнапы длыркит, уажәы? Дыҟам, дыҟам уа. Иагьаҩ ҭыԥҳацәа уа иалҵны хаҵа
ицахьеит тәымџьара. Ларгьы убас... Ишԥа? Ларгьу? Аа, анцәа иумҳәан уи еиԥш иҟоу! Мап, мап! Ргәы иалыргом лқыҭауаа, игәы далыргом усгьы уажә зхы згәахшәаны иҟоу, зымшала аӡә алашара ицәыхәшәхаз Зосим... Дцап уажә дындәылҵны, аха иахырҳәаари ауаа? Зегьы иаархымҵәашеи дымҵаирст ҳәа? Еҳ, агаӡа, агаӡа, шаҟантә дарччахьаз, ссиршәа илшьахьаз ари ажәа? Аӡә дымҵадырст анырҳәалак аҽхәаразы ирҳәоит ада ишԥыкәу ушымҵадырсуа, ишԥыкәу мчыла аӡәы ушиго ҳәа шаҟараан илҳәахьоузеи? Лымкаала лара лыҟазшьа ибзианы издыруаз, илҭахны дцеит акәымзар, уи ахаҵа иеиԥш еснагь иҟаз уаҩхшара имч лықәхарымызт рымҳәашеи? Дабаҟоу уи леиԥш изыхцәажәоз аԥҳәызба ӷәӷәа, амцеи амҿи еиқәлырԥоит ззырҳәоз?
Краамҭа дхәыцуа ашә дылагылан Рамиз, аҩналара изымгәаӷьуа. Иналак-аалакны аиҵақьбжьы ҩныҩны иаҳауан. Аҵыхәтәан иикыз апапирос нкаршәны иаарцәан, дааибаган ашә аартны дныҩнашылеит. Ашә дахьаахыҵыз ииуа-ииҳәара иҿыҵамшәо даалахеит. Илакыҵа хааӡа иааирччеит Шара даныналҿаԥш. Шара дҩаҵҟьан, лызқәа иеирханы даагылеит, лхы-лҿы еимлагәа икны.
Даарыцҳаишьеит, даалеигӡеит алаӷырӡ зҽазыргоз. Иҭахымызт уи иа имшала дгәырҩар, лгәы лыхьыр, аха игәамԥхогьы дыҟамызт Шара иибац ахаҵамԥҳәыс лакәымкәа, лҭыԥҳара амч кәада лиааины дахьибаз. Уи уахеиԥш ахаан дыԥшӡаны димбацызт. Аԥсаҭа ҳҳәозар, уамак дыԥшӡоуп злаҳҳәоз акгьы далаҟамызт абжьааԥны, аха уаха дыԥшӡан...
Ашырҳәа дааҳәын дшьамхнышланы иаԥхьа даагылеит Шара, лхахәы еилажәжәа, алаӷырӡ даганы.
– Аиҩызара аахәаны суҳәоит, Рамиз, сырхынҳә, сырхынҳә! Сразҟыдоумтәын, ламыс умазар! – лыхәда ҭҳәа аҵҟәашаараҿы лнапқәа еиқәџьгәа икны, аныха иамҵаныҳәо иеиԥш, дгылан.
– Шара! Бгыл, бгыл! Ус ҟабымҵан! – лмахәар кны дҩалыхеит ицәымыӷханы. Ажәжәаҳәа ичабра аԥшаара днаалагеит лылаӷырӡқәа ааирыцқьарц, лхахәы днаха-аахан дааиҿикаарц. Адунеи аҿы иҟаимҵараны иҟоузеи, абарҭ иҭхахаӡа илаӷырӡԥсараха иҿаԥшуа аблақәа рзы!
– Сырхынҳә! Сырхынҳә! – рҳәон еихамгылоз лқьышәқәа, лыблақәа.
– Бзиоуп, бзиоуп нас, бсырхынҳәуеит, бымшәан... Аха бҽырҭынчи, зны ҳаицәажәап, Шара, саргьы баасеигӡар ҟалоит, – аскам аҿы днаиртәеит, егьи даахан даалыватәеит, алампа ала ҭаа иқәгылаз днахәаԥшын, инапы наирхеит уахь.
Лгәы нҭыԥсааит, лгәы дынҭаҳәҳәеит Шара.
– Алашара иагхазшәа збоит, иауазеи! – иҳәахт Рамиз, аԥҳәызба дзыцәшәаз игәы назҩаны. Ааи, ааи, Шара, Шара, рацәа дламысданы дыбшьеит уи! Усҵәҟьа дыҟам. Уи ихазы-иԥсазы биҭахуп, ус анакәха, бгәы нирхарц залшом. – Бызгылеи, Шара? Бтәа ара, – лнапы дааханы хаа-хаа дааиваиртәеит. – Аа, исгәалашәаз! Ак бзыҵәахны исымоуп, – истол амгәаҿы иԥшаауеит саламшәҟәқәак. – Иббома арҭ? Мызкы аахыс изыҩуа роуп ибзынасышьҭырц, аха аҭак усгьы илыҩуам ҳәа, иқәҵаны сышрыхәаԥшуаз, арахь бшаауаз здыруазшәа... – ихааӡа дааччеит.
– Уи зегьы бзиоуп, аха уаасзыӡырҩи... – дааӷьаҵәыӷьаҵәит Шара.
– Сӡырҩуеит! Ибҭахызар, уахи ҽни еиԥшны, мызкы, шықәсык, ноунагӡа, уаҳа саамҵысӡо... Уи сара исылшоит! Бара бзы исылымшо акгьы ыҟаӡам, Шара! – Шаҟа гәыкала, гәҭыӷьӷьаала иҳәоз Рамиз!
– Сара издыруеит иуҳәо зегь шиашоу, гәыкала ишуҳәо, Рамиз, ус егьшыҟоуҵо. Уи адагьы издыруеит, уара даара иҟаимаҭу ҷкәыноуп. Издыруеит убас сашьа Радиони уареи шәшеиҩызцәа бзиақәоу, шәыԥсы
шеихәлоу... Ма убри иаҳаҭыраз суҳәоит, агәнаҳа уаҵамлан сара сҟынтә, суҳәоит!.. – Шара инеималҭәарц акгьы лыгмызт.
– Абзиабара гәнаҳараӡам, Шара!
– Акәзаргьы ҟалап, суқәшаҳаҭуп, аха ганкахьалатәи абзиабара – уи гәнаҳара дууп. Избан уаргьы уразҟы зыԥхасҭоутәуа, иара саргьы? Ауаа срылаҵәаанӡа, сҭыԥ сықәҵа, нахьхьи шәымҩахыҵырҭаҿы снаганы сааныжь, Рамиз, настәи сымҩа сара избап...
– Иаабырмариаӡеит, иаҳҳәеит ҳәа, ус иауама, Шара? – ихааӡа деиҭааччахт.
Абри ихаа-ччара зынӡак лшьара дықәнаҟьон Шара! – Умыччан, Рамиз, сара аиаша сҳәоит.
– Уи зыҟалом, Шара! Баатәеи ара! – инапы наирххоит диртәарц, аха лара днаскьоит ашырҳәа.
– Мшәан, дзуҭахи, Рамиз, узҭахым? – даҽа цәажәарак шьҭылхт Шара, уаанӡатәиқәа анылмыхәа. – Исхароузеи, уара, сара бзиа усымбозар?
– Мап, Шара, сара издыруеит бзиа сшыббо, баҳама? – лнапы даахоит еиҭа, аха лара еиҭа днеихоит шьҭахьҟа лыҽимжәааны. – Сара сгәы шыҟоу бымдыруеи?
– Уара угәы шыҟоу иазызуазеи? Сара бзиа избо дхазуп. Сара Зосим сизҳәаны сыҟоуп, Рамиз! Бзиа ҳаибабоит ҳаныхәыҷқәаз аахыс, иумаҳахьеи? Уажә дахьыҟоугьы умдыруеи? Сиԥыларц сцон, иуасымҳәахьеи? Иубома ари асааҭ исымӷоу? Зосим инапеимдахьоуп, иуасымҳәар умуазар! – Шара даара ишлыхәоз агәра гаӡаны дыҟан ари афакт.
– Зосим ба? – еразнак дааилашәеит абра Рамиз. – Мап, Шара, сыбжьоит! Бара сара соуп ибҭаху, сара соуп бзиа иббо, уажәы бсызгәаашәа ибҳәоит акәымзар...
– Мап, Рамиз, ахаан усҭахымызт, ахаангьы усҭаххом, ԥсышәа уаҳауазар! Иаангылогьы сакәӡам, иудыруазааит!
– Усоуп, нас? Ҳы, исымбари, нас, бшаанымгылогьы! – иԥсеивгара уадаҩхеит Рамиз, ишиҭахӡамыз, игәы ишҭаӡамыз ала дныҟәар акәхеит. Зынӡак дихыччарц иақәылкзаап аԥҳәызба! Инапқәа ааиҵыхны ла лахь днеихеит. Уаха игәы шны иԥжәаны дымҵарс аҩны дшааигаз еиԥш, ишимчыз дааигәыдирӷәӷәалан лхы еимлагәа иаанкыланы лқьышә иҽнадирԥсылт. Шара лҽааимпыҵылжәеит. Аха уи илақәа акгьы рбомызт шьҭа, деиҭаналыжәлеит.
– Ааит, уара аламысда, сыгәнаҳа узымгааит! – ҳәа арҵәаа нымҩахылҵан, лаԥхьа лыҵкы наҟ-ааҟ ахәда лнапқәа лаҿалырԥан, ашыжәҳәа длахан, лӡара аҿынӡа иааиҩылжәеит. – Аа, уаӷрагыл сыԥҳәызбара, сынасыԥ!
Рамиз даангыланы дынхьаҳәит, асҵәҟьа дақәгәыӷуамызт. Уисыр, шьакәарак илымшәо дындәылбгеит хаха...
Адырҩаҽны шьыжьымҭанӡа иаҳәшьа лхабар ҟамлеит Радион. Ицәа ҭынчымхеит, итәа ҭынчымхеит. Ауха шаанӡа џьара ҷытбжьык шаагалак, ашырҳәа дҩаҵҟьон дааз џьшьа, аха игәы дажьон. Ма машьынак даҵахеит, ма Асида дышлышьҭаз илықәхәлаӡазҭгьы дзымааит игәахәуан. Аӡәы дымҵаирсып ҳәа иара ус башагьы игәы иҭашәомызт. Шара ус иаармарианы уаҩ инапаҿы иааиуаз аӡә лакәмызт, иара итәала уи соуп зҳәо рԥызбак диҵахо дыҟамызт. Игәы иҭамыз, ихы иҭамыз ауп аусҳәарҭаҿы дахьҩеиз иааиаҳаз.
Ашьыжь шаанӡа иҩеиз автобус дааҭҟьан Радион дабаҟоу ҳәа деимдо лҿаалхеит Бганаа ргәылара сасра иҟаз Ҷыма. Ахҭыс хҭысуп, иҟамлароуп ҳәа, ианыҟала аԥша еимҵклакәцәаа иаманы идәықәлеит. Иагьа
ихәыҵоугәаргьы, иагьа уҽаԥыроужьыргьы, инулҟьа имцар ауам, ацуқыҭа иаарылаҵәоит. Лымкаала иара абри еиԥш ахҭыс – амҵарсра – зынӡак нкылашьа змам ԥшатлакәуп. Дымҵарсны дааигеит, аха даангылом, аҽшьра лҽықәкны дыҟоупҳәа, алашьцара иналҩны, аҳабла ааимнарҟьеит. Уамашәа илбеит Ҷыма ари ажәабжь. Шара илгәамԥхар, даангылашам, аха иладымраӡар? Мап адырра иҭатәуп Радион.
Радион иҭыԥ аҿы ихы инапы аҵаргәаны дтәан, уи даныныҩнашыла.
– Ҷыма боума, баазгазеи ашьыжь шаанӡа, кыр баҳама? – длеигәырӷьару, дџьеишьару изымдыруа лнапы лымихырц дналԥылеит.
– Радион! – ацәыргашьа дақәшәомызт илҳәарц илҭахыз, убасҟак ԥштәы лхамызт Ҷыма.
– Иҟалеи, Ҷыма? Шара кыр лыхьма?
– Шара, Шара дымҵадырсит! – илулак илҳәеит Ҷыма.
– Закәытә мҵарсроуи, Ҷыма? – Шара дышԥамҵадырсуеи? Ҽак уҳәар, уаҩы ихеиҵап, аха амҵарсра! Иаҳәшьа?.. Ани ахаҵамԥҳәыс Шароу? Алакә лҳәоит уара!
– Аиеи, аиеи, Радион, ихаҵа, дымҵарсуп! Ани Абганба, уара уҩыза, Гәыдырхәатәи...
– Изалшом, изалшом, ибҳәо закәи, Ҷыма? – ихахьы изнагом макьанагьы Радион иаҳаз. Акыс – Шара дымҵадырсхуа, ҩбагьы – Рамиз дымҵаирсуа? – Уи ҟалашьа амам, Ҷыма! Сықәла бзиа саҳәшьа заҵә дымҵаирсуа!
– Радион, сыгәра га, ииашоуп исҳәаз! – лылаӷырӡ аахыҳәҳәылт Ҷыма.
Радион ашырҳәа дындәылҟьеит.
Сааҭкгьы мҵит, ақыҭсовети аконтореи ааимгәныҩит еразнак Шара дымҵадырст ҳәа. Ихазҵаз дубарын, ихазымҵаз – еиҳагьы ирацәан, аха аиаша узавсуамызт.
Зхы иақәызҵаз дҟалеит, игәнызгаз дҟалеит, зцәа инҭас-ааҭасыз, гәаӷшақә илыхцәажәаз ҭыԥҳацәақәакгьы ҟалеит, Ҷыҷка Лакәатаа-ԥҳа инлыркны.
Рашьыҭ иакәын, даара игәы иалсит, аиашаз.
– Аф асааит, ыҟами, аӡӷаб лыҟнытә уаҳа уззыԥшышеи, акәымзар, ыҟами, дыбригадир цәгьамызт, – иҳәеит.
– «Цәгьамызт» акәым, аха, Рашьыҭ, уи илеиӷьу ҳара даҳмоуӡац, – днацралт Назбеи.
– Усоуп, аха дабаҟоу? Ани еснагь ҳара дҳазҭодаз, ыҟами, аӡӷаб аҵыс ԥшқа даҩызоуп, ыҟами, знык амҵәыжәҩа лоур, е-ес, уԥыруазаргьы уԥырла!
– Мамоу, Рашьыҭ! Мчыла усзар ҟалап. Лара аус ахьлымоу ара ҳқыҭаҿоуп... – ааиабжьигеит Хьыҵкәыр. – Ауаҩы агәаҟра дақәшәан, ҳара ҳшеилаӡбо аамҭа ҳмышьҭыроуп...
– Нас уажәы ҳлышьҭаланы мчыла дырҳәҳәо даагарыма?
– Ҳа дааҳгом, аха ус дыргазар?
– Исыздыруам, исыздыруам. Аилкаа ҳзааимгари уажәыҵәҟьа Радион, – иҳәеит Рашьыҭ.
– Саргьы сиццоит, – дындәылҵит Хьыҵкәыр.
Алымҩанык ҿымҭӡакәа амашьына иҭатәан Хьыҵкәыри Радиони. Игәы шны ихыҵуан, уаҩы ишимбац дгәааны дыҟан Радион. Иааигәалашәеит, ибла иаахгылеит креиликаауа дааҟалеижьҭеи иҭаацәа рҿы иибахьаз. Раб дыргәалашәаӡом аҩыџьегьы. Еиҭымла илулак илааӡеит ран, жәаҩа шықәса ихыҵуан Радион уи данԥсуаз, лырҳәарах акьыба арҳан дагеит, уаҳа лхы
дзашьҭамлаӡакәа. Дхәыҷын, жәаҩа шықәса зхыҵуаз иурдырран иҟаз, аха усгьы ахаан ихашҭуам иан лыԥсы ацамҭазы иабжьалгақәаз: «аҭыԥҳаи аҵәцеи рҳәоит, нан, сыҷкәын. Уаҳәшьа унапы дануп, улхылаԥшла, шәыда шсымам дыр, хьымӡӷ аумырган уаб игәараҭа...»
Ҩбаҟа-хԥаҟа шықәса рҭахык, руак даарыдыԥхьалалон. Рыҩны кажьны имцеит. Ус, ус иашьцылеит ианыхәыҷызнатә рхала ахныҟәгара. Игәалашәеит Радион шаҟа иацәшәалоз рҩыџьагьы уахыла рымацара аангылара раԥхьаӡа, нас ишашьцылаз. Ианыхәыҷызнатә рыхгьы-рыԥсгьы еихҭнырҵон.
Бганаа рқыҭахь игаз аулицахь инымҩахыҵны ианықәла, Радион илаԥш наахеит иаауаз амашьына. Иаразнак игәы назцеит дызусҭаз. Ашофер дааникылан амашьына дыҩҭыҵит. Хьыҵкәыр дҭимыжьит, зны иареи сареи ҳаибабап, иҳәан.
– Ҟәыӷала ушныҟәаша удыруаз! – днаиабжьеит Хьыҵкәыр, Радион иажәа ҩбамтәкәа иҽаанкыланы.
Игәы дамжьеит Радион. Абар Рамиз амашьына ааныргыланы дҭыҵны иҿахьааиха. Уи уахьихәаԥшуаз ԥскәарак иламкәа, дҟәашкакараӡа дыҟан. Дшәаны акәмызт, аха иԥхеишьон иҩыза иҿаԥхьа иҟаиҵаз. Амашьына дыҭҟьаны лашьа дааигәыдыххылеит Шара, дгәырӷьару, дҵәуарызу лзымдыруа.
– Бнаскьа наҟ! – инапала дналгәыҵасит иара, шьаҿақәак ныҟаҵан, днеины Рамиз днеиҿагылеит.
– Ҳаиҩызара абасоума пату шақәуҵа, уара аламысда! – Радион игәы ԥыжәжәо Рамиз днеизыҵҟьеит, аха иалымраӡеит иаарыбжьаԥалаз Шара.
– Акгьы дахҭнумҟьан, Радион, сукәыхшоуп. Аа, сахьаа умбои? Намысла дныҟәеит...
– Намысла ба? Намысла ба?! – иԥсы аивгара ицәуадаҩын.
– Сыласра сиааины ак ҟасҵазаргьы, саҭоумҵан. Радион, саҭоумҵан. Саргьы исыздыруам ишыҟалаз, – даацәажәеит Рамиз, – амала, сыламыс шыцқьоу удыруазааит уеизгьы...
– Аиеи, аиеи, уара умсааит, Радион! – Шара дӷьаҵәыӷьаҵәуа лашьа днеихьынҳалт. Иахьа лгәы нхазаргьы, еисыр лҭахымызт арҭ ауаа.
Убасҟан даарыдгылеит Хьыҵкәыр, Радион ижәҩахыр инапы нықәикын, Шара дналҿаԥшит.
– Радион уи иҷкәынра иласит, ианҳажьып, сара излазбо ала Рамиз ииҳәо хоуҵартә иҟоуп! – иҳәахт Хьыҵкәыр.
– Ари аԥҳәызба хьымӡӷ лыргара сылшом, ас ахьыҟасҵаз сиашам, аха сылҭахыз џьысшьон дырҩегь... Уажәшьҭа сахьылҭахым сыҟоуп... Амала, саҭамзааит зегь шәҿынтә ахшыҩдара иҟасҵаз. Исанашәыжьроуп ҳәагьы ишәыдысцалом... Исықәнагоуп – игәы иҭоу иҿы арҳәара ицәуадаҩын Рамиз. – Иара абыржәыгь уи лымшала иагьа хьыӡ схырҵозаргьы – саҵалоит... Ҳаиҩызара агәы нсырхазар, саҭамыз! – иҳәан, Радион днеиҿаԥшит, ичавра ааҭиган, аԥхӡы иааиқәҭәаз ааирбеит... Шаҟа ихьанҭоузеи, аф асааит, усгьы агәы аламыс!
– Иахьарнахыс ҳшеиӷацәоу удыруаз, аԥсахҩы! Сыбла уҽоумырбан уаҳа! – ихылԥа леихаиршьшьит Радион. – Биас арахь! – длықәцәҟьан, днаиаԥицеит.
«Ацҳа дықәсыр – иаб дыԥсуан, дықәымсыр – иан», – шырҳәо еиԥш, аҭагылазаашьа хьанҭа дҭагылан Физа. Уаҩы ианимаҳауа анцәа диҳәон лыҷкәын деибга-дызҩыда дхынҳәырц. Ан лгәы иубац, иуаҳац, лыԥсы
иахылҵыз хьаак анимоу акәым, деилфаҷа адәы дықәзаргьы, лгәы изҭынчым еснагь. Хьымца Физа аԥарагьы лзиуан, аԥҳарагьы, иарбан усзаалак зегьы рҿы. Кәынта иакәын, ианаму, хәыҷык иԥан цәгьахома уҳәартә, зны-зынла зқәыԥшра аазласуаз. Ашкол дҭан, салгар Хьымца иеиԥш шаҟа аҩны сымтәара, иҳәон, иашьа дизгәдууа... Хьымца, излаилшоз ала, иашьагьы дицхраауан, мыцхәык аҩн ус дадирхаломызт, уурокқәа ҵала ҳәа доуижьуан. Ауаа изылкқәахьан Физа Хьымца ԥҳәыс дааигарц, аха илықәымҿиакәа дааиуан. Ус, ргәы иҭамкәа, рхы иҭамкәа, аҭацаагара ашәа ҳәо аҭаца дрыманы лгәара иааҭалеит. Лҭаца даныналҿаԥш инаркны, дылгәаԥхеит. Длеигәырӷьеит, гәырӷьарамыз рашҭа иҭагьежьуаз адырҩаҽны шьыбжьонынӡа! Лылааԥшыра лыҷкәын хәыҷы иԥҳәыс изхара дизымбаӡакәа, уамеиқәаҵәа аархаԥеит. Дааимгаӡазшәагьы дыҟанда, иаҳауеи, данааигахгьы, ма ԥыҭраамҭак нымҩасында!..
Ахьырҵәаҵәеиԥш аԥҳәызба тәым ҩнык дыҩнагылоуп, дзыднагалаз дылхнагеит, иразҟы арыцҳара алан.
Лхы аанкыланы длатәаны цқьа данхәыцлак, дуалуашо даақәхон Физа. Асида абас лыбзиабара шыҟоугьы, абзқәа даахырхны, лышьҭахьҟа днықәгьежьны дцар, ишԥалыԥсыхәаз? Дышԥаҟаларыз Хьымца?.. Уи дшыҟанаҵаша дыруп, аха бымцан, бсышьҭуам ҳәаны дызлаанукыларыз уи, лара ддәықәымлароуп ҳәа дандәықәла!
Хьымца игәыбылра камыршәкәа, ауаа рыбз дазымхәыцкәа, ицо-иаауа илышьҭақәоу рыгәхьаа мкыкәа, лыԥсы злалҵаз лҽааидлырхалар, Физа лыԥсы ахьынӡаҭоу лыхгьы лыԥсгьы Асида илызкызаауан. Зны данхәыцлак лгәы лырӷәӷәахуан, ҳа ҳаиԥш аума, ауаа еицәоугьы иақәшәахьеит, аха иаҵагылеитеи лҳәон. Смыр Кьынтышә деиқәлашә иԥҳәыс аибашьрахьтә
дылзыхынҳәит, напыда-шьапыда дааит. Хапашә-иԥа Арзамеҭгьы ус, аха рыҳәсақәа мцеит. Иахьагьы уаҵәгьы рхацәа ндырхеит, ахшара роуит, ирааӡеит... Урҭ зықәшәаз мариазма, аха иаанымгылеи?
Шаҟа лхәыцуаз, шаҟа еиқәылыԥхьаӡоз аҳәара уадаҩын. Асида иахьа џьара дынҭыҵыр, лан лхылымсеит, дымцакәа даару, аӡәы дхимхыкәа дҟалару ҳәа, агәӡыӡара дагон.
Аха лгәы дажьон Физа.
Аҩны есааира еиҳа дашьцыло, аҭаацәара, агәыла-азла дызланагалаз еиҳа рыгәбылра куа дааиуан Асида.
Амшқәа цон ус.
Еснагь лгәы иҭыхауа иҭаз Хьымца ихабар лаҳауан Асидагьы. Шәҟәык, телеграммак анылмоуаз мчыбжьа ыҟамызт. Зосим дааҟәымҵӡакәа аацҳара даҿын иҟаз. Лгәы лзырхьуаз уадаҩк шыҟамызгьы, дышцац дзымцеит уеизгьы. Витали Григории-иԥа, Хьымца ихәышәтәҩы ирзааицҳаит Хьымца изблак шҭырхыз ала.
«Уи аоперациа азаамур, аҩызагьы ԥхасҭанамтәыр ҟалаӡомызт, убри аҟнытә ачымазаҩ изин ала иҭыхны атәым бла ҭаҳҵеит, аҩыза Асида... Уи бгәы шыбнархьуа здыруеит, аха еиҳа ишеиӷьу агәра га. Уи ада ԥсыхәа ыҟам егьи ибла аиқәырхаразын. Агәыӷра ҳамоуп макьана. Шәышьха рҩашқәа ргәамч шьҭых, шәышьха ҳаракырақәа реиԥш бгәы ҳаракыз...» иҩуан уи. Аԥсеивгара иаҿыз иеиԥш, лыԥсеивгара лцәуадаҩны, ашәҟәы зкыз лнапы қыџь-қыџьуа дахәаԥшуа, астол дахатәан Асида. Уажәраанӡа ма иблақәа руакгьы нханда шылҳәоз, уажә ак шҭырхыз анаалаҳа, дааиланагеит. Абас акәхап ишҭырхуа егьыгьы ҳәа, ахәыцра лашьца налықәтәеит... Уаҩы иалымҳәеит ажәабжь гәырхьга.
Мчыбжьык аахыс дныҟәон уи аусура дахьиасыз Бзыԥтәи ашкол ахь. Афбатәи абыжьбатәи аклассқәа
лыдылкылеит. Аԥсуа бызшәеи аурыс бызшәеи рурокқәа мҩаԥылгараны дыҟан, напхгара азылурц дадырҵеит афбатәи акласс. Макьана аԥхьара иаламгацызт, аха аусқәа рацәан. Лхы дақәгәыӷуа даашьақәгылан, аха илзынамыгӡеит.
Ҩымшҟа аабжьысхьаны, арҵаҩцәа зегьы ирыԥхьеит арҵаҩцәа рраионтә конференциахь. Ниура џьара лылаԥш дыҵашәар цәгьа илымбо дшыҟаз – лыхьӡ ҳәаны лышьҭахьҟа аӡәы аалықәҿылҭит. Данаахьаҳә, Хьықа шлакәыз анылба, даалеигәырӷьеит, аиашаз, лаҳәшьаԥҳа длымбеижьҭеи акыр ҵуан. Иаагәыдеибакылан еиманы апарк иныҵалеит, аизара макьана сааҭк аҟара агын.
– Иҟоузеи, бышԥаҟоу, Асида, быԥсы ҭоу бара? – лылаӷырӡқәа аалрыцқьеит Хьықа.
– Ыы, сыԥсы ҭамкәа, изуеи? – дааԥышәырччеит Асида, илхьаауа. Уи дзыцәшәоз уажә Хьықа лгәы лзырхьша ак лалҳәар акәын, илдыруан лыҟазшьа зеиԥшраз.
Уак, ҭынхак ишиуалу еиԥш, анахь-арахь зегьы дрызҵааит Хьықа, Хьымца ихьыз лгәы иалырсӡаны дцәажәеит.
– Еҳ, насыԥцәгьа бара! Бысцәымӷны исҳәо џьыбшьо, аха бхы бымфеи уамакала. Бзыргәаҟыз иарамшкала иааӡбаны хаҵа бцартә?..
– Уи шьҭа иазыбуеи, Хьықа! – лажәа ааҿахылҵәеит Асида. – Аҩныҟа ишԥаҟоу, ирҳәозеи? Сан зынӡа агәырҩа дагазар ҟалап?..
– «Ҟалап» ауп ибҳәо! – иааџьалшьеит Хьықа. – Агәра бымгои ус ишыҟоу? Зегь рыхәда ԥыбҟан, рхы ахьыргара рыздыруам, быззымааӡаӡоз роуми?
– Ус зыбҳәои, Хьықа, сара исзымдыруеи бара ибымҳәар? Сара абзиара сақәшәар, саҟара изҭахыдаз, аха... – лгәы иҭаз лҿы илзарҳәомызт.
– Бҟу-ҵәуо, брыцҳахәха, бызгаз дыҟамкәа, баазгаз дыҟамкәа, шьоук рыҩны аҭәақьаҳәа аус уа быҩноуп. Ибзиақәазар ҟалап, урҭ рзы егьсҳәом, бара боуп сызҿу. Рыбзиара бара излабымаҭәоузеи... Иаргьы дшыҟалаша анцәа идырп, града дзынхашам...
– Ибымҳәан, абаақәа, Хьықа, ибымҳәан! – дааӷьаҵәы-ӷьаҵәит Асида.
– Унан, бара хәаша, брыцҳасшьоит, бара, брыцҳасшьоит! Бзеицәаз дызусҭадаз аԥҳәызба лмас. Бҵара ыҟа, быԥшра ыҟа, была згәы думыз иҟадаз ибҭынхаз!
– Ус бымҳәан, сыбҭахызар. Уи сҳәеит ҳәа, сыбҭахыҵәҟьазар, ус бныҟәозма. Ҳаи, абри илымукәа дцеит, бзиа иахьылбоз, дахьнеиз машәырк аҵыхәала деиқәымшәазаргьы, дрыцҳами аӡә ҳаалхамыҵгылаӡакәа ҳәа, ма бара бхы сбырбаргьы ҟамлаӡози? – лгәы иалақәаз аҳәара дналагеит Асида, илҳәарц лгәы ишҭаӡамыз. – Уи азын аӡәы бишьыр ҳәа бшәома? Абзиа уур, ахаан иӡӡом, абри ацәгьоуп уаҩԥсы дызхәарҭам акәымзар, – аамҭа днахәаԥшын, лҿыналхеит.
Хьықагьы деихаԥсы уаҳа мҳәаӡакәа дналышьҭалеит.
– Уаҳа ажәоуп ҳәа ак бҿы ианааҭыбх, ҳаилыӡааит ауп. Акы бысмыхәозар, сгәы кыдбымшьаан. Сҭаацәа, сҭынхацәа срымбозаргьы, сахьыҟоу сыҟоуп. Сырхьынҳалом. Мышкызны аамҭа ҳагәқәа ардақәозар аабап, – лҳәеит аҵыхәтәан Асида.
Аизара дахьалатәазгьы, лгәы иааҭҵәомызт Хьықа лцәажәашьа. Шьоукы дазыркит лҳәарын, уи дзеиԥшраз лҟазшьа шыҟаз уажәраанӡа илзымдыруазар.
Иаалгәалашәеит ашәҟәы илзааз ианыз: «Шәышьха рҩашқәа ргәамч бымаз...» Изумҳәозеи, Витали Григор-иԥа, аха сара исцәыхьанҭоуп аԥсҭазаара... Исцәыхьанҭоуп...
Абри амш инаркны ҭынч лыцәара зынӡак иааилагеит Асида. Атәым хәыцрақәа дыхҭаркӡо далагеит. Лымацара аҩны даанхар ҳәа дшәаны дыԥсуан. Избан акәзар, зны лҭаацәа лгәалашәон, зны Хьымца дыграха лылаԥш дыҵашәон, зных Хьықа лажәақәа.
Ашкол ахьтә дшааилак еиԥш, ланхәа ачаибӷьы ахьхылхуаз лкаҵкәыр аашьҭԥааны длызцон. Аӡә дуцымкәа ачаирҭа умацара уааххаларгьы еицәаз абаҟаз. Асида леиԥш иҟаз зынӡа агәҿыӷьра, ма ахәыцра днаргон. Аха аӡә дуцны кәли-ҷлиҳәа ачаибӷьы хыҟәшәаауа ухызар, аиԥш разҟы аԥшаара уадаҩуп.
Еиӷьу ҭагылазаашьа лымамызт Шарагьы дзықәшәаз ахҭыс аахыс. Азныказы лара лҟазшьала уамакгьы игәнылымгеит, избан акәзар лыласра иахҟьаны аӡәы дымҵаирсзаргьы, даанымгылакәа дааит. Ихәыцуа ауаҩ қьиа еиликаартә иҟан уи лыламыс шыцқьоу. Аха ауаа зегьы еиԥшым... Зыбз иафоз иабалак лзырҳәон Шара.
– Дахьцаз дыҟанда, ахьӡ илоушаз лоуит, уеизгьы! – рҳәон.
Шьоукгьы: – Лыԥшьмахак еибга, лыла ҟьаҟьаӡа иааԥшуа, ишԥыкәыз дшымҵадырсуаз, лара хьӡык лырҳарц дашьҭан акәымзар, – рҳәахуан.
– Дыӡӷабзар, ӡӷабҵас дыҟандаз, дахьынамӡо лҽаԥшьуа! – рҳәон шьоукыхгьы.
Аҳәатәы анроу, ирымҳәараны иҟоузеи, еихадыргыларын, еиҵадыргыларын. Ас еиԥш ажәа қәнамга Шара ишлаҳауа аргамагьы ирҳәон шьоукы.
Хьымӡӷ шлыдмыз агәра дырго дырҿаԥон Шара. Игәнылымгарц, лҽаҵалмырхарц дашьҭан, аха цқьа данхәыцлак, ииашаҵәҟьазар ҟалап ҳәа, лхы гәыбӷан алҭон. Зны адунеи дықәмыргыло ицәа ккаӡа ихыхуа, дизаӷьуан иакәым лхы иҭазырԥаз Абганба. Аха зны-зынлагьы иҟәандаӡа, ихааӡа иаалцәаныруан уи иҟазшьа...
«Зынӡагьы ихәыдоу аӡә иакәӡам», – аалнаҭон лгәы.
Ача гәыҭҟьеиԥш лгәы аҳаҟьа-ҳаҟьа иеисуа, уажәы-ушьҭан ашә аӡәы дасру ҳәа, лшьамхқәа лыҵаҟәарҟәаруа, аҵаа илатәаз иеиԥш, дшеиҵахьшьҭуаз, иаалыршеит Шара уи ауха.
Рамиз дандәылҵ ашьҭахьгьы аҳәсахәыҷқәа халеит, аха уаҩ иқәҿылымҭеит. Илымфеит, илымжәит.
«Сминауаҭуп бара бҿаԥхьа. Ишакәым ала сныҟәеит, сыҷкәынра сыласны, аха мышкы зны, сминауаҭра сызҿыхыр ббап. Амала, сымшала аӡәы бгәы нирхеит ҳәа саҳар, сыԥсы шақәысҵо бдыруазааит. Иахьарнахыс иашьак иеиԥш са схараразы сшьауҩуп»... – Еснагь иԥхаҵәы-ԥхаҵәо, лгәы ианықәымсуаз ыҟамызт Рамиз адырҩаҽны днеины илеиҳәаз ажәақәа.
«Умшала егьаҩы сгәы ндырхап, аха уабаҟоу, ақьаафыр!» – дааилашәахуан Шара.
Лара ианылмаҳауаз ирымҳәоз иҟаз аҷкәынцәа. «Абри дызгаз дыҷкәыназу, дыӡӷабзу?!» – иааилацәҟәлон џьара данырбалак.
Ачаидкыларҭа аҩнуҵҟа дшыҩнатәаз, илаҳаит абри аҩыза аицәажәара.
– Уара иҟоу жәдыруоу?! – акаҵкәырқәа ахьеидгылаз рхы днықәтәахт ачаигаҩы Таҷ.
– Иҟалазеи уара, бзиароу? – аӷу ааилдыргахт егьырҭ. Шарагьы дтәаны дырзыӡырҩуан.
– Шәанаџьалбеит, уара, Ани Абганба, зыԥсцәа ыҵызхша, Гәдоуҭа асуд рҿы днеины дашшызаап, – дналагеит Таҷ.
– Ыы, уара дзашшуазеи? – инеилацәҟәит.
Шара илмаҳауазшәа, лтетрад лхы нақәлырԥсит.
– Схаҵара азин исымылхыз сызлырхынҳәааит, мамзар схы лыдсшьылоит, имҳәеи, уара!
– Аиаша уҳәома, уара?
– Иауу, абар ассир!
– Ихы анлыдишьылашаз излыдымшьылахт, аф ист, уажәы игәалашәазеи?!
Абас аки-аки неиқәырԥсахт. Иааибарччеит.
– Усоума, бара Шара, ижәла нҵәааит, дбыдызцалазеи? – Таҷ дахьықәтәаз дналбаан, дааины Шара дналыватәаны дналҿаԥшит.
– Абри уараҵәҟьа усхыччо уаналага, сыԥсыр акәын, аха иабаҟоу! – лҳәан, лыварала аҟәақҳәа данылеигәыҵас, арымӡ дналбыкьын, ишьапқәа хаххала ишьҭахьҟа дылкаҳаит Таҷ.
Аҟыр-ҟырҳәа иааибарччан, аказарма ааҵ-дырцәажәааит ари збаз...
– Абри акәын узыршоз, уеиӷьымхааит, аҽадажә, ишыхәмарлак ҟало џьушьо, – иҳәахт аӡәы.
– Аҳы, шәгыли, шәгыли, усура шәцеи, – фырмахьцк кны даарылагьежьт Шара, дыхәмаруашәа ҟалҵон, аха даара лгәы лыхьит усгьы.
Атәымуаа ирҳәоз агәхьаа лкымызт Шара, Зосим гәҭыхас длымамзар. Уи илдыруан Зосим наҟ-наҟ сыԥҳәыс ҳәа аӡәыр ихы дадикылараны дыҟазар, лара илхыганы уаҩы дышимамыз, аха Зосим ҟазшьа ҷыда бааԥсык иман: даара дуаҩхжәан, ихьымӡӷ адомбеи аҟара идуун. Асԥычка ааихьшьреиԥш, ачхьыԥҳәа гәаарак иман игәы иамыхәоз аан. Зегь уара убзиа аурҭахыху, џьара аӡәы ишакәымала шәҟәыбӷьыцк неихьишьыр, агәра ганы игәы арԥсыр ҟалон.
Убри аҟнытә лара длатәаны изылҩырц иақәылкит ус дук азеиԥш акәымкәа, абас смыхьзеи ҳәа, даахыччашәа. Аха ашьҭахь данхәыц, игәала даҽа гәалак ацлар аҵкыс лҳәан, дааҟәыҵит. Асида ианлалҳәа, илҩырц лабжьылгеит, аха илзымгәаӷьит еиҭа.
Еснагь уахгьы-ҽынгьы дызлагылаз азеиԥш ус лгәы лханаршҭуан, дышьҭнахуан. Иахьа иагьа ус лымазаргьы, махәҿала ларгьы лҽылмырааԥсар луӡомызт, дзышьцылаз дзаҟәыҵуамызт. Егьа деиҵахаргьы, ҽнак ҩ-калаҭк ачаибӷьы анхылымхуаз ыҟамызт, лаамҭа иахаршәаланы.
– Зосим, ҳаԥсы ифааит, аха нариад ҟаҵарамзар, инапы наргӡаны ак иуӡомызт, – рҳәахуан аҳәсақәа, лусушьа иахыҽхәауа.
– Аа, аԥсра шәмоунда, сжьашәа сшәырқамсарц шәаҿуп, аха изуам, џьым, сшәызжьом! – алаф рхылҳәаауан лара.
– Ҟаи, бара бымст, баҳцәызымшьша иныс! – налаҭаркуан даргьы.
Амҵарсра аныҟала ашьҭахь араионтә прокуратура аҟнытә адырра лоуит Шара ишлыԥхьоз ала. Абызҳәацәа ирҳәоз шырацәалшьоз ари зынӡаск даархагахеит лара. Аҿахәҿыхра, аусӡбара акәын илзынхаз! Еиҳагьы деилаԥсеит уи баандаҩык иеиԥш иртәаны ирымаз Рамиз данынеиҿаԥшы. Ирҳәаӡоз иблақәа ырҭбааӡаны ианаалҿаирԥшы! Раԥхьатәи азҵаара илырҭаз инаркны лара лтәы даахымԥеит Шара, сара аус ахь икылызго акгьы сымам, аӡбара азин шәысҭом ҳәа. Аус ииаргеит акомҿареидгыла араиком абиуро ахәаԥшрахь.
Аизарахь ирыԥхьеит, Шара иаалыдгылалак абжеиҳараҩык ԥсрак иақәшәаз иеиԥш илыдашшыло, Абганба дахьлырхәырц лабжьыргон, аха лара аӡәгьы иқәҿылҭуамызт. Инеидгылоз злацәажәоз акомҿарра дшалырцоз атәы акәын. Радионгьы шьоурас иԥхьаӡон уи. Егьаҩгьы игәы кыдырххьан, ӷәӷәала дупҟароуп, ма ҿаасҭак инуҵароуп ҳәа, аха Шара леиԥш ҿымҭӡакәа днарԥырҵуан.
Шара зынӡаскгьы илҭахӡамызт лус арҳау-ҳаура, аӡбахә камыршәра, аха иауамызт.
Ҷкәынгьы ӡӷабгьы, Радиони Рамизи назлакыз, зегь ааршанхеит Шара лықәгылара.
– Акомҿареидгыла иалцара сақәшаҳаҭым. Алахь ӷәӷәа зеиҳа ыҟам имазааит, уи иқәнагоит, – лҳәеит лара...
– Далцатәуп, хымԥада, уи ила шьоукы-шьоукы ԥнашәап ари еиԥш «афырхаҵара» иазҟазақәоу! – ҿаалҭит згәы ашыра хыҵуаз ԥҳәызбак. – Мамзар зегьы амҵарсра фырхаҵароушәа ирыԥхьаӡартә иҟалоит. Абра ҳаԥсыҽымхар, абриала идҳардырроуп ус ахәмарга ҟазҵо дшахьырхәхо...
– Ииашоуп, ииашоуп! – инеиларԥсеит аиҳараҩык. Лыԥсахы ҩеин, лыхәда иҩыҵачит Шара:
– Имҵаирсыз сара соуп. Сара соуп еиҳа знапы дану!
– ҿаалҭит. – Шәгәы иаанамгааит исзымариоушәа ахьӡ исхылаз. Издыруада наӡаӡазгьы исзынхаргьы, аха... ламыс имазар, дахьхәуеит – ллакҭа налыршәт иара иахь. – Ииашоуп, сымҩахҟьеит, аха иара ишшәеиҳәаз еиԥш сицәымӷны, гәаӷшақә иҟаимҵеит... Сара уи сзеилкаауамызт, аҭакгьы сзыҟаҵомызт. Ишамуаз аниба, шьоукы-шьоукы реиԥш, ламысдарала дысзымныҟәеит, ус иургьы илшартә дыҟан, дыҷкәынан. Ажәакала, иаргьы ихароуп, аха саргьы исхароу рацәоуп, – лҳәан, даатәеит.
Радион иҭахын Рамиз зегьы изырӡбауаз иаҳәшьагьы дақәшаҳаҭхар. Иаҳәшьа лакәымкәа ҽаӡә лхаҭыԥаҟны дгылазар, хымԥада, иаҳәшьа илҳәаз дақәшаҳаҭхон. Лцәа ԥимҽит, аҿаасҭа лнимҵеит, димшьит, аиашаз. Насгьы дыҷкәына цәгьаӡамызт. Рколнхара «Ԥхьаҟа» иалаз аҿар ираԥхьагылаз, рколнхара аиҵахара (уи ахәбатәи аҭыԥ аман араион аҿы зегьы рыла) иаҿагыланы иқәԥоз дыруаӡәкын. Аха ишԥеиурыз... Иаҳәшьа лыхьымӡӷ ибӷа ԥнаҵәон. Арахь Шара ас анылҳәагьы, биашам, изымҳәеит. Уи лхы мацара дазхәыцыр, акыр дахылаҳәамкәа дықәлырхарын Абганба. Радион гәаныла длеигәырӷьон иаҳәшьа абас дахьхәыдамыз, иахьыҵаулаз лыҟазшьа.
Чаншьҭахь акәын.
Амаганеиԥш иҭаҩаҿаӡа ажәҩан икыдыз, аҭәра зҽазызкуаз, аԥҭа ҽыҭҳақәа зҿысны ицоз, амза иара ахаҭа ргәылҵәраа ицозшәа акәын ишубоз.
Дынҭгыла-ааҭгыло рыҩны аҩадахьы иҟаз ақәаҵа дыҵан Асида. Аҩны аҭаацәа зегьы шьҭалахьан, цәамҭхаак ҟарҵахьан, лара лыда. Даазқәылаз, лыцәа ыҟамкәа, лтәа ыҟамкәа, лхы ҟәнылшьо, лгәы аказы инамӡо, аҩны дамкуа дықәын. Абар шьҭа мызк ҵырц акгьы агмызт абас дҟалеижьҭеи.
Есуаха, ацәа даназышьҭамклак, ашьшьыҳәа ашә нкыдҵаны адәы даақәлон. Аҽыԥсахра илымаз адәахьала илынлмырԥшырц даҿын... Иауамызт уеизгьы. Физа лгәы ҵары иамбоз, иеилнамкаауаз акгьы ыҟамызт, аха уи зҵылгоз Одессантәи ааигәа акгьы ахьырмаҳацыз акәын. Асида деиҭашәан дшыҟаз Шарагьы илбон, акыргьы дналазҵаа-аалазҵааит, аха аҭак лмаҳаит. «Сгәы иалоу бымдыруеи, уаҳа иарбан?..» – лҳәон Асида. Ауаҩ егьа ицәа иҭеигӡаргьы, изалшом аӡәы иҿы игәҭыха иимраргамар, игәы имырдар. Аха Асида аӡәы иаҳәара акәым, лхаҭа лгәы иацәылӡаргьы цәгьа илҭахын, игәнылгон лыгәҭыха.
«Сааҭ усла иҟалаз агәаԥхара акәхап сразҟыдазтәыз?» – Абри аҟынӡа днеихьан уи лхәыцрақәа рҿы. Лгәы дырӷәӷәарц лхы лымадырҽхәон Асида дызланагалаз: лҩызцәа, арҵаҩцәа, агәылацәа, амаҵурауаа уҳәа зегьы. Агәыла-зла цәгьа дыргәаԥхон Цымцаа рҭаца, абри аҩыза агәаҟра, арыцҳара даԥгыланы, илынмырԥшӡакәа дахьааиуаз.
Уаха лхәыцтәқәа ихьааха ирыцлеит лҭаацәа рыгәхьаагара. Харатә аарла зыгага лбоз ашьхақәа
днарзыԥшит. Ргәарԥ аҟынтәи ҩада уаныԥшлак, абас еиԥшҵәҟьа сахьак убла иаахгылон. Даалгәалашәеит Асида лан; уи уажәаанылоуп, амза аныҟоу, акәҷарақәа рхәы аныллагало. Абарҵа ашәхымс дылатәаны, амаҵурҭа ашә иаадәылԥхо алашара ихы иархәаны, дҟыцә-ҟыцәуа дтәалон лашьа Нырбеи. Уи, егьарааны дубаргьы, ак иҟыцә-ҟыцәлар акәын, ма ашәшьыраҿы дтәаны, ма ашәхымс дықәтәаны. Шаҟантә дизыҵҟьалоз Асида, ақыцә-мыцәқәа каужьуеит, еиҭаԥссатәыс исоуеит ҳәа. «Аԥссара бацәаашьозар, нас бызхәарҭоузеи, бара рыцҳа!» – дылхыччон иара. Адәахьала еснагь дыхьшәашәан, хаабызшәак уирҳаӡомызт, ахә уҭиргьы. Аха гәыла иеиԥш гәыблҩыцәгьа дыҟамызт рҭаацәараҿы. Аҭаацәа рҿы акәым, ахаан ԥҳәызбакгьы илакҭа ырхааны илимырбацызт. «Ргәы ҭуҟьоит аҳәсахәыҷқәа, аӡәгьы дшәаны дуццарангьы дыҟам», – лҳәон лара Асида, хәмарра ҷыдангьы, иҵабыргны. «Срышьҭоуп даара урҭ быҳәсахәыҷқәа!» – дцәықәырччон... Абас-абас, акакала зегь лгәалашәон Асида.
Ажәеи ажәеи шеихылҵуеиԥш, агәалашәареи агәалашәареи еихылҵуеит. Иаалгәалашәахт уаха ахәылбыҽха аӡхаҿы аҳәсахәыҷқәа рцәажәара.
Ашкол ахьтәи аҩны данааи, аԥҳал аашьҭыхны аӡхаҟа лҿыналхеит.
Абжьааԥны дласны акәапеи ала аӡы шхылтац еиԥш акәымкәа, шаҟа кәапеи аԥҳал иҭалҭәоз лыԥхьаӡозшәа, аӡы ахтара дналагеит уи. Аԥҳал ҩышьҭылхырц лҽыназылкуан еиԥш, уаҩ дсықәымшәанда, шылҳәоз, аҟьҟьаҳәа аҳәсахәыҷқәа рыбжьқәа аагеит, рыччабжь уамыргыло ахҵысҭа иаахибаҳәеит.
Асида лыԥҳал ааӡхыганы, днаханы инаргыланы, аҭыԥҳацәа рӡы рызхылтарц лҽыназылкит. Раԥхьа ишьҭылхыз аԥҳал зтәыз илалымраӡарц далагеит.
– Былҟәаҵ, бара, иахьа иббама аҭацацәа ус шыруалу? – лҳәеит аӡәы.
– Банаџьалбеит, лҩызцәа ҳауми, ҳҭакәажәцәоума, ҳӡы ҳара иҳазҭамҭәо, – иааџьалшьеит уи.
– Еҳ, баашәит, ҳаӡха зегьы ҭарбатәызар, иҭасырбарын, ԥҳалк арҭәра акәым, сҭацазар! – инацылҵахт аӡәы, зхы знап аҵаргәашәа инеины ахаҳә инықәтәаз.
Ишылымуаз, лыԥҳал иҩаҵасны дааҵарҵан, дырԥырҵны лҿыналхеит Асида.
Аҭыԥҳацәа кыр днаскьаанӡа ҿырҭуамызт, нас аӡә даацәажәеит:
– Уигьы, дзеигәыӷуа акгьы ыҟам ҳәа сыҟоуп, аҩызцәа, – лҳәеит.
– Ди-ида, намыс шәмоуааит, аҭаца егьи ҳәа алаф шԥалашәҳәоз, лылахь шеиқәыз шәымбаӡеи? – аазгәалҭеит даҽаӡәы. – Бҿы анышә нҭарԥсааит, бара, бара боуп зегьы зхароу! – рҳәан, иналықәпапеит ахаҳә иқәтәаз.
Арҭ егьа рыбжьы рмаҷны ирҳәазаргьы, уеизгьы Асида ллымҳа изавымсит. Лгәаҵӷара аакылнакааит. Зхы-згәы ақәмаҷу ауаҩы агәыр ԥынҵа аҟара ак наилауркьакьаргьы, аԥсаҵар ақьышә еиԥш изыҟалоит.
Ауаагьы ирҳәоит, ларгьы илбоит дзеигәыӷуа акгьы шыҟам, дыззыԥшузеи нас уи шьоук ргәараҭа?..
Агәарбжьара бжьарлашаауа аҿаанахеит ачаибӷьы мҩанызгоз абригадаа рмашьына. Асида лшьапԥықә дықәгыланы акәыц аанда данынахыԥш, уи ргәашә аҿы иаангылахьан.
Амашьына акабинахьтә дааҭыҵит Шара.
– Таҷ, уара иудыруеит усгьы акәыцҳақәа ахьынужьша. Ишәшьит, ақәа леир ҟалап. Адәахьы инужьыр ибааӡоит, нас уқьуа уаҵазаап... Уаҳау уара, исҳәо?!
– Исаҳауеит, абригадир бхаҵкы! – Иуаҳауазар, уца нас!
– Ааи, Шара мцахәыцәа! Ибыԥсхакузеи, бабаҟоу рҳәааит! – дааччеит уи, инкаԥо-аакаԥо зҿылазхаз Шара длышьклаԥшуа.
– Уԥҳәыс хәыҷы сысалам лыҭ! – наишьҭалҳәеит даахьаҳәны лара.
Аиашаз, жәаха ираҩсыз асабшауха, Таҷ ԥҳәыс дигеит, 17 шықәса зхыҵуа дмыццакыргьы ҟалон, аха ианиҭахха, иҩызцәа ицырҳәеит, иани иаби анақәшаҳаҭымха, хазы дырԥырҵит.
Дынкаԥа-аакаԥо, ашәа ҳәо днеиуан Шара. Дышлеиуаз, изакәу здырхуада, акы даахҟьашаны дынцәыҵаххит. Ԥышәха дкаҳарц акгьы лыгымхеит.
– Ыых, амца уагааит! – дпар-паруа лхы лалырҟәын, даанапыршьшьын, хаҳәык ҩышьҭылхит. – Абанс уцеи, абанс! – днақәмақарны ианыналыршә, Асида лааигәа игылаз аҵла амахә инаахан, амахәқәа акы ааҿнажәеит.
Дааԥышәырччеит Асида, Шара лҟазшьа уамашәа ибаны. Уи аӡә дылбо дыҟамызт. Лашәаҳәашьала, лныҟәашьала, Асида илдырит уи дзыргәырӷьашаз жәабжьык шаалгаз. Анцәа сзыргәырӷьара сыҭа, схәыцра лашьца схызхша ҳәа, иаарыӷәӷәаны ашә инылагылахьаз Шара дналыхьӡеит. Лак дакып ҳәа ушәома уи, зегьы дырдыруан. Муражә ҵыхәарышәшәо, иҵырҵыруа, лкалҭ иахьынԥашалон.
– Арахь бабаҟаз? Бмыцәаӡаци, Асида? Сара бсырҿыхарц саҿын, – лҳәеит, Асида данылба. Абжьааԥны акәзар, аҵх агәҭаны адәы иқәылхуазеи ҳәа даалызхәыцрын, аха уаха уи лгәалашәо дыҟамызт.
– Асида, сылашара, исыбҭои, гәырӷьаҿҳәаша бзаазгеит! – аҟыԥҳәа лсумка дынҭалан, иеикәарҽ бӷьыцк ааҭылгеит.
– Ателеграмма! Шара, иабантәааи? – уамакгьы дамеигәырӷьацәакәа, аха усгьы иаалымжәаны иаахлыртлеит. Алашьцара данамырԥхьеит.
– Хьымцеи Зосими аауеит, Асида, сыԥсынҵры! – дҩаԥан лыла днагәӡит Шара. – Бҭынчха шьҭа, мызкы аахыс бқьышә кылыршьшьы быштәаз...
Асида асԥычка иааихьылшьыз алампа инахалкит, аха илзамыркит, лнацәа лҿыблааны инҿыцәааит.
– Зегь бзиоуп, шәаҳцәымшәан, рҳәеит. Уаҵәы иԥырны Аҟәа иаауеит, баҳау? Хьымца дыбзиахеит! – Шара илҳәоз лхаҭа агәра шылзымгозгьы, илҳәеит иахьцалак.
Уи аамҭаз Асида алашара иадкыланы ателеграмма даԥхьон, лнапы иахьакыз, иҵыс-ҵысуан.
Шара ддәылҵны аҭаацәа зегьы еимырҟьаны иралҳәахьан. Уимоу, Физа, гәырӷьаҿҳәаша сыбҭароуп, бзыргәырӷьара басҳәоит ҳәа даныхҭалк, унан, Шара, бзиарак иақәшәаша, ус иҳазшаны ианыҟала, исымоу иреиӷьу баҩзгозар ҳәа дқәит.
Аҭаацәа еибаргәырӷьо инеилаҵаны аҩны дааит Шара. Радион дыҟамызт. Шара иаалгәалашәеит уи ауха ахәылбыҽха автобус аангыларҭа адәаҿы Ҷыма лҩызаки лареи дышрацәажәоз...
Ҷыма лыҩны днаганы Радион данааи, Шара дышьҭалахьан, даара игәы еихганы, дгәырӷьо дыҟан. Уаха амра анылҭашәоз аахыс абыржәынӡа Ҷымеи иареи сааҭбжак ала ауаҩеибага иааихиҵәашаз амҩа иқәын. Ҵоуп, акгьы цәырган иаламцәажәеит, аха рымацара аицныҟәарагьы зыԥсоузеи!..
– Зосимраа шаауа баҳахьоума? Бгәырӷьала шьҭа, бгәырӷьала! – алампа наркны дналхаххын, лхыза дшылаҳәаз данаахьаирҳә, иааицәымӷхеит. Радион еразнак идырт иаҳәшьа илҵәуоз закәыз.
Зосим иаара деигәырӷьеит, ҳәарас иаҭахузеи, аха агәырӷьара алаӷырӡ лызнамырҵысыр амуит Шара. Иуаҩышьа акалашәа иҟоуп уи ианакәызаак, уажә амашәыр ихҟьаз аахыс, иакәӡамкәа деиҭасхьан,
амаҷазы ихы хьымӡӷишьо, дгәамҵуа, иудыруазеи, Шара дшымҵадырсыз иарҳәар, дшыҟалара? Насгьы лара изылымҩит дзықәшәаз. Изысцәыбӡазеи ҳәа цәымӷс дҟаиҵар?..
Уаха урҭқәа зегьы ҭынч ианааидылхәыцла, иҵәуараха илысит, лыԥсы лызҭымкаауа.
Акраамҭа ҿимҭуа лаԥхьа дықәтәан Радион.
«Сара соуп, сара исхароуп, бысзымыхьчеит иашьак иеиԥш, исзынамыгӡеит сан лажәақәа», – ихы гәыбӷан аиҭон.
– Шара, Шара, бымҵәуан, баԥхьаҟа сыԥсааит, сбыкәыхшоуп, – иҳәон уи длабжьо-длыҳәо.
Шара лашьа иажәақәа еиҳагьы лгәы дырԥшаауан.
– Саҭабымҵан, саҳәшьа, сара схарала зны бзықәшәаз азы, аха сыгәра ганы быҟаз, уаҳа бгәы бзырхьша акы бақәшәар, схаҵоуп ҳәа дәы сшықәымло... Аӡә бгәы бирхьыр зуам уаҳа... баҳама? – лхыза налывеиџьгәа-аалывеиџьгәан, дҩагылеит. – Амла сеиқәынҵәоит, Шара, иҳамоузеи уаха? – лгәы лхаиршҭырц афатә дазҵааит. Ахаан схәы абаҟоу ҳәа дылзымҵаацызт данааиуа, избанзар ихәы мазеины, ихҩа-иҷҩа иахьҭагылаз идыруан еснагь. Уажә уи уиала аҵәуара дизаҟәыхыр иҭахын.
Дқьыпшәыпуан акраамҭа иаҳәшьа, нас хәыҷыхәыҷла деиқәтәо, – адулаԥ аҿы хыхь иҭагылоуп, – лҳәан, лыбжьы наиқәлыргеит.
Шьыбжьы ҩхыҳәҳәахьан. Амра дгьыли жәҩани ахьеиларсу ахь ахы рханы, илҭагьалеит акыр, аха уеизгьы акы иааԥеиԥшыр цәгьа иамбошәа илбааԥшуан.
Аусҳәарҭа аҿаԥхьа, адәҳәыԥш хәыҷы аҿы, игылоу ажа ду амҵан Бзыԥаа хәыҷи дуи ӡәырҩы еилагылан,
имааицгьы ааиуан. Аҵаҩцәа ашкол ианоурыжь, рышәҟәҭрақәа аамҵарсны еибарыҩны арахь иааиуан, рыҩныҟақәа имцакәа. Ара дрылагылан Хьымца амашәыр дақәшәаз аахыс лабада иеиҭанамгоз Хымседгьы. Лылаӷырӡи лнапи ааихьшьуа имҩа даԥшын лыҷкәынцәа иҭахаз раамышьҭахь урҭ ргәыбылра здылҵоз лашьа иԥа. «Ирҳәо башоуп, нан, уаҩ дзықәгәыӷуа акгьы ыҟам...» – акәкәҳәа лгәы даакыдхон уи.
Еизаны иԥшын арҵаҩцәагьы, Асида дрыламызт умҳәозар. Уи лурокқәа рышьҭахь аӡәы дибар ҳәа дшәаны, дынцәыҵагыло аҩныҟа дцеит, даангыларц лҩызцәа ишлабжьыргозгьы. Илҭахымызт илҳәаз, илуз ҳәа ауаа днеимҵаркуа рыбла дыхгылар. Уа еиҳагьы аҩны дшыҟоу диԥылар, еиҳа игәы иахәашашәа лгәы иабон. «Даауеит, амҩа дықәуп», – анырҳәа инаркны, ҿыц иӡбахә лаҳазшәа, еиҭа изхәыцра дналагеит. Илгәалашәеит реибадырра, рыбзиеибабара ахы инаркны иахьанӡа. Иҟазшьа, иԥшра, исахьа-иуаҩышьа. Хьымца иеиԥш дабаҟоу ауаҩы! Егьа цәгьара ҟаларгьы, Хьымца хәарҭак имоуит ҳәа дыҟамызт. Изблак шҭыхыз лаҳахьан, илгәырҩахьан, аха егьи ибла еибгазар... Длашәы-длашәым, иаргьы ларгьы рынасыԥ акоуп. Ахәра инылаз аиҳа ҩба-хԥа ихьанҭоу ахәра лзанҵом уи игәы, мап, илылшом, иагьыҟалҵом. Аҳақьымцәа иларымҳәахьеи, мшәан, иаарласны дыбзиамхаргьы, аамҭа баԥшла, дыбзиахоит ҳәа. Уамашәа илбоз, лгәы атыгә-тыгәҳәа иеисуа, лгәашьамх лыҵԥраауашәа лхы ахьылбоз акәын. Уи зызҳәоу «Хьымца дысҭахуп, бзиа дызбоит ауп». Знызаҵәык агәарԥ даақәланы снеиҿаԥшында ҳәа асааҭқәа, аминуҭқәа ԥхьаӡо, аҩны амӡырха дамкуа дықәын шьыбжьон аҩны иааиз.
– Бгәы лашара баԥхьаҟа иразҟы ԥшӡаны ибызтәааит, шәеиԥымхааит! – ҳәа, зегьы ныҳәаԥхьыӡк-ныҳәаԥхьыӡк лыдырҵон, Хьымца иаара атәы заҳаз зегьы.
Лҭаца лгәеихгара ҳамҭа дуны илзыҟалеит Физа. Дзыргәырӷьаӡара акала лыҷкәын града дшыхнымҳәуаз лцәа иалашәахьан, аха ԥсыхәас иҟалҵарыз! Адунеи алашара ицәыӡзаргьы, ҩнуҵҟала алашара ицәумырӡын, ее, анцәа ҳәа аҩны дыҩнан.
Игәы нкыдԥсааит, ихы иаагәыдиҵан иҽишьыр моу имамкәа, дааилашәеит Хьымца, «Ҳааит, унапы сыҭ, Хьымца», – ҳәа Зосим ибжьы игәы ианаақәс. Инапы-ишьапы еибгоуп, игәы бзиоуп, арахь дзааӡаз ақыҭаҿы дшааиз, ажәлар шизыԥшу изгәаҭаӡом.
Краамҭа деиҵаӷәӷәа дахьтәаз даашьақәхеит.
«Ацәыӡ зцәыӡыз изы гәырҩак, изгаз изгьы шә-гәырҩак» шырҳәо еиԥш, илахь еиқәын ӷәӷәала Зосимгьы. Иҩыза далырганы диманы даауеит ҳәа иԥшуп руаажәлар...
Убри аамҭаз: – Уаа, дад, шәахьцо шәаалеит, бзиала шәаабеит! – иҳәан, илабашьа нарсуа даарзааигәахеит ақыҭаҿы зегь реиҳа зхыҵуаз аҭаҳмада. Уи ишьҭаланы рҿаархеит хәыҷгьы дугьы.
«Ӷәака Бебиа!» – игәы иааҭиҳәааит Хьымца уи ибжьала ддырны. Игәы ааиԥсахын, дҩеибаган, амашьына дыҩҭыҵит.
– Нын, ди-ида, ибоит, ибоит! – иааилаӷызит ҳәсақәак.
– Мамоу, бара, иԥшышьоу бымбаӡои? – лылаӷырӡ дамырцәажәо дхәыҭ-хәыҭуан ҽаӡәы, Хьымца дышгылаз аагәынганы.
– Убара еицҳазбзиахааит, дад, агәамчи агәабзиареи уԥсы ахьынӡаҭоу иугымхааит! – Ӷәака днеины инапы рџаџан, Хьымца даагәыдикылт.
– Унан, с-Хьымца, нан, сыбла иабозеи, изымбаша сакәхааит! – дыҩнықьыз-қьызын, лҽааигәыдлыжьлеит Хымсед. – Ух, ирыхьша, ух, ирықәшәаша у-Хымсед лыԥсы ҩыҭнаршәааит! – ҳәа днеимда-ааимдо илахь,
илакҭа дагәыӡуан уи. Лгәы нкыдблааит иарма бла ӷьаӷьаӡа, еиҭаҵра ақәӡамкәа данынхыԥшыла.
– Ҳәшьаду, банаџьалбеит, сыԥсы џьыбшьоу, бахьԥаҵәуо? – игәы инамырҳәо уи дааигәыҵеиҳәҳәеит Хьымца.
– Уеиԥш аҵеи дызмоу ибаргузеи ҳәа акәын ҳашухәаԥшуаз, иахьагьы убасоуп, дад, ҳшыҟоу, анцәа дылбааԥшны разҟ уиҭааит! – иҳәеит ҭаҳмадакгьы, Хьымца даагәыдкыланы.
Аӡәаӡәала хаҵеи ԥҳәыси еишьҭагыла аԥсшәа иарҳәарц рҿаархеит.
Сааҭбжак аҟара аԥсшәа иарҳәон Хьымца. Араҟа иааит Рашьыҭ, Хьыҵкәыр Хәытаба, Радион уҳәа ақыҭа амаҵзуҩцәа.
Ахаҵа дхаҵоуп, ичҳара ӷәӷәоуп, аха уи ичҳара, хәыҷӡак адамхаргьы, аӷәра аницәкәадаха, инкылара уадаҩуп. Ижәлар рыԥсшәа, рҿабызшәа хаа, рцәанырра уажәы-уажәы даарԥсыҽрыма уҳәо игиҿы амҳәо дааилахауан Хьымца, аха ииулак ихаԥыцқәа еихарӷәӷәо иҽиҟажон. Иқыҭа аԥсабара днахәаԥшны, иуаажәлар досу аӡәаӡәала дынрыдгыланы, аԥсшәа раҳәара ацымхәрас, ихы нак-аакуа, ибла аӡәы инаиқәымкӡо, иуаажәлари иԥсабареи ҳауала, цәаҩала, ргәакьара рыбзиабара налбаадо дгылан.
Ауха, аҵх агәы ааҩнашаанӡа Хьымца ихынҳәра иазкны аҩнаҭа иҟарҵаз аишәа иахатәан иаднагалаз ауаа. Асасцәа дырхагьежьуа амаҵ луан ишаҟь-шаҟьо иҩназ Асида. Ара даанагаз аахыс аҭаацәа иреиуоу аӡәи лареи жәа хьанҭак неиқәырымҵацызт, аха уаха Хымседи лареи хәыҷык ргәы ааибагеит. Уи илҭаххеит аҭаца дцәырымҵырц ауаа рахь, астол ахь, уахакәҵәҟьоуп урҭ рчара, ҭацара луааит луадаҿы ҳәа даақәгылеит. Аха Асида илымуит, лхахьгьы иналымгеит, Хымсед дгәааны днықәҵны дцеит, лара
дыԥхашьом, аха сара сыԥхашьоит, ишԥыкәу лхаҵа дышиццәырҵуа ҳәа.
Хәыҷи-дуи аӡәгьы илџьимшьеит Хымсед иҟалҵаз.
«Уи былзымхәыцын, нан, Асида, сызкәыхшоу!» – лҭаца лгәы ааҟалҵеит Физагьы, аха уи хьаасгьы иҟалымҵеит. «Хьымца ахәыҷ иеиԥш дыгәцарактәуп, ахылаԥшра ӷәӷәа иҭатәуп. Ихы игәахшәаны даныҟало аамҭаз шьаҟа ӷәӷәаны иҵагыло ауаҩ димазароуп, – дрыцҳауп ари иеиԥш аҵеи хазына... Уи анасыԥ шимоу ихарҵатәуп...» – абас дхәыцуан, дхәыцуан Асида уаха, дахьцалак.
Аҵхыбжьон, бзиала-хирла, рҳәан, инеилыҵит асасцәа.
Ишьапахьы ицо, ихахьы ицо, зегьы ивагьежьуан Хьымца. Физа лакәзар, уан дукәыхшоуп, нан, с-Хьымца ҳәа, дааидыххылон, илахь еиқәшәа шылбалак.
– Ахьырҵәаҵәеиԥш уԥҳәыс хазына зегьы ҳзыҳәан дыжәҩангәашәԥхьароуп, лара дшеибгоу, сара сыԥсааит!.. Лара лакәымзар, ас ҳаибганы ҳаубарымызт... – длырҽхәон лҭаца лыҷкәын иаԥхьа.
«Знызаҵәык ллакҭа анҭаԥшра зыԥсоузеи!» – иҳәон Хьымца, иԥҳәыс длызхәыцуа. Уи лыҽхәаԥхьыӡ зегь уахак ирҳәоз еиҳагьы дараапкуан... «Дышԥаҟоушь, илыцума, илыгума, еиҳа дыԥшӡоума, лылахь еиқәума, лгәы шыблыц ибылуама?» – азҵаарақәа ҭыԥ ирҭомызт. Ааимҟьарҭак дшақәшәалак, Зосим, ма Шара Асида дабаҟоу, дызҿуи ҳәа дразҵаауан. Урҭ неихәаԥшы-ааихәаԥшуан аҭак иарҳәон.
Дунеихаан акы ззеилаӡамыз реиԥш иҟан Зосими Шареи. Иара иакәзар, Шара лакәым, ишәара адгьыл дыҵазар иҭахны дгылан, ауаа рыҟнытә ак иҳәошәа, ак ҟаиҵошәа даҿын акәымзар. Дызусҭазаалак аӡәы изыгәаӷьуамызт иара лахь иҭара, аха ргәы шизымнеиуаз ибон. Ус акәын ишеиликаауаз Зосим, аӡәгьы игәы ус
иҟамзаргьы. Ҩ-гәҭыхак дырбылуан Шара, акы – Зосим игәы иалаз, ахарара идны иахьиԥхьаӡоз, уи дахьарҩашьоз, анкьа илбахьаз арԥыс лахҿых, акәашаҩшәаҳәаҩы иакәӡамкәа деиҭасны дыҟан. Ҩбагьы – ларгьы длызгәааны дшыҟаз лбон. Егьа гәала имазаргьы, излаилшази лаԥшы хаак налзимырхакәа, ажәа хаа изымҳәозаргьы. Уи уиоуп, аха иазҳәарыдаз Шара лымҵарсра атәы? Лара илымҩит, Асида илымҩит, нас дызусҭада лыда ус змамкәа адә иқәыз? Уаҩы ҟьашьык изиҩызар акәхап, уаҳа акгьы. Абри даназхәыцлак, лара ицәылӡоз шьоук рахьынтә еилкааны дшыҟоу анылдырлак, наҟ-наҟ дсыхәамԥшында ҳәа аҵәура дакуа днеиԥырҵуан.
– Бҭаца ибзааргаз дышԥаббо, Асида, аа? Дыбгәаԥхо? – агәыӷра маӡа аҵаҳәҳәы даасамарҟәылит Хьымца, иԥҳәыси иареи ауадаҿ рымацара ианааизынха.
Дшәарӡыӡо, илҳәара-илура лзымдыруа астол ааигәа аҭӡамц дадгылан лара.
Уаха, дааит, дааит, ҳәа, агәарԥ дрыманы ианааҭала, илыбаргыз! Хәыҷык дшәаны лымч аакәадахеит акәымзр, егьыс дыӷәӷәан, усҟак деиламԥсеит уажәеиԥш. Лара лзыҳәан инеигәыдыԥшылара, агәарԥ иқәбаара амиллион иаҩсуан. Уажәы?..
Арԥызбеи аԥҳәызбеи раԥхьа ианеибаго ауха, иареи лареи рымацара ианааизынхо ацәанырра ирымаз акәын арҭ аҩыџьегьы уаха ирцәанырраз, еибагеижьҭеи шьҭа шықәсыбжак шҵуазгьы.
– Иабакнасҳари ари, Асида? – аҭҳарцәҳәа даалнарҟьеит Хьымца ибжьы иаалаҳаз. Икитель ишәыхны икны дгылан.
– Сара икнасҳауеит... – днеидыххылеит.
Инапы ҩаргӡаны лыблақәа иаарыдикылеит.
– Уажәыгьы иӷроу, Асида? – ихы налыдкылаӡаны ллымҳа дынҭахәыҭхәыҭит.
– Еиҳагьы еиҳагьы!.. – лҳәан, лара дааччеит азныказы, аха ариабжьарактәи ацәалашәара бааԥсқәа ҭыԥ лызымҭоз, гәнаҳараны лхы иадылҵоз анаалгәалашәа, Хьымца илыҵихызшәа, лцәа дааҭӡыӡааит.
– Саҭоумҵан, саҭоумҵан, Хьымца, исҭахымызт, аха, ишыҟала сыздыруам, уаҳау?.. – дӷьаҵәы-ӷьаҵәуа, лылаӷырӡ лыблақәа ирхыҳәҳәыла аҿыланахеит. – Исхароуп, аха саҭоумҵан, уара узын сара гәыкала сыҟан еснагь...
– Гаӡа... гаӡа! Иарбан бызҭасҵауа? – лхахәы ааишьышьит Хьымца, дааидирӷәӷәалеит.
– Мамоу, мамоу... саԥсам сара убзиабара, саԥсам...
Зхақәцәанӡа агәырҩа-гәырӷьара иамаз арԥыс даадырхәыцит арҭ лажәақәа.
– Ишԥабасҳәари... Гәнаҳала умныҟәан, агәнаҳа иҟоуҵахьоу ҽа гәнаҳак ацумҵан аума ибҳәо? – ашьшьыҳәа даауижьын, инапқәа ргарҭа имоуа даатәеит. – Сара аханатәгьы исҳәахьан...
– Мамоу, мамоу, Хьымца, ус акәым сшеилукаара... – дӷьаҵәы-ӷьаҵәуа иаԥхьа днышьамхышлеит, иагьылдырт уи ицәыргатәымыз шцәырылгаз. – Уара еснагьгьы абас акәын сшузеилымкаауаз... – инеималҭәеит. – Усҭахуп, Хьымца, уда ԥсыхәа сымам, уара узоуп шьоук ргәараҭаҿ сааны сызтәоу.. – лылаӷырӡ ԥхақәа, инап аҟәаҟәа акәаԥ-акәаԥҳәа инақәтәаз, даалнахызшәа, деихыкка дааҟалеит Хьымца.
– Сыблагәыӷра! Сара ахантәгьы издыруан бара бгәы шылашаз... Издырхьан... Издырхьан! – инапқәа рыҩбагьы ааиҵыхны даагәыҵеиҳәҳәеит...
Уаха ахәылбыҽха Бзыԥ ақыҭа агәҭа уаалагылар, қалақь хәыҷык иеиԥшын, афымца лашара ықәҷҷауа. Араҟа иҟоуп аусҳәарҭа (бзыԥаа «ақыҭсовет» рҳәаӡом иахьагьы, иахьашьцылам аҟынтә), аконтора, аколнхара аправление, аклуб, аԥошьҭа уҳәа убас жәлар рмал ахьышьҭарҵо аҩнқәа рацәаны. Аусҳәарҭа ашҭа авараҟны иҟоуп ҩ-етажкны еихагылоу ашкол, уи дыргылеижьҭеи сынтәа ҩы-шықәсоуп. Ашкол анаҩс, аулица уахьынанысуа, еиҵҳәа инашьҭуп х-гектарк рҿынӡа инаӡо ашәыр зҭагылоу абаҳча. Иара уи абаҳча агәҭаны аҟьаҟьараҿы шықәсык аахыс иаԥшьгоуп аргылара ду, аашәҩык ауаа зкуа х-етажкны еихагылоу Акультура аҩны.
Шамахамзар, имаҷуп Бзыԥ инацызго ақыҭа: аҭоурых хҭыс дуқәа акыр угәаланаршәоит ари Бзыԥ агәы: шаҟа иқыҭа дуу аҟара, ажәла еилаԥсоуп. Уи иампыҵаку адгьылқәа аҭыԥантәи аҭауад Мырзаҟани Чач-ԥҳа Марыкеи иртәын. Шықәса рацәала иқәаарыхуан анхацәа урҭ рыдгьылқәа, рааԥсара ахәшьа анырмоуазгьы, амла ианагозгьы ыҟаны. Октиабртәи ареволиуциа ашәахәақәа планы урҭ адгьылқәа ианаарықәԥха, аикәаӡыҭра, анбаалара иалагеит аамсҭеи-ҭауади рыгагақәа. Ианакәызаалак ажәытәи аҿатәи бзиа еилгашьа шрымам еиԥш, еилгашьа ҽеи рмоуит урҭ Бзыԥгьы. Ашьеиҵибажәаара, ацәгьаҳәара, азҩаршра уама ҵысит ара. Анхаҩыжәлар раӷацәа, ажәаны ирҳәоит еиԥш, раҳәақәа 0ԥаа иаақәгылеит. Гәдоуҭа араион ахьынӡанаӡааӡоу иахьагьы хашҭра ақәым уи, бзыԥаа ишырҳәо еиԥш, «аизара ду», 1929
шықәсазы, Бзыԥ аколнхарақәа анеиҿыркаауаз, имҩаԥгаз. Иџьоушьаша, ари «аизара ду» аҵак иарҭаз зынӡак ақәԥара иаформа ҿыцын. Ацәгьа згәы иҭоу иаҳа иахьуԥсырҭоу иҽақәирӷәӷәоит. Аамсҭеи-ҭауади акәлакцәеи маӡала анхацәа гәмаҷқәа иларыҵалан, жәлар ирзеиӷьыз аус – аколнхара еиҿкаара – иаӷацәаны иаақәдыргылт. Абольшевикцәа зҿу зегьы зызку ҳадгьыли ҳмали ҳамхны агара амацара акәӡам. Урҭ зышьҭоу ҳаламыс аҟьашьреи ҳаԥсуара арӡреи роуп ҳәа, ашҳам нарыларҵеит. Еилызкаауаз ихеимҵеит, аха иззеилымкаауаз ибӷашшара ааԥнаҵәеит. Абри алозунг ала имҩаԥган аӷацәа рықәԥара абри аизараҿы.
Аизарахь икылсит бзыԥаа рыдагьы ааигәа-сигәа иҟаз егьырҭ ақыҭақәа рҿынтәигьы ауаа. Аҳәса-хацәа, ахәыҷы-аду, аӡә даанымхеит, иеизеит. Зыҽҵәылхны аҿатә аамҭа иаҿагылоз аӷацәа ақыҭантәи анапхгаҩцәеи ақалақь ахьтәи иаашьҭызи ирадымраӡеит аизара амҩаԥгаха. Ахацәа ыҵҟьеит лабахыла, аҳәса ракәын – урҭ иреицәахеит, ҳаԥсуара шәырӡуеит, аколнхарақәа уи ауп изызку ҳәа.
Аизара уаҳа ахы анамоу, иаақәгылеит аӷацәа рышҳам макьана зшьа иаламлацыз анхацәа:
– Лакоба ихаҭа даажәг, иҿала иҳаиҳәааит аиаша!.. Мамзар, ицәгьарахоит! – иааизыҩҩит зегьы.
«Лакоба, Лакоба!» – абжьқәа неилаӡҩеит.
Ус егьыҟарҵеит жәлар рымаҵзуҩцәа. Иаарласны Гәдоуҭаҟа адырра ҟарҵеит, уа дыҟан Лакоба ихаҭагьы. Уи дшаауаз заҳаз аӷацәагьы рнапы еиқәкны иааира иазыԥшны имтәеит. Рыҳәсақәа, шәыхцәқәа шәықәыԥсаны шәеилатәа ҳәа ирыдырҵан, аџьабараҿеиԥш инеиладыртәеит, уаӷеимшхара рхахәқәа баба-бабаӡа ирықәыԥсаны, ихырқәақәо, рнапқәа ргәыҵаԥсаны.
– Лакоба дааит! – аӷу ааилдыргеит зны ажәлар, нас мҵык ԥрыр иуаҳартә иааҭынчрахеит. Адгьыл дықәдырсхуазма!
– Астол дықәшәыргыл, астол! – аҿыҭбыжьқәа аагеит.
Минуҭқәак рышьҭахь ажәлареиқәара рыгәҭа даалагылт уи.
– Иҟалазеи, ишәыхьзеи, ишәзеиҿмырцаауа гәалас ишәымоузеи, ажәлар шәхаҵкы?! – ибжьы аарылиргеит Лакоба даанаԥшы-ааԥшын, аԥсшәа анреиҳәа ашьҭахь, аџьабара иаҵатәаз аҳәсақәагьы аагәеиҭеит.
– Ҳҿахәы аҳәсақәа ирҳәааит, аҳәсақәа! – рҳәан, шьоукы ахьгылаз аӷу ааилдыргеит.
– Аҳәса изыдҳарҳәозеи, ахацәа иаҳзымҳәо ҳаҟоума, Маҳҭы, Дамеи, шәаалҵ! – рҳәеит шьоукгьы, аха ианааимҵарк, аҳәсақәа ажәа рырҭеит.
Уи аҽынтәи аизара зхы ԥыртланы иалатәаз, зыԥсы ҭоу аҳәсақәа иахьагьы лакәушәа иргәалашәоит. Ҳалуашь-ԥҳа Мкыд ҳәа аӡәы илықәдыршәеит ацәажәара.
– Нан, Лакоба, нан иаҳҭаху ҳәа узҳазҵаахуазеи! Усгьы ииаӡааз шьоукы ҳарҩызоуп, ҳаԥсуа ламыс шьҭацәеит. Узгылоузеи, уааины уаҳхагыланы аҳиҳиҳәа ухы уаасуа ҳауҵәуар, еиԥш ԥсаҭа ҟаларым, ҳаргьы ԥсы ҳахьӡым, ҳқьабз шҳамоу ҳаԥсып! Улаӷырӡгьы ԥхаӡа ҳгәы иқәҭәап, – аҿаца-ҿацаҳәа даақәгылт Мкыд, лхахәы лықәыԥсаны, лнапы шылгәыҵакыц илгәыҵакны.
– Иҟалазеи, нан, ибыхьзеи? – дҵааит Лакоба.
– Нан, акәмсамал шәҳәа, акамхоз шәҳәа, хылҵыс иҳамаз зегьы акака рхы илҭажәгалан, иаҳхылшааз ракәу, ракәму ҳзымдыруа ҳааилашәырхеит. Ҳала ԥхашьаны ҳазрыхәамԥшуа, ламыс цқьала ҳбысҭа ҿаҵа ҳзымфо ҳҟарҵеит, ацәа дырӡит, нан, ҳаԥсуара...
– Дызусҭада ҳаԥсуара ацәа зырӡыз, дарбан уи еиԥш, ахәымга иҳалоу? – еилақь игылаз ауаа даарылаԥшит Лакоба.
– Аа, нан, ари закәузеи? Ас анбаҟарҵахьаз аԥсуаа? – лыбжьы ҩҭылцан, лышьҭахь зхахәы ҵырҟәыдаа,
зҟәаҟәа ҟьантазӡа иҟаз, згәышԥы ҟьашӡа иҭыхны, змаӷра ҿахҵәа, зиԥка кьаҿӷәаӷәӡа аарла зуаҭәабжара аахнаҩо аԥҳәызба игылаз даалыхан, дааган лаԥхьа даалыргылт. – аа, нан, ари сыԥҳа лоуп... Улыхәаԥшишь?! Уи лымацара лоума, арҭгьы беишь?! – лыԥҳа иаалывалыргылеит зыбжа ҟьантазӡа адә иқәыз аҳәсахәыҷқәа даҽа ԥыҭҩык.
– Ҳа, ҳа, ҳа! – иҳәан, дыччеит Лакоба. Абахәқәа рҿы абжьы шеиныҩуеиԥш, ҳа-ҳа-ҳа, рҳәан иааимырдеит уи збаз ахацәа ԥыҭҩык.
Аҭыԥҳацәа ԥхашьаны рхы еимлагәа икны, рнапы рҵәахыр, ршьапы рзымҵәахуа иааидыӷәӷәалеит.
– Нан! – иччара ааихирсыӷьит Лакоба. – Ибҳәаз иашоуп. Ҳаԥсуара ацәа дырӡҵәҟьеит арҭ аҳәсахәыҷқәа. Избан, ус ҟашәҵа ҳәа ӡәыр ирыдицалама? Ӡәыр ирыдицалама шәҽеилыхны адәы шәықәла ҳәа? Дадызцалада быԥҳа?!
– Нан, зегьы-зегьы, сыԥҳа лымацара лакәу џьушьома?
– Ишԥа? Зегьы бҳәама, Мкыд? – даалҟьеит аҳәса рҵыхәахьшәа итәаз ԥҳәыск. – Ус быԥҳа дыҟазар, зегь зеиԥшыбтәуазеи? «Алаҳа иалыҩрыз ҳаилахаа ҳцеит» иҳәон рҳәоит еиԥш, ибҳәашьоузеи, бара аԥҳәыс бзиа?! – лылақәа ҭцаны, лҭаҷкәым раҵәаны ишьҭыхуа даақәгылт уи. – Ус дыҟоума, ари, ус дыҟоума ани? Шәаалҵишь, бара, арахь! – аӷьеҩ аарыллыргеит уи, иԥхашьа-ԥхаҵо игылаз аҳәсахәыҷқәа. Лажәа ҩбамтәкәа иаалҵны иаагылт.
– Ус иҟоума арҭ? Зыхшара ззымбжьаз шәара ишәымаз, зегь ӡбаарак иҭашәымҟьашьын! – лхы иԥыртлаз ааилалгәан, лкасы налхалҵеит. – Ҳхы еилаган нан, иҟаҳҵара адунеи иқәыршааз ак ҳаздыруам. Акамхәаз рҳәоит, аха изакәу, бзиарас иамоу, абри абриоумиҳәа ак ҳаздыруам!.. Уи ус ииашам ҳәа иҳалоуп.
– Дызусҭада ииашам зҳәо? Аҟыԥҳәа имахцә бааханы ажәлар даарылабыргылар иауеи? Ҳаимазҵаари, ибдыруеи, ҳаргьы иаҳзымдыруа цәгьак аҵидыраазар уи аколнхара, аа? Дызцәырбымгои? – ҿааиҭит Лакоба.
– Ицәырибагааит, нан, абар иахьыҟоу? – лҳәан, ажәлареиқәара лнапы нарықәылкит.
Уи аамҭаз, нын, бсымысхааит, бҽыҵәах, сҽыҵәах ҳәа, аҳәсақәа зҽыргмыгны итәаз рыԥҳацәа руаҭәа шәпарақәа рнапы нхәыҵакны инҭыбӷыҷаауа, еибаршәиуа, иааилалеит. Мкыдгьы лыԥҳа лышьҭахь давакны ауаа днарылалырӡит.
Лакоба даақәгылан, иаарҭынчны иреиҳәеит аколнхара ҵакыс иамаз.
Убри «аизара ду» ашьҭахь хара имгакәа еиҿкаан х-колнхарак. Ақыҭа ацентр аҿы еиҿкааз аколнхара, ианиз аҽны инаркны, аибашьра мцаԥшь ҳашьхақәа инархатәаанӡа хантәаҩыс даман Ҷыма лаб Арлан Беса. Уи иахьагьы ргәы дааҭҵәом иуаажәлар дызлиааз, зымаҵ иуаз. Урҭ рразҟы лаша ачаԥараҿы дшьаҟа ӷәӷәаны дышрыҵагылаз еиԥш, рыхьчара аангьы ихы дамеигӡеит... Аколнхара аус аҳәсақәа инрымаданы дцеит ҳашьха акаҵәарақәа рахь, аха шәҩыла жәлар рҵеицәа ишрыхьыз еиԥш, еибгала дзыхнымҳәит.
Ақыҭсовет зҭагылоу ашҭа уахьааҭыҵуа аулица нырцә Дахәҷыҷ иҭаҳарҭа ҳәа изышьҭоу атыша ду ааҩсан, ахәы аҟьаҟьараҿы игылоуп уи инышәынҭра, ибаҩ ашьха иаҿамырӡкәа иқыҭа адгьыл инышәнапыртәит иҩазцәа. Уа ихагылоу аԥсаҵлақәа иқырмышӡа иахьеи-уахеи азҳара иаҿуп, ҳазхагылоу ауаҩы хазына иаҳаҭыр азоуп рҳәошәа.
Усҟан Ҷыма лан лара лыда уаҩ дылхылымҵыцызт. Лашьа амгәарҭа дҭан. Дызлагылаз ажәлар деиҭымрымтәит Хаҭыџьа, ларгьы хаҵа дымцеит, илазҳәаз ӡәырҩы ҟалазаргьы, лхаҵа игәбылра илымаз аҟынтәи.
Лыԥҳа медалла ашкол далган, Аҟәа аинститут дҭалеит. Лԥа Гәдиса иакәзар, абар сынтәа абжьаратәи ашкол далгараны дыҟан. Лаб дахьжу аҭыԥ, ианакәызаалак дымқәԥсычҳакәа давымсыцызт Ҷыма. Лгәы ԥшаа-ԥшаауа, лылаӷырӡ лыхәда икылаҵәо, лаԥшыла иааимылдон ахәы, аԥсаҵлақәа зқәеиҭаҳаз, ихаан идыргылаз аконтора зыҩноу ақьырмыт ҩны уҳәа убас инапы назхьшьны иҟаз зегьы.
Уажәы Радиони лареи ахәы иавганы игаз амҩала ишааиуаз ари аҭыԥ ианазааигәаха, деиҭаақәыԥсычҳаит. Ила ҭырхаха дналҿаԥшит Радион, даарыцҳаишьеит, аха иаргьы деиҭымын.
Игәы иҭашәаз ааиҵылхызшәа, минауаҭра зуаз блала дааимылдеит Ҷыма. Лхатә хьаа лхашҭын, дааизхәыцит илывагылаз арԥыс. «Еиԥшу ауаа еиднагалоит ҳәа, ҳашԥеиԥшу», – лгәы иааҭылҳәааит.
Ԥсуа қыҭак шубац еиԥш, ана-ара инеицәыхара-ааицәыхараны инхоит Бзыԥаа. Ҷымарааи Радионрааи еицәыхаран. Емырныха ҳәа иашьҭан уи лҳабла.
Радион дахьынхоз аҭыԥ ианазааигәаха, даагәжәажәеит. Иаҳауеи, шьыри, шаҟа ибзиаз уи давымгакәа, баԥшәымаз ҳәа днаганы ргәарԥ днықәиргылар! Лгәы шԥаҭынчхарыз Шара, ԥҳәыс даага ҳәа еснагь дышиҳәоз. Аха иабаҟоу! Ԥҳәызбак дкәалкәало ҵарак дашьҭоуп, уи даҟәыҵны ара даауама? Иара даҟәымҵӡаргьы, илзыгәаӷьуама аҵареи аҭаацәареи реилагӡара?
Акәараҷҷа илҭысны иахьыҩхалаз Хьымцараа рымӡырха инықәыԥшит.
Амаҵурҭа абарҵаҿы агәыгәым ала аӡы лашьҭуа дгылан Асида, инапы ааиҿшьуа аҿыӡәӡәара даҿын Хьымца.
– Иҿы илырӡәӡәоит, рыцҳа! – лҳәеит Ҷыма, даақәԥсычҳаны.
– Дызлақәшәаз ала дрыцҳаӡам уи, Ҷыма... Зхы ихҭнызҵо аԥҳәыс гәбылҩы димоуп, – налаҭеикит Радион.
Лцәа дааҭӡыӡааит Ҷыма, гәыбӷан лиҭома Радион, мамзар избан ас икьакьаӡа аҭак зыҟаиҵарыз?..
– Абас ҳнаскьеибалагап-ҳааскьеибагалап, ҳаизԥшызаап... Ус иҳақәзар акәхап... Быҟаз... абзиараз! – гәнамӡашақә даацәажәеит Радион, Ҷыма лыҩны ааигәара ианааи.
– Ус зуҳәои, Радион? – иаалцәымыӷхеит Ҷыма, лхы аалаҟәит. – Сара исхароузеи?
– Ҟаи, кыр бхароуп, сҳәама?.. Бзиала, уаҵәы аха бауазар, аусҳәарҭахь бҩықәла, – иҿынеихеит.
Араҿыс, иҟато амҩаду аарцә зызҳауа, ашьапы лҽаакәыршаны, лгәы хьу-хьууа деиҭашәаӡаны даагылеит Ҷыма. Архәара даннаваҵәиуаз аҿынӡа уаҳа дхьамԥшит уажәраанӡа хәынтә-фынтә ихьамԥшкәа илыцрымҵлоз, арԥызба. Еснагь еибаргәырӷьо, еибарччо, иеизгәдуны еиԥырҵлон, шьҭа ирыхьзеи дара? Ахаан гәыбӷанк лызымҭацыз дызхирҟьазеи иахьа, мамзаргьы иҟалҵап зигәахәрыз?.. Ирыхәаша крыҟаны идыруазар, иҟаимҵо, нас дгәаан дылԥырҵны дымцакәа... Аҵара лҵап, аинститут далгап, закәытә гәаҟроузеи изҭагылоу еибаргәаартә?.. Мап, мап, анцәаиныс, ишылзымдыруа... Аха шаҟа лгәы лыхьуазеи, шаҟа, шаҟа!.. Мап... мап... уаҳа ахаан сабшак азгьы аҩныҟа даауам шьҭа. Даацыԥхьаӡа агәҭыхақәа лоуа далагеит... Амра амшынхықә илхыххылаз, ашәахәақәа хааӡа иаалықәнарԥхеит, лгәы аарҟәандеит, иаашьшьит, бгәы быбмырхьын, абзиабара ус адыруеит аҳәошәа, иҿагәыбзыӷӡа.
Ачамадан ахьынаиргылаз иаашьҭылхын, лхы лықәыжьны, ашьшьыҳәа агәашә ахь лҿыналхеит.
Ашьхақәа аҩхаақәа ирыбжьыҵәраа, ахызаҵә еиԥш иҭҟьа иаауеит Бзыԥҭа аӡиас. Уи ацашьала, аӷьышьала, инызкыло ҳәа мчы ыҟаӡам, уҳәап, убасҟак гыгшәыг мчуп иамоу. Иҭагәыргәыруа, иҭахынҳәуа, ана-ара аԥаҩ илкҿасуа, иаагьежьны архәара илаҿахәашо, иахьеи уахеи ацара иаҿуп амшын ахь. Ицоит, ицоит, аха ахи амчи еизмырхо уамак азкылҟьахуеит ҵаҟа ианлеилак. Амаҭ бааԥсы ишышҵәа-шҵәо еилаԥахаа иҿаҳәаны иахьырҭаху ишынҭадырԥало еиԥш, Бзыԥ маха-шьахас иамоу ацәқәырԥа гәамҵқәа леидцаланы иаақәырхынҳәны аканал илҭарцалоит. Ишлеиуа иааилацаланы, ахылаӷьара иалырҟьаны иҭарыжьуеит. Ақыҭагьы каххааӡа иаалашоит. Жәҩантәи аеҵәақәа аарцәышны, адгьылтә еҵәақәа аакаҷҷоит. Бзыԥ аӡиасгьы араҟа иахьыз иазгәааны амшын ахь ицоит. Агәахәтәгьы наӡауеит: бзиа иеибабо, еиҿыгәҳәаауа реиԥш, амшын цәқәырԥеи иареи анааилаҭәалак.
– Аӡиасгьы ишиашоу изцом, ауаҩ иԥсҭазаара акәым! Аӡиас агәҭакы шынаӡо еиԥш, инаӡалароуп аԥсҭазаара агәҭакгьы, иахьлак, иахҭыслак. Уи ада аԥсҭазаара ԥсҭазаарам, баша адунеи анызаароуп. – Ҳәарас иаҭахузеи? – аргама даацәажәеит Асида, алымҩанык дынкахәыцуа аӡиас аҟәара иаваршәны аҩныҟа дшаауаз.
Хьымцеи лареи рыԥсҭазаара хыхь-хыхьла уахәаԥшуазар, угәы иаанагарын изықәшәаз рлахьынҵа рхы андраалеит, хьаада, гәҭыхада аҩны иҩноуп ҳәа. Ииашоуп, даара краамҭа Хьымца игәырҩа аҵкыс иразҟы аигәырӷьара аиааиуан. Акала иразҟы зны еихәлахазаргьы, шьҭа исыбаргәызеи, иҳәон. Ашәҭ хааиԥш иахьеи-уахеи ивагылаз иԥҳәыс гәлымҵәах ихәыцра
хьанҭа ааиқәҿаҳәаны гәыӷра ԥшӡала иаахалырҭәаауан. Аныкгьы лыԥшқа ус дизыҳаҵ-ҳаҵо дызишьҭаларымызт Асида уи изын дшыҟаз еиԥш. Игә иааҭаху исҳәарызеи, игә иааҭаху иҟасҵарызеи ҳәа, дивагьежьуан лхаҵа. Илахь ааиқәны лбар ҟалаӡомызт, ма ак иаҳәо, ма акы изыҟаҵо, илулак игәы ихалыршҭыр акәын.
– Сҿаԥшра бацәымшәаӡои, Асида? – иҳәан, ҽнак длызҵааит.
– Избан? Сышԥацәшәо, иҟалеи? – наҭалкит лара, ашырҳәа дааҵамхаӡакәа. – Уара узтәыда нас, сара сакәӡами? – дыччо иҿгьы лхы надлырӷәӷәалт.
– Ус акәхар, бара згәы ӷәӷәоу аӡә боуп... Бара агәаӷьра ду бымоуп... – иҳәеит иара, данааулышьҭ.
– Агәы былуазар, зегь агәаӷьуеит, – дааччан, дҩагылеит лара.
– Аха ианбанӡа?.. Ианбанӡа?.. Зегьы зегь ҳәаак рымоуп, – дналагеит иара даақәыԥсычҳаны.
– Ус умҳәалан ҳәа сумыҳәахьеи, Хьымца? Амца ахысааит, абри сызуҳәо ак шԥаҟоумҵо?! – илцәымӷтәны даацәажәеит, ижәҩа днаҵагылан, ашәхымс дынхылгеит.
– Амца зыхбыжьуа арбану?! Сыблақәа роума, бара? – Аҳыҳ, иуҳәахт уажәы!
– Аӡәы ианхәа дычмазаҩызаарын, лбара ҳәа днеит, – уи иахиҳәааит Хьымца. – Ибыхьзеи, ди, бзынхьаауазеи ҳәа, лгәырҩа даго длазҵааит. – Нан, схы сыхьуеит, ахыхь сагоит, анылҳәа, ҳаит, амца ҭалааит, иабабыхьуаз ҳәа леиҳәан, рҳәоит еиԥш, баргьы ус бмыхьзааит, Асида! – дааччан, инапы наргӡаны лхахәы иналишьит. – Знызаҵәык, цқьа беилырганы акәымзаргьы, аарла бхәынгаа снахьыԥшуа, зегьы-зегь шәеиҩыздыраауа сҟаланда! – иҳәалон Хьымца, дқәыԥсычҳауа.
– Уҟалоит, уҟалоит, агәра шԥоузымгои абас ушыҟало! – ихалырҵарц лҭахын лара.
Иагьа ргәы реибархьыргьы, иахьцалак даара еиҿыгәҳәаауан Хьымцеи Асидеи. Аха Хьымца дшааиуаз ихы-игәы ақәмаҷхаӡо, агәамҵра ҵигеит. Иахьа хәлаанӡа акы инапы наргӡаны изыҟамҵо, илаба нцәыҵаркьакьо, дгәагәо аԥсҭазаара афара, ухаԥыц хәыҷы-хәыҷла ахәац ишафо еиԥш, иара дафо иалагеит. Арԥыс еилҟьа, амца дақәуҵар дбылуам ззырҳәоз, зыкәашара-зашәаҳәара мацара акыр иаԥсаз, зықәлацәа иарӷьажәҩаны ирылагылаз, аԥсҭазаара иаҩнаххьоу аӡә иеиԥш, дрылҵны длеи-ҩеиуа иашҭа даақәхеит.
Ихьанҭан уи, ихьанҭан бахәык бганы иҟәаҟәа иқәҳаз аҟара, аха 7ҵышьа имамызт. Ауаа ирзиуа акәым, ихала ихы дахәо, дхьааха дыҟамындаз иҭаацәа рзы!
Ҽнак зны иҽԥишәарц иақәикит. Аҭаацәа уаҩ дыҟамызт. Асидеи Кәынтеи ашкол ахь иҟан, Физа ачаихыхра дцахьан. Ахәыҷы арныҟәага дынҭаргыланы, инеиԥырҵны досу рус ишнадгыло еиԥш, агәарԥ днықәҵаны зегьы ныԥхьаҵуан. Иахьа хәлаанӡа усда-ҳәысда уи идтәа-лара аамҭа уаҩы иауамызт. Аҩны сыҟоуп, џьаргьы сцом, шәысцәымшәан, иҳәон. Иааиуан лассылассы иҩыз-цәагьы, игәы аадырҿыхалон, иҟоу-иану иарҳәон. Зегь рылымкаа иара иҿы ирааирҭан Радиони Хьыҵкәыри. Зосим, шамахамзар, ааира ицәуадаҩын. Дызихәаԥшуамызт имшала играуаҩха, злаба нцәыҵаркьакьо адә иқәыз. Зны-зынла еибарҷырҷыруа игәы ааҟазҵауаз, ихылаԥшуаз агәыла хәыҷқәа ракәын. Аха рацәак изынхацәомызт, ргәы идҿыӷьлон. Диа, о, диа ҳәа, еибарҿыҭуа аҩныҟа рҿынархон. Уаҩ ихәара ак аҟаҵара шԥасылымшари, иҳәан, амҳаԥ аҿы дуцәоуп, ахәы шәпацәоуп, иманшәалам ҳәа Асида хьаас илымаз ааигәалашәан иахьыҟаз напышьашәала ииулак иԥшааит уи амаҵурҭаҿы. Иан аҷақы цҳафыр ҵәахны
иахьлымаз идыруан, уигьы адулаԥ иааҭигеит. Ашәшьыраҿы днатәаны напыла аҿыгҳара гәаҭо иамцәаатәыз аазгәеиҭан, итәӷәыбжьара ахәы набжьакны, имаҟҿаҳәараҿ аҿы адырӷәӷәаланы иҷақы надикылт. Зны хәыҷы-хәыҷла иҽаршьцыло дшаҿыз, нас ашыр-шырҳәа ацәра дналагеит. Сааҭк аҟара амцәаара даҿын. Уамак игымкәа ичақы анлықәишь, иарма нацәкьыс ахьҿакыз ажьышәра ахәит. Днасны еимлагәа иааникылеит, ахьаагьы мцаха инаилҟьеит. Ашьа ҟәанда бжьыҩрны аҿаанахеит. Иџьыбахьтә ичабра ааҭыганы илаҿеигәеит, аха минуҭқәак рышьҭахь уи ашьаӡа иагахьан. Ашьа нызкылашаз иаҿеигәара ак ахьиԥшаара изымдыруа дшеимдоз, агәашә аҷараҳәа абжьы аагеит. Аҭӡамц инапы кыдкыло, дыццакны ацәардӷәы аҿы днаӡан, днықәиеит наҟ иҿы нарҳәны инап ихәыз иџьыба инҭакны.
Асида агәара дшааҭалаз еиԥш, лаԥшыла днеимда-ааимдеит, дахьықәиазгьы аагәалҭеит. Дыцәоумашь ҳәа аҩнуҵҟа дыҩнамлакәа адәахьала абагьыр лҽынхырҳәҳәаны данааихагыла, уи ҽырцәа ҟаиҵахьан. Ихахәы, иҷқәырҭылӡа ихагылаз, илахь ҿаша, илацәа еиқәыԥсаз, иқьышә дырзыгәкуа лылаԥш хаа нарыдлырхалеит. Ас данылбо, лгәы дааҭгәырӷьон Асида, избан акәзар хара-бӷьара иԥшуа иҩблак узырхыԥшыломызт. Длырҿыхар ҳәа дшәаны днеихыҵуан еиԥш, иаԥхьа иблуза ашьа ахьахьтатаз лылаԥш наахеит. Лнапы наргӡаны данынакьыс, лнапгьы ааҟьашьит. Лгәы нкыдууаа ицеит еразнак, ихы мыждарак азиуит ада, уаҳа акгьы лзымдырит.
– Хьымца, Хьымца! – ҳәа ижәҩахыр анаанылкыла, иҟалазеи ҳәа, ацәа даалҵызшәа ааҟеиҵеит.
– Ари закәызеи, уара, иухьзеи?! – дааӷьаҵәы-ӷьаҵәит Асида.
Шьҭа уаҳа акгьы шылзицәымӡоз аниба, дҩеихан даақәтәеит дыччо: – Уамак ҟамлеит, аха ҭаҭынзаргьы
ак сзыбыԥшаароуп, – иҳәеит, ашьа иаганы ичавра зкәыршаз инапы иџьыба иааҭганы.
Иуадаҩыз ак шакәмыз анылба, лыԥсы ааивылгеит.
– Амца иагааит, амҳаԥажәгьы, иазууазеи! – дааҟәымҵӡакәа диабашьуан уи, ихәра ахьҿалҳәоз.
– Бара блеишәа цәгьазаап. Сгәы иаанагомызт, ас быҟоуп ҳәа! – даасамарҟәылт Хьымца.
– Уара алаф уҳәоит, Хьымца, аха сара излазбо ала хьӡык схуҵарц уаҿуп.
– Бара, нас абас хәлаанӡа снапы еиқәкны стәазаауама? – дааицрашәеит Хьымца. – Ассир бҳәоит, бара, ассир! Сыԥсы ҭоуп, бара, сыԥсы! Баҳама?
– Ашьшьыҳәа, ашьшьыҳәа, ауаа мҩасуеит анахь! – лылаӷырӡ хаҟәҟәала днаиабжьеит, аха илзымычҳаит ибжьы, иахьанӡа ас ирыцәгьаны илмаҳацыз. – «Исразҟызеи, сышә асыркааит!» – лыбжьы хәаҽны лгәы, дҭаҵәуо, ацәардаӷәы днықәтәеит.
Аӡы ахәараҳәа ишны ианааиқәтәо еиԥш, дышны, дгәамҵны дааиқәтәеит Хьымца, иԥҳәыс лқьыпшәыпбжьы аниаҳа.
Днеины, саҭабымҵан ҳәа дижьжьарызу, ддәылҵны дцарызу изымдыруа, кыр даақәхеит. Бзиашәа, иан Физа ачаихыхрахьтә лааира иақәшәеит. Илгәамԥхеит уи лҭацеи лыҷкәыни рҟазшьа, аха иахылҳәаарыз лзымдырит. Асидагьы, лгәы ааиқәҳәаланы, лылаӷырӡ аарыцқьаны амҳаԥ кны инарҳәы-аарҳәуа дахәаԥшуазшәа ҟалҵахт ланхәа дшылбаз еиԥш.
– Иҟалазеи, нан, Хьымца, ус узгылоузеи? Хьаа умоума, улахь еиқәушәа збоит? – лакҭала дааимылдеит иадырсызшәа игылаз лыҷкәын. – Изакәызеи, нан, Асида? – лҳәан лҭаца дналазҵааит.
– Акымзаракгьы, нана, ҳамҳаԥ рхәыҷны, иманшәалаӡа иҟаиҵеит, ишәымбои? – лҳәан, дҩагылан ланхәа иналлыркит амҳаԥ.
– Уан дукәыхшааит, ибзиами... аха иазууазеи, нан, ҳәызбакгьы уахәп!
Лыбла налышьҭалырԥшит уи Асида, иагьаагәалҭеит ланхәа лышьҭахь лызқәа еиқәыбааӡа аԥхӡы кыдшыла иахьыҟаз, лкьаҿ ихыԥсы-хыԥсны ахара иаҿыз.
– Нана, шәкьаҿ хеит ҳәа сыҟоуп, – лыбжьы налыргеит даахыччаны.
– Амра иамгеи, ҽааны имнеит ҳәа баҳаит! – налаҭалкит Физа аҩнуҵҟахьтә.
Хьымца иааџьеишьеит Асида лгәала ланхәа лҿы имырӡакәа, дыччо дышлацәажәоз, насгьы инапы шихәыз ахьлалымҳәаз...
– Бсызгәаама, Асида, бара бзын кыр сҳәа џьыбшьама? – даалазҵааит иԥҳәыс, ауха ианышьҭалоз. Аҽнынтәарак ихы изанажьуамызт лгәы ахьынирхаз.
– Сышԥоузгәаауа? – даахыччеит лара. – Амаҷсаҷ азы ҳаицәгәаауа ҳалагар, иԥшӡахом, иудыруаз, Хьымца.
– Ан лыԥшқа егьа дизгәааргьы, лгәы хьаԥссауеит. Усоуп баргьы са сзы бшыҟоу, акәымзар иахьа бгәы нысмырха џьыбшьома?.. О-оҳ, ибԥеиԥшызеи, ԥҳәызба мцура! Амала, сызлабыҳәо, бхахьы инабымгалан акгьы. Сара усгьы анцәа дсықәшәины сишеит, – иҳәан даақәԥсычҳаны, инапы нашьҭны иԥҳәыс лыхәда инакәыршан, дааигәыдикылеит.
Ҽнак зны Камыгә хәыҷы шәҟәык иҭахын, Хьымцараа рҿы дааит. Асида дыҟамызт, Хьымца дааидтәалт. Иеицәажәо ишааиуаз, Камыгә иажәа иаалеиҵеит иацы аӡлагара аӡы хыҵны аҩныҟа ишыҩналаз, ааҵәақәагьы шарбааӡаз.
– Ӷәака аԥхьарца арҳәо иеиужьны дтәан. Икыдҵәа илеиуаз ақәа дахәаԥшуан! – дааччеит Камыгә.
– Изгәамҭаӡоз нас иҟалаз?
– Изгәамҭазаап. Аԥхьарцарҳәара убасҟак дыхнаԥааны даман, – наҭеикит Камыгә.
Аԥхьарцарҳәара!
Камыгә дцеит иҩныҟа. Ауха шаанӡа маӡала абри дшазхәыцуаз иааиршеит Хьымца. Шьыжьымҭан Асида ашкол ахь данцоз, аурокқәа ианрылгалак Камыгә дысзаашьҭы ҳәа длыҳәеит. Дыззиҭахыз леимҳәеит, аӡлагаранӡа днабжьысыр шиҭахыз ада.
Дкылхх дааит Камыгә ашьыбжьон. Хьымца дааивагылан, имахцәы данкны диманы иҿылеихеит аӡлагарахь.
– Иоуҳәои Ӷәака? Кыразы дуҭахызар, сара иузеилысымкаауеи? – дҵааит Камыгә.
– Ус, аԥхьарца абжьы саҳар сҭахуп, агәҿыӷь сагеит!
Аӡлагара ааигәара даннеилак, игәы ааҭнарӡыӡаауан Хьымца аӡлагара бжьы иалуаа иааиуаз аԥхьарца абжьы.
Аӡлагара ашә илыҩны, аӡиас аилаҽҽабжьы иагәылҟьа, аҟәаԥаҿаԥара ирҿысны иааҩуан ахәрашәа. Уаҳа ашәа ыҟамызшәа уи ада... Ҽа ашәак иаҳар зыҟамлазеи?..
Илаба ақьышә ҵары адгьыл илыҵеицалеит Хьымца длақәыӷәӷәаны, Камыгә инапы ааимхны дааҭгылеит. Ашәа иааҩуаз иааигәаланаршәеит амашәыр данақәшәаз аҽны, дшақәшәаз... Игәаҵаӷара аакылкааны акы иааннакылеит, иԥсеивгара ааицәуадаҩхеит. Ашырҳәа даахьаҳәын, иҿынеихеит.
– Уабацои, Хьымца, Ӷәака иахь ҳамнеиӡои? – Камыгә иааџьеишьеит.
Хьымца дааҭгылеит. Акы иҳәарц иҿы ааихихын, аха имаӡеит: аԥхьарца абжьы акеҩҳәа ахацәа рхацәа рашәа ааҭнарҟьеит.
Ацәқәырԥақәа шьҭыҵуа-ишьҭыҵуа ишааиуа ахәараҳәа аҟәара инасуеит, нас рҽышьҭарӡны еихыҩҩы
рҿынархахуеит шьҭахьҟа. Хәыҷы-хәыҷла игәы ԥсасиуа, ашәа иаагаз игәы ҩышьҭнаԥааит Хьымца. Деиҭааҳәны аӡлагарахь иҿынеихеит. Ӷәака, 130 шықәса зхыҵуа аҭаҳмада, уахьынеигәыдԥшыло, Бзыԥаа ишырҳәо еиԥш, ԥааимбарк диҩызан, дыхәҵышӡа, ижакьа сышкәакәа кыдшьшьы, ӡынгьы-ԥхынгьы шәыхра зықәӡамыз икәымжәи икабеи ишәҵаны. Уи ҩызаҵәҟьас иман аԥхьарца, аԥсы ҭалон инапаҟны ианнеилак.
Даара дреигәырӷьеит инеиз Ӷәака. Иԥхьарца нықәҵаны аҟәардә даахан: – Утәа, дад, утәа, – ҳәа, Хьымца днаиртәеит. Игәабзиара, иблақәа рыҟазаашьа даазҵааит. Аламаз икуашәа инапқәа ҩышьҭыхны хыхь дыԥшуа, ее, анцәа ду длыбааԥшны хәарҭа уиҭааит, дад, иҳәан, дааиқәныҳәеит. Ԥыҭрак ашьҭахь искыр ҟалома ҳәа дааҵааны аԥхьарца аашьҭыхны иааникылеит Камыгә. Уи дахәаԥшуан акраамҭа, ахыцгьы зны-ҩынтә раҟара илаҿишьқәан, дааԥышәырччеит.
– Аԥшәма иуҭар, ашәақәак ҳзаирҳәап, – иҳәан ихы наиқәикит уи Хьымца.
– Ибзиоуп, дад, ибзиоуп, – даақәшаҳаҭхеит Ӷәака. Дҩагылан днеин, ааҵәа дук ҩышьҭыхны ахы лаирхан, аӡлагара иаахеиԥсеит. Ашыла ԥхаҵәы-ԥхаҵәуа ҵаҟа ичаҟәаӡа еиқәыԥсаз чарӷәла наҟ-ааҟ алуҭаҩ аганқәа инаркыдиԥсалеит. Дааиасын, иҟәардә цқьа иҽырманшәаланы даақәтәан, ахыц лаҿшьы-ҩаҿшьуа иԥхьарца ааирхиеит. Дук мырҵыкәангьы аԥхьарца абжьы ааиҵыҵит.
Дынхьынааны, ибӷа аҭӡамц инадҵаны, ишьапқәа ирбжьакыз илаба ахәы ицламҳәа иаҵаргәаны, уи дазыӡырҩуан Хьымца.
Камыгә аӡлагара дахылаԥшуан, уажәы-уажәы днеины ашыла ԥхьаԥссаны ааҵәақәа ирҭаԥсауа, дазыӡырҩуан аԥхьарца абжьы.
– Дада, ҳ-Аԥсны зегь реиҳа еиӷьны аԥхьарца азырҳәодаз? – дааҵааит аҵыхәтәан Камыгә.
– Оо, дад, еиҳа иԥхьарцарҳәаҩыдаз, уҳәама? Иумаҳаӡаци уажәгьы? Жана Ачба ҳәа лашәык дыҟан, дад, уи ицназго, имазкуа дымицт, дирангьы дыҟам, – иҳәеит Ӷәака, диасын алу днахагылт. – Дад, уи аԥсы диргылон, аԥсы! Ашьха, аҿаҩа, арха, аԥсабара зегь ирцәажәон, ауаа хьыӡиртәуан. Аамсҭеи-ҭауади рцәа рхихуан аргамаду... Занааҭс имаз убри аԥхьарцарҳәара акәӡан... Дад, Хьымца! – иҳәан ихы наиқәикит егьырҭ рылымкаа. – Ахаҵа ианакәызаалак агәкаҳара имамзароуп, абахәаԥшь даҩызазароуп, уаӷеимшхара агәаҟра ду дақәшәаргьы. Ауаҩы ауаҩы ҳәа ианихьӡха, ихатә ҭыԥ имазароуп адунеи аҿы. Акы дазкызароуп. Акала ихьӡ рымҳәаргьы, акала ихьӡ рҳәароуп, еснагь иуаажәлар рыгәҭа далагылазароуп. Урҭ ирыхәаша изаҟаразаалак акы ҟаиҵалароуп... Изхысҳәаауа, дад, Жана Ачба иоуп. Дыԥсижьҭеи иҵуазеи, аха иахьагьы ажәлар ргәы дааҭҵәом... – Иуси иажәеи еилагӡо акраамҭа дцәажәон Ӷәака.
«Ҳаи, ажәла нҵәааит, макьана суаҩыбжаҵәҟьамзаап саргьы, исылшо акы ыҟазаап!..» – абас алмҩанык дынкахәыцуа аҩныҟа даауан Хьымца.
Аҩны уаҩ дыҟамкәа зегьы анааиԥхьба, днапыршьышьуа акәасқьа аҭӡамцқәа, акәакьқәа реимдара далагеит. Џьара икнаҳан иаб ажәытәӡатәи иԥхьарца. Хьымца даныхәҷыз аԥхьарца дазҿлымҳан, ахыц наҿшьы-ааҿшьуа ҩбаҟа ашәа аирҳәон, аха иаб данԥсы инаркны уаҳа инапы наимыркьысыцзт. Шықәсы наӡак аишәа маҭәақәа ирылан, ус-ус уаҳа игәы изақәымкуа дшааиуаз, арҳәашьагьы ааихашҭит.
Иахьыҟаз ҳәа игәы иахьаанагоз деимдо дышнеиуаз азал ашәқәа наҟ-ааҟ иахьеиҿакшоз акәакь аҿы инапы арахәыц инаҿашәеит.
Иԥҳәыс, ма иан аӡәы илеиҳәар, иаарласны иԥшааны ирымҭашази, аха иҭахымызт Хьымца игәы иҭеикыз
неигӡаанӡа аӡәы иеиҳәар, игәы ахсаалеиԥш иҟьаҟьаӡа иаартны иԥҳәыс лаԥхьа иқәиҵарц... Ауаҩы, ихы данеигәырӷьо, акы даназыԥшу, зегьы иҭахуп, зегьы рҿы даргамоуп, иханимхацәгьоу, аӡәы дизеилымкаашашәа, зегьы ихыччарашәа игәы иабоит. Убас ихьит Хьымцагьы.
Убри аҽны инаркны аӡәгьы дыҟамкәа зегьы анынаԥхьаҵ-ааԥхьаҵлак, ауада ашә ҩаркны аԥхьарца арҳәашьа аҵара далагон, аха хаԥсыра инарбон архиара. Дцо-даауа есымша Ӷәака иахь даабжьалеит. Зны Камыгә дигаларын, ма егьырҭ ахәыҷқәа.
Асида даара аинтерес лкит лхаҵа даазқәылаз аӡлагарахь ацара зыхҭеикыз, аха иара ак леимҳәеит. Агәҿыӷьра ахгара мзызс иҟаиҵон. Уи шакәмыз агәра лгон, аха еилкаашьа лзамҭеит. Лгәы дҭаҵәуо илгәырҩон зны-зынла иҟазшьақәа уажәы-уажәы иԥсахуа даналагалак. Бжеиҳан гәыӷбан илҭаӡомызт, имаскузеи, усгьы ихы ицәымӷуп ҳәа ӡыбны.
Абасала, хаҵеи ԥҳәыси рыбжьара маӡала рҩашк ахы ааҵнахын, ирыбжыҽҽаны аҿынанахеит.
Дышԥаҟаз Зосим, иахьа унаихәаԥшыр уи арԥызба? Ауаҩы егьа иҽеиҭеикуеит уҳәеит ҳәа, абри шаҟа дааиҭасыз акәын иџьашьатәыз. Иԥшреи исахьеи ракәымзар, ԥасатәи акы изнымхеит, илакҭа аламала ччаԥшьк ныҵамшәаӡо дааҟалеит имшала иқәла гәлымҵәах дуаҩыбжахеижьҭеи. Аԥсҭазаара ихы ахибаауа, ихы рацәеишьо, џьара лахьык ирҭарашәа, ибла инҭарҳәошәа, ауаа ихы нарцәиго адәы дықәын. Егьа иургьы Хьымца ус дуаҩыбжахап ҳәа дыҟамызт, аха алабҿаба лабҿабан. Шықәсынаҟьак нықәҩр ицеит
игәыӷра намӡеижьҭеи. Ахәшәбыӷьшәы иҳәеит, даҽакы иҳәеит, днеигеит-дааигеит, аха хәарҭа ыҟамызт макьана. Амцеи амҿи еиқәмыргыло, хәыҷи-дуи иеигәырӷьо, дҿырԥшыганы, аҿар рзеиԥш ус маҵуҩыс иахагылаз ауаҩ акгьы дахылаҳәаӡамкәа даақәхеит. Ԥаса акомҿартә еизарақәа аӷьеҩҳәа хадара рызуа ирхагылаз, аҿыцаԥшьгарақәа заԥхьаҟа зхы ҩылҳәҳәо ирылатәаз, зашәаҳәареи зыкәашареи уаҩ дыхнахуаз, иахьа уаҩ еилымгак иеиԥш аԥсҭазаара ахаарақәа ивсны ицо, дхымхәаха дыҟан. Аизарақәа раан мчыла иааргоз Хьымца иҟытшәыт ыҟамкәа, аҿар рыгәҭа дышрылатәалоз анааигәалашәалак, ихы еимлагәа иааникылон Зосим. Егьарааны иара дықәгыланы ажәак иҳәашазаргьы, уск далацәажәашазаргьы, иҩыза данааизхәыцлак, аҟыԥҳәа игәы нацәкаиршәуан. Сҩыза илымкаа ирылсхуазеи ҳәа, хәмаррак-гәырӷьарак ахьыҟоу днеиӡомызт. Уимоу, знык ҳныҩналаны сыла иабанда ҳәа дызхгәаҟуаз ақьырмыт ҩнеихагылагь, абаҩ ааиҿаԥсаны иахьынаиргылаз, уа дааҟәыҵт. Иара иеиԥш акәын иҭаацәагьы ргәы шеихашьшьыз, игәы дагаӡар ҳәа ишәаны, рылахь ааиҵырхуан акәымзар.
Адәахьала, ҳаи, цәгьа уқәлааит, иҟоуҵазеи ҳәа, гәыбӷан аӡәы ииҭаӡомызт, абри аҭагылазаашьа дахырҟьаны. Шьоук ус рҳәон: Цымцаа идраргамом акәымзар, игәаӷ кны иԥсуеит ҳәа, аха уи мцын. Ишымцыз Зосим ихаҭагьы идыруан. Аӡиас ҭынч ишцо, зынгьы ихыҵны аҟәара ианымлар ҟалом. Зны-зынла гәаныла иааизымаӷьыр ҟаломызт, аха иминуҭ усын. Харарас идуҵоз арԥызба! Кәынта заҵәык иахьагьы Зосим изы гәыцқьа изҭамкәа дыҟан, ӷас димԥхьаӡаргьы, ҭахыкгьы диҩызамызт. Нас рабиаҳәшьа Хымсед гәҩарас ишьҭылхуа далагеит, рҭаца лымшала ак ҟалазар ҳәа. Аха, аҳаҳаи, џьара илырӡарын...
Одессантәи игьежьны ианааз аҽны инаркны Зосим иакәӡамкәа иқыҭа дшаарылагылаз еиԥш, иакәӡамкәа
даалзыҟалеит Шарагьы. Инаԥшуаз шьоукы ибригадирра ахьицәылгаз азы ӷас дикит ҳәа ихыхәмарқәоз ыҟан, аха аиаша еилызкаауаз – ус иҳәомызт. Иҩыза иразҟы даналеимыргәырӷьа, иаргьы иразҟы дзаламыччеит. Издыруадаз усҵәҟьа ихы игәахымшәар, Шара лымҵарсра атәы имаҳар. Одесса даныҟаз изҩыз дизымдырӡо, шәҟәы ҟьашьык наизкылҟьеит: иузҳәан итәаз ахьымӡӷ улыргеит, Абганба лцәа ԥҽны доуижьит ҳәа. Убри аҽныҵәҟьа амшын ихы аиҭарц акгьы шԥааигымхеи, анахь иамуа, арахь иамуа, дзықәшәаз шыгәнигоз. Аха цқьа данхәыц, гәаӷшақә игәы неиқәиҳәалеит, избан иара хьымӡӷы зимоу, ӡәыр дизҳәаны дтәазма, ма ӡәыр иргәыӷхьазма? Амала шаҟа длықәгәыӷуааз Шара, ибзиеи ицәгьеи лнапы ианиҵо, леиԥш изааигәаз уаҩ димаӡамызт. Аха илықәшәазеи лара, избан акгьы зизылмҩыз? Ииашаҵәҟьазар акәхап, акәымзар, аилкаа илымҭар луӡомызт. Абри гәҭыхацәгьас ишимаз, иаҳәшьа хәыҷы ашәҟәы изылҩит иҟалаз шыҟалаҵәҟьаз ала. Даарҭынчит зназы, аха ихы ишадимҵаӡозгьы, Абганба изы ихаԥыц аҿҿа ыҵгон. Абарҭ зегьы рышьҭахь Шара ԥыхьа дшибоз дибартә дзыҟамлеит уи. Издыруада абарҭ зегьы зырҵаулаз ани абригада лара иахьлырҭаз азын акәзаргьы?.. Илымхәыцуаз иҟаз Шара! Ана-ара икырҭак џьара ишԥасмоури, сышԥазимацәажәари ҳәа, кыр днеишьҭаԥшқәеит Шара Зосим, аха илықәымҿиауа дааиуан ус.
Зны инықәлыршәын, аколнхара ахантәаҩы иҿы дцеит Шара.
Иҽизышьҭымхуа, ишилшоз ала астол дҩахыгәгәан (даара дуаҩы шәпахахьан), аԥсшәа нлеиҳәеит аԥҳәызба Рашьыҭ.
– Иҟоузеи, Шара, шәусқәа шԥацои? Бтәа, баатәа, – иҳәеит иаԥхьа аскам лырбаны.
– Аӷьараҳәа! – лҳәеит Шара, данаатәа, аха лгәалаҟаӡамкәа.
– Аӷьараҳәа акәзар, ибзиами, ыҟами, уи азоуми аԥхӡы зкаҳҭәо!
– Рашьыҭ Хабыгә-иԥа, ани зны изуасҳәаз азы кыр уӡбахьоума?
– Иарбан иара? Бара акоума ибҳәахьоу?!
– Абригада... Изтәыз, уаанӡа измаз ишәҭ сымҳәаз.
– Аа, Зосиму? Иҟалеи, бара, еимашәкыма, ыҟами? – даахлафт Рашьыҭ.
– Еимаҳкызар, ирхынҳәны ишәҭ сҳәарымызт, – алаф агәы лымамызт аԥҳәызба.
– Уажәы уиоума бара, ипроблемахаз? Бшаҟәыҵра наҟ!
– Саҟәыҵӡом, Рашьыҭ Хабыгә-иԥа!
– Аиеи, мшәан, бшаҟәымҵуагьы сымдыруеи! – иҳәеит дааччан Рашьыҭ, иагьынациҵеит: – Ус анакәха, абригадаҿы азҵаара ықәшәыргыл, ыҟами, урҭ иалырхааит, ыҟами, шәуа ирҭаху, аха агәра ганы сыҟоуп бара бшаанрыжьуала.
Шара уаҳа дылмырцәажәеит Рашьыҭ, Зосим издмырхынҳәыр дшақәшаҳаҭмыз агәра илыргеит.
Зосим иԥхьаны аправлениаҿы даннарга, иџьеишьеит иарҳәаз. Ахәылбыҽха Шара иҽаалымҩаитәын, еицны рҿылархеит аҩныҟа.
– Бҭыԥ бымаскуашәа зрабҳәеи, Шара, ибыхьзеи?
– Ус шрасымҳәаз удыруеит, нас узцәажәои?
– Акыр здыруоу... Уҭыԥ уҭахума ҳәа исазҵаауеит.
Сара акгьы сашьҭаӡам. Сҩызцәа зегь реиԥш махәҿала ак зур изуит акәымзар...
– Уанбригадирызгьы махәҿала акрууан. Аус злоу уи акәым. Абригадиррагьы акраҭахуп. Уара урыцҳашьаны, иануҳәа, иааумыздеит акәымзар... Сара сыԥҳәызбоуп, иснымаалар ҟалоит.
– Бара ибнымаало аҽакуп, уа биашам! – иҳәан, ааилашәшәыра далԥшны, лылақәа днархыԥшылеит.
– Иарбан иара зыӡбахә умоу?
– Иарбан... Бшымҵадырсыз сара изсабымҳәеи, атәымуаа рыла изсеилбыркааи? – даалҿагылт.
– Уара угәы иаанагеи?
– Сгәы иаанагаз иалбхи, аха... еицәӡатә ҳамаӡамызт, ибгәалашәо сыздыруам...
– Исгәаламшәо егьиуа, сыхшыҩ еиламгац макьана... Сара иуасҳәаргьы, уажә еилкааны ишимоу еиԥш акәхарын...
– Убри аҟнытәоуп?..
– Ааи! – ашырҳәа даахьаҳәны лҿыналхеит Шара, аха дзымцеит уеизгьы, дааҭгылан, дааизыԥшит Зосим. – Уара амашәыр уанақәшәа, сашьа дақәшәаз аҟара изгәырҩеит. Аха уара сара сзықәшәалак, абас акәзаарын ушахаҵгылоз...
– Сшанбыриаз еиԥш схы ныҟәызгеит...
– Сзықәшәаз иаҳар, хьаак шимоу, даҽа хьаак шԥаисҭои ҳәа сара суеигӡаны иҟасҵаз уажәы сахҭнуҟьоит?
– Бзахҭнысҟьои, мамзаргьы сусс иалоузеи, Шара? Бара быԥҳәызбоуп, саргьы сыҷкәыноуп... Гәыцхәра ҳабжьам ҳаиҩызара ада, ҳаиҩызара уи аҩыза азин снаҭом. Бсызҳәаны бтәам, бысмыргәыӷцызт, сыбмыргәыӷцызт...
Уаҳа еибырымҳәеит аҩыџьа. Уи аахыс абар кыр аамҭа ииасит, мшыбзиа-хәлыбзиа ҳәа акы неибырҳәон, ус лаҵыхәала иааицәажәон акәымзар иааилыӡааит. Аабатәи абригадаҿы бригадирс иҟаз аҷкәын арра иԥхьан дыргеит, ихаҭыԥан Зосим бригадирс дҟарҵеит, иара исҭахым ҳәа дшықәгылазгьы, уи игәы иахәомызт иҳабла далҵны иҩызцәа ныжьны дахьцоз.
Дахьнеиз, абригада ҳаҭыр иқәҵаны дрыдыркылеит, рҳәатәы еибакит иаргьы даргьы. Ибригада иалан ақыҭаҿы аҽаиҿыхҩы бзиа ҳәа ирԥхьаӡоз аҭыԥҳацәа
Ҷыҷка Лакәатаа-ԥҳаи Вера Гәын-ԥҳаи. Урҭ Шара лгәаӷ кны иагон, ачаихыхҩы ҳәа лыхьӡ шырҳәоз, уажә дыбригадирны дахьыҟалаз азы. Даара кыр ҵуан агазеҭқәеи ауааи идырҽхәоижьҭеи, аха бригадирцәас иҟарымҵеит. – Уара узықәшәаз уақәымшәаргьы, цәгьашәа лыхьуан, лгәы иҭаз лзынагӡомызт! – лҳәеит Ҷыҷкагьы, Зосим данынарышьҭ дук мырҵыкәа. Игәы иахәоз лҳәаз џьшьа дгәырӷьон, аха, уаҳа умԥсит!
– Изҳәада убри еиԥш иҟоу ахәымгара? – иааицәымӷхеит Зосим, илақәа ҵархәны аԥҳәызба дналыхәаԥшит.
– Ҟаи, мамоу, аха зегьы ирҳәоит, седру! – лҳәан, даалак-ҩакит зыцәгьа зқәымҿиаз. – Аиеи, аиеи, мшәан... Мамзар, ди-ида, ҳара лыцәгьа ҳҳәартә, илымаҳкузеи! – лҩыза даалхашшааит Вера, инцәыҵакны лқьышәгьы аалырҵәиит.
Ҷыҷкараа неиԥырымҵыцкәа, дахьынтәаа умбаӡо, даакылст Назбеи, ргәылаҷкәын. Уи игәеиҭеит Зосим акы даргәамҵуа дшыҟаз.
– Иухьи, Зосим, иҟалеи? – даара дҭахны дааизҵааит.
– Акгьы, – иаахижәеит Зосим.
– «Акгьы» шԥа, арахь ԥштәы ухам? Шареи уареи креимашәкыма? Уигьы абанс дцеит ахага леиԥш?
– Шара, Шара! Шәсыдызцалазеи, уара, шәзысҟәамҵуеи?
– Ҳауҟәамҵкәа, уажәы уеимырхха уаҳкуп! – ихжәаны ицәажәашьа ааигәамԥхеит Назбеи. – Амала, ушиашам удыруаз.
– «Ушиашам», «ушиашам!» Шәара шәоума, уара нас, ииашоу? Шәанбаҟалеи уара зегьы шәиашаны, зегь жәдыруаны?!
Иааицәымыӷхеит Назбеи.
– Ҳаныҟалаз иазууеи, аха уиашам. Шара дузеилымкааит!
– «Дузеилымкааит!» Ҳы, «агаӡа джьаны инапала амаҭ ркуан» – ҳәа, сара соума, уара, игаӡашәтәуа?
– Ицқьашәқьа иҟоу аԥҳәызба ашьапырӡәӡәагаӡы лхысҟьомызт, уакә сакәзар!
– Дыцқьа-дышәқьа! Иабоудыруеи уара уи ус дшыҟоу? Абганба икаруаҭ уҵатәазма? – аҳәаақәа зегьы дырхыҵт Зосим, убасҟак деилашәеит.
– Зосим! – дхәааит Назбеи. – Егьшԥоугәаӷьӡеи, анцәа ламыс уимҭааит, абас аҳәара? Иҟоу удыруоу, џьым? – ихатәы еҳәшьак илзиҳәаз аҟара игәы наӡаны дыҟан Назбеи, напышьашәала Зосим диеисырц акгьы игӡамызт, аха хәыҷы-хәыҷла иҽааникылт. – Иуасҳәо убриоуп, аҷкәын, мышкызны убас уахьхәып, аха-а...
– «Уахьхәып», «уахьхәып!..» Иарбан, уара, сара сзыхьхәуа? Иарбан, ҵаара ԥхашьарам? – дышжәылара дыҟан Зосим, дзеиқәтәомызт.
Назбеи абра даарыцҳаишьеит Зосим, игәгьы еиҳа иааизҟәандахеит. – Уҽааиқәкы, Зосим, иухьзеи, уара, аԥырҳәа уҵҟьо?
– Зегьы-зегьы рҟәышцәаҩхеит, фырхацәахеит, ссиршәа иубаша! Сара сус дара русс иалоузеи, сукәыхшоуп!
– Уара ҳаиҩызцәами, ужәла нымҵәааит! Уара, сара ҳәа ыҟоума?
– Амалагьы схы самхацәгьаханы, схахьызгара сымамкәа сыҟоуп, арахь...
– Аиеи, Зосим, ҳәашьа амам, уара уҭагылазаашьа уадаҩхеит уажәы, ҵабыргны. Уара бзиа дубон ауаҩы... – Аиеи, бзиа дызбон, ухаҵкы! Нас? – аҵла амахә иара иҟынӡа иааӡоз ахьуҳәа илҿижәеит. – Бзиа дызбон, сыгәгьы иаанагон, сеиԥш разҟы змоу адунеи даным ҳәа. Сара уи маҷӡак иадамхаргьы, сгәацәыбжьажьо ҳәа сыҟамызт. Егьзалшомызт даҽакалагьы, аха нас, сзықәшәаз убо. Знык армарахь ихьагьежьыз – схьагьежьӡеит. Сҩыза гәакьа дуаҩыбжастәит. Уи азмырхакәа, сразҟы сцәыӡит... Уара иудыруама адәыӷба аангыларҭаҿ закә шьапқәоу илбаазгаз, закә гәу? «Аҵла иалыҩрыз амаҭ ицҳаит» ҳәа, исыхьыз азымхакәа, хьымӡӷ дукгьы снаҵалеит...
– «Ахьымӡӷ»! Иуҳәахуама еиҭа? Иабатәи хьымӡӷу, Зосим? Мамзаргьы, бзиа иубоз даауҵԥаа дганы, лцәа ԥҽны доурыжьма? Аӡәыр гәаӷшақә дузныҟәама?
– Уаангыл, уаангыл!
– Уаангыл уаргьы! – знык Шареи иареи рус аҵыхәала ацәажәара анигәаӷь, даангылозма Назбеи. – Ииашоуп, гаӡарыла иҷкәынра иаԥысны аӡәы дымҩахиҟьеит аԥҳәызба, иҟамлои, убригьы уара уеиԥш бзиабарак инарҟаҵазар? Иҟамлои ус ада ԥсыхәа ыҟамшәа игәы ианаҳәазар? Ахҭҟьареиԥш иӡбеит, иагьиуит, дагьигеит аԥҳәызба. Аха нас имбеи игәы дшажьаз? Имбеи иара ибзиабара хазырҭәаарыз бзиабарак шиԥымлаз лара лҟынтә? Уажәраанӡа игәы ишаҳәаз мацара дныҟәазҭгьы, шьҭа ихшыҩ ацирхырааит игәы, димырхынҳәыр шамуаз ибеит, дагьирхынҳәит. Иара ихаҭа дааганы, аара зегьы ихы иадҵаны, ихала ихы алаба лаарханы, «саҭамыз»-гьы нацҵаны, днахынҳәны дцеит. Ус изыҟаҵарызма иламысдоу аӡә иакәзар? Даҽаӡәызар, дадхьымӡӷкыланы, даазгазар – даазгеит, сылҭахым закәузеи ҳәа, илшон аԥҳәызба дразҟыдеитәыр, лцәа ԥиҽыр...
– Еиҭах ишәҳәац шәҳәоит зегьы! Изахьӡузеи уара «лцәа ԥимҽит» Уаҳа цәаԥҽрас ишәҭахузеи уара, уахык шаанӡа хыбрак аҵаҟа ицылхылгазар? – дҩеицралт еиҭа Зосим.
– Иамоузеи, уара, хыбрак аҵаҟа акәзаргьы?
– Иамоузеи? Ҳы, иамоузеи ҳәа иҵаауама анҭ ауаа, уи ада ҳәатәы змам?
– Абызҳәацәа роума анҭ ҳәа зыгәра еиҳа иуго? Рыгәра зумгозеи егьырҭ гәыкала иҟоу уҩызцәа? Сыгәра зумгои, иаҳҳәап, абри сара? Лыгәра зумгои лара Шара?
– Уаҟәыҵ, уаҟәыҵ!
– Умыццакын, Зосим! Уажәы угәы шшәа уҟоуп, аха нас...
– Мап, хар сымаӡамкәа сыҟоуп! Убриоуп рыцҳарасгьы иҟалаз! Исыбаргыз акгьы сзеилымкаауа, еилымгак сакәны сыҟазар.
– Зосим!
– Ааи, ааи, ус еиҳа еиӷьхон! Усҟан издыруадаз сылақәа хҩаны ишышәҳәо сныҟәаргьы. Аха сара... сара аӡә шәшыҟоу сыҟоуп, џьым! – игәаара еиҳа аҽарӷәӷәон Зосим.
– Еиҭоуҳәахуеит, иауу-у уара! Уаҳа уаҩытәыҩса иҳәара уаҳауам, излазбо ала...
Абас инеидыҵт аҷкәынцәа, изеилибамкааӡакәа, аха Зосим усгьы игәаҵан џьара игәаԥхон Назбеи иажәақәа, адунеи уамак шыҟамлаӡаз ала игәы ирҭынчуан еиҳа...
Даҽа аамҭанык иеиԥшымкәа ақәҿиара дуқәа ԥхьаҟа иаанагараны, игәазырҳагаха иаауан ааԥынра. Гәҭакы рацәала иаԥылон Бзыԥтәи аҿар уи сынтәа. Февраль мза аналагамҭазы имҩаԥыргеит аколнхара «Бзыԥ ҟаԥшь» аҳасабрбатә алхратә еизара. Ныҳәа дук еиԥш иаԥылеит ари аизара ақыҭауаа хәыҷи дуи. Ашкол уахьыныҩнало акоридор ду иамкуа иеизеит. Апартақәа дәылганы идыргылан, аиҳабацәа дыртәеит, аҿар ус иаархаҵгылеит. Рашьыҭ дындәылҵуа-дааҩнало, иахьаҟара ицәа изыласны иколнхацәа дрымбацызт. Аҵыхәтәан аизара аахдыртын, аихшьаалақәа рзын ажәахә ҟаиҵеит ахантәаҩы. Аколнхара ахашәалахә бзиа иахҟьаны џьамшк ахәԥса ҩынтә еиҳахеит. Аколнхацәа агәараҳәа рнапы ааинырҟьеит ари
анаараҳа. «Уажәы изнымхаз усгьы дызнымхеит, аха изынхазгьы дынхеит!» – аӷу ааилдыргеит зегьы.
Ақәгыларақәа раан ажәа зҳәақәаз дреиуан Радион Быҭәба. Уи инарҭбааны далацәажәеит аколнхара ақәҿиара иамаз аҿы акомҿар организациа имҩаԥнагаз аусмҩаԥгатәқәа, ачаи аарыхыҩцәа ҳәа уажәраанӡа ҩыџьа-хҩы рыда уаҩ ихьӡ рымҳәацызҭгьы, уажәы рхыԥхьаӡара иазҳаит иааџьоушьартә. Шарагьы лыхьӡ ааиҳәеит Радион. Далацәажәеит уи абригадирра аусқәагьы дрыҵамхаӡакәа инагӡо, ачаихыхраҿы ақәҿиарақәа шлымаз. Нас дниасит аправление аусура агхақәа рылацәажәарахь. Уи иҳәеит аколнхацәа ианраамҭоу аванс шырмоуаз, колнхаҩы-цыԥхьаӡа ирыхәҭоу, рџьамш иарҳаз аџьықәреи лапҟьа иахьагьы ацақәа ирҭаԥсаны ишгылоу, ишрырымҭац.
– Ауаҩ иааԥсара ахәԥса аниоулак, иаҳа игәашьамх еиҵыҵуеит, иҵегьгьы сааԥсандаз игәахәуеит, – иҳәеит Радион.
– Ҳколнхара аҟны аҟара иабыкәу анхацәа рааԥсара лыҵшәак ахьамоу?.. Ус ахьԥоуҳәо?! – дааиеиканит уи Рашьыҭ, илагә дуқәагьы аашаҟь-шаҟьеит.
– Уиԥырхагамхан, Хабыгә-иԥа, аиаша иҳәоит, – ибжьы иргеит апартиа араиком амаӡаныҟәгаҩы, аизара иалахәыз.
– Шықәсыки бжаки ҵуеит абри ҳкультура аҩнгьы аргылара иаҿижьҭеи, уажәгьы абжак ҟаҵам. Уигьы мцума, Рашьыҭ? – ихы ааиеирхеит Радион.
– Ииашоуп, ииашоуп.
– Мшәан, ҳзалагеи иҳазмыргылозар? – аӷу ааилдыргеит акомҿарцәа.
– Анхара ԥшӡа, аԥсҭазаара ԥшӡа ҳҭахуп, – иажәа неигӡон Радион. – Аԥсҭазаара ԥхьаҟа ицоит, уи иацныҟәароуп ҳшьаҿа. Абӷа ҳашәҭ, Рашьыҭ, уи шәара ишәылшоит, – дааччан, иажәа даалгеит Радион.
– Уара, шәмоурахә мыӡааит, абӷа шәаҳамҭакәа, ишәзааузеи! – алаф аахиҳәааит ахантәаҩгьы.
Аӡәаӡәала иқәгыланы ицәажәоз рахьтә даақәгылеит Шара. Уи иахьада ас еизара дук аҿы дымцәажәацызт аҟынтә, илҳәарц илҭахыз лзеиҿымкаауа акыр даашьақәхеит, аха нас хәыҷы-хәыҷла дааунажьит. Лажәа ахы еиҿакы-еиҿакуа дышнеиуаз, аӷьараҳәа даақәгылан, далацәажәеит лгәы иҵаххуаз. Рколнхараҿы ирацәаҩын аҽаҩра аарыхыҩцәа, ачаиаарыхыҩцәа ҳәа зыхьӡ рҳәо, инеиҭаҳәо акыр шықәса раахыс иааргоз. Аха ишырҳәоз еиԥш, зегь рылҵшәа рацәак дара ирааԥсарымызт.
– Аколнхацәа ақәшаҳаҭым звенок, бригадак аус иауз аҟынтә абжак аӡәы иҟаиҵазшәа иарбаны ахьӡ ҭгарақәа џьара-џьара иҟоу, – лҳәеит.
Итәази игылази зегьы ӡыҩӡа илыхәаԥшуа иаанхеит, ауама лгәаӷьит, иҟалҵазеи ҳәа, инеихәаԥшы-ааихәаԥшын, зегьы аӡә рлымҳа инҭеиҳәазшәа, Вера Гәын-ԥҳаи Ҷыҷка Лакәатааи-ԥҳаи рахь инхьаԥшит.
Минуҭқәак рышьҭахь аҭынчра ааилагеит, иабыкәу ус ахьыҟоу, ус ҟазҵада ҳәа иааилалеит.
«Ашәӷьыч ихы акы ықәуп» анырҳәа, ихы дасны икуан ҳәа, иҩыҵнарԥеит Вереи Ҷыҷкеи.
– Цәгьаршроуп, цәгьаршроуп, дызусҭа, ди-ида, аӡә иџьала зхы ӡырызго? – лыбжьы аалыргеит Вера.
– Ианбыкәыз бара мышкала 150-160 кг. ачаибӷьы анхыбххьаз, исымҳәар бымуазар? – ҿаалҭит Шарагьы.
– Уи абригадир биазҵаар ибеиҳәап, ибзымдыруазар! – дҩаҵхахеит Ҷыҷкагьы.
– Лаҳәшьцәа, лашьцәа, хәҩык ыҟоуп, урҭ ихырхуа лыхьӡала ианырымҵои, ишԥашәзымдыруеи, мшәан? – лафшақә ибжьы аарылаҩит ҷкәынак.
Зегь ааибарччеит. Шаҟа ицәымӷхазеи Рашьыҭ ицәыҵдырттаақәаз, идимырҳәарцгьы даарҿаԥеит, ҽыҵга шәкы еиқәыӡбуа, аха иадымраӡеит.
– Ҳколнхара иҵегь ахьӡ ҭыҵырц, ибеиахарц уҭахызар, иҟамлароуп аӡә иааԥсара аӡә дыҭнаго, – лҳәеит Шара. – Ҳазегьы ҳааԥсара ҳколнхара ҭнагароуп, ҳазегь хаҭа-хаҭала ҳаҭнагароуп, уаҳа ԥсыхәа ыҟам.
Ииашоуп, рҳәан, хәыҷи дуи аалықәшаҳаҭхеит. Лгәаӷ кны иаго, рыԥсахы ԥжәо инатәеит Вереи Ҷыҷкеи.
Аизарауаа рыбжьы адәныҟантәи дгыланы, дара имбо дазырӡырҩуазшәа акәын, иҩызцәа дрылатәаны дшыӡырҩуаз Хьымца. Уи ила ишамбоз ихадыршҭуан иқәгылақәоз.
– Алашара зҳарымҭо бзаламцәажәои, Шара, алашара! – иҳәан, ибжьы ааиргеит зықәрахь инеихьаз хаҵак, Шара дықәҵуашәа аниба.
«Алашара!» – игәы неидыӷәӷәалт Хьымца, игәҭак изынамыгӡаз аӡбахә анааиаҳа.
– Унан, исхашҭхьаз! – даахьаҳәны деиҭаақәгылеит Шара.
Ақыҭаҿы џьара-џьара Бзыԥ ГЕС идыргылаз ааигәара иҟаз аҳаблақәа рахь иахьабалак алашара наргахьан, ахара иҟақәаз рахь ада.
– Афымца станциа зҳаргылаз Абгарааи Аӷдарааи уҳәа рымацара рзы акәӡамызт, Ҷатигәаҩаагьы ирҭахуп, Емырныхаагьы, ҳаргьы, – иазгәалҭеит Шара. – Ҩышықәса абар иҵит аподстанциақәа хаҩҩала игылеижьҭеи, арахь алашара ҳмоуц...
– Инажәгандаз алашара, изымуда, аӡәыр шәаҟәихма? – дааҵааит ахантәаҩы.
– Ҷатигәаҩаа ҳтәы бымҳәар ҟалоит. Ҳара иахьа-уаҵәы алашара ҳауеит, – ибжьы ааиргеит Зосим.
– Ҷатигәаҩаа ианруҭоз, уҳабла изрумҭеи, аҩыза, уара уакәмыз ирхагылаз? – наиаҭалкит Шарагьы. Илҳәеит, лыбзгьы днацҳаит, Хьымца игәы иаҷыдаз акы дшацрасыз аахәыцны. Уаҳа акымҳәа днықәҵит.
Абри аизара ашьҭахь еиҳагьы ргәы ааицәыхьшәашәахеит Зосими Шареи. Уи инацлеит аарыхҩцәа рраионтә еилацәажәараҿы Рамизи дареи реиқәшәара.
Даара краамҭа изыгәаӷьуамызт Рамиз иԥсы злаз, ицымныҟәаз аԥҳәызба лааигәара анеира, лыдгылара. Игәы далихырц шаҟа иҽазикхьаз, аха иқәҿиауамызт. Аҵыхәтәан ииулак иааигәаӷьын, аԥсшәа леиҳәарц дналеихырхәеит. Зны даалакҩакит Шара, илабара ларгьы дшааилаҳаз мҩашьауа, ллакҭа аагәырӷьеит. Мҵәыжәҩада ҵәҩанҵәы дыԥрит Рамиз. Зосим аӡәы даахьаирҳәызшәа, аҟыԥҳәа данааҳә, илаԥш нараахеит знапы еимыздоз...
Аизара ашьҭахь Рамиз Зосим днеихьӡан, иҟалозар уара уҿы ҳәатәык сымоуп, ҳанхьаҵып ҳәа дааиԥхьеит.
Зосимгьы иажәа ҩбамтәкәа даалҵын, абаҳчара дныҵалеит.
– Сӡырҩуеит, акруҳәарц уҭахызар? – дааҭгылт Зосим, рымацара уаҩ дахьырзааигәамыз ианнеи, ипапирос дахо, дцәыҵыԥшны Абганба дихәаԥшуан.
– Зосим! Уаргьы ухаҵоуп, саргьы схаҵоуп. Ҳҿатә уаауп уаргьы саргьы, – дааҭгылт Рамиз, – убри аҟнытә ҳаилибакаап сгәахәуеит. Идырны иумаз схы шақәсҵо сара исхырҟьаны уи аԥҳәызба гәыбӷанк луҭеит ҳәа анаасаҳа. Сара сыласра иахҟьаны хьӡык лхысҵазаргьы, сыԥсы ахьынӡаҭоу убри ашәара саҿызароуп... Избанзар... уи, сара... бзиа дызбеит, дызбоит иахьагьы, аха санылҭахымха, лразҟы срыцәгьом. Абриоуп иуасҳәо. Абзиабара зықәҿиауа дыҟоуп, – изқәымҿиауа, изықәҿиаз даҽаӡәхеит, изқәымҿиаз сара сакәхеит, аха уи ахаан даҭасҵом, убасҟак дыԥҳәызба цқьоуп уи.
Иҭаҭын аҵыхәтәанӡа днаҿыхан инкаршәны, даҽак аацәырганы амца аиркын, хыма-ԥсыма ахара далагеит Зосим. – Иуҳәашаз уҳәама?
– Ааи, саргьы ӷас сышьҭумхын, ӷас сызлоукуа акгьы салаҟам, еиҳараӡак ларгьы, акгьы лхарам уи! – иҳәеит Рамиз.
– Лареи сареи уара узлацәажәо еиԥш акгьы ҳабжьам, ҩызак иеиԥш ауп лыхьӡи лыхьымӡӷи сышрыхәаԥшуа, иудыруазааит!
– Ҭабуп уахьсзыӡырҩыз... Умш аабзиахааит! – инапы ааирххеит Рамиз.
– Абзиара узыҟалааит! – уи инапы ааимихит Зосим.
Аӡынрахь иурхаргьы, ӡынра мзак еиԥш, зны-зынла иааимаҩны асы ауа, адгьыл еиҟәжәо иҵаауа; ааԥынрахь иурхаргьы, иааԥынра мзаны, аҳаскьынаагага аақәчуа, аҳауагьы адгьылгьы ааԥын ԥшӡа ахылҩа-ԥсылҩа рхылҟьауа – абас ссиршәа иҟоуп март мза Аԥсны.
Амза агәҭа ааҩнашахьан, шьҭа издыруада амшқәа бзиахар ҳәа уаҩ дышгәыӷуаз, иаалырҟьаны, шарԥазык ианԥшы, иҟәашӡа сыла аԥсабара хҟьан.
– Уцеит ҳамҳәази, уеиҭаахма, уӡынра мыждахааит! – лҳәан, дуар-уаруа аԥенџьыр днадҵит Шара. Амца еиқәылҵарц лҿыналхеит, аха Радион еиқәҵаны далгахьазаарын.
Шара еиҳарак хьаас илымаз ачаибӷьы акәын. Зегьынџьара аколнхараҿеиԥш, лыбригадаҿгьы ачаи ахырҟәыдаара, акультивациа азура иаҿын. Уажә ари ахьҭа иасыз, ас иақәҳаз иарҩар ҳәа дшәон. Ус рыхьхьан шықәсқәак раԥхьа зны.
– Арҩаразы иарҩашам, аха ихнаблаашт, ачаи ахыларагьы наскьар ҟалап, ҵыԥх еиԥш акәымкәа, – иҳәеит Радион.
Лымаҭәаԥхақәа аалшәылҵан, лнапы рԥхо ауаџьаҟ днадгылт.
– Уара Радион, афымцалашара ааҳамгаӡои, абас ҳабанӡацо, амца ахысааит... Рашьыҭи сареи ҳаиванамгалар ада ԥсыхәа ҳамамзаап!
– Ассир бҳәоит, Шара, Рашьыҭ изыбуазеи? Абригадаа бларацәажәаны, шәааицхырааны иаажәымгои. Хьымца игәыхәтәы анагӡара мацара азынгьы уажәраанӡа иҟаҵатәын. Ҳазегьы иҳагхоуп, – дхәыцуа дааҭгылеит.
– Еҳ, Хьымца!.. Хьымца иеиԥш аӡәы ҳгәаҵәа еилысӡом. Деибганы дыҟандаз, шьҭа егьараангьы иҟаиҵахьазаарын. Гәҭыхас ишԥеимаз?.. Шьоукы шьҭа агаз лампа захьӡызгьы рхашҭит. Хымҭә Манча иԥҳәыс, ани зқәацә хәыҷы иҩнаршәыз, илҳәаз уаҳахьоу?
– Иарбан илҳәаз?
– Дида, дида, абри алашара змам ирыԥсыхәоузеи, изланхозеи, уахынла инкҿаҳауа, ацәылашьцара ихәыҵатәаны ҳәа лҳәазаап! Илхамышҭи дшыҟақәаз...
– Ауаҩ ибзиа дахымҽхәар, абзиа дахьнымҳалар, дызхәарҭоузеи? Аиаша лымҳәеи, нас! Рыҩнгьы иҭоуӷанха ишгылоу бымбои? Аус руеит аӷьараҳәа, амал аадрыхуеит агәараҳәа!
– «Аӷьараҳәа», «агәараҳәа». Еиҿуртәахт зынӡак! – даахыччеит Шара.
Уи аҽныҵәҟьа абригада ааизганы драцәажәеит Шара, алашара мҩахыргарц. Асаркьал акаҩ-акаҩҳәа данас, аколнхацәа еизеит.
Шара ирылалҳәеит гәҭакыс илымаз. Амшқәа ахьынӡацәгьоу, усгьы-усгьы адәахьы мхтәы уск амҩаԥгара уадаҩын, уи иалагӡаны дара иреиӷьу аус ду ҟаҵатәын.
– Ҳхәыҷы дыҟоуп, ҳҳас дыҟоуп. Сара сыхәҭаахьала сазыразым уи алашара. Афымца алеишәа цәгьоуп, – мап ацәыркырц абас ажәа алеигалт Кәынҵал, аха зегьы иааиҿадырхьит.
Ахәыҷы ззиҳәоз иара макьана уаҩы димамызт, уажәы ааигәоуп ԥҳәыс данааигаз, лцәалтәымкәа дыҟан акәымзар.
– Имиц-имшәыц дрыцәшәоит, ма ихаҭа афымца дакыр ҳәа дшәоит, – алаф ааилырхит.
– Шәара алаф шәҳәоит, сара аиаша сҳәоит, – даҟәыҵуамызт иаргьы.
– Дад, ашәарҭара атәы ануҳәа, агаз лампагьы шәарҭоуп, аныҟәгашьа уақәымшәар, – иҳәеит аҭаҳмада Ӷәакагьы. Хаҭала цәгьа деигәырӷьеит уи, игәы кыднаххьан иахьеи-уахеи иҭааӡа аӡлагараҿы иаркыз акәаҷаб.
Изларыӡбыз ала аҽырхиара иналагеит. Уаанӡа анџьнырцәа ишазгәарҭахьаз еиԥш, ҭӡы-цыԥхьаӡа ԥшьба-ԥшьба шьаҟа рықәшәеит.
Уи ауха иауз асы ада уаҳа рацәак амуит, иналышәшәа-аалышәшәақәон акәымзар.
Адырҩаҽны ашьаҟақәа рзы имаҭәахәхашаз ақәыц ҵлақәа хҵәаны, икеи-кеиуа ацәа рхыхны, иааганы ашьҭаҵара иналагеит.
Афымца станциахьтә анџьныр амонтиорцәа иманы дааит. Уажәраанӡа иеибыҭаӡамкәа, баша иқәацәӡа игылаз аподстанциа аибыҭара иналагеит. Ашьаҟақәа ахьарстәыз иарсуа, адгьыл шәо-изо, ҭӡы-цыԥхьаӡа инкыдгыло рҿаархеит. Ачаидкыларҭа аказармахьгьы имҩахыргеит ацәаҳәа.
Лмагә дуқәа ҟылԥ-ҟылԥ рыхга, аҳәынҵәеи аси реилақашьра далагылан иахьа хәлаанӡа Шара.
– Быҷкәынзымтәыз – быгәнаҳа иқәшәааит! – алаф лылырхуан зегьы.
– Знык акәым, жәантәгьы бымҵарстәуп бара, ашьабсҭеиԥш бхы ркьакьаӡа! – иҳәан, даалхыҽхәеит анџьныр ҷкәынгьы, уажәадагьы кырқәа длаԥшықәызҵахьаз.
Иеихгаӡа иҟаз лгәы неихәыдхашәеит Шара, амҵарсра аӡбахә анаалаҳа, ахызаҵә еиԥш даакылнакаартә ллакҭа рцәгьаны инеиҿалырԥшит уи, жәа иамҳәакәа дынидҵит. Лыбла даахгылт Рамиз Бганба, аха уи изхәыцха лмаӡакәа дааивагылеит Зосим. Аҩыџьегьы анааидылбала, лгәы нҭыԥсааит.
Мчыбжьык ашьҭахь Зосим хымшҟа раахыс дахьыҟамыз (уи ибригадаҿы дшыҟоу, аҩныҟа данылбаалозгьы ыҟан) иҳабла данаалала, ахәылбыҽха аблақәа ҭырҷҷауа алашара иибоз даргәырӷьеит. Даргәырӷьеит ҳәашьак амамкәа, алада-аҩада ибжьыганы игаз афымца цәаҳәақәа, ашьаҟақәа рахьтә илашо иԥшуаз алампақәа изхара изымбо ҳамҭакы дрыхәаԥшуан.
«Ҳҳабла бырлашеит, аха сара сгәаҵа бырлашьцеит», – иҳәан, даақәыԥсычҳаит, ари алашара аагара зыбзоураз данаалызхәыц. Уамашәа ибон ҟазшьас ишьҭихыз, – дицәымӷшәа-дицәымӷымшәа, диҭахшәа-диҭахымшәа.
Иагьа иургьы, изланажьуамызт уи лымҵарсра. Уи ицәархәашьуан ицқьаӡа иҟаз игәы иазааигәаз ацәанырра. Зны-зынла агәра игон Шара лызҩыдара, аха зны-зынлагьы лыгәра изгомызт тәымџьара аҵх зхызгаз. Уи иара итәала ихьымӡӷ дуун, аӡәы иҿы ирӡомызт акәымзар. Хьымцараа ргәара данаавала, снымҩахыҵпишь ҳәа ихы иааҭашәеит, даагәхьааигеит ааигәа иимбацыз иҩыза, шьаҿақәак ныҟаиҵеит, аха агәар агәҭа игылаз ахьаца, афымцалампа иҵнарлашаауаз даннахәаԥш, ишьаҿа еихигарц иахьынеикыз иаанхеит. Илаԥш иааҵагылт амашәыр аныҟалаз амш мыждазы Хьымца ашьаҟәадабаа иҿыкьаса данықәыз. Ицәа дааҭаӡыӡааит. Уажә ари алашара иҟоу Хьымца дшалхәдоу, ишимбо даазхәыцын, ихы иԥсы иҿанаҵо, ных-ныхҳәа днагьежьын, иҿынеихеит. Шаҟа иҭахыз уи уажәы уаҳа ҿааҳәыра имоуа, иқыҭа далганы дыҟазар!
Алашара ааит, иааит Хьымца иааигарц дзышьҭаз алашара. Аҳабла лашеит. Аха уи млашеит иара инапқәа рыла, иагьымлашеит иаргьы изылашарц.
– Сара сзын иашәмыркларгьы ҟалоит алашара. Усгьы избоит, – иҳәан, илабашьа ақьышә ыҵаркьакьо ашә ахь ддәылҵырц иҿынеихеит Хьымца, алашара иеигәырӷьо, ада ҳәатә рымамкәа аҭаацәа анааилатәа.
– Ус уан цәгьала дубааит, нан! – лҳәан, лхы шәиуа, лгәы шәиуа даатәеит Физа. Кәынта аффаҳәа уаҵәтәи аурок ҟаҵо астол дшадтәалаз, дааҟәыҵын, ашьшьыҳәа икалам нықәиҵеит. Аҟырҵә-ҟырҵәҳәа лгәы аӡаӡ наланаҵо, лгәы ҭблаауа азхаз даақәхеит Асида. Есааира аҭаацәара, аҭаацәара бзиа аҟазаашьа ацәыӡуа, агәырҩа рацәаны, агәырӷьара маҷхо иааиуан. Зынӡак иҽеиҭеикӡеит Хьымца. Иҟазшьала адагьы, ус уахьынеихәаԥшуазгьы, акыр иҽааиԥсахт. Анкьа Асида илбахьаз аихытар, амцаԥшь иаҩызаз арԥыс дабаҟахыз! Хьымца ицәеижь иацлан, имаҭәақәа дырҭамӡо дҟалеит. Асида илбон иахьеи-уахеи уи акы дмырҭынчуа дшамаз, дшаргәаҭеиуаз, аха аԥсраказы ла лахь ираргамомызт иарбаныз. Даара лхы лгәахшәо, лгәы лықәмаҷхон есааира. Даазқәылаз, ичҳара уадаҩхеит. Аҟәа аҳақьымцәа рҿынӡа дган даалгар цәгьа илымбеит, издыруада игәы зырӷәӷәаша ак шԥарымҳәари ҳәа, аха иара ихахьгьы инеигомызт.
Зны ашкол ахьынтәи аҩныҟа даауан Асида. Аҩны даназааигәаха, Хьымца ашҭа дшықәгылаз лбеит. Лылаԥш шихыз, аҷараҳәа агәашә аартны данаалагыла, уахь даахьаҳәит иаргьы. Дагьаахьаҳәт, акы шихьыз удырратәа инапқәа иԥҳәыс лахь иааирххан, даанхеит, арҵәааҳәа ибжьы наиргеит.
Аҽны амш бзиан даара, ажәҩан кеикеиуа ицқьан, 8ҭа ҟәашқәак гәыблаа пашәқәак реиԥш, иԥсаҟьаны ахрақәа рықәцә ҳаракырақәа ирывыҳәҳәон акәымзар.
– Иҟалазеи уара, иухьзеи?! – лгәы ҭҟьаны дыццакны днеизааигәахеит лара.
– Асида, Асида, ахәлареи ашареи ирымаҿоуп, бшызбаз! Уа бара, ибаҳама исҳәаз? – амыргәырӷьара ихатәаны днапыршьышьуа лхахәы лҿы еимидон.
– Ишԥа, уара, ишԥа?
– Аа, абри, абри бхы снықәыԥшит, уамаӡакгьы акәым, аха иахьцалак. Баҳау? – дааимлагәа дааникылт. – Ихабымҵои? Ибхоу акасы раԥхьаӡа автобус аҿы ҳанеибабоз ибхаз акәӡами? Ани аԥша иамсхыз акәӡами?
– Ауми, ауми, уара Хьымца!
– Ибасымҳәаз, ибасымҳәаз! – аԥшқа иеиԥш дгәырӷьон иара, нас ила акәкәы дааҭыхо, иҵегь дибарц иҭаххеит цәгьала. Аха уаҳа дибомызт... Али-ԥси рыбжьара лаԥшҵашәараҵас иибаз ада уаҳа акгьы имаӡеит. Уаҳа ак шԥасықәмыз, сразҟы акгьы шԥаламыз ҳәа, игәы дажьоу, дамжьоу изымдыруа даақәхеит.
Адырҩаҽныҵәҟьа даашьҭԥааны длыманы дцеит уи Асида Аҟәаҟа аҳақьымцәа рахь.
– Ҳара иуаҳамҳәахьаз, уахымыццакын, аамҭа аҭахуп ҳәа? – иҳәеит аҳақьым. Ианцашаз аламҭалаз хәшәык рзиԥшаауазшәа ҟаҵаны, Асида дындәылигеит уи.
– Аиаша иара иаҳамҳәаргьы, бара ибдыруазароуп, Асида... Бицхраалароуп, дбыргәыӷлароуп. Зегьы ирыцку бицхраароуп, аԥсҭазаараҿ дхашәаланы ихы имԥхьаӡакәа, ихатә ҭыԥ иманы дҟалартә. Акы иҽазикроуп, хымԥада. Убранӡа игәы рыӷәӷәалатәуп. Нас даналашьцылалак, ихатә ҭыԥ аниоулак, уажәеиԥш иуаҩышьа ҟалом...
Уинахыс еиҳа ихы игәақәло, ихы деигәыӷуа далагеит Хьымца.
Уажәраанӡа зынӡак импыҵамыхиоз аԥхьарцагьы хәыҷы-хәыҷла инапаҿы инеиуа, илаба уи арахәыцқәа рҿы рҭыԥ ылнахуа иалагеит. Зны-зынла акгьы ааигхомызт Асида дизырӡрҩны илзаирҳәарц, аха иҽиҟажон. «Ауаҩага ихы хьымӡӷишьоит» шырҳәо еиԥш, ихьымӡӷқәа духеит Хьымца. Зегь иара длаԥшықәҵа дрымоушәа, ихыччошәа игәы иабон. Еиҳагьы дуаҩымнатәуан, дархьшәашәон есааира ас аҟазаара. Абри аҟазшьа ҷыда ишьҭикааз ауп Асидагьы лхаҵа дызҿыз, игәиҭаз леилзмыркаауаз. Иара ус, машәыршәа акәзаргьы, зны дылзақәымкит уи аԥхьарца анеирҳәоз. Игәы иадыруан аӡәы аҩны даныҟоу, ааигәа-сигәа аӡә даныҟоу. Ацгәы ашьапы абжьы гауашәа, иԥҳәыс зыбжьы лмыргоз лшьапқәагьы рыбжьы иара игәы иқәсуан. Игәы ҭынчмызт, дҳәыҵәы-ҳәыҵәуан, дазгәаҟуан иԥхьарца, аха аӡәы иҵихыр ҳәа дшәаны, дыԥшын индәылҵқәаанӡа. Дҭынчӡа данааиқәтәалак, идыруан уаҩ дшыҟамыз. Усҟан иаацәыригоит иԥхьарца. «Иараби, суаҩыгызмалхама, сышә асыркааит, иабаздыруеи мамзаргьы, акгьы збаӡомеи?..» – иҳәон, ихы џьашьо, аха дышнеиуаз, наџьнатә ус дшаны адәы дықәиҵазшәа, ихы иԥхьаӡо дҟалеит.
Ажәҵысқәа рыжәҵарақәа анырааӡалак, рымҵәыжәҩа ишьҭнахуа ианыҟалалак, рыҭра ааныжьны инхԥраа ишцо еиԥш, ашкол ашҭа ааныжьны аџьџьаҳәа инықәҵит аҵаҩцәа.
Сынтәа абжьаратәи ашкол иалгаз дрылан Хьымца иашьеиҵбы Кәынтагьы. Наџьнатә аахыс Хьымцараа рҭаацәара аҟынтәи аӡәгьы агәар дынҭыҵны иахьеиҳау ҵарак ахь ишьапы неихимгацызт. Хьымца аколнхараҿы аусура, анхаҩра дыхԥааны даман. Заочно ҳасабла
ақыҭанхамҩатә институт дҭаларц шиҭахызоуп амашәыр дшақәшәаз. Уажәы иашьа ашкол даналга, аҭаацәа ирыӡбеит ицхрааны аҵарамҩа дықәырҵарц. Ирҭаххеит Аҟәатәи арҵаҩратә институт ахь дрышьҭырц. Иаргьы дақәшаҳаҭхеит. Ишәҟәқәа алеиҵарц иаашьҭыхны дцеит. Ҩымш дыҟаӡамызт. Ианԥшы ипапка еиҭа иҩыҵракны агәар дааҭалеит. Иҟалазеи, анырҳәа, ара сзаангылом, иҵегьы снаскьароуп, иҳәеит. Уи иӡбеит араӡынтә медалла ицалгаз иҩыза ҷкәын дицны Саратовҟа дцарц.
– Ишәабжьызгада уахь ацара? – иааџьалшьеит Асида.
– Уа ҷкәынак даабан, иҳаиҳәеит Саратов аҭалара шымариаз. Аекономикатә институт иалганы иааз аӡәы иоуп. Адырҩцәа имоуп, ацхыраара ҳарҭоит, – иҳәеит Кәынта дгәырӷьаҵәа.
– Аҷкәын, уахьымҩаӡаша ушьапы кыдургылошәа збоит. Саратов акәым, аха ара Аҟәа узҭалонда, – даацәажәеит Хьымца.
– Мамоу, мамоу, сара ауаҩра сылҵыр, кыр саԥсахарц шәҭахызар, убрахь сдәықәышәҵароуп, – иҳәеит Кәынта.
Ицәажәашьақәа лгәамԥхеит Асида, аха лабхәында хәыҷы игәы дасырц лҭахымхеит, издыруада дызҭалаҵәҟьаргьы, иҟыбаҩ бзиоуп, дцааит ҟалҵеит. Мышқәак рышьҭахь аконтораҿы авансла аԥара аамырхын, имҩа дықәырҵеит Кәынта. Уи иеиԥш егьаҩ амҩа иқәлеит, аха џьаргьы имцакәа ақыҭаҿы зҽаанызкылақәазгьы ыҟан. Урҭ махәҿала аус уа рҭаацәа инарывагылеит.
Амхқәеи адәқәеи рҿы, ачаирҭақәа рҿы уажә унҭаԥшыр, угәаазҳарын. Аҟармашәҭқәа реиԥш, ана-ара рчаз хылԥақәа аиаҵәара иалубаауан жәаҩыла аҿар. Аԥхын рхыргарц иааит астудентцәа. Урҭ аус руан, рколнхара ахьӡ ҭыргон, идырԥшӡон. Аусура адагьы
аԥсҭазаара дырлахҿыхуан, алахь еиҵырхуан. Хәылбыҽхала акиноқәа, ахәмаррақәа, аизарақәа мҩаԥыргон. Мҽышала аицлабрақәа рыман.
Иахьа уажәраанӡа хәыҷгьы-дугьы иҳазмыргылеит ҳәа хьаас ирымаз Акультура ҩынгьы аргылара шьақәырцалеит. Мҽышак аҽны Радион ибзоурала аҿар ааит аргылараҿ ирыцхраарц, шьоукы ахаҳә, ақьырмыт харгалон, шьоукы еиқәырҵон, шьоукы акьыр дыршьышьуан. Ишәыршәыруа Аҟәа иалаз Ҷыма уажә уналыхәаԥшыр, еиҳа деиӷьоушьарын. Акьыр лгәыдтатала, ақьырмытқәа еиқәҵо, аҭӡы аҩагара даҿын. Иԥсы лхьыхәхәа, изхара дизымбо длыхәаԥшуан Радион.
Шара убри аҽны илдырит лашьа ӷәӷәалаҵәҟьа бзиа дшибоз Ҷыма, иара ларгьы бзиабарала аҭак шыҟалҵоз. Аханатәгьы дылгәаԥхон уи Шара, цәгьа дыӡӷаб шьахәуп ҳәа, «ахьы урҭәар – ахьы алҵуеит», – шырҳәо еиԥш, дызхылҵыз рыхьӡ-рыԥша, руаҩра бзиа мырҩашьакәа еихазҳашаз аӡә шлакәыз ала длыхәаԥшуан... Лассы-лассы Аҟәа ацара-аара зыхҭеикзеи, лгәахәуан, абар ассир! Даагәырӷьеит Шара, иагьылыӡбеит аухаҵәҟьа диацәажәарц уи ԥҳәысс дигаразы. Уаҳа иҟалҵарыз лыздыруамызт, амала, ԥсшьара ҳәа ианааилатәа, лхы налыдкыланы длахәыҭхәыҭуашәа ҟаҵаны, аҵәах аалҿлыргеит. Ҷыма дҟаԥшьӡа дҩеибакны, иҟабҵои бара ҳәа, дналыцәхасын, Радион дынихәаԥшит, ҳаибамашь ҳәа. Уи илаԥш аарыҟәганы, дцәыҵаччо даатәеит. Иаҳәшьа илуз иара иузшәа игәы аарҟәандеит. Абра даазхәыцит иара гәнаҳас ииԥхьаӡаз. Иԥсы злаз, зда димамыз иаҳәшьа заҵәы ишԥыкәыз игәҭыха шлеимҳәац, уи ахаан акы лцәиӡахьазма? Уахаҵәҟьа иласҳәароуп, иӡбит иаргьы.
Аҩныҟақәа рахь ауха ианцоз, Радион ддәықәымлеит Ҷыма лынаскьагара, избан акәзар ирацәан уахь дара рахь ицоз аҿар, насгьы иаҳәшьа дныжьны дзымцеит.
Аҩны ианааи, бысҭа ԥхак лурц иақәылкит Шара, аха Радион имуит, уажә бабакҿало, бааԥсаха быҟоуп ҳәа.
– Уи аҵкьыс хьшәашәа-мхьшәашәак ҳнацҳап, иаархиа, – иҳәан дындәылҵит. Арахә рҭыԥ инықәҵаны, акәытҵара ашә ныджьыланы даахынҳәит, усгьы уажә хьара рымамызт. Ашә-ахш афермаҿы иамхны иааргон. Аиашазы, икара-ԥсараха иҟан, риарҭақәа ианын-/рыниала, ох-сохҳәа рҽеиҵырхит ргәы иахәаны. Иагьааибарччеит.
Рҩыџьегьы, иахьантәарак иаахәланы ҳнеицәажәанда ҳәа иҟаз, ахцәыргашьа иақәшәомызт. Акраамҭа ирзыгәаӷьуамызт, аҵыхәтәан Шара илгәаӷьит.
– Уара Радион! – лҳәан, данаақәтәа, инақәыршәаны – бара Шара! – ҳәа ибжьы ааиргеит иаргьы.
– Ак еицҳаураны иҟоуп, изакәу сыздыруам, аха, – дыччо иаазгәеиҭеит Радион.
– Насыԥхап еицҳауа, уаҳа иарбан? – лҳәеит Шарагьы, лхы рыӷәӷәаны иҵакуа. – Узсызҵаауаз? Ак уҳәарц уаҿын...
– Аа, сара моу, баргьы ак бҳәарц баҿын... – Сара уашьҭан иуасҳәоит... Уара иҳәа.
– Мамоу, бара иҳәа.
– Мамоу, мамоу!
– Саргьы – мамоу, – иҳәеит иаргьы, инапқәа наҟ ихы иҩааҵеиҵан, игәы ҩарханы аҭуан ацәылашьцара даҵаԥшуа дааиеит.
– Ус анакәха, еиҳабы-еиҵбыла, усгьы уара иутәуп...
– Аиеи, нас, – иҽыназикит Радион, – ибмуӡозар, сзызҵаауаз уи акәын: бхы лыдкыланы илабҳәақәоз закәыз ани?
Ииулак цәыргашьак аиҭеит.
– Ани дарбан? – дгәырӷьан, цас иааҭылҵааит Шара.
– Иласҳәоз, умбои, уара узын слацәажәон. Ҭацас дысҭахуп...
– Уаҳ, аиашаҵәҟьа! Ицәгьам усуп!
– Ишыцәгьам здыруеит азоуп, нас, уаҳа сҽызыхсырҟьоз. Ахәмарра иалаҳхузеи, аха, Радион, цқьа ҳааицәажәап. Абри ҳзынхо, ҳаҩны ҳгәара зҳарԥшӡо змааноуи, ҵыԥх амаҵурҭа бзиа ҳаргылт, инаваргыланы акәасқьа ду ҳаҿуп....
– Ыы, ибгәамԥхои?
– Исгәаԥхоит, аха акгьы агуп...
– Иагузеи?
– Иагу уа уаҟара издыруада! Абар шьҭа ҩажәи хәба шықәса ухыҵт. Уагьхәыҷым, уагьбашам. Қыҭа дуӡӡак аҿар унапы иануп, маҵуракгьы умоуп, хара имгакәа уагрономхоит. Ажәакала, уасхырс иҟоу зегьы шьҭаҵоуп уҭаацәарахарц. Уара саргьы сгәы ҿыӷьуеит...
– Амц бҳәоит, агәҿыӷьха абабымаху, бхәы уны афаха аамҭа бымахмеи!
– Избан хара-харантә шәзеиқәыԥшра? Мамзаргьы иахьоума ус шәыҟеижьҭеи? Кыр ҵуеит. Ҷыма иҟәышу ԥҳәызбоуп, ажәа лнуҵар, дазхәыцп сгәахәуеит...
– Бара ассир бҳәоит, Шара, ҩынра дцома уи, аинститут дҭоуп, – иҳәеит Радион.
– Дҭазааит, нас иабаҳԥырхагоу, уигьы бзиоуп. Дцалааит, даалааит, уаргьы унабыжьҟьалап, анцәа иџьшьоуп, харам, ана ҩ-сааҭк рыла уахьыҩбжьысуа Аҟәоуп. Иуҭахызар, амашьына ааҳхәап, лассы-лассы шәеибабалап.
– Аиеи, сынтәа аҩны ҳалгап, ԥҳәыс даагап, амашьына ааҳхәап... Иаауша зегьы сынтәа ҳалгоит, аха ҳаԥхьаҟа? – цас дышцәажәоз ҩашьомызт Радион.
Ицәымӷызма Радион иаҳәшьа иабжьылгаз, иабаргәыз Ҷыма иара дшитәыҵәҟьоу идыруа адәы дықәзар. Аха уи акәӡам мзызс иҟалҵо Ҷыма. Зны, ишеицәажәоз, иалҳәеит лан аинститут далгаанӡа џьаргьы дшылмышьҭуаз, ус шлалҳәахьаз.
– Баргьы бақәшаҳаҭума нас бан илҳәаз? – дааҵааит усҟан иара.
– Сароу? Ҳәарас иаҭахузеи! Гәаҟрас иҟоузеи ҩышықәса роуп...
– Сара сгәы иаанаго даҽакуп... – иҳәеит Радион.
Абри реицәажәара ааигәалашәеит уажәы Радион, уеизгьы издыруада ҳәа гәыӷракгьы даарлашеит. Дышхәыцуаз, аекран аҿеиԥш ибла ихгыло рҿаархеит ҳшыҟалаша ҳәа игәы ишаанагоз: сабшала ахәылбыҽха аҩны данааилак, дыҩны дааиԥылахуеит Ҷыма, ихәы ԥхаҵәы-ԥхаҵәо ицәырган, иаԥхьа иаақәлыргылахт. Иеибаргәырӷьо ишыҩноу мацара, аамҭа анааилак, имашьына дҩақәтәаны, дганы даанижьхуеит аинститут агәашә аҿы.
– Аа, Ҷыма лхаҵа дааигеит! – ҳәа неибырҳәа-ааибырҳәахуеит астудентцәа...
Игәалашәақәоз даарызхәыцын, дааччан днаҳәны днаиеит.
Шара шьҭа лхәыцра даҽакахьы ииасхьан. Иаалгәалашәеит абригадаа хьаас ирымаз амҩа аҭыӡшәа. Аусҳәарҭахь игаз амҩаду мышк анааихәласлак, машьынак занымло, шьамхахьы аҳәынҵәаршьшьыра ҟалон. Бзыԥ ақыҭа адгьыл нышәаԥшьран, уԥсуазаргьы, хаҳәык уԥыхьамшәо иҟан. Ауаа анылахьан амҩацәгьа, аҳәынҵәа, аха наҟ-ааҟ ауаҩы днаскьацыԥхьаӡа, еиҳа аԥсҭазаара еиӷьызтәыша анизыҟалалак, уажәраанӡа ихы злеигӡо ихы алеимыгӡо, даҽа леишәак шьҭихуеит.
Абысҟак ибеиоу аколнхацәа, рыҩны-рыдәны ианазҳа, рымаҭәа-рҩыҭәа ианацла, ирфаша-иржәша аныҟала, избан аҟьаԥҳәа аҳәынҵәа изааласра? Аҳаблақәа џьара-џьара рымҩадуқәа улицартәын, икаххаа ибыжьган уажәы. Амашьынақәа ӡынгьы ԥхынгьы ибыжьҵәраа иныҟәон. Избан нас ақыҭа агәҭа иацәыхароу агәаҩаа изыҟарымҵарыз амҩа бзиа? Аха
араҟа ҳара ҳамацара ҳакәым аус злоу, Лхадәаагьы адгалатәуп. Урҭ ирылсноуп ҳара ҳахь амҩа шаауа. Уаҵәыҵәҟьа дсыԥшаароуп Такәа», – аалхәыцт Шара, абжьбатәи абригада абригадир изы.
– Амҩа ҟаҵатәызар, ҳара иаабап, шәара шәусс иалоузеи ҳәа дҳацәҳап Рашьыҭ, – иҳәеит уи Такәа, Шара даниацәажәа. – Уи уаҩ дивасыр иҭахӡам...
– Уеҳ, ассир уалашоуп, Такәа! Закәытә васроузеи зыӡбахә умоу? Ҳҿи ҳнапи еиқәҵаны ҳтәар, аӡәыр акыр ҳаиҭо џьушьома? – иааиҿалырхьит лара. – Ҳазлареицәоузеи уара амҩақәа згәылҳәа изгаз ҳгәылацәа? Иқалақьха, илашараха иеилатәоуп, ҳара уажәыгь ҳҳәынҵәа ҳааласуеит.
– Ибымуазар, аԥшьгара бара ибықәзааит, саргьы сбыцныҟәап, – иҳәеит Такәа, – бара балагар, акаҿы инабгоит...
– Еҳ, еҳ, убарҭ шәеиқәақәа шәышьаҵан шәызшаз длеиқәыбгааит, хаҵара ҳәа ак шԥашәылам! – дааихыччеит лафшақә.
– Ҳаиқәақәа бырҟәаҵ, ирзыбуазеи! – дааччеит Такәа.
– Алаф умҳәар ҳәа сшәахуама! – днеицәхаст Шара. Дацәымҩашьеит Такәа иҟалашаз. Рашьыҭ азныказы дыҵҟьеит, дыԥеит, шәқашь злам шәымҳаҵә алашәымҵан, ианыҟаҵатәу ҳара иаабап ҳәа.
– Бара, “аҳәаркьира иашьцылаз дузаҟәыхуам” – ҳәа, еснагь ак цәырыбгоит, – илакҭа цәгьа налҿаирԥшит. – Уи акәым, аха ачаи, ачаи хышәхла, апланоуп аус злоу уажәы, аплан!
– Уи бзиоуп, аха мышк аацәгьахар, амашьына ҳа ҳахь изнеиӡом, ишԥаҳаԥсыхәоу усҟан, ачаибӷьы злаагарызеи апункт ахь? Жәаха х-сааҭк аҳәынҵәа илагылан ҳчаибӷьы, – даацәажәеит Шара.
– Ацәқәа ыҟоуп, акамбашьқәа, аҽқәа, ыҟами... – иааиқәиԥхьаӡеит ахантәаҩы.
– Ацәқәа ашьхаҟа идәықәаҳҵеит, акамбашьқәагьы. Абригадаҿы ҽык ада ыҟаӡам.
– Оо, нас, бымбои, иара шәхаҭақәагьы шәымцои ашьхаҟа? Хыс ишәымаз ацәқәа зегь андәықәышәҵоз? – иааџьеишьеит Рашьыҭ.
– Амашьына шәысҭеит, шәсыркьаҭеит, ануҳәа, акәыз џьаҳамшьеи! – даахәмаршәа дааччеит Шара, нас лҽаалыргәыбзыӷын, ахантәаҩы истол даназааигәаха. – Рашьыҭ Хабыгә-иԥа! Зегь акоуп абра сдәылҵран сыҟаӡам уааҳақәшаҳаҭымкәа.
Такәа иԥсы ӡаны дгылан, наҟ еибгала ҳаздәылҵындаз ҳәа игәы ҭыԥо.
Ус, дааҩналеит Хьыҵкәыр Хәытаба, апарторганизациа амаӡаныҟәгаҩ.
Даагәырӷьеит Шара уи данылба, ахаан илшо акаҿы мап рцәикуамызт аҿар. Уажә еимаркуаз анеиликаа, дааччеит.
– Аиаша рҳәоит, Рашьыҭ, амҩа ҟаҵатәуп...
– Аа, иҟашәҵа, нас, сшәыкәыхшоуп... ыҟами... Сара соума амҩа бзиа зцәымӷу? Аҽаӷәра скызар аҵкыс, ыҟами, амашьына аԥсҟы еиҳагьы еиӷьасшьоит, – иҳәан, иҽааирҭынчшәа даатәеит Рашьыҭ, егьа дыҵҟьазаргьы, рнапаҿы дмааирц илымшеит.
– Аусуцәа ҳамам, аусуцәа, – аҵыхәтәан еиҭа акы иаҿеирԥарц далагеит, аха иадымраӡеит Шареи зыԥсы ҭалаз Такәеи, ҳабригадақәа рҟынтәи ауаа азаҳкуеит ҳәа...
Мызкы ашьҭахь ахаҳәтә мҩа ианԥраа рҿыҩархеит аидара мҩангагақәа тоннала ачаибӷьы иаҵақьы. Ишиҳәаз еиԥш, «Зим» дҭатәаны, днаԥшы-ааԥшуа, абжа ихы иаџьшьо, абжа аҿар ирыџьшьо, длыбжьалт, Рашьыҭ Нанба.
– Ишәгәаԥхо амҩа ишәзыҟаҳҵаз? – даарылагылеит Шара лыбригада иалаз аколнхацәа, ашьыбжьон рчаикапанра аамҭазы.
– Иаҳгәамԥхакәа, сшәыкәыхшоуп, ҳшәааӡеит! – лҳәан, лыбжьы аарылҩит Катинкәа.
Шара дааччан, Асида лахь дынцәыҵԥшит. Абригада аҿынтәи ашколҷкәынцәа дырхылаԥшуа ачаи дыхлырхуан Асидагьы. Асида лыбзоуралоуп сынтәа ҵаҩыцыԥхьаӡа досу рхатә џьатә шәҟәқәа шроуз. Уажәраанӡа урҭ ачаибӷьы ихырхуа, идырҳауаз рҭаацәа рҿы аплан зқәу рыхьӡала иҟарҵон.
– Рхатә шәҟәқәа ирзыруазеи, иалырхузеи, мшәан? – ирҭахӡамкәа инарҿазкқәазгьы ҟалеит.
– Шәҭаацәара иалҵны џьаргьы ицом, ди, даргьы еиҳа аус днаруеит, – лҳәеит хаа-хаа Асида.
– Нас аԥарагьы рыхьӡала иҭыҵуеит акәу? – дҵааит ԥҳәыск.
– Ааи, аԥарагьы.
– Ббаашәит, ҳаҷкәынцәа ԥхасҭашәтәра шәыҟоуп, изышәҭахыз, ируша усгьы ируан, – лҽалалгалт даҽаӡәгьы.
– Ишԥаԥхасҭахауа, бара... еиҳа иаҳзеиӷьупеи! – ҿаалҭит Миса. – Иара дыԥсааит с-Камыгә, даара дышҟәыӷахаз, – нан, хәнызқь мааҭ сзырҳар, сыхьӡала апианина аабхәароуп ҳәа дсыдгылоуп. Иан дикәыхшоуп, егьизаасхәоит...
– Аиеи, аиеи, бара. Сара с-Фыраҷагьы арадиол аасхәоит ҳәа дтәоуп. Схазы ҵкык аасымхәои, канфеҭк аҭнысымхуеи, шылымҳәо, саб рыцҳа имаҿоуп! – иаалыцылҳәеит Миса Макрынагьы.
Есышықәса, аҵара ашықәс ҿыц анааиуа ишыҟалало еиԥш, сынтәагьы ашкол аҿы аԥхьара мчыбжьқәак шыбжьаз, рҿаархеит арҵаҩцәа рконференциақәа, реилацәажәарақәа еишьҭаххы: зны араионтә, нас аобласттә. Урҭ иаарыхҟьаны Асида, шамахамзар, аҩны дақәшәомызт аҵыхәтәантәи амшқәа рзы. Араионтә ҵара ҟәша аҿы дахьнеиз, иеиқәшәеит акраамҭа илымбацыз лҩыза Ниуреи лареи. Уи дшылбаз еиԥш, лассы-лассы игәхьаалгоз ҿыц еиҭаалгәалашәеит. Хаҵа дцеижьҭеи абар иҵызеи шьҭа, аха аибабара нагӡа уажәгьы ирзымгәаӷьыцызт. Знык даабжьысны имаҳә дибеит Нырбеи, зны заҵәык, уаҳа аӡәгьы. Насгьы ақалақь аҿгьы ҩынтә-хынтә диқәшәахьан, аха лан лакәын џьаргьы илымбацыз. Егьараан илыӡбхьан Асида лыҩныҟа днабыжьҟьарц, егьа лгәаӷ рымазаргьы, дрыздәылцарымызт. Зны аха лмоуа, зны лгәы илыцнамҳәо, зны абас зысзырузеи ҳәа лгәы рыцәҷыдахауа дааиуан. Уажәы ргәабзиара, рыбзазашьа шыҟаз азы Ниура данлазҵаа, дааччашәа луит лара.
– Ирыбаргәызеи, бара брымам акәымзар.
Асида иааџьалшьеит Ниура лҟазшьа, аха иҭылымҵааит. Ашьҭахь аизараҿы иштәаз, Ниура даахьалырԥшит.
– Абри башьа дымҽыӷшәа, дхаарадашәа дыҟоуп, аха ихы сҭалап, сгәахәуеит! – лҳәан, деиҭааччахт.
– Ибылымшар ҳәа сшәоит! – налаҭалкит Асида. – Ибҳәоижьҭеи акыргьы ҵуеит...
– Исылшар, исзыбури?
– Ибзызухуеи, ҭацас бҟасҵоит...
Ахәылбыҽха Асида автобусқәа раангыларҭаҿ дахьнеиз, абилеҭ амхырҭа акассаҿы иааиҿаҳаит лани
лареи. Азныказы илура лзымдыруа даанхеит, аха нас сан ҳәа лан лыхәда лҽынахалыжьит.
– Унан, бан! – лҳәан, лыԥҳа лнапы аалыкәлыршеит Қрисна.
– Аа, алагьааур, сыбҭахызаап! – даамақаршәа луит, нас лыԥҳа лҽаалымхны даагылт, дызцәыԥхашьоз еиҳабык лыԥҳаи лареи шгәыдибакылоз ибазар ҳәа дшәаны.
– Сара бысҭахуп, аха бара сыбҭахым. Сзыхбырҟьозеи? – лгәырӷьареи лгәыԥшаареи еилаӡҩон Асида. Лан дылцәыԥхашьаны лыбла цқьа дызхымԥшыло, арахь цәгьа уи ллакҭа анҭаԥшра даҿыгәҳәаауа дгылан. Еразнак игәалҭеит аҽарҳаиԥш иҟаз лан иеибамбеижьҭеи, кыр дшеихәлаҳаз, лхахәеиқәа ашлара шааԥысыз.
– Бышԥаҟоу бара, асаанџьықә цәгьа... Быфраԥҳәысхеит усгьы, – ацәажәара даҿын Қрисна, лыԥҳа лаԥшыла деимдо. Агәырҩа дарҩаны дыҟазар акәхап ҳәа еснагь гәҭыхацәгьас ишлымаз, уажәы илбон лыԥҳа деикәаԥха-еикәаԥхо, ашьа лҿықәххы, дыҭҭәааӡа дшыҟаз. Дыӡӷаб ссирымзи, лхы лфеит акәымзар ҳәагьы лгәы иааҭылҳәааит.
Ҩба-хԥа сааҭ еидгылан рҩыџьегьы, иҭибаҵаауан, аха Асида лгәы ихьшәашәаӡа икыдлоз Қрисна лымаҳә иӡбахә џьара иахьылымҳәоз, дахьизымҵаауаз акәын. Зны ус лгәы лырҭынчырц далагеит, слырԥхашьар лҭахым ҳәа, зынгьы дысзымҵааргьы, илымдыруеи Хьымца дшыҟоу, Ниуреи Хьықеи рыҟнытә ҳәа лыӡбыхуан. Аха аҵыс акаҭ иҭакны егьа краамҭа иубжьаргьы, зегь акоуп, аҭӡыварақәа иркыдԥраало адәахьы аԥырра иазгәаҳәоит. Уи иаҩызоуп ан лыгәгьы. Егьарыла дыхьшәашәахаргьы, зегь акоуп, ахшара изымгәышьлар ҟалом уи лгәы. Ианеидыҵуаз, Қрисна днеин, алариок аҿы акониак баҭлыкаки, папироски лсумка иааҭалҵеит.
«Изыбҭахузеи, сан, иҟабымҵан», – анылҳәа, «Агәыблышьа сақәбыршәар, иҵегь ҽакала сныҟәон», – лҳәан, уаҳа мҳәаӡакәа даагылт. Асида дгәырӷьаҵәа дааҟалеит, лыхгьы гәыбӷан алҭеит гәаныла, лан лгәы ахьлырхьшәашәаз. Қрисна иаалхәахьаз абилеҭ бжьысхьан, автобус цеижьҭеи акыр ҵуан. Асида иаалхәеит ҿыц уи лбилеҭ. Автобус дынҭалыртәан, ббилеҭоуп ҳәа шәмааҭк ицоз аԥареи иареи неилаҳәаны, лџьыба инҭалыџьгәеит. Лан дцеит аҩныҟа, Асида краамҭа дгәырӷьаҵәа днаԥшы-ааԥшуан, нас автобус анааи, дыццакыццакуа уи ашә илеибаҳәа ихалоз дынрылалеит.
Аҩны снаӡаны сан дшызбаз Хьымца инаиасҳәанда, ихәы иаалҭиз неисырбанда ҳәа, агәарабжьара дыбжьԥраа дшааиуаз, агәашә аҿы данааӡа, иахьаалыртуаз уа даалахеит. Гәырҩа еидарак азқәынҵа, игәыҭшьаагаха, ахәылбыҽха ацәа хаа еиԥш, уаамҵарсны уҭахәхәа уаманы ицо иааҩуан аԥхьарца абжьы. Ашьшьыҳәа агәашә ныдҵан, маӡа-маӡа лшьапы еихго агәар даақәлеит ллымҳа иаҳауаз агәра лзымго, дарҩашьо. Хьымцеи лареи рымҳарахьтә акәын уи ашәа ахьааҩуаз. Ипластинказар, лгәахәт зны, аха ахаан ллымҳа иҭамсыц ари еиԥш иҟоу агәаҟашәа, насгьы ҵыхәаԥҵәарада аӡыхь еиԥш ахәараҳәа, ааихсыӷьрада абжьы ааҩуан, иааҩуан. Амацәыс еимҟьареиԥш лгәы иҭашәеит абри ихәмаруа дызусҭаз, убри аамҭазҵәҟьа ллымҳа инҭаҩит ашәаҳәабжь. Хьымца уи ашәа ациҳәоит, агәаҟашәа ҭыҩуеит игәаҵа.
Асида дласны, лыԥсы ӡаны ашә днылагылеит, дышнеиз иара иаҳаны иашәабжь ҿахиҵәар ҳәа дшәаны.
...Уи иԥсыхәоузеи, ихәарҭоузеи ихы абеигари, џьыма,
Зыла егьамбо, игәеигәеиуа ахәы-архара иқәу,
Аԥсҭазаара даҩнаххьоушәа, наӡаӡа дынхарыма,
Илабашьа нцәыҵарсуа, днапыршьышьуа дшықәу?..
Лылаӷырӡ ҩхаддылт иҩеины дхәаҽуа, лыхәцә инкылагылеит Асида. Ашьшьыҳәа иаартны, аԥшӡеиԥш дныҩнашәкәан, аҭӡамц дкыдыӷәӷәала, лыԥсы ӡаны даагылеит. Лаԥхьа аҩны азхаз асқам дықәтәаны, аԥхьарца ахыц аҿшьуа, ихы раҳаны, уаҳа еиҭакрак инымԥшӡо, хара тымитыша лашьцарак дҭаԥшуа, ашәа иҳәон Хьымца:
...Аԥсҭазаара деилаҳаны адәы дышԥақәыз, умҳәахуа,
Икәашара-ишәаҳәара – ӡәырҩ-ӡәырҩы хнахуа!
Шьыбжьонк днықәиар адунеи хицәаазшәа иԥхьаӡонеи,
Шарԥыеҵәа дацымгылар, иусқәа изгәаазшәа ибонеи!
Игәаҳәарақәа аеҵә реиԥш хыԥхьаӡара рымамызт,
Абзиабара амцабз дарцаҳәцаҳәуа даламыз,
Иахьеи-уахеи аџьџьаҳәа иқәла-изла дрыламыз!
Ақыҭантәи аҿарацәа, инапы ианыз, драԥгыламыз!
Аашьара-тәара иқәызма уск ыҟоуп ахьырҳәауаз!
Иуны-иҳәаны иалгаанӡа зыԥсы ҭынчны изымтәауаз,
Иахьа адәы дышԥақәуу, наурҵас дгәеигәеиуа!
Дагьԥсымкәа-дагьбзамкәа, уаҩ ихәара изымуа,
Ашҭа дамкуа, аҩны дамкуа, игәы мҭынч даргәаҭеиуа,
Илабашьада ҩыза димамкәа, дзымыԥсуа...
Ашәа ацҳәара дааҟәыҵит Хьымца. Ҳамҭакы иԥхьарца ахыц аҿишьуан, арахәыцқәа ирӷызуан, ҿыда ирцәажәон, лаӷырӡыда ирҵәуон, нас ихәда иҩыҵаххаз игәыԥжәара налбааидан (уи Асида илбон!), еиҭанацирӷызит:
...Шьоук рыԥҳәызба лыгәнаҳа изаҵымҵуа иаҵахаз,
Ианахәугьы-ианахәымгьы уи згәамҵра дазыршьыхуа,
Аԥшқа иаҵкыс еицәаны, иныҟәгатәны илымпыҵахаз,
Агәкаҳара бзиабаран уа лгәаҵа иҭазыршыхуа!..
Зиеҵә ҩаҵхахан, еразнак илҭашәахыз,
Изжәышаз аӡыхь ахы ыҵнамхыцкәа илҭабахыз,
Еиҳа ианышәҭышаз, зышәҭыцқәа ҿышәшәаз,
Зымшқәа еилымгаӡо, зыҵыхқәа мшаӡаз,
Згәыӷра амцеиԥш инҿыцәааӡо наҟ-наҟ,
Абас сынхарыма, сара ахәаша, сара агәаҟ!..
Иӷызы-мызуан аԥхьарца, угәаҵаӷара кылнаҵәон, уԥсы уҟырҟы икылнарчуан, улаӷырӡқәа аҭҭа-0ҭаҳәа иланашьҭуан, иӷызуан, игәынқьуан...
Агәалашәара асахьақәа: лыбла ихгылт Асида Хьымцеи лареи раԥхьаӡатәи реиқәшәара, лыбла иаахгылт даниццазтәи аҵх. «Са сзы бшаны адәы бықәзар, бсыцныҟәа уахаҵәҟьа!» Лгәы иаақәсит усҟантәи ибжьы. – «Быблақәа рҿы схы збоит, Асида, сыблагәыӷра!» – лцәа ааилнашьааит абаҳчаҿы илеиҳәаз ажәақәа, иккаӡа, ихааӡа, днархыԥшылеит имаахыр блақәа... Лара илылымшазаргьы, дырҩегьых аԥсҭазаара дналагыларц ихы иалиршеит иара, амала, ишԥалызгәамҭеи уажәраанӡа аԥхьарца шаирҳәоз! Закә бжьузеи ихоу мамзаргьы! Агәырӷьара лаӷырӡқәа аттаҳәа лыла ихибаҳәа ицон Асида. Ақәа кыдҵәаны ианауа, уалԥшны анаӡара иҟоу ашәаԥыџьаԥ шубо еиԥш, лылаӷырӡ далԥшны илбон уи Хьымца иаԥхьаҟа дзеиԥшрахашаз, дзызкхашаз. Жәлар рзы дашәаҳәаҩны, дыԥхьарцарҳәаҩны, деицырдыруа дылбон мышкызны...
Ахәыцрақәа дышрылаз, илызгәамҭеит аԥхьарца абжьы хәыҷы-хәыҷла ишҿыцәааз. Анааҭынчраха, лхәыцрақәа даарылҟьеит.
– Уарбан уа иҟоу! – ибжьы ааиргеит Хьымцагьы, ауаҭах аҿы аӡәы дшыҟаз аҟыԥҳәа игәы назҩаны. Иоуразоуроу дааиқәылашьцеит, ԥсрак еиԥш изыҟалеит имаӡа ахьицәаргамахаз. Аӡәы иҵихыр, ицәыргар ҳәа дшәозшәа, дзыхӡыӡаауаз иԥхьарца длахан, иган инавеикит.
– Сара соуп, сара, соуп, Хьымца! – дгәырӷьа-гәырҩаха днеигәыдххылеит Асида. – Узаҟәыҵи, иҵегь иарҳәала! Иахьеи-уахеи еиԥшьны судтәаланы сузыӡырҩлоит, Хьымца! Заҟа ибзианы иаурҳәозеи!.. Амала, сара изысцәуӡазеи!
Дхаҳәханы, деиқәшәы дгылан Хьымца. Ишԥалгәаӷьи мамзаргьы лыҽӡаны иара изыӡырҩра?!
– Иарҳәеи, иарҳәеи иҵегьы! Уара иуҭаху, еиҳа угәы зызцо акы, уара иугәаԥхо – саргьы исҭахуп! – егьзымбаӡоз иблақәа днарҭагәӡит.
– Ҳыҳ! – гәаӷшақә даацәықәырччеит Хьымца, зны иԥхаӡа, игәакьаӡа даанызкылоз инапқәа рыла уажәы ирымчны дналыгәҭаст.
– Уаҳа узыԥсоузеи, ма ԥхьарцакгьы арҳәала ҳәоума ибҳәарц ибҭаху?! – иажәа мҽыӷқәа аалгәыдиҵан, дгәагәо ашә ахь иҿынеихеит.
– Хьымца! Сзыхурҟьозеи, суеигәырӷьазар, иакәым ҟасҵама? – лгәы ҭыԥсаауа, абас дцаҵәҟьарыма шылҳәоз, иара ашәхымс дынхыҵын, ишьҭахьҟа ашә агәараҳәа инкыдижьлеит.
Лхәы-лжьы қақаӡа иааилагылеит Асида. Днеизҟәыҿын, астол ааигәа игылаз асқам днықәтәеит. Лгәырӷьара арахәыц ааҿаԥҵәеит, лыла абааӡара, ԥшахьк нықәсны иарбазшәа, еразнак инықәба ицеит, лыблақәа кыдхалан дгәырҟәҟәо днатәеит.
Агәар дамкуа, аҩны дамкуа, дгәеигәеиуа дықәын Хьымца. Ихәцә иааҵаххыз, иԥҳәыс дызлахәижәаз игәеибакра, асы амра анаслак, еиқәыӡыҭны ишцо еиԥш,
хәыҷы-хәыҷла ихьаԥссауан, аха уи ахьаԥссара еиҳагьы дараапкуан Хьымца. Иҟаиҵазеи, иара, аԥсрацәгьа, дзыхирҟьазеи, ашьха еиԥш ицқьоу аԥҳәызба? Дышԥаиеигәырӷьа лара мамзаргьы, дгәыдкыло-дхыдкыло?! Узҭахым ауаҩ ус изыҟаҵом, убзиареи уцәгьареи изеиԥшуп уи... Насгьы избан иахьа уажәраанӡа изылцәиӡаз игәҭакы? Лара ахсаалеиԥш лгәы ҟьаҟьаӡа иаартупеи иара изын. Иахьа дахьныҵыҵуа, дахьынҭыҵуа-дахьааҭыҵуа иҟоу-иану ак илымҳа иавлыжьуам. Иара дыҟоуп ашкол аҿы, иара дыҟоуп аусҳәарҭаҿ, иара дыҟоуп аизараҿ, ахәмарраҿ. Урҭқәа зегьы иара ихаҭаҵәҟьа ибазшәоуп аԥсы ахаҵа, анапы аҵаҵа, ашьапы аҵаҵа Асида ишиалҳәо! Лара лакәӡами ихы иамхарбзиауа игәҭакы анагӡара илзыршаз? Уи зегьы лзырҟаҵо иара иахь илымоу абзиабароуп, аха еснагь аӡәы ацҭәа даургар, абзиабарагьы мцои?! Аԥҳәызба леиԥш дыцқьашәқьа иҩны дизыԥшны шаҟа мза дтәазеи, иаалҭаххар, днагьежьны дцар, гәыбӷанс илуҭоз?! Мап, мап, ламысрадоуп, ламысрадоуп уи лгәасра. Илзаирҳәап, аиашаз, даҽакы, лара лҳәашьа «зылахь еиҵыху»... Аха илшарыма Хьымца ихы аиааира? Лара еснагь иара имшала лхы даиааины, итәы дацныҟәоитеи, избан иаргьы изилымшара уи?!
Илабашьа цәыҵаркьакьо, ихы шьҭԥааны дгылан иҿааихеит Хьымца. Иԥхьарца ацәардӷәы иаақәихын, иаанкыланы днатәеит. Угыланы уихәаԥшуазар, иҭыԥ дзықәтәоу аҵәымӷ алоуп, ма дзыргәаҭеиуазеи, уҳәарын, убас акраамҭа дуазыруа, игәи инапи еицымныҟәо дтәан. Ашьҭахь ихыц знык илаҿишьит, даҽазнык илаҿишьит, даҽазнык... Ус, ус ахы ааԥнартлеит абжьы хаа. Излааз, ишааз изымдырӡо ашәа ҿыцк ахы ааҵнахит. Уи ԥасатәи еиԥш игәыҭшьаагамызт. Уи ухон даҽаџьара, еиҳа иахьылашаз.
Иаҳәон, иаҳәон аԥхьарца, арахәыцқәа еихәлаччон, акуҳәа иналҟьон гәырхаҵага рахәыц ҵарык абжьы...
Абар иаирҳәоит Хьымца Асида дызиҳәоз ашәа.
Уажәымзар-уажәы ларгьы дааины ихәда лҽаахылшьып, лқьышә гәакьақәа илакҭа лашьца дырцәаакып, акыр-кырҳәа лыбжьы ныхҵа-аахҵо дыччап, ишылдырц еиԥш, ашәагьы шьҭыҵып еиҳа, ҵәҩанҵәы ихалап ишьҭыԥрааны...
Уажәымзар уажәы...
Аха мап, уаҩы дмааит, ихәдагьы уаҩ иҽахимшьит, уаҩгьы иччабжь игәы шьҭнамԥааит.
Дыҟамызт Асида. Лысқам дықәтәамызт, ахагаԥшра аахәан, агәарԥ дықәмызт дамкуа.
Дыҟамызт...
Усҟан Асида амҩаду архәара днаваҵәин, лшьапы неихылгеит, лкалҭгьы бӷьаа-бӷьаауа инавашәкәеит.
Ахҭҟьареиԥш ацәалашәара имаз ааизкылҟьеит Хьымца, аԥхьарца арҳәара даҟәыҵны дӡыӷәӡа данаатәа. Агәараҳәа наҟ инықәыжьны, дласы-ласуа аҩны даадыххылеит, ашәхымс ишьапы нацәхасын, дкаҳарцгьы акы ааигымхеит, агәашьа еразнак инапы нақәшәеит акәымзар. Дныҩныс-ааҩныст напышьашәала, аха џьаргьы диԥыхьамшәеит. «Асида!» – иҳәан, ибжьы наиргеит, аха уаҩы ҭак ҟаимҵеит. Дааиԥхьхәыцын, астол днадыххылеит. Ила иабо дыҟазаргьы, усҟак ԥықәсыларыда аҩны дзыҩналарымызт уажәеиԥш. Хьымца игәеиҭахьан Асида аҩны данааилак нахыс лсумка ахьықәылҵоз. Аха инапқәа егьа иргәагәазаргьы, иԥыхьамшәеит уи џьаргьы. Мцада-лҩада, убас деилашит Хьымца, адунеи дамкуа. Избан ахаан имоуцыз ари ацәалашәара бааԥс уажә изиоуз уи?..
– Са-ан! – иҳәан, ишимчыз ала дныҩныхәааит Хьымца.
– Иҟалазеи, уан, ара сыҟами – аҟыԥҳәа дааҩнаххит Физа, лыҷкәын ихәаабжь агәар агәҭа дшааиуаз, днаҵнарууаан.
– Сан, абаақәа, иаасгәыдҵан сшьы, бызԥшузеи, исҳәо бмаҳауеи?! – ахага иеиԥш дыктәха, дҿаҳәатәха дныҩныхәааит.
Деилагеит ада уаҳа лзымдырит Физа. Уи акәын слакҭа рыцҳарас иамбацыз ҳәа, лгәы ԥжәо лыҷкәын иҟажара, игәшәымшәҳәара дналагеит.
– Уааҭынчхеи, уаасҭыҳәи, уан дукәыхшоуп... Ас аӡәы ибахьоума? Иуҭаху ҳәеи ҭынч-ҭынч! – ихы лшьышьуан, игәы лшьышьуан.
Аҟәара-ҟәара деиҵасуа, иԥсыԥ ашьҭыбжь уамыргыло, аԥхӡы аҽыҩ-ҽыҩҳәа иқәҭәон Хьымца. Иан уи днаганы акаруаҭ деиҵҳәа днықәлыриеит, иеимаақәа ааишьхыршәшәан, ишьапқәа ҩышьҭыхны инықәылҵеит.
– Уан, уан, исԥеиԥшутәызеи, уан, зылахь акгьы анымыз!.. – ауеимадаҳәа лгәы амыткәма ҭылҳәаауан, лылаӷырӡқәа аттаҳәа лԥыраҳәала илрыцқьон. Лхы неиҿакны лыҷкәын цқьа даниҿаԥшы, дныҵыкка дцеит. Агәараҳәа иеисра ааихсыӷьын, аԥсԥшра аашьҭихит. Дындәылууааит Физа, лгәы даакыдхо. Лгәылаԥҳәыс Хьыкәа лахь ҿылҭит. Уи агәара агәҭа ауапцәа нкаршәны лыԥшқа днықәлыршәын, ҽеик шыҟамыз дырны, дышзахәоз дыҩны лҿаалхеит. Данааи, Физа инапы-ишьапы рҟәыҷуа, аӡы иҿархәхәо, дӷьаҵәы-ӷьаҵәуа Хьымца дихан.
– Иҟалазеи, шәаргьы саргьы!.. Ихьзеи? – лгәы ҭҟьаны дааҵааит Хьыкәа.
– Иҟала акрыздыруоу, нан, дцеит, иҳәеит, дарбан ица дсыздыруам... Асида дмаац ҳәа сыҟоуп нас? – лыбжьы ныҵакны даацәажәеит Физа, лыци-лышәи еихамгыло.
– Асида шәҳәоу? Мшәан, абас ҩада лхы шхаз дбыжьҟьаны дцонеи зынџьы...
– Дышцоз ббаҵәҟьама? Ааи, сара аԥеиԥшцәгьа... сышә асыркит, иалыбхи, дцаҵәҟьазар... – инеималҭәеит Физа еиҳагьы.
Хьыкәа илцәымӷхеит Хьымца иҟазшьа (ас аԥсмаҷра имамызт), днаҵҟьеит аҳақьымԥҳәыс даалгарц. Бзиашәа, Камыгә хәыҷы дҩалықәшәан, дырҩны дындәықәҵаны лара даахынҳәит.
Краамҭа дзалымҵит Хьымца. Рыбжьы иқәдырго, ӡыла игәы-иҿы дырбааӡо ишааиуаз, хәыҷы-хәыҷла илацәа аахитит.
– Уааԥши, уан дукәыхшоуп, ухаҵами, абааԥсы! Уажәыҵәҟьа дааиуеит Асидагьы, ана Шара лҿынӡа днабжьыст, рҳәеит... – дыгәжәажәо дидтәалан иан.
Ишырҳәо еиԥш, ҷатигәаҩараҵәҟьоуп аҳабла Ҷатигәаҩа! Уаҳа иузынахымго, уаҳа иузаахымго. Ҵыхәаԥҵәара змам агәаҩарақәа урҭысуа, ахәы ҳаракқәа рымардара уаҿазароуп уааԥсаха, уқьыԥаха. Шьоукы-шьоукы рааԥсара иднарҳәалоит зны-зынла, Ҷатӡамкәа уабаҟоу рҳәааит, ирҭухуаз абарҭ агәаҩарақәа, уара уакәымзар издыруадаз абрахь нхара уаҩы дҭамларгьы. Ус рҳәон ианааԥсалак, аха рыԥсы анааиҭарклак, дара рзын еиԥш ланарԥшыра абаҟаз наҟ-ааҟ ахәқәа ирҿаԥшуа ианаатәоз, нырцә-аарцәынтә анхара быжьқәа реиныҩра ианазыӡырҩуаз! Аламала ари агәаҩара дҭыҵны аӡәы нхара адәахьы дхамлеит, есааира рынхарақәа дырҭбаауан, идырԥшӡон умҳәозар. Уажәшьҭа уабарыхәарҭоу ҷатигәаҩаа, афымца лашара рылҷҷаауа, ахаҳәтә улицақәа ргәылганы иган...
Дынкыдгыло, дыхәжәаха днеиуан Шара ари аҳабла далҟьаны. Зосим дишьҭан. Арахь лышьҭахьҟагьы
дыццакуан цәгьашәа, амра ҭашәарц акгьы агмызт. Лагьан дук еиԥш, ашәаԥшь ацырдды амшын азганк лӡаанаргылахьан уи. Ачаикапанра аамҭа ааиуан. Аҵыхәтәан илулак длыԥшааит уи абригадаа рчаикапанырҭа азааигәара иҟаз Ҷыҷка Лакәатаа-ԥҳа лԥышәаратә участкаҿы. Ҷыҷка лыбжьы ныхҵа-аахҵо дыччо илывагылан ачаи лыцхызхуаз Зосим ак иалҳәон, Шара ахҵысҭа дынхыҵны данынҭалоз аамҭазы. Аԥсра боундаз, бышԥаиеиҽырбо ҳәа даагәаӷылкит уи Шара, бзиа жәуит ҳәагьы лыбжьы нарықәлыргеит.
Зосим ашырҳәа даахьаҳәит лыбжьы дырны, дагьыналԥылеит.
– Оо, бзиара ббааит, ҳалашара Шара, ҳабабгәалашәеи аусмшха? – длеигәырӷьаӡазшәа цас ҿаалҭит Ҷыҷка, аха Шара уи лажәа аҭак ҟалымҵаӡеит.
– Ак уасҳәар сҭахуп, – лҳәан, днаскьеит.
– Иҟалеи, Шара, Хьымца акыр ихьма? – еразнак днаҵааит Зосим, иааиз лыҟазшьа ааицәымыӷханы. Уи идыруан уаҳа аҽаказы ас дшимышьҭалоз Шара.
Шара игәаҵаӷара шкылнаҵәоз лдыруан ажәабжь изаалгаз, аха иалымҳәаргьы ԥсыхәа ыҟамызт, зыԥҳәыс дцаз Хьымца иԥсеилахәара дшаалҵыз, Зосим дысзаажәга ада ҳәатә имамызт. Иеиҳәоз, дыззиҭахыз анцәагьы издыруамызт, аха уеизгьы бзиара иазкымызт.
Ихәы-ижьы ҩеилагылеит Зосим, иааиаҳаз ашәиқәареиԥш амамиқәара ааиҿанартәеит. Абар иахьыҟалаз амашәыр аҽны аахыс абри ҟамландаз ҳәа дзыцәшәоз аҽыршьыга ус.
– Нас лара уаҳа лхабар ыҟаӡами?
– Мамоу, Радион длышьҭаланы дцеит, аха длыхьӡоу, сеидру. Уара ирласны уаала, дшәарҭоуп.
Зосим иқәшәацәгьаны даахынҳәны Ҷыҷка лнапы инаниҵеит ачаидкылара Борис иалҳәарц.
«Иахьцалак сара сыгәра игом, ачаикапанраҵәҟьа снапы ианиҵартә. Шара ибригадирра лыҭаны дгьыл
харак дцон...» – лгәы аалыхьит Ҷыҷка, бара ибусуп ҳәа ахьлеимҳәаз азы. Аха дыԥсыр акәын иара ианилырбашаз лгәы иасыз. Хьаас иҟеимҵарц наиабжьылгеит. Шара дахьылгозгьы аилкаа лымазар лҭахгәышьан, аха уадаҩ ыҟам ҳәа ианларҳәа – ақәҿылымҭит. Амала иҟалазеишь ҳәа, лгәы хыҭхыҭуа, атта-ттаҳәа лнацәкьарақәа еилаԥо ачаи цәаҳәа дынхылеит.
Радион илахь еиқәышьшьы аҩны дааҩналеит.
Диазҵаар, дышиазҵаара лзымдыруа, дизымҵааргьы лгәы иамуа, лхаҵа илахьеиқәҵара лгәы иалаха дааиԥылеит, ҿыц иаагәылҵыз агәил еиԥш, игьамгьамуа аҩны иҩназ Ҷыма. Уи мчыбжьыкоуп иҵуа Радион диццеижьҭеи. Аиашаз, лан акыргьы дазымааит лыԥҳа макьана хаҵа лышьҭра, аҩнреи анаӡара ҵарак аҵареи лзеиламгӡар ҳәа дшәон. Аха, аҵыс знык аԥырра аҽаныназнак, иагьа уургьы, аҭра иузыхкылом.
Абас иааит агәырӷьареи анасыԥқәеи рымшқәа, иажәа дамжьеит Радион: хымш рышьҭахь Аҟәа дганы даанижьуан иԥҳәыс хәыҷы...
– Улыхьӡама, дубама? – лҳәан, днеиазҵааит Ҷыма.
Радион ҭынч дыштәаз, инапы неиҿишь-ааиҿишьын, ихы ҩышьҭыхны дналҿаԥшит.
– Сзылхьымӡеит.
– Ишԥа, уара, иԥсыхәоузеи, нас, Хьымца? – иаалцәымӷхеит Ҷыма.
– Иԥсыхәоу анцәа идырп, – Радионгьы краамҭа дхәыцуа дтәан, нас Зосим изы дааҵааит.
– Уи даахьеит. Саргьы уа сыҟан даннеиуаз, – иаацәырылгеит Ҷыма уа илбаз-илаҳаз.
– Зосим дааит, абар иуҳәарц иуҭахузеи ҳәа, Физа лыбжьы анааиқәлырга, уаанӡа зымчыдара зиааины иҟаз Хьымца, имч еибаркны дҩеихеит. Зосимгьы днеихагылт. Днапыршьышьуа уи дааиԥшаан, ихәцә
дныҵасны иааникылеит: «Уара, иумшьҭоузеи, уара!» – Зосим ҟытгьы мҳәакәа дгылан.
– Унан, уан, Хьымца имоукузеи, Зосим, иоуҳәарц иуҭаху ҭынч иумҳәои, усоума ишыҟарҵо? – даарбжьаҟазеит Физа.
– Бысԥырхагамхан, сан, иаргьы дысшьуеит, саргьы сҽысшьуеит, баҳама?! – ҿааиҭит ишимчыз Хьымца.
Игылазгьы, Физагьы, зегьы неицхырааны акәкәыҳәа Хьымца Зосим дааимпыҵырхит, убас дилаԥсны дикын. Днықәдыриеит, иаргьы ахәараҳәа ишны еиқәтәаз аӡеиԥш, дааиқәтәеит. Ҳамҭак ус дықәиан.
– Сан, бындәылҵ иҟалозар, – иҳәеит нас. Ицәымӷхазар акәхап иан ишылбоз ихьыз.
Физагьы иажәа ҩбамтәкәа дындәылҵит. Аиҩызцәа роуп иааизынхаз.
Рыԥсы ӡаны игылан, аҵыхәтәан Зосим ҳәа, аарла ибжьы ааиргеит Хьымца.
– Аа, ара сыҟами, – иҩыза иаԥхьа днышьамхнышлеит Зосим.
Ашьшьыҳәа иԥсы еивго даацәажәеит Хьымца:
– Уаха иалагӡаны данумырхынҳә, иудыруазааит, сара сыԥсҭазаара акгьы ишаԥсам, иԥсыз аӡә иеиԥш сшыԥхьаӡатәу. Иахьоуп сара санԥсы, иахьоуп сара сануаҩыбжахаҵәҟьа, убри дырны иумаз, – уаҳа изымҳәакәа наҟ иҿы неирҳәит...
– Ди-ида, ди-ида, ан ҳҳәеит ҳәа. Физа леиԥш ан дсымбац, Радион. Абасҟак зегьы ҳиршәеит Хьымца, лара лылаӷырӡ нкылан, ихахьы дцон, ишьамхахьы дцон, – Физа лтәы шылҳәара лзымдыруа дцәажәон Ҷыма.
Агәашә абжьы аагеит.
Ашә днылҵит Радион. Алашьцара даалибааит дара рахь иааиуаз Зосим. Уи дишьҭагылан Шарагьы. Абжьааԥны акәзар, Зосим дара рахь ааира
ҿыцбарахшәа иԥхьаӡарын, избан акәзар Шареи иареи ргәы еицәыхьшәашәахеижьҭеи рашҭа ишьапгьы ахимгацызт. Уи акәзу, егьи акәзу здырхуада, ааира изыгәаӷьуашәа-изымгәаӷьуашәа, аҩны дазааигәахон Зосим.
Амаҵурҭа ҩнылашаауа иҩнаԥхон аҩнаргәы ахьазеиҟароу ишьҭаз ахәышҭаара амца икәеицеиуаз. Уи алашара иҟанаҵоз иҭааӡа иарцәышуан нахьхьи акҿыҩраҿы игҿагылаз адулаԥ аханы иқәгылаз агаз лампа.
Амца ачуан ахакнаҳаны ашәхыхра даҿын Нырбеи. Амцабз лакьҭа-лакьҭо иҩаҵашны ианаарцацәа, изнапык ала акәасҭӷа неилых-ааилыхны амца ааиҵихит, уигьы азмырхакәа архышьнагьы ԥыҭк иҩҳареикит. Ашә хыхны даалгарц акгьы агымкәа, адәныҟа алақәа аху-суҳәа ишуа, еибарыҩны агәашә ахь рҿылархеит. Даазыласны ашә ааилакны ачуан инҭигеит. Иманы днеин, асаан гәаҩа инаниҵеит, инапы рбаны днаццакит адәахьы. Иааиаҳаит алақәа ргәшәымшә ҳәо, рыхьӡқәа ҳәо ирыԥхьоз ԥҳәысбжьык. Иааиз шьҭа дшырдырыз мҩашьо, алақәагьы еиҳа рҽаадырҭынчит.
– Бызусҭада уа иҟоу? – ибжьы неиргеит Нырбеи.
Аха цқьа даныналзааигәаха, идырит уи дшымҩашьаз.
– Асида! – даагәырӷьеит, шьаҿак ныҟаиҵеит ла лахь.
Лара дааидгылт. Лнапы ааиҵыхны, ихәда лҽынахылшьит, иаргьы иаҳәшьа дылҿыгәкаауа даагәыдикылт.
– Сааумышьҭуазаргьы сыздыруам, аха сааит, ишубо еиԥш, – даацәажәеит лара.
– Ишԥа, ишԥыкәу бшаа?.. Ибыцда?.. – бзиарак ишазҳәамыз игәы назҩеит, аха уаҳа егьымҳәакәа, – Бааи
арахь, – иҳәан, аҩныҟа дналыԥхьеит. Аӡәаӡәала зегьы дрызҵааит ргәабзиарақәа зеиԥшраз, еиҳараӡак Хьымца.
– Иҳабаргәузеи, ҳаҟоуп! – лҳәахт лара, ак лыԥшнымҵаӡо.
Лылаԥш нахылга-аахылгеит шықәсык аахыс илымбацыз лаб иҩны. Иҭахәашьӡа иҟаз алампа ашьушьа иланаҳәеит лан аҩны дшыҟамыз.
– Ҳан лаҳәшьа дычмазаҩуп ҳәа анааилахәлоз ауаҩы дааин, уахь дцеит, – иҳәеит иара, гәаныла азҵаарақәа илҭауаз рҭакс.
– Дыӷәӷәоума, ус? – днаҵааит ларгьы инақәырццакны.
– Мап, лгәы маҷхеитоуп.
Нырбеи издырӡомызт усгьы иани Асидеи шеиқәшәаз, аԥсшәа шеибырҳәаз, насгьы Асида еиҳа илзымариахон ахымҩаԥгара. Лан ихҭалымкырц залшарымызт иахьа бзиала иааидыҵны уаха лыԥҳа аҩны даазгаз закәыз, ус еразнак зегь лцәааҵыҵуан. Шьҭа дкьаҭан дыҟан: уахатәиала Нырбеи иалҳәарым аашьас иҟалҵаз. Аха шаҟа илҭахыз иҵегь дӷьаҵәы-ӷьаҵәуа дылԥылар, егьа умҳәан, иахьоуп лаб иҩны лшьапы анахылга.
Ахәышҭаара хәыҵыбӷьаҭаауа нырцә дтәан Нырбеи.
– Изакәузеи, бара Асида, бабаҟаз уаха аҵхагәҭаны? – дааԥышәырччаны илаӷрақәа ааҭирԥхеит.
Даагәырӷьеит Асида, уи ихьшәашәара иҿаҳәан иамаз. Убасҟак лцәа-лжьы дааилнарсит, дҩаҵҟьеит. – Уаҳәшьа дукәыхшоуп, сгәаҵәажәпажә, – лҳәан, агәырӷьара лҿахәмаруа лашьа днеихаԥан, ила-иҿы днеимда-ааимдо даагәыдылкылеит, ихахәы кны дҩахан, ихы ҩышьҭыхны, диҿаԥшуа, егьи лнапы ихәда иакәыршаны дааихагылт.
– Ҽадажә, бгәы былуашәа ҟабҵоит уажәы, – лнапы хаа-хаа днахан, дааихиган, дааиваиртәеит изхара дизымбо.
– Шәаасхҭашәан, иансзымчҳа, сааит шәызбарц. Сдәылырцаргьы сдәылырцааит, сҳәан, – дааччеит.
– Амц бымҳәозааит?
– Амц шԥасҳәахуеи!..
– Амц бымҳәозар, бымацара боузыжьуадаз?
Хьымца ак имыхьзааит, бара?
Зны дааҿанакит, аха нас лхы ҿылхит илулак, иалҳәеит аконференциа ашьҭахь дышиашаз Ниура длыцны даазшәа, аҩныҟа дымцаӡакәа.
– Лара дзаабымгеи, нас?
– Лароу, лароу?.. Аа, Нырбеи илакҭа сацәшәоит, цәгьа дуаҩымуп, игәы иаанаго, седру, лҳәан илымуит, – еиҭа амц лҳәеит Асида.
– Сгәы иаанагоз арбан?..
Рацәак имгакәа дҩаҵҟьеит, дааласны ахьурӡы ахакнеиҳаит амца. Нас уажәыҵәҟьа сааиуеит ҳәа дындәылҵит.
Лгәы нкыдыԥсааит Асида, уажә ҳаешьара дрылаланы зегьы еизигауазар акәхап... Дылмышьҭырц далагеит...
– Бара Ражденраагьы саармыԥхьои? – раб иашьа иԥацәагьы рааира ахьылҭахымыз ааицәымӷхеит.
Аха лара диҳәо-дичо ивагьежьра далагеит уахак иареи лареи ҭаацәашәала инеидтәаларц, нас уаҵәы дрыԥхьарц зегьы...
– Бара, ауаҩы даҳшьызшәа, ҳашԥацәыҵатәари мамзаргьы? – иааџьеишьеит Нырбеи. – Ма Ниура даазгоит уажәыҵәҟьа, уигьы дыбҭахыми?
– Мамоу, ааи... аха илуӡом уи! – илҳәо лцәеилаԥсауан Асида. Ниура дааигар зегьы аалцәцәыҵҵуан уаха, ишԥалҭахымыз уаха илырӡар!
– Илымуазар, са избап! – дындәылҵит Нырбеи.
– Умцан, уаԥхьаӡа сыԥсит, Нырбеи, уаха урҟәаҵ ҳәа сумыҳәеи! Сааԥсаха сыҟоуп, уара! – днеишьҭаххын,
даанылкылеит. – Ҳазхара ҳаибабап уаргьы саргьы, ҳаибамбеижьҭеи иҵуа удыруоу? Ниура иласҳәои, иацы аахыс ҳаицуп... Уааԥши, сааира уеигәырӷьозар, умцан!
– Иашәиу-шәиу! – иҳәан, иџьашьаны дшәышәуа даахынҳәит Нырбеи. Илмуӡагәышьозар, дышҳәаркьиуа дабацари! Акәтыҭра дынҭалан, кәтык ааҭганы, ишьны, иааганы инышьҭеиҵеит, лара ишылымуаз.
Дгәырӷьаҵәа дыҟан Асида уахатәи аҿахәҿыхра дахьацәынхаз. Дыччон, дгәырӷьон лашьа диҿаԥшуа, данынаҳәлак лгәы неидыӷәӷәалон, аҵанӡа даақәыԥсычҳауан. Ԥхьарцабжьык ҭааӡа ллымҳақәа инарҭасуан, атахҳәа лнапқәа надлыџьгәалон ллымҳақәа, лашьа ибыхьи, аниҳәалак, ахьҭа рҭалт ҳәа сыҟоуп, аӡаӡ аланаҵоит ҳәа аҽыҵга ҟалҵон. Иеицхырааны рхәы ҟарҵеит, крырфеит ҭаацәашәала, аха иааицәымыӷхеит Нырбеи лныҳәаҿа кны лразҟы данақәныҳәоз аамҭазы лыҽшылԥсахыз ангәеиҭа. Лхаҵа агра иигаз акәхап, уаҳа иарбан ҳәа, игәы ирҭынчуан, аха еиҭа изхаҵомызт.
Аҵх даара кырӡа инеихьан, ишьҭаларц акәасқьахь ианхалоз.
Ашә аартны дшыныҩналаз еиԥш, даныӡӷабызтәи луадахь днаҵысит лиарҭа уажәгьы игылоу, иқәыргахьоу гәалҭарц. Ашьыжь лара лнапала еилырганы дындәылҵызшәа, еилфаҷа еилырга иҟан уи. Днеин лнапы нықәылшь-аақәылшьын, – абар сеиҭоузаахт, ушысзԥшыз здыруазшәа, – лҳәан, даақәыԥсычҳаит.
– Акыр бҳәазма? – азал ахьынтәи ашә даалагылт Нырбеи.
– Мамоу, ара сышьҭалоит, Нырбеи, уахь сиарҭа ҟоумҵан.
– Асасцәа арахьоуп иахьҳариауа, – иҳәеит дԥышәырччо.
– Шәаӷацәа абашьҭашәҵо? – дҵааит ларгьы. – Аӷа дҳамаӡам ҳара!
Лиарҭа ааиҵылхын, ашьҭаларахь лхы налырхеит. Нырбеи иԥсы ӡаны длызхәыцуан иаҳәшьа, игәы азҭынчымызт уахатәи лаашьа, аха ус ак ыҟазар, илымҳәарыз...
Лиарҭа ҟәымшәышәӡа даннылаҳа, оф гәышьа ҳәа лыԥсы ааивылгеит, даҿыгәҳәаауа, аха рацәак имцеит уи. Ахчы мацара ада уаҳа акгьы ианымыз лхы даазхәыцит, ахәыцра хьанҭа дааманакын, Бзыԥҟа даманы инаҵысит. «Иҟасҵеи, мшәан сааҵәҟьама?..» – Еиҭа иџьалшьо далагеит агәаӷьра иҟалҵаз. Иаалгәалашәеит зны Хьымца быгәаӷьра дууп ҳәа илеиҳәахьаз. Ииашаҵәҟьоуп, акәымзар иарбан шьапу абас даамҵарсны лабраахь даазгаз? Иара дышԥааиқәшәеи умҳәо? Автобус анаҵысымҭаз, днадыххылан, дынҭатәеит, иҟалҵоз закәыз, ишыҟалҵоз дазымхәыцӡо, илызгәааны иҟаз лҭаацәа ргәашә даалагылт. Шьҭа лашьа диқәӷәыӷтоуп, уаҳа акгьы... Лгәы ишҭаӡамыз деиқәшәеит зегь рыла, Нырбеи гәынҷыхьажәакгьы леимҳәеит, длеигәырӷьеит, уимоу, еснагь ихьшәашәаӡа иҟаз ауаҩы, уаха иаҳәшьа лылабара даарԥхеит, даарԥсышәеит... Мап, мап, Нырбеи иеиԥш агәыблышьа ду змоу аешьа дмаҷуп. Иаалгәалашәеит Асида, Хьымца дицны Одессаҟа данцоз, аҽны иара дышрышьҭалаз... Деиҭанкылҟьахит лхаҵа иҿы. Уажә дызҿузеи, дышԥаҟоу? Дышцаҵәҟьаз идырзар, ишԥаидикыларыз? Издыруада ихиамхацәгьаханы уамак ихы иазиузар? Ларгьы ԥшқаҵас дхәыцуеит, акәымзар, ишԥыкәыз дизгәааны, уаҳа акы дахымхәыц, абӷьыжәҳәа дкажьны дшааз? Иҟеиҵазеи ус уамарас, абас ахызаҵә игәыдылҵартә? Ималкыз, амалагьы иуаҩыбжаха, зхы згәырҩаха адә иқәу?.. Лгәы иаақәсит Асида Хьымца иԥхьарца абжьы, агәаҟашәа иациҳәоз...
Иагьа лундазгьы, лхы ахәыцра илзацәымгеит Асида. Зны даақәтәон, зны днаиауан, ҭынч дзышьҭаломызт.
Нырбеи ашырҳәа ацәа даалнахуан иаҳәшьа аӷызбжьы илхылҵуаз, аха лҽанааиқәылклак, иҽааирҭынчуан. Ианизымчҳаӡа, ибыхьи, бгәы еиҟарами ҳәа, днеины дналхагылеит, лара даазыласны аиарҭа днылаиеит, акгьы шылмыхьыз, усшәа ишибаз ала игәы рҭынчуа.
Ашарахь инықәлаанӡа, иашьеи иаҳәшьеи ҭынч ацәа рҽырзамҭеит. Лара аҵыхәтәан ашарԥазтәи ацәа хаа дынҭанагалеит, иаргьы уи ала игәы аарҭынчны днаҳәны днышьҭалеит. Ишшалак ишанда, нас Ниура дааигарын, уи лыла ма еиликаарын иаҳәшьа гәҭыхас илымоу, дызмырцәо, иаалырҟьаны лыҩныҟа даазцаз.
Илацәа нҭааит.
Дыцәан Асидагьы, аха дыцәамызт уи аҵх аҭынчра дамахәхәа, агарашәа ҳәо зхәыҷы дзырцәо ан леиԥш дарцәон Хьымца ибжьы хаа, игәыҿкаагаз иԥхьарца абжьы.
Абар уи аԥхьарца кны дгәагәо асцена дахьаақәгыла. Ажәлареиқәара хыҵны итәоуп, рылаԥш хоуп рашәаҳәаҩ иахь. Урҭ азыԥшуп уахада ирмаҳаӡац Хьымца ибжьы, хымԥада, уахоуп раԥхьаӡа акәны ижәлар дрылагыланы, дара рзын мацара иаԥиҵаз ашәа анырзаирҳәо.
Агәырқьҳәа анапеинҟьара быжьқәа гоит, иԥылоит уи гәырӷьарала, нас иааихсыӷьуеит.
Асқам днықәтәеит Хьымца, иԥхьарца ааникылт. Инапы ҵыс-ҵысуа, иԥштәы ихыггауеит. Ихы даиааины ахыц лаҿишьуеит, илаҿишьуеит, уажәымзар-уажәы ахыҵнахып ашәа ҿыц...
Иаҿишьуеит, иҟу-ҵәуоит аԥхьарца, аха иабаҟоу уи ашәа, зыла ижәлар даарылагыларц игәы изызҭаз Хьымца?
Инеихәаԥшы-ааихәаԥшит итәаз. Уи ибоит, идыруеит, Хьымца иԥсахы ԥыжәжәоит, игәы аҭыԥ иҭагылом, иаҿишьуеит, иҭыԥ дықәҵәиуеит, аха, уаҳа умԥсит...
Иааилауаҭыруеит аӡырҩцәа, ихьзеи, ихьзеи ҳәа, инеизҵаа-ааизҵаауеит. Абжьи абжьи неицылан, аурурбжьы иахәаҽит иҿаҳа-дагәаӡа арҳәаҩ иааимпыҵахаз аԥхьарца.
Ихыц нкаиршәт, деиқәшәы дҩагылт Хьымца. Ихы кны дызлааз амҩа дықәлеит, дықәҵит асцена. Иааидибаҳәалеит иҩызцәа, даамҵадырсуеит.
Арахь асценахьтә ихалоит абыжьқәа, аур-урбжьы.
– Иухьи, иухьи, Хьымца, угәы рахәми? – днеихаххуеит Асида, игәы днықәҳауеит еиҵхәаа аԥс иеиԥш иқәу. – Иухьи, Хьымца, иухьи? – ижәҩахырқәа лырҵыс-ҵысуеит, лылаӷырӡқәа амшын иӡаамӡалоз ацәқәырԥақәа реиԥш ихыҵуеит, дахәаҽуеит леиҵақьра.
Шьакәарак зным иқьышә ҟәаш ааихихуеит, иҿаҵа бахҵәа ибз иаақәишьуеит...
– Уааԥши, Хьымца, уааԥши?!.
Аарла иқьышәқәа ааихыԥхьоит:
– Сҵыхәа ԥыбҵәеит, сыбшьит, Асида... суаҩыбжара иазбмырхакәа, изысзыбузеи абас?.. – аԥсԥшра аахәаны дхьышьшьуан есааира.
– Хьымца, Хьымца! – ижәҩа рҵыс-ҵысуа, дӷьаҵәыӷьаҵәуа днеихалт.
– Асида, Асида, ибыхьи?.. Ацәа баалҵи! – иаҳәшьа даалхаххит Нырбеи, лҟу-ҵәуабжьы данаарҿыха.
Дгәынқьы-гәынқьуа краамҭа дзалҵуамызт Асида лыԥхыӡ. Аԥхыӡ ҳәа ассир лбеит, изакәызеи, иабаанагеи? Иҟалҵаҵәҟьазеи, мшәан, абыржә акәымзи лара даниҭахыҵәҟьаз, абыржә акәымзи ишьара данықәлоз, лара лгаӡарала зегь леиқәлырбгеит...
– Нырбеи! – ихәда лҽынахалыжьт лашьа.
– Ара сыҟами, Асида!
– Уара, сумшьуа, абаақәа, ауама уны сааит! – длаӷырӡышо днеиҿаԥшит.
– Иҟалазеи, Асида, баасҭыҳәи зны. Аԥхыӡ цәгьа ббама?
– Мамоу, уара Нырбеи, дысшьит уи ауаҩ, сгәааны сдәылҵны сааит... Уамак ихы иазиуит уи иаха... Сызшьуада, абыржәыҵәҟьа сга!..
Дҳашҳатәрахеит, иҟала изымдыруа дааикәаҵәиит Нырбеи.
Иҟалаз зегьы ашьҭахь иаҳәшьа ианиалҳәа, даапкырц акгьы игымхеит Нырбеи, аха ацәҳарахь – дызлацәҳауамызт, ҿымҭкәагьы дзаагыломызт.
– Хьӡык бхы иахыбымҵар бымуит усгьы, афырԥҳәыс! – длеиҩеиуан Нырбеи. – Амашәыр данамга, бара дыбшьырц иақәыбкыма?.. Сгәааит ҳәа иббалак шԥаҟабҵоз.. Сыхәда хыбҽит. Бгыл, бгыл, бызԥшузеи? – иԥсахы шԥжәоз, игәы ииҭахқәаз инамырҳәо ажәжәаҳәа аҽеилаҳәара дналагеит.
...Ҩ-сааҭк рышьҭахь, аарла амра ашәахәақәа абахә иҩавҵыҷҷаны аԥсабара анаадырлашоз, Хьымцараа ргәарԥ иаҳәшьа диманы днықәлеит Нырбеи.
Абжьааԥн еиԥш акәымкәа, ҽаҩраҭагалара даара иӡысаамҭаны иҟалеит. Иааҟәымҵӡакәа ақәоура иаҿын. Амра «ҵиҵу» ҟанаҵозшәа, зны-зынла иаакылԥхон, аҽагьаҵәахуан. Амра зыгхаз аџьықәреи, аҩара ацәуадаҩны, иӡлачны иҿан. Аха Аԥсны аламала ҽаҩраҭагаларак мҩасхьоума амш аԥхара хәыҷык ақьышә иаақәнамшькәа?! Сынтәагьы уаӷоу иаџьал цәгьоуп, ус шԥаҟалари ҳәа, игәыӷуан аколнхацәа.
Бзыԥ, иара ус уахьналаԥшуазгьы, иааџьоушьартә, уааигәырӷьартә ахаҿы аԥсахуан есааира. Ана-ара улаԥш нараахауан ҳҭынрак еиԥш еиқәҩыча иҟаз ауаа рынхарҭақәа. Рыӷәтәы ҩнқәа ықәҳәаны акәасқьақәа
дыргылон. Абаашқәа реиԥш рыҩцарақәеи рказармақәеи хаҳәла ичаԥаны ишьҭырхуан. Хәышықәсаҟа раԥхьа, «агараж» захьӡу ззымдыруаз, уажә досу рхатәқәа рызгылан. Уаҟа игылан амашьыналасқәа. Ладеи-ҩадеи хаҳәла ичаԥаны, аулицақәа быжьган, афымца лашара каххаа иԥхон. Уи адагьы узеигәырӷьашаз даҽа ускгьы мҩаԥган: џьара-џьара аҳаблақәа рҿы ӡхыхырҭа заҵәык-заҵәык рыда ахьыҟамыз ыҟан. Ҩба-хԥа верс иныҟәоз дубарын аӡаагара. Аколнхацәа реизара ду иӡбны ишышьҭнахыз еиԥш, ГЕС аҟынтәи ирыма рҿаархеит Бзыԥҭа аӡиас ԥагьа аӡы аазгоз атрубақәа, ана-ара гәашә-цыԥхьаӡа акранқәа ҩагылт.
Зуаҩбжара зфахьоу ауаҩы иҽыԥсахра уадаҩуп, рҳәон ақыҭауаа, аха наҟ-наҟ инаскьа-цыԥхьаӡа еиҳа-еиҳа дыргәаԥхон рколнхара ахантәаҩы Рашьыҭ Нанба. Уаанӡа, ани иазаауазеи, ари иазаауазеи ҳәа, имгәацәа ырзазо, иарҳәалак ҿыцаԥшьгарак ихахьы аламала ишымнеиуаз, хәыҷы-хәыҷла аус дыхнаԥаауа далагеит. Уи зны-зынла уамашәа ибо, игәы рыладуны дрызхәыцуан аԥсҭазаара ахаҿсахьа иаҳа-иаҳа изырԥшӡоз, зҿара ацәа хаа уи иаҟәнызҵоз аҿар. «Хәыҷ дызлам ҭаацәа зыччом» шырҳәо еиԥш, аҿар злам колнхаракгьы зыԥшӡахом, – иҳәон. Иколнхацәа ргәырӷьара, рыԥсра-рыбзазара еснагь ¬далагылан Рашьыҭ, иаҳа дагәылалон уажәраанӡа дызвысыр цәгьа имбоз аԥсҭазаара. «Акоммунизм ашәахәа игәы иацраст!» – алаф ихырҳәаауа иалагеит иколнхацәагьы. «Акультура илаҵәеит» – рҳәахуан ргәы иладуны.
Мызкы аахыс зқыҭа зымбацыз ауаҩԥсы изын илаԥшхырԥаганы, ишеи-шеиуа ақыҭа ацентр иаақәгылеит зыргылара иалгаз Акультура ҩны. Руаҭах ҭшәақәа, рыҩн хәыҷқәа иаарыҩныҵын, кәҷаршәк аазгәыҵазкыз аҟәарҭ еиԥш, уи ахыбра рҽааҵаркит ақыҭантәи ахадара ҭыԥқәа: аправление, ақыҭсовет, аконтора, аклуб апартиеи
акомҿареидгылеи аиҵбыраӡатәи аорганизациақәа ркабинетқәа, аԥхьарҭатә зал, абиблиотека... Гектарки бжаки инарзынаԥшуа ашәыр баҳча ааҵаркын, еихатә гәарала иаакәшеит Акультура аҩны. Ашәҭылаҳара иалубаауеит ихыбны иҟарҵаз Ахьӡ-аԥша аӷәы. Уаҟа икыдуп ақыҭа ахьӡ ҭызгаз, изырԥшӡаз ахандеиҩцәа рсахьақәа, уантәи дыччоит Шара. – Ибыҵахауа дагьуаҩԥсым! – рҳәошәа, илыцыччоит лывараҿы икыду Ҷыҷкеи Вереи, ачаиаарыхыҩцәа ҟазацәа.
Сентиабр мза ианынҭала, акомҿареидгылаа имҩаԥыргеит зеиԥш ҟарымҵацыз иаартыз аизара. «Еиӷьаҳтәып ҳколнхара ашәҭра-азҳара, ирызҳарҳап ҳақәҿиарақәа, ҳлыҵшәақәа!» абри акәын гәҭакысгьы ҵакысгьы иамаз ари аизара. Ажәахә иман Радион. Шаҟа мши-ҵхи еиԥшьы, Хьыҵкәыр дицырхыраауа, акомҿареидгыла араиком амаӡаныҟәгаҩ диҿцаауа, аҩра даҿыз уи ажәахә. Есымша газеҭк анааҭыҵлак, улаԥш нарықәымшәар залшом Бзыԥ аколнхара «Бзыԥ» зырҽхәо ацәаҳәақәа. Иколнхара-қалақьҵәҟьоуп ҳәа иахыҽхәон дара бзыԥаагьы. Аха иҽхәо ианакәызаалак ирҽхәо излаҟам хәыҷыкгьы иаазимырҳарц залшом. Убас ҟалеит араагьы. Уи хьаас иман Радион. Избанзар иқалақьхозар рқыҭа, избан аҿар алгәгәаны ацара изаҿыз? Бзиоуп, аҵара зҵо цалааит, аҵара змоу ауаагьы уамакала иаҭахуп рқыҭа. «Ҳаи, зегь шәпрофессорцәангьы шәҳамандаз!» – ҳәа зны дахыччашәа дцәажәахьан Рашьыҭгьы, ҳҵарауаахар ҳҭахуп ҳәа инидгылоз дрыхәаччо... Ишьҭаҵатәуп ауасхыр ӷәӷәа аԥсҭазаара ырԥшӡазарц, аҭагылазаашьа еиӷьтәтәуп... Еиҿкаатәуп... Аиҿкаара, аҽадцалара, аԥшьгара, аҽазҵәылхра... аа, аԥсҭазаара еиӷьызтәшан иҟоу, «аколнхара-қалақьҵәҟьа» зыргылаша... Далацәажәеит ишеиҿкаатәыз ахаԥшьгаратә кружокқәа: аԥҟара-аӡахра, ақәҵара здыруа ркружок, азҵаара шьҭихит аӡахра
ателье аадыртырц рқыҭан, еиҿыркаарц аԥаҵасарҭа, аҳәсеи ахацәеи рзалқәа наҭаны. Имыҩлааит ауаа ақалақь ахь ахеиҿкаараз, амаҭәаӡахразы!
Радион давымсит ари аизараҿы есышықәса ашәаҳәареи акәашареи рхаԥшьгаратә ансамбльқәа ролимпиадаҿы рколнхара ансамбль аԥхьатәи аҭыԥқәа шагалоз.
– Сынтәа иазҳаит ҳпрограмма. Дацлеит ҩышықәса раахыс иагны иҟаз. Аха дацымлеит уи, дшаабац еиԥш, ахьшьыцбеиԥш дықәԥраауа дкәашаҩны, ишьацәхыԥ дықәгыланы мацара азал зегьы еимырҟьаҩны... – дгәырӷьаҵәа, лгәы ҭыԥаны ицо, дарбаныз уажә зыӡбахә иҳәоз ддырны, лакҭа хаала днеиҿаԥшит Асида илыватәаз Хьымца. Ицәа иалашәаны иҭыԥ даақәҵәиит иаргьы, згәы иагьабоз, иагьаҳауаз.
– ...Дацлеит уи – иажәа неигӡон Радион, – зеиԥш ыҟам ԥхьарцарҳәаҩны, дашәаҳәаҩны, дашәаԥҵаҩны. Уи иахьа абра иҳалатәоу, еснагь хәҭакала иҳалахәу, аҩызареи, ақәлареи, ауаҩреи еснагь зыԥсы ахҭнызҵоз, иахьагьы зыԥсы ахҭнызҵо, наӡаӡа зхатә ҭыԥ аанкыланы иҳалагылоу, ҳҩыза гәлымҵәах Хьымца Цымцба иоуп! – ибжьы дҩаҵасит аҵыхәтәан Радион.
Адру дырган, агәырқьҳәа иааинырҟьеит иеилатәаз. Хьымца дышԥхьарцарҳәаҩхаз ззымдыруазгьы инаҵааны иааилыркааит, Радион иреиҳәаз агәра рзымго.
Ииура-ииҳәара изымдыруа ихы ааҟьаш-ҟьашеит Хьымца, илабашьа ақьышәгьы аҭыԥ иаақәиргьежьт, аха дымгәамҵит, дгыланы ддәықәымлеит. Иваӷәӷәа итәаз Асида лнапы ааиԥшаан, иаанкыланы иааирӷәӷәеит, уи ала иҳәарц иҭахызшәа: ма бара боуп ари зегь зыбзоуроу, ма бымшәан, уаҳа цҭәак бсырбом...
Ахәараҳәа иааиқәҭәаз аԥхӡы ичабрала иааирбеит Радион, убас аҳәара ицәуадаҩын ицәыригаз, насгьы Хьымца игәы иалсыр ҳәа дшәон имаӡа жәлар рыгәҭа иахьираргамаз азы.
Аизара ашьҭахь акино иахәаԥшраны иҟан. Аҿҿаҳәа еилагылан адәны аҿар ҳауа ԥыҭк рфарц, рыԥсы ааивыргарц. Зегь Радион ирылеиҳәаз ада ҳәатә рымамызт. Шаҟа ирҭаххазеи уаха изыӡырҩырц Хьымца, ргәы инықәсырц ибжьы хаа. Лала ирбаанӡа ирызхаҵомызт ила иамбо, иԥышә иамбо аԥхьарца арҳәара илшап ҳәа. Уи акәым, иара ус инапы наргӡаны ак иаԥсоу ак изыҟаҵап ҳәа иҟамызт. Дышԥааҳалӡааи, дҳалагылаӡамызшәа, цәгьала адәы дышԥақәу ҳәа ргәы хьаауан данырбоз, данырымбоз.
Уи ауха ирмаҳаит иҩызцәа иԥхьарца абжьы. Радион дацәшәо-дацәымшәо ауп ишцәырига Хьымца иӡбахә. Ас ҭынч ихигоз идыруазар, заанаҵы шьоукы шьҭны идааимыргоз иԥхьарца!
Аха хара имгакәа Акультура хан аҿы имҩаԥысуан Октиабр аныҳәа иазкыз агәырӷьара еилатәара. Ажәҵыс абжьы ааԥын раԥхьаӡатәи быжьны ишынахыҩуа еиԥш, раԥхьаӡатәи быжьны, раԥхьаӡа зхы ааиҵызхыз ашәаны азал иааҩныҩит Хьымца иԥхьарца бжьы, иашәа. Уи ашәа Асида лгәы анынирхаз аҽны лара илызкны иаԥиҵаз «зылахь еиҵыхыз» ашәа акәын. Усҟан дзазымӡырҩит Асида. Уи аахысгьы игәаӷьны изамырҳәацызт лара лҿы, аха ари аныҳәа ду аҿы дызлиааз, амашәыр мыждагьы урҭ зынӡак дрылнагартә иззалымшаз, иахьа деиҭаазлагылаз, игәырӷьареи игәырҩеи хатәык еиԥш имыздо, иуаажәлар дрылатәаны дазыӡырҩуан Асида лыхьӡала иаԥиҵаз ашәа. Еиҭа аҳәҳәыҳәа ицон алаӷырӡқәа лӡамҩа иахьҳәҳәны, ицон, ицон. Аха урҭ уажә агәырҩа иарҵысыз лаӷырӡымызт, агәырӷьара иалаӷырӡқәан. Мап, дымҩашьеит Хьымца иҿы раԥхьанатәгьы лара. Уи еснагь аҭра иҭамгыло еисуан игәы, аԥсыӡ адә иқәхалаз еиԥш, иҳәԥы-ӡыԥуан еснагь, уи ак ихәнамжәаӡоз, ак иазнымкылаӡо аҟыбаҩ змази агәблышьа лымкаа змази иакәын... Мап, мап...
лыԥсы ахьынӡаҭоу дицҟазаауеит Хьымца, дицыԥсыроуп... уаҳа ахаан деилымкааӡакәа игәы илырхьраны дыҟам... Мап, мап...
– Ҳаи, уқәақәра згааит, уеиҭеилгахма ҳамш! – акиҳәа ибжьы аамҩаниҵеит, аԥхьарҭа азал дааҩныҵны ацәыкәбар инаҵагылаз арԥыс. Агәгәаҳәа ишьҭеибаҳәа адәылҵра иаҿын егьырҭгьы. Рхы ҩышьҭыхны лада-ҩада аихыккара иаҿыз ажәҩан инаҵаԥшит.
– Март ззумҳәара ауми, уаха егьараан иеилгап, иеилашәап, – аазгәеиҭеит ҽаӡәы.
– Ишәхашәмыршҭын, уаҵәы аа-сааҭк рзы Аҟәантәи аконцерт ҟаҵацәа аауеит, – инарылалҳәеит Шара.
Ус дук ҟазҵаз иеиԥш лхы лгәақәкны длеиуан Асида, Зосими Шареи дрыбжьагыланы. Уи уаха ажәахә лыман акомҿарцәа злалыҳәаз ала, «Абзиабареи аламыси» ахьӡын.
– Аиашаҵәҟьа башьҭазар, – даацәажәеит Шара, – уаахәыцыр, аламыс ауп абзиабара зхылҵыз. Мамзар ибҳәан еиԥш, абзиабара, аламыс зҵам, уи бзиабарам.
– Уи даара игәыԥжәагоу акоуп ауаҩ изы! – иҳәеит Зосим.
Асида лхы ҩышьҭыхны алашьцара далԥшны рҩыџьегьы днарҿаԥшит.
Ипапирос амца аиркырц асԥычка ааихьишьит Зосим, аха аҳауа хьшәашәа иааҿнарцәааит. Еиҭааихьишьит-еиҭааихьишьит, аха иамуит, еразнак инҿыцәаауан.
– Уи, иамуазаапеи! – иҳәан, дааҭгылеит еиҭа, асԥычка еихьшьуа.
– Уи зегь рҿы амца акуам! – лҳәан, асԥычка ааихьшьны, наџьнатә иазҟазаз аӡә иеиԥш, лнаргәыҵа иҵак ипапирос инадылкылт Шара.
Илаԥш аалыдирхалт Зосим, дмыччар игәы иамуит.
– Бара аҭаҭын ахара башьцылахьоушәоуп бзыҟоу, ҭабуп, – иҳәеит длыхәаԥшуа.
– Уи акәын уара хьӡыс исхумҵацыз: аҭаҭын ахара! – даацәажәеит Шара, дагьаагәааит.
Игәы аӡаӡ еиԥш иналакьакьеит уи Зосим, аха шаҟа акы ахимҳәаарыз...
Реицәажәашьа уамашәа ибо, дхәыцуа длеиуан Асида. Иаалгәалашәеит шаҟа еиқәгәырӷьо, алаф еибыҳәо, хьанҭарак иаҵаӡамкәа, еизыласны, ҳаҭыр еиқәҵо ишыҟаз. Уажә уахьрыхәаԥшуа, дара ракәу-ракәму ҳәа ухы азҵаара ауҭарын. Зосим иакәзар, иҩыза изиуз амашәыр иахҟьаны, ҟазшьала деиҭасхьан, аха зцәаҩа аҟазшьа бааԥсы алаҽны иҟоу ауаҩы, аламала дзацәымцозаап. Ус ихьит Зосимгьы. Лара лакәзар, раԥхьаӡаҵәҟьа акәын агәала лымоуп ануҳәашаз, уажәшьҭа рацәак хьаас илымамызт дзықәшәази Зосим иҟазшьа аԥсахреи. Амала, зны-зынла длатәаны данаахәыцлак, лгәазхьаауа инахьынҳалон Зосими лареи еицырхыргаз аамҭа. Ианыхәыҷқәазнатә еицрымшәоз ракәын Зосим, лара, Хьымца, Радион. Ашкол ианҭаз еицҭан, цуҭак аҿы еицынхон, рхәыҷра-рызҳара еицырхыргеит. Зосими лареи рымацара ианааизынхалак, игәырӷьаҵәа иааҟалон, бзиа ирбон аицныҟәара, ашәҟәы еицаԥхьара, аурок еицҵара, агәҭак еимадара. Ус ишыҟаз ақыҭаҿы, шамахамзар, иззымдыруаз аӡә дыҟамызт. Уи лаҳахьан Хьымца иҟнытә Асидагьы.
Зосим имҩахыҵырҭаҿы ианааи, иара ишимуаз, инаскьеигар рымуит Шареи Асидеи, рхала имшәакәа ишцоз ала агәра ирганы. Еиҳараӡак Асида илымуит, уи ижәҩа аанкыланы, имҩахь днымҩахыган дноулыжьит. Ус зыҟалҵоз Шареи лареи еизынхарц акәын.
– Бара, Шара, бгәы иалымсуазар, аказы сбазҵаауан, – дналагеит ианааизынха.
– Изакәузеи?
– Саҭамзааит, бхатә ус сахьалацәажәо, аха бтәымуаҩысшьозар, исҳәарымызт. Иаҳәшьак леиԥш бзиа бызбоит. Ба дынбеиӷьасшьома сҳәо ауп Зосимгьы дшысҭаху... Аха... – дааҿахеит Асида, аҵаашьа дақәымшәо.
– Избырххауеи, иҳәа... – лҳәеит Шара, цас дцәыҵыччо.
– Бара бмыччан, ибҭаху мсааит, ишсабҳәара, Зосими бареи ишәыхьзеи? Хьымца цәгьала игәы иалоуп, абарҭ еицәымхьшәашәараны еицәыхьшәашәеит ҳәа... Ишәыҵалазеи?
– Иҳаҵалараны иҟаз ҳаҵалеит... уаҳа иарбан? – лшьапы адыхҳәа илықәлыкшан, леимаа иаҵаҷабыз аҳәынҵәа наҵлыршәеит Шара.
– Шәуа изхарада, бара, абри ишәыхьыз? Хьымца шәнеиԥхьарц игәы иҭоуп, амала. Ҳхы ишаваабо шԥашәзымдыруеи шәеибаргәаара? Ҳара ҳакәымзар, издыруадаз ус шәмыхьыргьы.
– Зосим ихаҭа иаҟара авбатә змада, Асида? Аха уи акәым аус злоу... Аус злоу... – дааҭгылеит Шара.
– Иарбан аус злоу?
Шара акраамҭа аҭак ҟалымҵо, дхәыцуа дгылан, нас даақәыԥсычҳаит аҵанӡа.
– Абыржәы схы шеилыскаауеиԥш убасҟан схы здыруазҭгьы, Асида, – лҳәеит Шара, – иҟаларын... иҟаларын... Амала гаӡарыла сышԥаныҟәеи?
– Смаараны сааит, сахьԥсыз сыҟандаз аума ибҳәарц ибҭаху? – лхы нарызцеит Шара лажәақәа Асида. – Бзиа ибымбоз ауаҩ иҿы аангылашьас ибымаз! Бхы разҟыдабтәуан, аӡәгьы дразҟыдабтәуан...
– Иразҟыдахоз дсыздыруам, аха... – лажәа налмыгӡеит Шара, – быҵх аабзиахааит!
– Беилагоуп, бара Шара, – дааччеит Асида Шара лҟазшьақәа уамашәа ибо. Уаҩ иахьгьы илзымҳәаӡо,
лхаҭа лызгьы илмырӡо цәаныррак дшалаз аалыҵылхит, аха иахылҳәаарыз лзымдырт.
Агәарԥ данаақәла рымҳара лашьцахьтә аԥхьарца бжьы иҩныҩуаз лаҳаит. «Ашәа ҿыцк аԥиҵоит» ҳәа гәаныла даагәырӷьеит, иагьаалхашҭит Шареи лареи реицәажәара. Ашәа амотив ацашьала лгәы назҩеит аркәашага ашәа ҿыцк аԥиҵарц илеиҳәахьаз шакәыз дызҿыз. Диԥырхагамхеит Асида лхаҵа. Алашара зыҩныҵуаз амаҵурҭахь ашә аартны дныҩналеит.
– Ҟоҳ, «астудент» уакәзаапеи аҵых ԥызҽуа, дарбан сҳәахуеитеи! – дыччо дааиасамырҟәылт Асида Кәынта. Уи ишьапқәа иҵаԥсаны аҟәардә дықәтәаны, ибжа астол иқәырианы чертиожқәак ҭихуан. Иҭаца данааҩнала, абраанӡа сыбхаҵгылт, иҳәан, аҟәардә дшықәтәаз иҽааириашеит.
– Утәа, ухаҵкы, узгылоузеи! – алаф ааилылхт ларгьы, дыччо.
– Хәмаррадагьы, Асида, абыржәы издыруа аԥышәарақәа анысҭиуаз издыруа сыҟазҭгьы, бара быԥсааит, саднамкылар шамуаз, – иҳәеит Кәынта, ихы быӷуа.
Асида днеины днаидгылан, иҟәаҟәа лнапы нықәҵаны днаихәаччеит.
– Ҵыԥх уаанамхуазар, ҳаԥхьа уаанахәап, Кәынта. Уи хьаас иҟоумҵан... Уахьымӡар ҳәа ушәома, макьана ухәужьгьы маацтеи!
– Ҟаи, бара убасоуп ишыбдыруа! – дааччеит иаргьы, нас атахҳәа длалбаан, Асида лхәы рхианы астол днахаиртәеит.
– Абхәында ҳәа ассир дбымоуп, ассир – иҳәахуан дыччо.
– Уи иалоухузеи, мшәан, сразҟы иамки! – дсамырҟәылуан ларгьы.
Аҵыхәтәан дшыцыркьыԥоз аагәалҭеит Асида.
– Сшьапы адырдха сыхьуеит... ихҟәыцу сыздыруам, – иҳәеит Кәынта.
– Џьаракыр икыдукшалама? Мпылк уасуазар акәхарын...
– Бақәшәаҵәҟьеит... Лыхнааи ҳареи ашьапылампыл азы ҳаицлабраны ҳаҟами уаҵәашьҭахь. Аҽазыҟаҵара ҳаҿуп, ҳанҵәаха.
– Ишәиааир ауп ассир!
– Шәиу, абанҭ рзыҳәан шәахскгьы иалаҳҵом, аха... иҟамло егьыҟам...
– Уигьы бзиоуп, аха уара, ишакәым уҽхәужәацәоит, Кәынта, – акрыфо дцәажәон Асида.
Кәынта аинститут дызҭамлакәа дхынҳәны аҩны данааи, рацәа уаҳқәашьхәын, рҳәан рқыҭантәи афизкультуреи аспорти инапы инанырҵеит. Иара уи азын мацара дааӡазшәа, иааиламыз акы ыҟамызт: аҩра, аԥара, ампыласра, уҳәа зеиуахкы уҭаху. Аусура иаахашәалоз иаамҭа уи иаиргон. Араион аҿтәи аиԥыларақәа, аицлабрақәа рҿы иахьабалак аԥхьагылара иман аҩреи аԥареи рҿы. Уажәааигәа иҟаз аобласттә спартакиада аан аԥараҿы Кәынта актәи аҭыԥ игеит. Ҩ-лабыҵәк роуп иааигхаз арекорд ықәиргыларц. Ма сыԥсыроуп, ма сыбзахароуп ҳәа, есымша аҽҵәылхра, аҽԥышәара даҿын.
– Амала, Кәынта, абзиахараҵәҟьа уашьҭазар, – лҳәеит Асида акрыфаны астол еилырго, – сынтәагьы уаагыла...
– Ишԥыкәу, сынтәагьы, сымҭаларцу? – иааџьеишьеит илҳәаз.
– Аиеи. Ҩышықәса аколнхараҿы аус уы, аџьамш рацәа рҳа, удырра иацҵа, иузымдыруа ҵа, нас уцап. Астажгьы уоуеит, аԥышәагьы уоуеит, аконкурс аҿгьы иаҳа уаманшәалахоит, – лҳәеит Асида.
– Уи мамоу, Асида. Баԥхьаҟа сыԥсит, егьыбымҳәан! Сынтәа санзымҭала, нас уаҩгьы шәсықәымгәыӷын.
Сынхыҩрыла сцоит Ҟазахсҭанҟа адәаӡақәа рышьҭыхра, уаҳа сҿы мааҳәӡо.
– Адәаӡақәагьы ирыбаргузеи, ҳәарас иаҭахузеи, урҭгьы шьҭыхтәуп, аха уқыҭа узлыҵыз ухоумыршҭыроуп. Уигьы шаҟа дәаӡа амоу умдыруеи?
– Агитациа-пропаганда? – дааччеит Кәынта.
– Иабатәи агитациа-пропагандоу, сара ус суацәажәоит, – иаарҭынчны даацәажәеит Асида.
Кәынта акарандашь ақьышә нықәк-нықәкуа дхәыцхәыцуа даатәеит. Асида лышәҟәқәа аашьҭыхны, ихахьы дниасны днатәан, уаҵәтәи аурокқәа имҩаԥылгашаз лҽырзыҟаҵара дналагеит.
Ичертиожқәа днарыхан, икарандашь нықәыршәны дыҩдәылҵит ԥыҭрак хәыцын шьҭахь аҷкәын қәыԥш.
Ихы ҩышьҭыхны ажәҩан днаҵаԥшит, дааӡырҩит.
Еилгару-еилымгару азымдыруашәа, аԥҭақәа зны иныԥхеибарсуан, зных амза алакҭа хьшәашәа ныхҩаны краамҭа рҽаашьақәыркуан, иаалашьцарахон. Агантә еихсыӷьрада иааҩуан амшын аԥсеивгара абжьы.
Ргәы иззаанамгарыз шьҭарнахыс ршьара иқәлеит, уаҳа еизгәаарагьы гәеицәыхьшәашәарагьы рыбжьалом ҳәа Асидеи Хьымцеи. Ус акәын рыԥсҭазаара еигәырӷьо, еизыгәдуны аҩны ишыҩназ даргьы. Зны-зынла илгәалашәалон лара дизгәааны дцарц ианақәылкыз амш. Аӡәы иаалҿаирхьызшәа, аҟаԥшьра ҩалҿысуан усҟан, ллымҳақәа, лыӡӷы ҿыблаауа иналагон, ихьымӡӷылшьон даара, аха ԥыҭрак ашьҭахь лгәы ааԥсасихон. «Мап, ус ҟасымҵар, иахьа ҳшыҟоу еиԥш ҳзыҟаломызт, иуаӷоу дызҭагылазааша ҳҭагылазаарын, ҳаицәгәышуашәа, ҳнеидтәаланы ҳгәиҭоу ак ҳзеибымҳәаӡо. Иара хазы иӡаларын дызҿыз аус, сара хазы агәала хьанҭа саҵазаарын... Мап... иаҳа еиӷьуп иҳахьыз. Уи иаҳа ҳагәқәа аанартит, ҳгәалақәа ардеит. Уи ҳаибанарбеит
сҭаацәеи сареи. Нырбеи даанагеит аҩны, Хьымцеи иареи ргәы еизнарблит иаҳа...»
Абас дхәыцуан Асида. Ауаҩ уаҳа налымшо иԥсҭазаара данеигәырӷьо аамҭак ыҟами? Убри аамҭа дҭагылан Асида. Уи уажә дзыргәырӷьоз Хьымцеи лареи реимхабзиареи, ишьақәгылареи, лара еснагь илԥылоз агәаҳәара ҿыцқәеи рымацара ракәмызт. Урҭ зегьы ааиханаҳауа ирыцын уажә дызҭагылаз лыҩнуҵҟатәи лцәанырра ҿыц. Уи ла лыдамздам ԥсызхоу аӡәы издыруамызт, лхаҭагьы уажәааигәоуп агәра цқьа ианылга. Зны-зынла маӡала улыхәаԥшуазар, угәы иаанагарын, ари хымԥада хәыҷык зхы еилаԥсаз аӡәлоуп ҳәа. Данықәиоу акәыз, дантәоу акәыз, зхы адырра лызҭоз данааиланарслак, цәанырра гәакьак хааӡа илысуан Асида. Дԥышәырччо, лыблақәа агәырӷьацыԥхь рхыҳәҳәыла, дхәыҵахәыҭ-хәыҭуа даатәон, адунеи аҿы леиԥш разҟык аӡәы имамшәа лхы ԥхьаӡо. Аа, абар, нас уи иахьылзаа шықәсык аахыс дыззыԥшыз. Шаҟа лгәы рхьыбылуа дрыхәаԥшуаз уи зразҟы иалагәырӷьоз аҳәсақәа. Ирдыруазар, лара дшаргәырӷьаз еиԥш егьаҩ аргәырӷьарын аҩны. Аха иразҳәодаз. Лҿы иааҭыхны аӡәы иҿы илмырӡеит Асида лцәа иалаз. Хьымцагьы ицәылӡеит. Уи изицәылӡоз акы – иара ихала илыҵихыр цәгьа илҭахын, ҩбагьы – лара лыԥсҭазаараҿ акырӡа иаԥсаз лцәиҵәахырц даҿын Хьымца иҵылхаанӡа. Ашьа зуп, лҳәон уи, цасҳәа дгәааны акәымкәа, ус дизыгәдууа аха иахьынӡалзыҵәахрыз лыздырамызт. Ҩ-блак зманы иҟоу илнимбаарц залшарымызт даҽа мызкы ашьҭахь, аха иибарыз Хьымца? Цәаҩала игәы азымцар, усгьы далхәдан ак алабара.
Аҭҳарцәҳәа ацәа даалнахт Асида ихааӡа адәахьынтәи иааҩуаз ашәабжь. Даақәтәоит. Амахәқәеи амахәқәеи неидызазо, еинҟьаны икәашома уҳәарын, ашәаԥыџьаԥ ачара рымоума, аркәашагашәа рҳәауа ҳәа уаахәыцрын.
Дыккаӡа ацәа даалҵын, ллакҭа аалашеит, даагәырӷьеит: иит ашәа, ашәа ҿыц, уахантәаракгьы Хьымца дызҿыз! Ус, лыҩнуҵҟа ак ааҳәыцымцын, атық-тықҳәа иҭыԥо ицо иналагеит... Зцәа далашәаз, дзырҿыхаз ашәабжь иаргьы дарҿыхазшәа, каамеҭ ҟаҵо ахәмарра даҿын ахәыҷы... Дааихалашаӡеит Асида, лыбла даахгылт имииц, имшәыцыз аҵеи. Иԥшра-исахьа ҳәа лыбла иаахгылоз Хьымца данхәыҷызтәи ипатреҭк лбахьан, уи акәын. Дышхәыц-хәыцуаз, ллымҳа иааҭаст ахәы-ҷыбжьы: – «Нана, нана, дызсыхәамԥшуеи баба, илақәа ирымбаӡои, нана?..» – лылаӷырӡ аҽырҳәа инеимаҭәеит.
– Ибыхьи, ибыхьи, Асида, бзырҵәуозеи! – даалхаԥеит Хьымца.
Краамҭа илҳәо лҿамшәо ихәда даахьынԥашаланы дырӷәӷәаны дыкны диан Асида, нас аарла лҿы ааихырԥхьаны даацәажәеит:
– Уашәа ҿыц иарҿыхаз иузымдыруа аӡәы дҵәахӡаны дсымоуп! – лҳәан, даагәырӷьаччеит, уаҳа ӡашьа лзамҭо.
– Амц бымҳәазааит, Асида! – гәырӷьара дук ҩеиҵасит Хьымца. Зныкгьы игәаӷьны аӡбахә цәырганы даламцәажәацызт лара лҿы игәазыҳәарақәа зегьы иреиҳаз, аха цәгьа имбозижьҭеи иҵуазеи иара! Даҽа ԥшқакгьы дуҭаххама ҳәа гәыбӷанк иоуп ҳәа дымшәози, насгьы агәҭыха злиҭарыз... Аха уажәы? Лцәа далашәама аҵеи?!
– Са исымдыруаз, бара зегь иреиӷьу аԥҳәыс шбакәыз... Са исымдыруаз!.. – абас ҳәо, дгәырӷьо акаруаҭ дҩанԥааны, диман дхагьежьуа даақәлеит.
– Уеилагама, уара, исзеицәоуп! – ҩынтә данхагьежь, иаалцәымыӷхеит Асида, уаанӡа лгәы иахәо, имахәҿа ӷәӷәақәа рҳәатәы шыналыгӡоз.
Ашьшьыҳәа днықәириеит акаруаҭ. Дҳаш-ҳашуа иԥсы еивго, ачча иҿықәххы краамҭа дтәан.
– Уажәраанӡа изсабымҳәеи? – дналызхьаҳәит иаалырҟьаны.
– Иуцәызӡон, уаргьы иумдыруеи ус? – дааччеит Асида.
– Гаӡа, гаӡа! – инапы лылахь инахьишьит, нас хәыҷыхәыҷла деиқәтәо, игәырӷьара аҿыцәаара иналагеит.
Лыла ааихмырсыӷьӡо дазԥшуан Асида ари иҽеиҭакра. Уажәраанӡа изиасымҳәацыз ҳәа лхы гәыбӷанс иалҭазгьы аҽааԥсахит, издыруада, иҭахыҵәҟьамзар?
– Разҟны ибықәзаарын бара аԥшқацәа хымхәацәа рааӡара! – иҳәеит иара даақәыԥсычҳан, нас инациҵеит: – Уи изҳап, бааԥсара бзабааитәып, дыбԥылап, аха абри сара уаҳа ахаан ибԥымло ишԥасзыбуеи?!
– Хьымца! – ҿаалҭит Асида, дҩықәтәан, ижәҩа даахеит.
Иааит иқәыԥшӡа, иԥшӡаӡа, ашәҭи аиаҵәареи зҽарганы иҟаз ааԥынра. Аха уи аԥшӡара амацара адагьы иаманы иааит ҵыхәаԥҵәара змамыз анхаратә усқәа, аԥшӡара амацара акгьы ишаԥсам, анхарагьы ԥшӡарада ишхәарҭам адыруашәа.
Егьырҭ ааԥынрақәа зегьы ҷыдала иаарылукаартә, иухамышҭратә сынтәатәи ааԥынра аҿар рзы еиҳараӡак иззыҟалаз, ахҭыс ду иалаӡазоуп. Адунеи зехьынџьара аӡбахә ахьырымҳәоз ыҟамызт Москва иҟалараны иҟаз афбатәи адунеижәларбжьаратәи аҿар рфестиваль. Иҟамызт газеҭк, номерк аҿы ҩыџьара-хыџьара уи иахьаламцәажәоз. Асовет ҿар сынтәатәи ашықәс ирзаанагаз аҳамҭа ду – зеиҳа ыҟам агәырӷьара-ччара – афестиваль иазыркуан рхәыцрақәа, ргәаҳәарақәа, рықәҿиарақәа.
Ршьамхы ласхеит, рыгәқәа ҵархеит, ргәаҳәарақәа амҵәыжәҩақәа шьҭырхит Бзыԥтәи аҿар. Хеигӡарада аус руан амхтәы дгьылқәа рҿы. Ианаамҭаз культивациа азыруит ачаи: ибжьарбаҳаит, арҵәыга аҵарԥсеит. Амхтәы ус инаваргыланы, рҽазҵәылхны аҽазыҟаҵара иаҿын рқыҭан имҩаԥыргарц ргәы изызҭаз афестиваль. Уи зегь злаҟалаз Радион иаԥшьгаралоуп. Уажәааигәоуп уи сасык иеиԥш дахьнаԥхьаз ргәыларатәи араион аҿынтәи зыхьӡ хара инаҩхьоу ақыҭантәи афестиваль аҟынтәи данааз. Уаҟа иибази, иара игәаанагареи, аҿар ргәаанагареи неизиркәкәан, рқыҭаҿы уаҩ зеиԥш имбац ныҳәа дуны имҩаԥигарц азгәеиҭеит. Егьарааны дхәыцуазаргьы, иихәыцуаз – аԥсҭазаара инеиӷьны, игәышьҭыхганы излаҟаҵатәыз акәын. Уи иҭахын иқыҭауаа аҿар аусура ргәы ақәымҿыӷьуа, рхы еигәырӷьо иҟазарц. Дарбанзаалак аҿар иреиуоу аӡәы, ари қыҭоуп ҳәа инкажьны, қалақьк ахь дцар иҭахымызт, аҵара дуқәа ирызцоз рыда.
Иқыҭа – қалақьуп ҳара ҳқыҭа,
Ибеиоуп ҳара ҳколнхара.
Хәыҷи дуи ҳхы неибыҭа,
Ҳаҿуп агәырӷьара-анхара...
Ма:
Ахаҿы дырԥшӡоит, аркны еивагылоуп
Ҳқыҭа зырԥшӡо ҳара ҳҿар.
Акоммунизм ҳа иҳаргылоит,
Ашьаҟақәа азҳарсуеит есшар...
Абас шықәсык аахыс иҿыцны аԥсҭазаара иаԥнаҵахьоу ашәақәа рацәоуп. Ишаабо еиԥш, Бзыԥ иамоуп иара апоетцәа, иара ашәаҳәацәа. Есымшааира иазцәырҵуеит хьҟәырҷаханы уаҩы имбо џьара иазцәыҵаршәыз, аламала лаԥш змаахацыз агәырҵҟәылқәа, абаҩхатәрақәа. Урҭ ишраԥхьагылац ираԥхьагылоуп агәамч, ақьаф, агәаҳәарақәа жәпакы, ахәыцра ԥшӡақәа... Лыӡбахә ззумҳәари абиблиотека аиҳабы Раиа! Уи ҵыԥхынӡа уаҩы диздырӡомызт, Бзыԥ далымиааӡазшәа. Аха лзанааҭ хәыҷы ҵаны дааины данаахагыла, зегьы дааицгәарҭеит. Иӡбахә ззумҳәари Дикран Кьылба, уажә зеиԥш шьха ааӡаҩы, шьхаԥшҩы дыҟам араион аҿы. Узихымцәажәари иҿырԥшыгоу ажәхьаҩ Кәынҵал Ранба, ачаихыхҩы Колиа Бениа, ашкол иалганы ақыҭаҿы иаангылаз, ҽнак 60-80 кг ачаибӷьы ҿызхуа аиҳәшьцәа-аиқәлацәа ачаиҿыхыҩцәа Галинеи Светланеи? Урҭ днарыцымлеи Кәынта Цымцбагьы – иқыҭа дахьӡырҳәаганы адагьы Аԥсны азгьы дыхьӡырҳәаганы актәи аҭыԥ имоуп, аҩреи аԥареи рҿы деицырдырхьеит... Издыруада уи сынтәагьы дазаанхар иқыҭа, еиҭа аинститут дҭаларц ддәықәымлакәа. Усҟан хьаас имоу арекордгьы ықәиргыларын...
Уажәраанӡа ақыҭсовет аԥошьҭа зыҩназ аҩны уажә иаҳа ауаа рыла иҭәын. Уаҟа иҟан аӡахырҭа ателье. Уи еиҳабыс иамадаз зышәгәахәуа? Уамашәа иубартә иҟам Марина, ани амода ԥҳәызба ахьлакәу. Иахьцалак лынамыс илнамыруит лҩызцәа зызлыҳәаз аус дахамҵгылар. Уи дӡахҩы бзиан даара. Ақыҭантәи аҿар шьоукы-шьоукы ԥыф-чыфҳәа инцәыҵачча-аацәыҵаччеит ихыркьакьа-ӡыркьакьо зыфранцыз шьхәа па ихгылаз иналыхәаԥшны, аха ишнеиуаз, иашьцылеит. Араҟа даанхеит Лиубагьы, ақалақь ахь аӡахра аҵара акружок иҭаларц згәы иҭаз...
Аӡахырҭа авараҿы, уаанӡа Радион кабинетс имази, ақыҭсовет ахантәаҩы икабинети рнаҩс иҟан аԥаҵасарҭа. Араҟагьы хылаԥшра луан Марина, ахеиҿкаареи аҽеилаҳәашьеи агьама бзиа ақыҭа ӡӷабцәа идлыркуан. Хәыҷы-хәыҷла бзыԥаа рҭыԥҳацәа еилфаҷа-еилга, рцәа
инадшәало ацәҩыча бзиахәқәа рательие аҟны иӡахны иршәырҵо иналагеит.
Хәылбыҽхала, аиашазы қалақьтә скверума уҳәартә, ақыҭа ашҭа аалашон, ахьхьа-џьџьаҳәа иааизон аҿарацәа, кинок иахәаԥшуазар, иахәаԥшуан, еизарак ҟарҵон, хәылԥазык мҩаԥыргон, акәашарақәа еиҿыркаауан.
Уажәы афестиваль амҩаԥгара ианналага, ршьапы иқәгылт зегьы. Ара иҟалеит аҽазыҟаҵарақәа: ампыласра, аҽырҩра, ашәаҳәара, акәашара, ақәҵарақәа, асахьаҭыхрақәа, алозунгқәа рыҩра.
– Шаҟа шәазгәаҟуа знызаҵәык шәналаԥшында уи амш! – дырхыччон Рашьыҭ Нанба аҿар. Аха иаргьы иҿоу аӡә иеиԥш уи аиҿкаара ацхыраара даҿын, дазыҳаҵ-ҳаҵо амш дазԥшын. Акәашареи ашәаҳәареи рансамбль, рԥшӡагаси хьӡырҳәагаси зегьы иреиӷьны ақыҭауаа ирыман. Уи иалахәуп хынҩажәижәаҩуаак аколнхацәа, аҭаҳмадцәа Ӷәака инаиркны, жәаха-жәаха шықәса зхыҵуа акәашацәа-артистцәа Иҷеи Фыраҷеи рҿынӡа иҟоу. Уажә аӡахырҭа ательие аҿы аламала маҭәак узҿаҵомызт. Иахьеи уахеи иадтәалан иаҿын уа ашәаҳәацәеи акәашацәеи рымаҭәа аӡахра. Араион аҟынтәи аӡахҩы ҟаза длыԥхьаны дааигеит Радион. Закә џьабааузеи иладибалаз, аиашазы, рымаҭәақәа злырхрыз аматериал аԥшаара. Ианреиҵоу, жәантә усгьы дыбжьысит Аҟәа. «Аԥа дзоуны агара змоуз» – ҳәа, аколнхараҿы аԥара анрырҭа, иаархәашаз рԥыхьашәомызт. Шьҭа абар афестиваль амшгьы ааскьеит, рҽазыҟаҵарагьы аҵыхәтәахь инеиуан.
Мҽышан. Еизеит ашкол ашҭеи ҿыц иаадыртуаз астадион аҿи ҵҩа змам ақыҭауаа. Иарбан кәакьу иззыҩра, иарбан изхәаԥшра рыздыруамызт ахәыҷы-аду. Џьара икәашон, џьара аимҵакьача ҟарҵон, џьара –
ампыласра, аҩра, аԥара, аҽырыҩра... Уи аҽны иҟаз агәырӷьара дгәыцәны даалырхит ахәаԥшыҩцәа Хьымца. Егьаҩ аргәырӷьеит, егьаҩ ргәы арԥшааит уи, арҩаш ду еиԥш, ихәыҵҵәраа ҵыхәаԥҵәарада иааҩуаз иашәаҳәабжьи иԥхьарца абжьы хааи.
Бзыԥаа рымацара ракәмызт иҟаз ари агәырӷьараҿы, араҟа иалахәын егьырҭ ақыҭауаа рҿынтәи аҿар рхаҭарнакцәа: ашәаҳәацәа, акәашацәа, ачаиҿыхҩы ҟазацәа, аҽаҩраарыхыҩцәа. Араҟа дыҟан Рамиз Бганба, иқыҭантәи аделегациа напхгара азиуан. Шаҟа дгәырӷьазеи, шаҟа илызҳазеи Шара уи илахь данынкыдыԥшыла! Иаргьы маӡала деимдо лылабара дашьҭан. Шаҟа иԥсы лхьынҳалаз уеизгьы ари аԥҳәызба, шаҟа игәы лзыбылуаз! Дышицымныҟәаз атәы игәалашәаӡомызт аламала. Уажәы-уажәы днаԥхьаны, еиҭа ажәа лниҵарц цәгьа имбо иҭыԥ даақәҵәиуан. Издыруамызт аиаша еилырганы Шара уажәгьы лгәы изымцо дыҟазу-дыҟамзу, Зосими лареи акыр рыбжьоу-ирыбжьаму. Урҭ акгьы шырзеилам идырҵәҟьозар, даӷрагыларын ихьымӡӷны идырҵоз: дымҵаирсын, аха даанымгылакәа дицәцеит ҳәа... Иара ларгьы дылцәымӷны дыҟазар, избан дызҿылхрыз, иус акомҿареидгылатә раиком аҿы ианларга? Лара ианасыжьуеит ҳәа данықәгылоуми уи акомҿареидгыла далрымцакәа данеиқәхаз?
Аԥсаҵла дуқәа рыҵаҟа идыдмацәысха акәашара аахдыртит. Саси ԥшәымеи еибаргәырӷьо иқәын. Атыхҳәа ллакҭа ааихаччеит Шара, лгәы иааҭашәаз даназхәыц. Харак имгакәагьы дԥыруа, дкәашо даақәлеит аԥҳәызба иқәыз дааԥсахны. Дивагьежьит, дивагьежьит илзымдыруаз арԥызба, абыржәымзар абыржәы ҳәа лгәы нҭыԥеит, аха инамӡеит лыгәҭакы, даалыцқәлеит даҽа ҷкәынак.
Дықәырҵарц еимырхха иркыз Рамизгьы иҽаарымихын, наҟ знапы еинызҟьоз днарылҵит. Игәы
иазымычҳаит уи, иара иакәымкәа, тәымк длыцкәашо дахьибоз. Иара длыцқәымлеит, иҽацәихьчеит ирҳәашаз. Инеицәхас-ааицәхасуа, инеиҿахәыҭ-хәыҭло маӡак нарылсрын ахы инаркны аҵыхәанӡа. Ҳәатәыс зны ириҭахьаз азирхауан... Насгьы иидыруазеи ргәы иаанагара лашьа Радиони Зосими... Уи ҳҳәеит ҳәа, Радион игәҭакы изынамыгӡеит уеизгьы. Ҳаиӷацәоуп шьҭарнахыс ҳәа, зны иажәа изынижьт, аха арахь игәы инамыруит, аиҩызаратә уал аиааит.
Лылаӷырӡқәа лымч рықәымхакәа лыбла иаахибаҳәалан, лхаҿы аччара ианыз аадырԥшқеит Шара. Длыцқәымлеит уи иахьцалак!
Ҷыма аҟыԥҳәа илывагылаз Асида дналыцәхасит, иҟоу ббома, лҳәошәа. Асидагьы иџьашьо даагылеит, нас Ҷыма днаԥхалырсит Шара длыԥсахырц.
– Ибыхьи, иҟалеи, Шара? – лҳәеит, Шара дҳаш-ҳашуа дааины данаалывагыла.
– Агәырӷьара мыцәхәы убас адыруеит, Асида! – лчавра аалҿшьны дааччеит Шара.
Иахылҳәаарыз лзымдырит уи Асида. Лхы налырҳәын, икәашо иаақәлаз Зосим иахь аԥшра далагеит, аха илымбар акәымзи уи икәашара! Шаҟа ахәыцра хьанҭа лызнарҵысызеи! Дабаҟоу Хьымца! Уи наӡаӡа акәашара далхәданы аԥхьарца рзаирҳәоит иуаажәлар. Иаалгәалашәеит илаҳахьаз: Хьымца уамакала дкәашаҩ бзиан, ишьапԥынҵа дықәгыланы мацара ҩынтә-хынтә аԥҳәызба длывагьежьуан ҳәа. Нас иҟалоз лара илаӡар, зынзаҵәык иадамхаргьы, уи дшыкәашоз абара!..
Ахәылбыҽхахь ианеиха, напылеи шьапылеи ампыласра ҟалеит. Ашьапылампыл аҿы Бзыԥаа аиааира ргеит, анапылампыл асраҿы Рамиз Бганба иҩызцәа. Уи ашьҭахь – аҽырыҩра. Ихьааха илызҵысыз ахәыцра налхыԥсааит Асида аҽыҩцәа ираԥхьагыланы зҿаазхаз лҵаҩы ҷкәын Камыгә данынеихәаԥш. Уи актәи аҭыԥ ганы данаақәҵ, днеидыххылан, днеимда-ааимдо
дгәыдылкылеит Асида, ашәҭқәа илкыз наганы инеилыркит.
Иааилашәшәит. Абӷьааҳәа аӡәы иналаиԥсазшәа, аԥшӡара ихнаркыз аԥсабаратә иаҵәа аарлашеит афымцалашара. Пыв-сывҳәа иҭҟьаны рҿыҩархеит аракетақәа, зеиуа ԥшҭәхәы уҭаху аеҵәақәа амцаԥшь рыцрыдды ажәҩан иалаԥсауа. Иаақәнарцәажәеит арадиола абжьы. Ҩыџьа-ҩыџьала еиманы иаақәлеит аҿар...
Шара, сзыцкәашарыда ҳәа дшынаԥшуаз, лаԥхьа даагылеит лгәы зызҭаӡамыз.
– Владимир Ҟараман-иԥа? – илызхамҵошәа даашанхеит Шара, акомҿареидгылатә раиком амаӡаныҟәгаҩ акәашарахь даныналыԥхьа.
Уи иацаахыс дааны дыҟан дара рҿы, афестиваль амҩаԥгараҿы ацхыраара ду риҭеит.
– Шәгәы ишԥабо ҳныҳәа ду? – дааҵааит Шара, дицкәашо.
– Уаҳа зҭахым! – иҳәеит иара. Даарагьы дырхыҽхәаны дрыхцәажәеит аҿар, шаҟа ргәацԥыҳәара дууз, шаҟа иҿырԥшыгацәаз атәы. – Абарҭ шәеиԥш иҟоу ауаа роуп ҳаамҭа иаҭаху, – иҳәеит дыччо.
– Аамҭа иаҭаху зегьы ҳазлархаанхари макьана, – наҭалкит ларгьы.
– Шәзахаанымхари, абар, Шара, уажәнатә шәахьалагылоу.
– Оо, уи маҷуп, макьана... макьана ҳабаҟоу...
Убри аамҭаз лылаԥш наиаахеит хәаԥшырҭахәс дызмаз, гәҭыха маӡак лакҭала илазҳәоз Рамиз.
Иаагәеиҭеит уи Владимир Ҟараман-иԥа.
– Цәгьа дыҷкәына шьахәуп, уи, Шара! – иҳәеит длыхәаԥшуа.
– Ыы, иззышәҳәои? – дааҿанакит Шара.
– Ус... амала, ибаҳап уаҵәашьҭахь аилацәажәараҿы ибеиҳәарц иҟоу...
– Иарбан исеиҳәо? – лгәы зызцоз еразнак ихазхеит Шара.
– Быбригадеи ибригадеи аицлабра рыбжьеиҵарц игәы иҭоуп. Бҽырхианы быҟаз...
– Сара акгьы сацәшәом. Дсацлабыргьы сиааиуеит! – лҳәеит Шара, асамырҟәыл ԥшра аҭаны. Ҽакы иҳәоз џьшьа шаҟа дгәырӷьаз!
– Аиааирақәа бықәҿиаӡошәа ббома? – даахәмарт амаӡаныҟәгаҩ.
– Макьаназы – усоуп! – лхы рԥагьаны иаалыршаҟь-шаҟьеит.
– Афырԥҳәызба!.. Амала, биааирақәа ибымоу ирыцку бдыруама?
– Иахәа, шәгәы иҭоу аартны еразнак изышәымҳәои! Иарбан? – лҳәеит Шара.
– Рамиз акомҿареидгыла далҳцар бымукәа дахьҿыбхыз... Уи иара изынгьы, ҳара ҳзынгьы кыр иаԥсоуп. Иара ба бзынгьы... – абри аамҭаз ашәа ааԥҵәеит. Владимир Ҟараман-иԥа дааччан, иажәа намыгӡакәа лнапы ноуижьын, акәашарҭа иқәҵуаз ирылагыланы рҿынархеит.
Шара амаӡаныҟәгаҩ илеиҳәаз убасҟак дарԥеиԥеит, ҭыԥк дамкит, дықәнаргьежьит, арахьгьы дахьынагылалакынтә данааԥшлак, Рамиз илаԥш шылхыз аагәалҭон. Уи зынӡак лгәы аҭҳара-ҭҳараҳәа еинарсуан. Илзааз-илыхьыз ларгьы илыздыруамызт, аха илцәаныруан иахьанӡа дызҭамшәацыз разҟык амҵәыжәҩа дшыҵанакыз. Еилыхоз ауаа дынрылсын, аҵламҵа ицәыҵахалан игылаз асқам аҿы днатәеит. Иагьыҟалеит дыззыԥшыз: лашьҭахьала маӡала даалхагылан, иҩнапык рыла лыблақәа аахиҩеит Рамиз. Ааи, уи Рамиз шиакәыз лцәалашәахьан Шара! Арахь усгьы уарбан ҳәа дизҵаахуеит!
Рамиз дыччо, изхара дизымбо дааины даалыватәеит.
Дымҵысит, дагьымнаскьеит Шара.
– Иҟоузеи, Шара? – ибла аалхигаӡомызт уаҳа.
– Иҟахузеи, иҟац! – дҟаԥшьхон аҭыԥҳа, аха, бзиашәа, алашьцара иунарбомызт.
– Иҟаз ҽакгьы нацлахит, – иҳәеит Рамиз.
– Иацларыз?
– Аразҟы, – иҳәеит Рамиз.
– Иарбан разҟу?
– Иаҳҳәап, абра ҳахьеидтәалоугьы – убригьы разҟыми! Мызқәак раԥхьа уигьы уаҩы дзақәгәыӷуазма! – Бзиа уԥылеит нас! – илафылгон Шара ишылҵасыз еиԥш.
Рамиз иџьыба инапы нҭеиҵан, қьаадқәак ааҭиган, лаԥхьа лшьамхы инықәиҵеит.
– Арҭ закәузеи? – дааҵааит Шара дшәашәа, алашьцараҿы изакәыҵәҟьазгьы цқьа илызбомызт.
– Изызкыз лҿы изымнаӡаз асаламшәҟәқәа, – иҳәеит Рамиз еиҭа дыччо.
Еснагь еицыз, еидтәалаз реиԥш, ргәы ишҭаӡамыз реизыҟазаашьа хиахьан.
– Уара иахьанӡагьы иуҩуама урҭ? – ииашаны иааџьалшьеит Шара.
– Изыҩуеит.
Шара иаагәалҭеит шьоукы ишаалаԥшықәырҵаз.
– Ауаа ԥшырҭахәыс ҳашьҭырхит, арԥыс! – лҳәеит.
– Иабаҳԥырхагоу, иԥшлааит, ма урҭ рылаԥш ҳаиднаҳәаларгьы ибдыруеи!
– Уара даара злаф нымҵәо уаҩызаап!
– Бара банаҟәыҵ, сара салагазар акәхап! – дыччоит, игәы ҭыҷҷаауеит Рамиз, иара – ларгьы! – Рамиз!
– Ара сыҟами!
– Усызгәааны уҟаӡами?
– Сароу? Ҳәарада, шаҟа сгәаау бысмырбари!
– Сымҵоурсхуама? – абжьааԥны акәзар, зыӡбахә аҳәара хьааз – уажәы шаҟа илзымариахазеи!
– Бымҵасырсуеит, бымҵасырсуеит, аха ибдыруаз, уаҳа боусыжьуам, боусыжьуам, баҳама?!
– Мап, мап, иулшом! – дыччо дгыланы асқам даакәшоит Шара, зынӡак аҭыԥҳа хәыҷ леиԥш.
– Ихабымҵои? Боусыжьуам ԥсраҽнынӡа! – дналышьҭалоит.
– Ихасҵом! – лҳәеит Шара, ашырҳәагьы дынхьаҳәт, лыла аҽыԥҳәа алаӷырӡ аахҭәалеит.
– Ибыхьи, Шара? Шара, сбыкәхшоуп!..
– Уара усшьуеит, усшьуеит, уаҳа акгьы! – лгәыԥшаареи лгәыҭҷаареи еицын аԥҳәызба.
– Избан, Шара, сзыхбырҟьои?
– Узыхсырҟьои... Абырсҟатәи аамҭа, абырсҟатәи хҭыс: аӡәы ихьӡ ахызаара, уи изыԥшызаара, иаара, амҵарсра, аилибамкаара, агәырҩа, агәеиҭасра... Абарҭ зегь заҭахыз?
– Иаҭаххеит, Шара, сылашара!
– Ус ада уаҳа иҟамлоз?
– Иҟамлеит, бымбои! – уаҳа рзымҳәеит аҿарацәа, ауаа нархҭыгәлеит. Абасала инҵәеит усҟантәи реиқәшәара.
Даара иџьалшьеит, даара даргәырӷьеит Асида лаҳәшьаԥҳа Хьықа илзаалгаз ажәабжь. Лашьа Нырбеи ԥҳәысс дигозаарын анкьатәи лҩыза арҵаҩы Ниура. Иаалгәалашәеит арҵаҩцәа реилацәажәараҿы Ниура илҳәаз, башьа дхысымхуазар бымбари ҳәа. Илҳәеит, иагьыналыгӡеит. Уаҩ дызгәамԥхаӡоз аҷкәын ихы дҭаланы (лара ишылҳәаз еиԥш!) лнапаҿы даалгеит. Иааиуа амҽышазы чаран, иаҳәшьеи имаҳәи дрыԥхьон
Нырбеи. «Оф, гәышьа!» – лҳәан, еидарак даҵыҵызшәа, лыԥсы леиқәаҳаит Асида. Лашьа иԥҳәысаамгара лгәы иалан еснагь.
Илаҳаз џьашьо, лысас ԥҳәызба длыдтәалан. Аҩны дара раамҷыдарахаз уаҩ дыҟамызт. Хьымца Камыгә даан диманы дцеит аӡлагарахьча Ӷәака иахь. Уи ариабжьарак аҽазыҟаҵара даҿын аҿар робласттә фестиваль, ашәа ҿыцқәа аԥиҵон, ажәытәқәа иидыруаз хаирҭәаауан, игәылиршәон, акакан шгәылдыршәо еиԥш.
– Ҳамаҳә иӡбахә адунеи иахыҵәарц егьагым, ҳара ҳазхара даҳзымбаӡакәа, – лҳәеит Хьықа.
– Шәахьӡап уигьы, – наҭалкит Асида, гәынҷыхьарак наҵамҵакәа. Илҭахымызт уи жәытә хьаак ҿыцны еиҭа аӡәы игәы инархьыр. Шьҭарнахыс изызхәыцтәыз ԥхьаҟатәи аԥсҭазаара, аиҿцаара, абзиабабара акәын. Аха уара ушыҟоу еиԥш зегьы ыҟам. Иҟоуп убас еиԥш ауаа, еснагь цәгьак артытра, инышьҭацәаз агәаанџь ҿыц амца ацраҵара бзиа избо, ицәыгьхәыцуа. Урҭ дреиуан Хьықагьы. Уи излалҳәалак Асидеи Хьымцеи ахьеимаз шылҭахымыз узырдыруаз акы лымҳәар луамызт. Урҭ ианстудентцәаз зны луа ҷкәынак Асида дилҭар лҭахын. Уи иӡбахә уажәгьы илҳәалон, Асида илылмырҳәарц дышлабашьуазгьы.
– Бара Хьықа, банаџьалбеит, рацәа буаҩы гьангьашуп акәымзар, убри иӡбахә еснагь изыбҳәои? – лҳәеит Асида, дааибакны.
– Ыы, бисҭоит ҳәа сбацәажәома, бара агаӡа, ус ҳҩыза иакәымзи? – даахыхәмарырц лҽазылкит Хьықа, Асида лымгәа днацәхасын. – Шьҭа бызҭаху дызусҭада, банаџьалбеит, беиҵапахәӡа бгылоуп, – аҟыр-ҟырҳәа дааччеит.
Асида ҿылымҭит.
– Амала, ибҭаху мсааит, аиаша шсабҳәара, бзиа дбымбози иара?
– Хьықа! – лылақәа ҩҭыҵт Асида.
– Аа, ибымбои, ибымбои... ииашами? – дыччон Хьықа. – Бзиа дыббон, аха иара ихароуп, дуаҩы ҟәымшәышәцәоуп. Дрықьҭа-шәырқьҭо, аԥҳәызба ԥхашьа леиԥш, игәиҭоу ахаан изҳәаӡом... Иԥхашьаз ихьыз бымдыруеи – ихәы рфеит!
– Иазхоуп шьҭа, Хьықа! – дгәааит Асида.
– Уи анкьатәи усуп, аха иара иахьагьы бгәы ицәҷыдан быҟаӡам. Хәыҷык-хәыҷык ибзиабара аԥхаԥсы былоуп, – лыччара дааҟәыҵны, даҽакы дазкылсуан. Уажәы-уашьҭан уи лылақәа инҭасны иааҭызхрашәа итәаз, Асида дналыхәаԥшын, лыбжьы ҩҭылцеит: – Мап бҳәашама бара убри аҿгьы?.. Ипатреҭ, ишәҟәыбӷьыцк ҵәахны ишсымам ҳәа бқәуазар? – иаалҿыҵҟьеит, иагьаалцәымыӷхеит, лара иааганы лышәҟәқәа ишрылалҵаз лыҵылххьазар?
Илзымычҳакәа дҩаҵҟьеит Асида. Дызшьуада уи ари ахыдацәажәара Хьымца дааины иаҳазар? Амалагьы, лыбжьы заҟароузеи Хьықа, цас илуазшәа? Уажәаҟара ргәы еизҭаны ианыҟамлац, џьара гәҷыдарак рыбжьалахыр, дабацари? Аԥшқа иеиԥш игәы ҟаҵалатәуп, иоумҳәашагьы удыруазароуп, – иоуҳәашагьы, мамзар иудыруазеи, зыхьымӡӷ рацәоу ауаҩыбжа игәы иамыхәо!
Ашә аӷьеҩҳәа иааимԥааны Хьымца данаалагыла, «ыҟ!» – лҳәан, дааҭрысит, лыблахаҵ ааилагьежьит Асида.
Илабашьа ақьышә нцәыҵаркьакьо днаҳәны дцарц иҿынеихеит Хьымца.
– Хьымца!
– Ы-ы? – даахьаҳәт иара. – Шәеицәажәала, шәеицәажәала, сышәԥырхагам, – иҳәан, хырхарҭак имаӡамкәа агәарԥ днықәлеит.
Лоуразоуроу дҩеилшәааит Хьықа.
Асида длеизҟәыҿын, асқам днықәтәеит.
Хьықа лҿы ланаханы дахәаԥшуан ицәышӡа, шьакәарак зҿамыз уи лхы-лҿы, ашәытара аазқәылаз лқьышәқәа. Урҭ наџьнатәтәи рыхаара, рыԥшӡара рцәыӡны ицәхылдышӡа, хәыҷык иаажәпахазшәа иҟан.
Лыԥсы маҷхазар ҳәа даалыцәшәеит.
Асида краамҭа лшьара дзықәымло, лыԥсеивгара лцәуадаҩны дтәан. Нас лыблақәа ҭаа, алаӷырӡ рхыҳәҳәыла лхы ҩышьҭыхны, Хьықа дналҿаԥшит.
– Бҭынчхеит шьҭа! – уаҳа акгьы лалымҳәеит. Лыԥсы ааивганы дҩеихеит. Азныказы дзымгылеит, илыцхраазгьы дналыгәҭасит наҟ. Деиҭаҩеихан, дҩагылеит аарла, лҽышьҭыхуа днеин, асумка аақәхны дааҳәын, Хьықа лахь ирууаӡа илыршәын, – агәарԥ бықәҵ абыржәыҵәҟьа! – лҳәан, лакҭа цәгьала дналҿаԥшит.
Акы лҳәар цәгьа илымбо лҿы ҩеихылхит Хьықа, инлымҵаҳаз лсумка шьҭыхуа.
– Сыла уаҳа бҽабмырбан, аламысда, агәаҵәажәпа! – дныҩныхәааит Асида, лнапы рххауа. Хьықагьы ҿымҭ ашә ахь лҿыналхеит.
Зны ашәшьырахь деихеит, зны амҩаду ахь игаз агәашә ахь ддәықәлеит, зных – ҽаџьара, аха игәы иаздыруамызт дахьагарыз Хьымца. Иаҳаз имаҳакәа, ԥыҭк иқәындаз иахьа! Ишьапқәа ааԥыҵәҵәар акәымзи аҩныҟа днеирц ашә даннылагылоз.
Дгәагәо напышьашәала, лабала амҩа ԥшаауа абаҳча шыҟаз иҿынеихеит.
Игәы хьаауа, аӡаӡ еиԥш ак налаҟацо, абаҳча дыҵан. Лгәаӷ дыкны дагон Хьықа. Уи лакҭала ахаангьы димбацызт Хьымца, аха иара ус лцәажәашьала, лыхныҟәгашьала дигәаԥхомызт, Асида иахьлаҳауаз, ахаан димырџьацызт, аха дшицәымӷу лдыруазар... Иахьатәи рцәажәара иаҵанакрызеи, изцәырыргазеи? Иашаӡа дааԥышәырччеит Хьымца.
Илабашьала атыгә-тыгәҳәа дасуа даныназааигәаха, иаагәеиҭеит ҵлак ахаха дшадгылаз. Инапы ахьнадикылаз ианааишьышьы, аҭаҿаҟәара ианыз ааиԥыхьашәеит. Цқьа иаагәаҭаны данаахәыц, иааигәалашәеит ԥҳәыс данааигаз адырҩаҽынтәи амш. Абра хара имгакәа, абас хәбаҟа шьаҿа рнаҩс иҟоуп акәара ду, Асида раԥхьаӡа дахьиршәаз. Аа, абри аҵла амҵаноуп иахьааидгылаз, абри аҵлоуп уи дгәырӷьо аигәышә нымҩанҵаны аҭаҿаҟәара зниҵаз. Иоуразоуроу дааилнарбзаан, гәалашәарак хааӡа даамҵанарсит. Шьаҿак, ҩ-шьаҿак, аа, Асида дааигәыҵаҳәҳәаны лыблагәыӷра ԥхашьақәа дахьынархыԥшылаз. Уажә уи хараӡа иаҩсхьаз ахҭыс ҿыцбараханы далагылазшәа, ицәа иҟәандаӡа, игәакьаӡа иаанырит иԥҳәыс лцәалжьы, лыԥхаԥсы хаа, днархыԥшылеит ихаҿы зхибаалоз лылагәы. Шаҟа агәбылра, аҳалалра, аизгәыкра рхыжжуа ихәаԥшуаз лыблақәа уи!.. Игәы ааҟәандахеит Хьымца. Мап, гәнаҳала дхәыцуеит зны-зынла, акәымзар дзыхҭниҟьо, игәы злалцәынеиҭаԥаша акгьы далаҟам Асида. Уи бзиа дылбоит иара, лхы-лыԥсеиԥш. Адунеи аҿы иара идагьы ахаан аӡәы лгәы изымцац. Мамзар илзыргәаӷьрыз Асида абас иаалырҟьаны иара диццартә, дануаҩыбжахагьы дкамыжькәа, дихӡыӡаауа, дизыҳаҵ-ҳаҵо дҟалартә, ибзиа деигәырӷьартә, ицәгьа инылычҳартә?
Лашара зымбоз илакҭа, адунеи алабра ацәуаарахазаргьы, иара аҳалалра, ацәымӡит усгьы. Дзыргәырӷьо ак анимоу, иччон урҭ, иԥхон инаԥшуа иааџьеишьартә. Илаба ақьышә ааиреимдан, даҽа шьаҿа хәыҷык ныҟеиҵан, акәара дынхықәгылеит. Уи иҭахын цқьа ихаҿы иааигарц уи инасыԥ мшы...
Убри аамҭаз «Хьымца!» – ҳәа, акеҩҳәа ишьҭахьҟантә ҿыҭбжьык ааҩит.
Асида лыхьанҭара лхашҭны, дышзахәоз дыҩуа даауан лара лгәы ишаанагаз ала «акәара зҽазҭарц»
иаҿыз ауаҩы деиқәлырхарц, иахьаҟара гәцара аламала дақәымшәацызт усгьы!
– Узҿу закәузеи, уара, ухагахама? – ишлымчыз ала ижәҩа кны даахьалыргьежьит, днеиҿаԥшит. – Сеилымкааӡакәа цәгьала сушьуама, абаақәа, Хьымца! – лыҳашҳашбжьы лажәақәа ахьахәаҽуаз аҟынтә иҿахнаҵәҵәа-ҿахнаҵәҵәон.
Қәацарак имаӡамкәа ҳамҭакы дгылан Хьымца. Ҳәарас иаҭахузеи, Асида иахьагьы иеиӷьылшьо уаҩ длымаӡам...
Асида, абыржәы-уашьҭан Хьымца дааҵҟьаны дыцәҳап, ахызаҵә еиԥш ажәа хьанҭақәа налгәыдҵаны дцап ҳәа, дыԥшын дрыцҳахәха, агәырҩа даганы.
Даақәыԥсычҳаит иара.
– Ибгәалашәо, Асида, араҟа раԥхьа ҳанеиқәшәаз?.. Быблақәа... – даацәажәеит иара.
Ллымҳақәа рыгәра лзымгеит.
– Аа, абыржә избошәоуп сыбла ишыхгылоу! – аҳәара даҿын иара, лашарак ахәынгаа иҿықәххы. Нас лнапы кны даахан, даақәгьежьны иҿынеихеит.
– Уара, уара, Хьымца, уара... – уаҳа илҳәашаз акаалҿамшәеит ишанханы иҟаз Асида.
– Ыы, бара, бара Асида, бара! – лыбз ааилеигеит иара дыччо. Игәы назҩеит иԥҳәыс дзыршәаз, абасҟак илҳәашаз лҿазмыршәоз. – Дугаӡ, дугаӡ! Бааи, ара ҳнатәап, уахь ацара сҭахым! – иҳәеит, аҩны ихы нақәкны.
Асида ахәыҷ гәыҭҟьа иеиԥш, деиҵахьҭшьуа иҳәатәы днацныҟәан, днаиватәеит.
– Усҟан ибымукәан бсыцәцеит, аха уажәы? Бцеи да ибылшозар? Мамоу бызцом! – дсамырҟәылуан Хьымца. – Бызцом, дад!
Дҟьаҟьаӡа игәы ҩарханы аԥхындәы днықәиеит Хьымца, Асида лыԥсы леиқәаҳаит, дыдмацәысрада амш анеилга.
Аԥхын ҳауа цаҳәцаҳә нага-ааго, ҿыхьшәашәарак нахыжьуа инықәс-аақәсуан ԥша ҭынчк. Иеиԥынчыла иҟаз албӷьи аӡахәабӷьи ирылҵәраа ана-ара икаԥсон амра цыԥхьқәа ианырҵаз акәаԥқәеи ацәаҳәақәеи. Ишәшьыран, аха иҵшаауан.
– Ара шәаан шәабатәоу, уара, агәарԥ аҿы тәарҭа шәмоуи? – даархагылеит Радион. – Амала, ицәгьаӡам ас унаскьашәа ауаҩы дгыланы дшәыхәаԥшуазар: «Бзиа иеибабо ҩыџьа реиниара»...
Радион иаацәыриган иреиҳәеит ажәабжь иидыруаз. Аобласттә фестиваль ахь ирышьҭуеит рколнхараҿтәи ашәаҳәареи акәашареи рансамбль, Хьымца дназлаз.
– Владимир Ҟараман-иԥа аусуцәа-ахандеиҩцәа бзиақәа зегь аӡә даанмыжькәа иугароуп, иҳәеит. Уи заҳаз егьырҭ амаӡаныҟәгаҩцәа гәааит. 150-ҩык рҿынӡа аҿар Бзыԥынтәи ицоит, ҳара ҳҟны 50-ҩык иахьреиҳамгьы ыҟоуп ҳәа.
Иааччеит Асидеи Хьымцеи.
– Москватәи афестиваль ҳалашәарушь, ажәла нҵәеит? – иҳәеит Хьымца.
– Ҳалашәароуп, хымԥада. Аха ҳара ҳхы шааҳарԥшуа еиԥш ауми! – аазгәеиҭеит Радион, – уаргьы ушцо агәра ганы сыҟоуп!
– Џьушьҭ, Москваҟа сзышьҭыхуада! – дааргәырӷьеит иаҳаз Хьымца, аха агәрагара ицәуадаҩын.
– Уара ушцарыз, са сызцондаз! – дааччеит Радион.
Акәтаӷьаӡа наганы адәы инцәуршәлар, сааҭк ашьҭахь иӡны иҷаԥшьӡа иаацәугарын, убысҟак ашоура бааԥс катәан. Аԥстәқәа ҳақь-ԥсықьуа, рҵыхәақәа ашыжәҳәа иаамҩанҵаны, ирхапапан ҭыԥ рызымҭоз амҵқәа наԥхьацауа, еиқәжаҳәо ашьашәырҵақәа
ирыҵатәан. Уск иухнамгозар, баша минуҭкгьы адәы узынцәгыларымызт. Угәы иаанагарын, иара аус змоугьы, иус кажьны хьшәашәарак иҽаимҭакәа изычҳарым ҳәа. Аха Бзыԥаа иахьа ирымбеит ари еиԥш аҭакарра. Ашоуреи дареи еибабжьахьеит, ирылоу ԥибашәахьеит.
Мшыншәа ихызазо иҭаз ачаирҭақәа рцәаҳәақәа быжьҭәаан уааԥсыла. Урҭ рчаз хылԥақәеи ркасы шкәакәақәеи рыла рҽацәырыхьчон амра, напы ласыла ачаи хырхуан. Жәашықәсаҟа раԥхьаӡа чаирҭак аҿы аламала хаҵак ачаи хихуаны думбозар, иахьа аҽеиҭанакхьан аԥсҭазаара. Ари хаҵа усуп, ари ԥҳәыс усуп ҳәа, еилых рымамкәа, рыжәҩахыр еибыҭа аус руан хаҵагьы ԥҳәысгьы.
Ҳаиҳа ачаибӷьы хызхуа, ҳаиҳа иазыласу ҳәа аиҵашьыцра бзиа рызцәырҵуа иалагеит аҿар. Еизарак роургьы иааиҿагыларгьы уи ада ҳәатә рымамызт.
Ачаихыхра аамҭа анааигәаха, акомҿараа имҩаԥыргеит аарыхратә еизара. Уи иахьагьы уаҵәгьы «ахыдҵақәа реизара» ҳәа иашьҭан аҿар. Аизараҿы жәохәҩык ирзынаԥшуа иргеит ахыдҵақәа, аицлабрақәа рыбжьарҵеит.
– Сара ахыдҵа згоит, аха аӡәгьы сиацлабуам! – иҳәеит, аизара далахәӡамшәа, зҟытшәыт ыҟамкәа, зҩызцәа рықәгыларақәа ирылахәымыз Кәынҵал.
– Избан, иҟалеи? – абжьқәа неиларҵеит.
– Иҟалаз, шәымбои, аицлабра анакәха, еицлабуазароуп ҩыџьа, – иҳәеит Кәынҵал.
– Ус акәымкәа, нас ишԥа? – иааџьалшьеит Шара.
– Аа, бымбои, бара ибҳәо. Иара сызҵаарагьы уамашәа иббеит, избан акәзар бара бҿы иҭаҩым егьырҭ бҭаацәа ихырхыз. Иаҳҳәап, уажә Ҷыҷка слацлабуеит ҳәа сзықәгылом. Уи хәҩык леиҵбацәа ыҟоуп, рызегь иаахырхуа лыхьӡала иадырбоит, нас дкылганы лара
заҵәык ҿырԥшыгас дықәдыргылоит. Мамоу, ус акәым. Ус еицлабрам, – днатәеит.
Аӷу ааилдыргеит.
– Аиеи, аиеи, афырԥҳәызба – Ҷыҷка, агазеҭ – Ҷыҷка, апленум – Ҷыҷка, аконференциа... иахьабалак лара.
Зегь ааибарччеит.
Лара иззырҳәаз лакәын днеиқәшәы дцеит дахьтәаз, ажәак лзымҳәеит.
– Зҵаарак сымоуп сара, – дҩагылт зхы ахьымӡӷ еиԥш збригада ауаа рыхьымӡӷ иахәаԥшуаз Зосим. – Шәара излашәҳәо ала Ҷыҷка ачаи лызхыхуам?.. Ас ацәажәара иашаӡам, аҩызцәа.
– Уара улхамышшаан уи, Зосим! – неиқәҿырҭит.
Шара абжьааԥны еиԥш акәзар егьа лхы лыхнахрын Зосим дгыланы Ҷыҷка дахьихьчоз, аха уажәшьҭа рацәак уссгьы илымамызт. Ибылуа-ибылуа инеикәаблыз ацәымзеиԥш, иҿыцәаахьан Зосим иахь бзиабараны дыхԥааны дызмаз ацәанырра. Уи џьашьатәны илыԥхьаӡомызт. Аԥсҭазаара аҽаԥсахуеит, нас ишԥа! – ҳәа лгәы лырҭынчуан.
– Сара сылхашшаауам, аха исҳәарц исҭаху аиашоуп. Ҷыҷка илыцназго дмаҷуп ачаихыхраҿы, аха иахьарнахыс ларгьы шьҭа дазхәыцуазар акәхап ишхәарҭам аҭаацәа рчаихых лыхьӡала анҵара.
Ҷыҷка иахылҳәаауаз раҳар рҭаххеит аҩызцәа.
Уи лыг-лҿамҳәо акраамҭа дгылан, аха нас аӡәы дааҵирҟьазшәа, даацәажәан, илҳәеит илаҽԥнырҳәоз шиашаз, аха ачаихыхраҿы аӡәы диеицәаны лхы шылымԥхьаӡоз ала агәрагьы длыргеит.
Абри ашьҭахь кыр еимҿдырххеит ахыдҵақәа ргара.
Еразнак даазхәыцит Хьымца ихы иааԥнаҟаз. Игәаӷьуа-изымгәаӷьуа, инапы дааҩахеит. Уи аагәазҭаз Хьымца ажәа имоуп, шәааӡырҩы, иҳәан, акеҩ аарылиргеит.
Иааибарҭынчит.
Хьымца дҩагылеит.
– Аҩызцәа, сара ара ажәа шәылагаланы шәус зҽалазырхәыртә иҟоу аӡә сакәым, аха уахак сазыӡырҩуеит зегь ишәҳәо. Излазбо ала зегь аинтерес шәымоуп досу заҟа-заҟарыла ачаи аарыхра шәазҟазоу, еиҳа иазыласу дарбанхаришь ҳәа. Иҟашәымҵо уара, шәаалаган, иуҳәар ауазар, абри аконкурс, аицлабра, даҽакала иаҳҳәозар, еиҳа хызхуа дшәымбари? – ихаҿы аалашеит Хьымца игәы иҭашәаз ус дук еиԥш дааилаҳаны. – Шәдинаныс, ҽнак шәеицлаби зегьы, уара?
– Аиашаҵәҟьа, аиашаҵәҟьа? – рҳәан, иааргәаԥхеит Хьымца ирабжьигаз.
– Шәааи, убраҟа сшәықәшаҳаҭуп! – ибжьы ҩарылҵәрааит Кәынҵал.
– Саргьы салахәуеит! – ҿаалҭит Шара.
Амыргәырӷьара ду ихы иҭалаз игәы иҭалаз игәы аарҵарӡеит Радион. «Закә уаҩузеи иаҳцәыбжахаз, аха иахьцалак иеибгоу жәаҩык дреиҩсуеит, – дизхәыцуан уи Хьымца. – Игәы шшыц ишуеит, есааира икаиршәуеит игәкаҳара – раԥхьаӡа иаашьҭихыз. Афырхаҵа, Хьымца...»
Иааигәалашәеит, жәаха ачаибӷьы адкыларҭа апункт аҿы зегьы еицгәарҭаз ачаимҩангага каҵкәырқәа. Урҭ ӡны аахыс дрыдтәаланы рышшра даҿын Хьымца. Иҩызцәа аҿар махәҿала иуны уаҳа иаԥсоу акы шԥасызрыламгалари ҳәа гәҭыхас иман еснагь. Аԥхьарца арҳәара мацара игәы артәомызт. Аҭоуӷан еиԥш агәамч ду змаз, абзиабара змоу аӡӷаб қәыԥш леиԥш, згәаҳәарақәа лашаз, Хьымца дазышьақәкуамызт гәнаҳашьарада ауаҩыбжара изааз. Абнаршәыра лашьца иҵаханы, аҿҿаҳәа амахәқәа, абыӷьқәа ҿӷәыхаауа, доузмыжьуа гәышԥыла мацара дагәыдланы еимҟәцҟьааны адунеи алашарахь акылсра иашьҭаз ауаҩ иеиԥш, иахьеи-уахеи
дақәԥон, дагәыдлон наӡаӡа имамеиқәараха ихатәаз алашьцара. Дазгәаҟуан, дазгәышьуан аԥсҭазаара, уи ахаареи ашареи еиҟараны ишиԥылозгьы.
Ииун мза абжа аанҵәахьан. Агәырқьҳәа акы ҩаҵысны иаакылнаҳәазшәа, иаахаҳалеит ачаибӷь ҟата ачаирҭақәа рҿы. Уи рхы иадырхәеит бзыԥаа. Аҳәырҭа бзиа зауз аҽы ахы ҩышьҭымхӡакәа аԥыжә-ԥыжәҳәа адгьыл иаамхоит еиԥш, амал иеигәырӷьаны, рыԥсы мҭәуа иналагылеит ачаихыхцәа. Аха урҭ ирылубаауамызт иаадыруа ԥыҭҩык.
Аобласттә фестиваль ахь иҟан аҿар, уаҟа иаадырԥшуан рқыҭа ахаҿы, рҩызцәа аҿарацәа раԥхьа иқәгыланы ирҳәон ашәақәа, Бзыԥ ачаирҭақәа рҿы ииз, имҩаԥыргон акәашарақәа, аолимпиадақәеи аныҳәақәеи раан иблахкыганы напы ззеинырҟьоз.
Аԥснытәи аҳәынҭқарратә филармониеи амшын ахықә аҿы ишьҭыхны иҟаҵаз асценахьтәи аӡырҩцәа ргәы ихааӡа инҭало иааҩуан Хьымца Цымцба иԥхьарца абжьи иашәабжьи. Ихынҳәит Бзыԥаа рыхьӡырҳәага аҿар. Урҭ алахәхеит Қырҭтәылатәи афестиваль, аицлабраҿ алауреатра иаҭәашьан Хьымцагьы. Рышәаҳәара-кәашаратә қәгыларақәа рыдагьы изеигәырӷьашаз кыр рбеит аҿар. Ирзымдыруаз шаҟаҩы ҿари дареи ргәы-былреи рықәҿиарақәеи еимданы иаазеи! Шара ахаан дылхашҭраны дыҟам Украинантәи илдырыз, еицырдыруа ачаарыхҩы Валентина Осипенко. Радресқәа еимырдеит, урҭ, наҟ-наҟгьы еиҿцааларц.
Ишаахынҳәыз еиԥш, Шара нап алыркит имҩаԥыргарц иӡбаны ирымаз аконкурс.
Ныҳәак еиԥшоуп ишаԥылаз ари амш.
Аконкурс амҩаԥгара рҽаладырхәт акомҿареидгыла араиком амаӡаныҟәгаҩ, араинагӡком ахантәаҩы уҳәа, насгьы араион аҿтәи аинтерес змаз ахандеиҩцәа ҿарацәа.
Зегьы дааицгәарҭеит асасцәа иааз дышрылагылаз зықәрахь инеихьаз хаҵакгьы. Уи ахахьы дцо, аҵыхәахь дцо ачаирҭа дҭагьежьуан, ачаи шьапқәа рааӡашьа дахәаԥшуан. Хылаԥшҩык иакәзар ҟалап, рыӡбит, аха аӡә ила еилыркааит џьара колнхарак дшахантәаҩыз, насгьы абасҟак зыӡбахә гауа аҿар русушьа ихаҭа ибарц дшааз.
Уигьы ргәы аархаҵеит аконкурс алахәцәа. Бзыԥтәи аҿар ринтерес рымазаап аӡәырҩы!
Шьыжьы инаркны, ажәла нҵәеит, амш еиҭасрыма уҳәартә, ана-ара иԥаҟьа-ԥаҟьаӡа рҽанырԥсалеит ԥсҭҳәа хәашьқәак. Рҽеизыргарцгьы рҽынеиҵырх-неиҵырхт, аха ирмаӡеит уеизгьы. Аихга-еилгара иаҿықәшьцылашәа зҿаазхаз амш аилахәара ацәуадаҩызма, ма иахьатәи ахҭыс иҟалараны иҟаз иаԥырхагахарц аҭахымызма здыруада, амра ҩхашылт, аԥсҭҳәақәагьы неиԥхьбеит.
Ацәаҳәақәа ирбжьхысаа, напы ласыла ачаи хыхуа еивасны иҩеиуан аҿар. Уажәы-уажәы ашәшьыраҿы лассы-лассы акалаҭқәа рҿы инеины ипахәӡа иҭәыз ркаҵкәырқәа ҭадырцәуан. Ссиршәа иааџьоушьартә инапы ласуан Кәынҵал. Улаԥш ззаӡа иаадхалон уи инацәақәа реилаԥсара. Атах-тахҳәа дымҵас-мҵасуа, абырфын цахеиԥш ихықашәоз ачаи хықәцәқәа хиҟәшәаауан, инапсыргәыҵақәа рызна хыхны идҳәалаз акаҵкәыр ахь иршәны иҭеиԥсон.
Ушԥазыласыҵәҟьоу, уҳәоу уахьӡааит! – дшьыцго днеицклаԥшуан уи Шара. Нкылашьак лымаӡамкәа ачаихыхра даҿын. Дук мырҵыкәа аҳауа иналаӡит ашәа гәырҿыхага. Аконкурс иалахәыз жәаҩык аҿарацәа русура ргәы ақәзырбзиоз ашәа рҳәон. Аицлабрахь зҽанызҵаз хәҩык ачаихыхцәа мааӡеит, урҭ имааз дрылан ачаиаарыхҩы ҟаза ҳәа иԥхьаӡаз Вера Гәын-ԥҳагьы.
Анаԥшцәа, ари аицлабра иашьклаԥшуаз шьыбжьон ааиндаз ҳәа иԥшуан, дара ачаи хызхуаз моу рымамызт
амш шықәсык еиԥш иоухаргьы. Ашьыбжьон агәылҳәҵәразы амра лыбааҵәҟьома ҳәа уаҩы игәы ианаагоз, ачаи капанырҭа ашәшьыраҿы, циркк иахәаԥшуазшәа, ауаа аизара иаҿын. Зегь аинтерес ду рыман ԥшь-сааҭк рыҩнуҵҟатәи аицлабраҿы аиааира згоз аилкаара.
– Шара илиааиуа уаҩ дҟалом, џьушьҭ? – рҳәон шьоукы.
– Ҟаи, џьушьҭ, Кәынҵал ирцәимгозар шәымбари! – иҳәеит аӡәы.
– Мамоу, мамоу, уара! Егьа умҳәан, аҳәсақәа раҟара ахацәа ачаибӷьы рызҿыхуам, – аазгәеиҭеит даҽаӡәы.
Ачаибӷьы здызкылоз Зосим игәы ҭыԥаны ицо, иҟаларызеишь ҳәа дыԥшуан. Шаҟа иҭахыз уи Шара илгар аԥыжәара! Егьа-егьа игәы даҟәиҭхарц иаԥшьигаргьы, длызхәыцуанаҵы, игәы лашаӡа ианааҟамлоз ыҟаӡамызт; уи уажә ас игәы шыҟоу Ҷыҷка илдыруазар, хымԥада, ачаирҭа кажьны дцон, аха лгәы злалырӷәӷәоз даҽакын, иахьцалак сара иара ибригада иатәу соуп, са соуп зиааира дазԥшуа ҳәа ҽыҵгас иҟаҵаны.
– 85 кг. ачаибӷьы бзиа! – инарылҟьеит иеизаз ауаа, Шара ихылхыз аныркапан. Зегь ирыӡбит лара деиҳахоит ҳәа, аха харанӡа ирзымыӡбит уеизгьы. 7 килограммк рыла длеиҳахеит Кәынҵал.
– Исымҳәази, исымҳәази! – даагәырӷьеит Кәынҵал игоит аиааира ҳәа зҳәоз.
Лхы ҟәыншьо дааҭгылеит Ҷыҷка. Уи 78 кг. роуп ихылхыз. Арҭ ахҩык роуп иреиҳахаз.
Ахәылбыҽхазы даҽа х-сааҭк аицлабра ыҟан. Усҟан 3 кг. рыла деиҳахеит Шара. Аха аихшьаалақәа аныҟарҵа, аконкурс аҿы аиааира игеит Кәынҵал Кьылба. Аицлабра афырхацәа шьҭыхны аҳауа иаларҵеит, иреигәырӷьеит, ирыдныҳәалеит.
Агәырӷьатә дныҳәалара ашьҭахь Шара даалыдгылеит раԥхьанатә илаԥшықәырҵаз ахаҵа.
– Беиԥш зеиԥшу аҭыԥҳацәа рыла иԥшӡахааит ҳаҩни ҳамхырҭақәеи! – лнапы рыӷәӷәаны иааникылеит.
Шара «ҭабуп» иаҳәо, иаҳаҭыр бо дааҭгылеит. Убри аамҭаз даарыдгылеит Рашьыҭ Хабыгә-иԥа.
– Уа Иасон, иудыруазааит асуд ушаҳҭо, азин узҭада ҳаԥҳәызба лацәажәара? – ибжьы нхиҵеит длафҳәо.
– Рашьыҭ Хабыгә-иԥа, ииашаҵәҟьоуп, – ихы аарылаирхәт Владимир Ҟараман-иԥа, – дшәыцәхимхааит уи иколнхаҩы ҷкәын изыҳәан.
«Дарбан ас ззырҳәо?..» – даахәыцит Шара.
– Уи сацәшәаӡом, – инапы леиҟьеит Рашьыҭ. – Шара избац лакәзар, даҵахарым еиҭалыдгылар. Рыҩны дшыҩназ данрыцәца, ҳара ҳҟны еиҳагьы дыӷәӷәоуп...
– Уара узцасра аҟынтә, Рашьыҭ, – даацәажәеит Иасон, – ҳара ҳуаам уажәақәа аарҳәны ухы иаҳмырсуазар...
– Ҟаи-ҟаи!.. – дыччон Рашьыҭ.
– Ари Гәдырхәаа рколнхара ахантәаҩы иоуп, – дынлахәыҭ-хәыҭит Шара Владимир.
Шара асаҳаҭк аҟаԥшьра ҩалҿысит. – Уи акәҵәҟьамзи! – лҳәахын, илеиҳәаз агәра мгашәа днеидҵит.
– Амала, Рашьыҭ! – иаагахт Иасон ибжьы, – уакә сакәзар сҭыԥ Шара ишлысҭоз, анцәагьы ауаагьы! Уи леиԥш иҟоу роуп амҩа зҭатәу, уареи сареи иҳауҳәозеи!
– Ииашоуп, ииашоуп, аҿар ирыҭатәуп, анапхгара аус, урҭ еиҳа аҿатәра рылоуп! – ибжьы аарықәиргеит араинагӡком ахантәаҩы.
Зегь еибарччо, игәырӷьо инеилыҵит.
Згәы ҭынчымкәа ари агәырӷьара иналҵыз Зосими Шареи ракәын.
Ари агәырӷьара лаф иааимырдаз ахьаа зманы зҽазымҭакәа иааиуаз, аха иаалырҟьаны уи зымч амырхаз Зосим игәы неиханаршьшьит.
Шара ҩ-хәыцрак деимдырххауан: акы – иахьа иҿыцны илгәаладыршәеит илхалыршҭхьаз лымҵарсра, ҩба – иаҵанакуеи ҳәа агәҭыха лоут иахьатәи ахаҵа ицәажәара. Илызхаҵомызт уи, ишырҳәо еиԥш, знык алаба заалырхаз арԥызба еиҭа игәы лызхьаҳәып ҳәа.
Акаршәра иқәхәхәа иааиуаз адәыӷба шнеиуаз, аҟыԥҳәа акы инахәлабгазшәа, атоннель инҭахәашеит. Ԥыҭрак ашьҭахь иаацәырҵын, ахы нахьхьи ианааваҵәиуа, аҵыхәа аарла иаацәырҵуа, маҭҵас илакьы-лакьуа аҿынанахеит. Џьара-џьара хьарч-сарчҳәа амшын цәқәырԥа аҿахәыҭ-хәыҭуа ага аԥшаҳәа инықәлон.
Иԥсадгьыл ԥшӡа Аԥсны аҳауа игәыдымӡало, цәаныррала ибла нахыжь-аахыжьуа, ахәхәаҳәа иԥсы алеивыго ахышә ихы кылакны дгылан Хьымца.
– Аамҭа абааихьоу, Зосим? – дааҵааит ивагылаз иахь ихы нарханы.
– Асааҭ хԥа ҟаларц акгьы агым, иаарласны Гәдоуҭа ҳҟалоит, – наиаҭеикит Зосим, иҩыза иаԥхьа иаркыз адунеижәларбжьаратәи афестиваль адырга илаԥш надырхаланы.
– Афбатәи афестиваль! – даацәажәеит Зосим.
– Ицеит, иниаст... – иааимидеит уи Хьымца. – Шаҟа ҳгәы хыҭ-хыҭуа ҳазԥшыз, ҳҽазыҟаҳҵоз... Абар шьҭа... Абраҟа аџьџьаҳәа иаарыдеибаҳәалеит гәыԥҩык аҿар, афестиваль ашәа ҳәауа:
Аӡәгьы изыхуаҽуам, изшьуам, изшьуам,
Аҿар, аҿар, аҿар...
Краамҭа еихсыӷьуамызт ашәа.
– Закә мшқәоузеи, амала, аҩызцәа иҳаҩсыз... Шаҟа сгәы иалоузеи иахьиасыз! – лҳәеит, ашәа анааԥҵәа, ӡӷаб еиқәак.
– Ицәгьамызт, аиашаз, еснагь афестиваль мшқәа бырԥылалозар, Лиа! – иҳәеит Хьымца дыччо.
– Уара изумҳәозеи, Хьымца! Сынтәеиԥш егьа фестиваль убап, макьана уабаҟоу! Уа уеиԥш агәырҵҟәыл змоу ауаа рԥеиԥш дуӡӡоуп.
– Афбатәи афестиваль алауреат шырҳәо, абыжьбатәи афестиваль алауреат ҳәагьы хара имгакәа уаҩы иаҳап! – иҳәеит ҷкәынакгьы.
Абас игәырӷьо амҩа иқәны, досу рыҩныҟақәа, ртәылақәа рахь иаауан Москвантәи афестиваль иалахәыз аҿар.
Амҩа абжа еиҩырҵәаанӡа аԥхыӡ хаа еиԥш дызлыҵыз агәырӷьара хҭыс ду далан Хьымца, атта-ттаҳәа акиносахьа акадрқәа реиԥш, иҿаԥхьа ииасуан, лала имбазаргьы, цәала-жьыла дызлагылаз амшқәа. Шаҟа игәы еиҵнахзеи, шаҟа игәыӷра аршәҭызеи ари ахҭыс! Иахьа уажәраанӡа абас арыцҳара иақәшәаз иара имацара иакәызшәа, иара иеиԥш гәҭакы намӡа дыҟамызшәа ибозҭгьы, шьҭа ихы-игәы азҭынчхон есааира. Харшҭшьас ирықәузеи мамзаргьы иара иеиԥш зыла иамбоз, зҿы иамбоз, аха афестиваль аҿар ирхамшҭуа ргәаҵа ашәа хаақәа нзыжьыз Арабтәылантәи аскрипкарҳәаҩи еицырдыруа Франциатәи апианисти. Урҭ зыхьӡ-зыԥша ӷәӷәоу иара ихы анрыдикылалак, дара хьшьык иаҟараны ибон, иара мҵык даҟараны ихы иԥхьаӡон, аха урҭгьы еразнак ихьшьқәахама, иаргьы ааԥсара-гәкаҳара иқәума, ҩаԥхьа ихьӡ хара инагахаргьы здыруада. Зны-зынла игәы хьаауан, илаӷырӡ дахәаҽуан, аҿар еибарччо-еибаргәырӷьо лаламбатәык иалаԥшуа ианаагылоз... Шаҟа иҭахыз знык иадамхаргьы, мацәыс
ааимҟьарак еиԥш, днагәыдыԥшылар Ленин ҩашьара зқәым ицәа-ижьы здыз, Кремль абааш, дихәаԥшуа днаивсыр Ленин, наӡаӡа ибзоу иеиԥш дахьыгҿоу!.. Шаҟа иҭахыз... аха иааг! Хьымца днарывсуан урҭ еиҭа цәаныррала игәынкыло, ргәакьара аԥхаԥсы ала иԥсы еивгауа...
Москва нхеит уажәшьҭа шьҭахьҟа, иахьеи-уахеи агәдыҳәа амҩа иануп адәыӷба... Еиҳа-еиҳа инаскьацыԥхьаӡа аԥыжәара рго иалагоит аҩныҟа азхьааратә хәыцрақәа. Дышԥаҟоушь Асида, уажәыгь ус дыҟоума, хшара длоухьоума? Ахаҵа бзиа иԥҳәыс дынижьуам, ҳәарас иаҭахузеи, Асида дызҭагылаз аамҭеиԥш аан, аха хырԥашьа змам аус ануаԥгылалак, иугәаӷьыроуп зегьы. Издыруада ҷкәынак дылхылҵзар? Аха дыӡӷабзар, дыҷкәыноуп шиҳәо? Иабаргузеи уигьы, аԥҳацәа нкажьуа ддәықәума, аха шаҟа иҭахузеи, аф асааит, дыҷкәынзар! Егьа умҳәан, аҷкәын итәы хазуп, аҷкәын дыҵәҩаншьапуп, жәла зырҳагоуп, абиԥара ҿыцуп...
– Зегь акоуп, мшәан, дагьыӡӷабзааит! – игәы иҭиҳәаауаз аргама иааиҳәеит Хьымца.
– Изакәи, Хьымца? – даахьаҳәт Зосим. Уи ааигәа дгылаз, хара дгылаз, зегь акакәын, Хьымца инақәаца-аақәацара, ицәашьҭыбжьы еразнак игәы ианнықәымсуаз ыҟаӡамызт. Уи ибжеитәыз иҩыза мҩаԥгаҩыс дицын афестиваль аҿы. Иара иакәӡамызт уажә амҩаԥгаразы иаарц иҟаз, Асида лакәын изықәкыз, аха илылымшар ҳәа ишәеит аҭаацәа. Уаха-уаҵәы ҳәа лымзҿҳәара дҭагылан.
– Аӡӷаб бзиа дыҩԥароуп, дыҩԥҳароуп! – иҳәеит Зосим, Хьымца иажәа ахы ахьцоз дназхәыцны.
– Жәаԥҟа бзиоуп, – дааԥышәырччеит Хьымца, – ицәгьам, амала, адырра ҳарымҭарызишь?
– Ишԥаҳарымҭоз, аха, Хьымца, ҳара иҳақәымшәазар иудыруеи? Иахьа џьара ҳаҟа, уаҵә џьара...
– Ҳрымԥшаауази, џьоушьҭ. Уи, уи акәым, аха ҽеи ыҟамзар акәхап. Лыԥхала деилгазар адырра ҳарҭон, – илахь неиқәылт Хьымца.
– Цәгьаразар, еиҳагьы адырра ҟарҵон ҳарцәымшәарц азы. Аха бзиароуп. Иудыруеи иҳамҳәаӡакәа, еразнак гәырӷьаҿҳәашак ргар рҭахызар? – игәы иааҭашәаз дааргәырӷьеит Зосим. – Уара иузыԥшу рацәоуп, Хьымца: аԥҳәыс, ан, аҭаацәа, ақыҭа зегьы. Урҭ днарыцлар аԥа! Иуаҳама, аԥа!
– Сымацара сакәым, уаргьы иузыԥшуп! – иҳәеит Хьымца.
– Сароу? Џьоушьҭ. Аха аиеи, исзыԥшуп, сан, саҳәшьцәа, саб. Уигьы акыр иаԥсоуп! – дреигәырӷьашәа еиқәиԥхьаӡеит Зосим, аха ихьанҭаӡа даақәыԥсычҳаит.
Уи аагәеиҭеит Хьымца.
– Иузеиқәымԥхьаӡеит зегьы. Иабаҟоу уҩызцәа, дзалоумԥхьаӡазеи... Шара?
– Шара ба? Ҳы, – даацәықәырччеит Зосим, – шьҭатәи башоуп...
– Иарбан «ибашоу?» – игәы иамыхәеит ари Хьымца. – Уара Зосим, абри аҵыхәала суацәажәарц сҭахижьҭеи крааҵуеит. Иаҵанакуазеи Шареи уареи шәеизыҟазаашьа? Издыруада, ани амҵарсра дахырҟьаны угәы лцәыхьшәашәахазар? Уиашам, усҟан, Зосим... Шара зегь рыла ихшарацқьоу ԥҳәызбоуп...
– Дыцәгьоуп ҳәа аӡәгьы имҳәеит, – ҭынч даацәажәеит Зосим. Инапы ҩаргӡаны ахышә алашьҭра далагеит, иззыҟеиҵоз ҳәа ак мхәыцӡакәа.
– Уаҟәыҵ, умлахан, – инапы ааникылт уи Хьымца. – Издыруада, шәгәы еизынхазар? Аха згәы еизнымхо уаҩ дыҟам...
– Ҵоуп, зынгьы ҳгәы нибархеит, зынгьы ҳаинаалт. Уара иумдыруеи Шара лҟазшьа? – иҳәеит Зосим. – Уи наӡаӡа узлылҵуа ҳәа дыҟам... Аха уи сҳәеит ҳәа...
Насыԥ ҵыхәала ҳмеицәажәаӡац уеизгьы... Ҳаицәажәаӡангьы, шьҭа иалҵцәо сыздыруам.
– Иалҵуеит. Сара издыруеит лареи уареи шәшеизыҟоу, ишәырҿыцроуп шәеизыҟазаашьа. Ҳлеир, раԥхьаӡа иҳаргыло усуп.
– Ҳара ҳҽазаҳкып, аха лара? Акалашәақәа дыҟоуп...
Игәы назҩеит Хьымца, Зосим цәшәарҭас ишимаз Абганба Шара бзиа дылбоит ҳәа ирҳәоз.
– Мцуп, – иҳәеит Хьымца, – ус акрыҟазар, ари илалымҳәакәа лурымызт.
– Ҳаԥшып, – игәы хьаауа ахышә днадҵит Зосим.
Абыржәаҟара ихы идыруа дыҟазар, шьҭа егьараан аҭыԥ иқәлахьазаарын Шареи иареи рус. Даазқәылаз, ҭаха инамҭо, дамырҭынчуа, деикәанаргьежьуан уи лызхәыцра. Ихьымӡӷишьон цәгьала ҷкәына мдырк иеиԥш аԥҳәызба лымҵарсра дахьахирҟьаз. Усҟан ҳаӷоу ихы шицәымӷхара ихы ицәымӷын Зосим. Аӡәы изхәыцрамоу, ихы ахьигара имамызт, иҩыза дахьыбжеитәыз иахҟьаны. Уажәшьҭақәа хәыҷык доунажьшәа дыҟан, аха уеизгьы, иҟамызт мшык, ҵхык, уи аӡаӡеиԥш аҟырҵәҳәа ҩынтәы-хынтәы игәы ианаламкьакьоз. Насгьы шаҟа иԥхеишьозеи Шара лыԥҳәызба бзиара иара агәхьаа мкыкәа дыҟаны атәымуааҵәҟьа иахьиарҳәоз. Абганбаҵәҟьагьы, уи дыԥҳәызба цқьоуп, џьым, ус улызхәыцыртә дыҟам ҳәа, иеиҳәеит иара зхәыҷра аахыс дызҩызаз, иидыруаз Шара лзы.
«Ҳаԥшып!» – ааиҭеиҳәеит игәаҿы, аха изакәу изымдыруа, цәшәарак даашьҭнахуан.
Аныҟәашәа рмаҷ-маҷуа ишааиуаз, зыԥсыԥ зыцәцаз аҳаҭеиԥш, аԥшшы ҩарган, иааҭгылт адәыӷба. Ҷах-сах дырган авагонқәа реиҿаԥшьырсҭақәа неидыӷәӷәалеит. Аҿах-сахҳәа рыбжьы неишьҭадырххит илоурыжьыз авагон мардуанқәа. Ашышкамсқәа реиԥш еилыбзаауа, иҭыппы рҿылархеит ауаа.
– Хьымца-а, Хьымца-а! – акеҩҳәа рҿыҭбыжьқәа неицылеит ԥылара Бзыԥынтәи иааз аҿар. Урҭ ахышәқәа рахьынтәи иаразнак дгәарҭеит аҩнуҵҟатәи акоридор ала албаарҭа ахь иааиуаз Хьымца.
Ишьапы амардуан илықәгылт, дааимҵкларкәыцәаан жәаҩыла анапқәа неиҵарсны дҩышьҭырԥааит, рыхьӡырҳәага.
– Шәысҟәаҵ уара, шәысҟәаҵ! – дыҳәҳәон Хьымца, днапырхаха-шьапырхахо, аха ампыл еиԥш иршәра иаҿын иҩызцәа акыраамҭа. Аҭыԥҳацәа гыланы еибарччо-еибаргәырӷьо ирыхәаԥшуан урҭ. Зосим еразнак днарылаԥшит Шара дҟамларц залшом ҳәа ӡбаны, аха иааицәымыӷхеит данрылимбаа. Ҷыҷка лакәын лызхара дылзымбо, дидгылару-дидымгылару лзымдыруа илак-ҩакуа, иҟаԥшьхо игылаз. Уи иԥсахы ааԥнажәеит Зосим. «Бзысҿаҽырбозеи!» – ҳәа гәаныла длықәмақаруа, илаԥш дныҵигеит.
– Иҟеи, уара, шәышԥаҟақәоу?! – иҳәеит лассы-лассы иԥсы еивго идыркараз Хьымца, рызегьы гәыдкыланы данаархыс. Аиҩызцәа еибаргәырӷьо Зосимгьы дгәыдыркылеит.
– Ҳара ҳшыҟоу иазууазеи, иҳабаргузеи! – Радион ибжьы ҩыҳареикын, зегь еиларыԥсаз рызҵаарақәа аахиҩеит. – Афырхаҵа! – Хьымца дааирхыџ-хыџт. – Афырхацәа! – иҳәан, Зосимгьы илаԥш неихигеит.
Дҵаар дацәыԥхашьо, дымҵаар игәы дамыргыло ихы аақәаҭ-қәаҭеит Хьымца, уи иҵырхызшәа гәырӷьаҿҳәаша, рҳәан, аӷу ааилдыргеит ахьҿар.
– Шәеибгоу уара... Дԥоу-дыԥҳау? – изымчҳаит Хьымца, иарҳәаанӡа.
– Ҳаибгоуп, ҳаибгоуп, иҳауҭои, узыргәырӷьара уаҳҳәоит, – рыбжьы неиларԥсеит.
– Ишәҳәа уара, шәуаами! – дааӷьаҵәы-ӷьаҵәит Хьымца.
– Мамоу, мамоу, иҳауҭо ҳәа зны!
– Уа шәанаџьалбеит, ишәысымҭо иҟоузеи, иаашәҭаху, – ҿааиҭит Хьымца.
– Ашәа ҿыцк ҳзаԥҵа, ашәа ҿыцк! – ибжьы ааиргеит Радион.
– Аиеи, уара, аиеи!
– Аԥа дуоут, аԥа, угәырӷьала!
«Аԥа! Аԥа!» – дамхагәырӷьацәан, илаӷырӡқәа ихәда иҩыҵачит Хьымца. Иразҟызеи, мшәан, уеизгьы аԥа диоуа!
Убри аамҭаз адәыӷба ахышә икылеибагәаны иԥшуаз рахьтә ԥсуа ԥҳәызбак иаарылалҳәеит илаҳаз.
– Иудаҳныҳәалоит, иудаҳныҳәалоит! – рыҿҭбыжьқәа неиларԥсеит.
Ԥҳәызбак амардуан длалбааҟьан, игылаз дрылҟьаны дааин, дҩаԥан, Хьымца аҵәах ааиҿлыргеит: – Иудысныҳәалоит, Хьымца! – Адәыӷбагьы наҵысит. Ларгьы лыгәҭакы нагӡаны дыҩхаԥалеит.
– Лиа, ҭабуп, ҭабуп! Ҭабуп, аҩызцәа! – ибжьы нарықәиргеит ицоз Хьымца.
– Аҟәааи, Қарҭааи, Ереванааи рделегациақәа роуп! – иҳәеит Зосим, знапы ҟьо ирывҟьоз аҿар рзы.
Иаҳа-иаҳа инаскьоз адәыӷба ахышәқәа рахьтә иԥшуаз рхаҿы гәырӷьа-ччақәеи рнапҟьареи ашәҭ зҿассы иҟаз амахәқәа еизышәшәошәа акәын ишубоз харантәи.
Адәыӷба анниас, Хьымца еиҭааикәшеит аҿар.
– Асидагьы дзаашәымгазеи?! – иҳәеит Хьымца, ихыиҿы еихалашо. Абыржәы дааганы иаԥхьа дгылазар иԥҳәыс, иауазар иԥсҭазаара зегьы имканӡаӡо шәҭшьыҵәраны иналиркрын.
Аихамҩа ааихырҵәан, аулицаҿы иԥшны игылаз амашьынахь рҿынархеит. Абраҟа инеигӡеит Хьымца Зосим ҭаха изымҭоз – Шара дыззырԥымлоз даазҵааит.
– Шароу, Шароу? – аӷу ааилдыргеит зегьы неихәаԥшы-ааихәаԥшын.
– Ыы, Шара хаҵа дымцеи, ишәзымдырӡаҵәҟьои? – ҿаалҭит ӡӷабк.
Ишьапы ҩеихигарц иахьыҩышьҭихыз уа иаанхеит азныказ Зосим, аха нас, инықәиргылан, днақәӷәӷәеит, адгьыл иалаирҟацар иҭахызшәа. Нас зус алаӡамыз аӡә иеиԥш иҿынеихеит.
– Уара, аиаша шәҳәа, лгәы бзиами? – изхамҵеит Хьымца.
– Лгәы бзиамоу, уажәеиԥшҵәҟьа дызбахьада! – даалафҳәеит аӡәы.
– Ҳа-ҳа-ҳа! – дааччеит даҽаӡәых.
Игәы ааихәыдханаршәеит Радион иаҳәшьа длафганы лыхцәажәара. Дынцәыҵԥшны, Зосимгьы днаихәаԥшит.
– Рамиз Бганба диццеит, Хьымца, сан дымсааит, аиаша шысҳәо! – ҿаалҭит аӡӷабцәа даҽаӡәы.
Еиҭах изхамҵо дааҭгылт Хьымца.
– Ус акәҵәҟьоума, Радион? – лашьа ида аӡәы игәра изымгеит.
– Усоуп, Хьымца! – наҭеикит уи, иаҳәшьа лхаҵацара рацәак ишицәымӷыз уажә иныԥшыр иҭахымкәа, днаигәыҵасшәа.
– Дырганы мацарагьы акәым, Гәдырхәаа рколнхара ахантәаҩыс дҟарҵарц ргәы иҭоуп наҟ-наҟ рҳәоит, – аазгәеиҭеит Кәынҵал.
– Уи лхаҵацара уара иузеиӷьхеит, амала, конкурентс иумаз лара лакәын, – даахыхәмарт аӡәы.
– Уи дызлеиԥырхагаз акгьы ыҟамызт, аха бзыԥаа иаҳмыхьраны иҳахьит, иҳаиӷьыз аӡә дынҳалыргеит, – лҳәеит Раиа.
– Иара ларгьы, аф лысуеит акәымзар, ҳқыҭеиԥш ақыҭа далҵны ҽаџьара дышԥацоз? – ҿаалҭит ҽаӡәы. –
Гәдырхәа рыцҳаи Бзыԥи еиԥшызма? Агәарад иалҵны шьхақыҭа кҿахак аҿы хаҵа ицаз диҩызахеит... Мамоу...
– Уа биашам, аҩыза! – иаалымылдеит Раиа. – Ҳқыҭа бзиоуп ҳәа егьырҭ ҳархыччауама? Гәыдырхәаагьы, ибымбари, шьҭа Шарагьы днеит, ҳаԥхьаҟа иааҳаваҟәло иҟамлозар...
Ирҳәоз рацәак ихы иԥнаҟомызт Хьымца. Уажәы ибла иабоны Зосим дааихәаԥшрызшәа, уи дгылоуп ахьигәахәуаз аҭыԥ ахь дынхьаҳәит.
Уахь инаԥшит иҩызцәагьы, Хьымца ихы зызцаз аадырны.
Адгьыл илаԥш ааҟәымҭхаӡо, дцәыҵашәышәуа днеиуан Зосим. Аидарамҩангага ицырцыруа игылаз днадгылан, длахәаԥш-ҩахәаԥшит.
– Амашьына ҿыц ҳарҭама, уара? – акы згәы иалаӡамыз иеиԥш ҿааиҭын, иҩызцәа даарԥеиԥшит.
Ак сцәимыхьында ҳәа дихӡыӡаауа, лнапсыргәыҵа даныршәланы дыкны ахәыҷы икәабара даҿын Асида. Хәыр-хәырҳәа иԥсыԥ еивгара абжьы рго, их хәыҷы ркьакьаӡа иҩышьҭыхуа, иара изыҳәан мшынк иаҟараз алаханка аӡы данԥшылон аԥшқа. Ҟытгьы џьа иҳәомызт аӡы бзиа ибаны. Лхәыҷы дизгәдууа, креиликаарашәа аҷҷаҳәа диацәажәо, дкәабо дазыӡырҩуан Асида адәныҟатәи иааҩуаз ашәа абжьы. Аӡҟы аӡы дынӡааршәлан, атаҟь-атаҟьҳәа аӡы иқәҭәара дшаҿыз даанҿаст. Мап, аригьы ашәа ҿыцуп, иахьада аԥсабара иахамҩыц.
Аӡиас цәқәырԥа еибаха-еибафо амҩа иқәуп, џьара адәы сакара инықәлеит, аҽеиужьны, игәырӷьаҵәа, џьара аккара ыҵырцәажәаауа илеиуеит иаҿҟьаны, аԥаҩ иныкҿасуеит, иааҭагьежьуеит, иааиқәԥоит, аха абар еиҭа амҩа ахьаԥшаауа! Иццакы-ццакуа аҿыланахоит, слаӡаны сыԥсындаз аҳәошәа, ус ахәараҳәа илалаҭәоит амшын ду.
Ахы ааԥытлоит аира иалагаз ашәа. Аԥхьарца иаҿыҵҵәраа, зны ишьҭало, зны ихиаало, зны амацәыс еиԥш ихәыҵҟьо, иааиуеит ашәа абжьы. Ишьҭыҵуеит, ишьҭыҵуеит, аԥсабара ихиаала, аԥсҭазаара иналалоит ашәа ҿыц.
Еҳ, аԥсҭазаара, аԥсҭазаара! Шаҟа игәырхьгоузеи, шаҟагьы иргәырӷьагоузеи! Изыԥсоузеи уи агәҭа аилашыра алазаара! Изыԥсоузеи уи агәырӷьара, уи ашара, уи абзиара, уи ацәгьара, уи ахәахәара, уи аиашара, уи ацәымӷшьара, уи абзиабара!.. Арҭ рыда изыҟалом аԥсҭазаара, ԥсҭазаарада дхәарҭам ауаҩы...
Аӡҟы дкәаба-дышьшьы, инап ԥахә хәыҷқәа, ишьапқәа дахәаруа иҿалҳәар ҳәа дшәо, игараҵара даҿын Асида.
Ишааҩц иааҩуан ашәа хаа...
Цәацк ибла ихымкәа, иԥсы кәамкәамуа, дқьышәырԥшаауан аԥшқа.
– Абригьы шьҭагьы дзымччаӡои? – лхы иааҭашәеит иан. Лыбжьы иқәырго, ицлымҳәа-иԥышә лнапала иркәыркәыруа дааихагылт, аҵыс ԥшқеиԥш исаса хәыҷ ааихыхны дшамшамуа аччара иҽыназикт аҵеигьы.
Ани ҷкәыни реигәырӷьара даахҭықәгылт иааҩналаз Хьымца.
– Уԥши, уԥши, дшыччо убо! – лхы ҩышьҭыхны лхаҵа днеиҿаԥшит Асида, ибла ишамбоз зынӡаск илхашҭны, агәырӷьара датәнатәны.
– Уара ашәа ҿыцк аԥуҵеит, иара аҟәыӷарахь шьаҿак ҟаиҵеит! – лҳәон дыччо.
Ус инеиҭак-ааиҭакуа дызҿаԥшуаз аби аԥеи рыблақәа анааидылкыла, ҿаалҭит:
– Ублақәа! Хьымца, зынӡак ублақәа ихоуп! Уԥши, уԥши! – Агәырӷьа лаӷырӡ лӡамҩа илахьыжжны аҿынанахеит. Ишлеиуаз, аҵеимш иӡамҩа ҵәаҵәа акәапаҳәа инақәтәеит. Ихы неиҭа-ааиҭан, иҿ хәыҷы раҳаны аимдара дналагеит...
Дааԥышәырччеит, гәырӷьа ԥшӡак ихаҿы аарлашеит Хьымца. Иблақәа зхаз иҵеи, ихшара ссир дибаҵәҟьозшәа, имариашаны дыԥшуан. Блала имбозаргьы, гәыла ибон уи, гәыла еиликаауан игәырӷьара.
Дыԥшуан, дыԥшуан...
Убас дыԥшуеит иахьагьы...
Анкьаӡа аахыс сҩыза бзиа
Татиана Папԥҳа лыхьӡала.
Изаамҭамкәа илыԥхаз лашьа
заҵә игәалашәара иазкны.
– Тата, Тата, ари ббо? – ак еидыџьгәала икны, аҳаскьын иаҵәара дылалан дааиуан Ҭемыр хәыҷы – Тата лашьа, лашьазаҵә иԥазаҵә!
Ԥсыхәа амамзи адунеи, абри азаҵә арҭ ирыцымлар!
– Изакәи, у-Тата дукәыхшоуп! – длаҟәын, даалгәыдылкылеит Тата ахәыҷы.
– Аҳаскьын... – ираҵәан иҟаз инапқәа ааиҵихит.
Еилаџьгәаны иикыз аҳаскьын иаҵәа, ахы ианақәиҭха, иааилышәшәеит. Ихәхәа-хәхәаӡа, иԥаҟьа-ԥаҟьаӡа иҟаз аҳаскьын, арахә мыцхәы бзиа ирбо, ифҩышәауа изышьҭоу.
– Аҳаскьынҵәуа, Ҭему, иабаауга?
– Избан изҵәуо? Изыпҟада, Тата? «Изыпҟада?» «Избан изҵәуо?»
Ишԥаҵәуо аҳаскьын?.. Ауаҩы дҵәуоит, аԥстәы ҵәуоит, рҳәоит, аха аҳаскьын?..
Мап, аӡәгьы изхамҵар ауеит, аӡәгьы имаҳацзар ауеит, аха Тата илаҳахьеит уи аҵәуабжь.
Тата илаҳауеит уи аҵәуабжь, машәыршақә лшьапы анынаӷрагыло.
Тата илаҳауеит уи аҵәуабжь, лашьазаҵә лгәы даныҵало, лгәырҩа ҩеин, лыхәлымшәа ианыҵачуа. Илаҳауеит уи аҵәуабжь, еиҳараӡак уи азырҳәоз, изырҵәуоз ауаҩы данылгәалашәо.
Уи дылгәалашәоит лара иахьагьы, уи аҳаскьын машәыршақә џьара лылаԥш ианыҵашәогьы.
Уи дыргәалашәоит зегьы: Тата лҭаацәа, Тата лгәылацәа, лқыҭауаа. Иӡбахә рҳәоит иахьагьы, еиҳараӡак абри аҳаскьын анырбо.
Иӡбахә зымҳәо, дызгәаламшәо, иара аԥсреи амцеи дрылганы, хара дырцәганы, дныԥхьакны, еиҭах хаха урҭ инрылагылаз, уаҳагьы иагьзрылымҵыз, илалаблыз роуп.
Уи дыргәалашәом дара, аха уи азын иара игәалашәозар акәхап урҭ, наҟ уахь дахьыҟоу, дахьынхо џьара, абри аҳаскьын ара иҟоу зегьы иара дшыргәаланаршәо еиԥш.
Уи аратәиӡамызт, дҳажәлантәӡамызт.
Иахьагьы аӡәгьы издырам уи дахьатәиз, итәыла иахьӡыз, дахьынтәааз. Аха зегьы ирдыруан, ирдыруеит убасгьы уи хатәгәаԥхарала, ҳара ҳтәыла абзиабара имаз иабзоураны дшааз ҳа ҳ-Аԥсадгьыл ахь, ҳара ҳажәлар, иара мыцхәы бзиа иибоз, дрылагыланы деибашьырц, дықәԥарц, иӷәыхны иқәиҵарц аӷацәа, амшьҭацәгьақәа, аԥсцәаҳақәа.
Уи идыруан, ҳәарада, адунеи ду, иара итәыла хәыҷы назлаку, ашәшь еиқәаҵәа иахаԥаз ахҳәара зылшоз асоветуаа заҵәык шҳакәхоз.
Еибашьрала мацароуп иара ҳа ҳашьхақәа рҿынӡагьы дшааӡаз, уаҟа дшеибашьуазоуп ӷәӷәалагьы дшырхәыз.
Иарӷьа шьапы ҟәаҟәаса ицражьын, иарма напгьы – ус, ана-ара, икьынтыжәхаз аҵкеиԥш, дкылыжәжәа, иоура-зоуроу дыцҟьа дкажьын.
Закә ԥсузеи ихоу, уҳәарауеи, ауаҩы, акәымзар, иԥсахәага зланхазеи!
Дсакасанҵаны агәашә дааҭаргалеит салдаҭки Тата лашьеи.
Тата лашьа, лашьазаҵә, абиԥазаҵә!..
Ҳаи, ԥсыхәа амамзи адунеи, азаҵә арҭ ирыцымлар! Лжьымахақәа ҭыжәжәо, деихаԥсны дгылан ан, исакасаныз уамак иаҩзымгоз, ааԥсареи, ахьааи, аџьабааи идыркараны, аԥс иеиԥш, зыԥсы злыққа игылаз лԥазаҵә дахьихәаԥшуаз.
Лԥазаҵә – ӡыхь зшьапы ӡаалмыргылоз, хәы ԥхамзар, хьшәашәа зҿалымҵоз, дыҟамкәа измыцәоз, дыҟанаҵы – дызԥырымҵуаз!..
Лԥазаҵә – ҩы-шықәса раахыс аибашьра амцашыра иалаз, зыӡбахә бжеиҳан иҟамыз, уажәы иаазқәылазк, зынӡаскгьы зҟытшәыт лмаҳауаз...
Лԥазаҵә – заб иҩны, амра шәҭыш еиԥш, зыԥҳәыс хәыҷы дыҩнагылаз! Мчыбжьык ада дызцнымхацыз, убри аахысгьы ила иамбацыз...
Дааӷызы-ӷызит асакаса ианыз. Уи игәаҟрагь ҟалеит ара хәарҭа дуны: дыккаӡа дааилнацеит ан-аҭакәажә.
Дааршьқьыры-шьқьырит аҭаца хәыҷы!
Ахәы ииарҭа мазеин, иҩызцәа рнапы дықәҵаны уа дныладыриеит исакасаныз.
– Бинтзаргьы, ма ицқьоу қьафынзаргьы, абааԥс, сан!.. – иҳәеит ан лԥазаҵә, аха ила ҭырхаха иԥҳәыс лоуп дназхәаԥшыз!
«Бинтзаргьы, ма ицқьоу қьафынзаргьы, Аника!...» – абасоуп лгәы ишнықәс уи иажәақәа аҭаца хәыҷгьы.
Ҿымҭӡакәа дныҩнакәырны, дымнаӡац иҳәоны, иҟәашшӡа илыманы даакылсит.
Ҿымҭӡакәа...
Ҿымҭӡакәа, ма мчыбжьык ада зхаҵа дзымбацыз, ҿылҭуазма аҭаца, иахьада аҭаацәа рҿы зхаҵеи лареи еиццәырымҵыцыз, макьана амҳара иҭырымгацыз!
– Леи-бгеи реиԥш дышԥарфеи... – дыгәжәажәо ихәрақәа ҿылӡәӡәаауан ан, уажәы-уажә лыҷкәын днаихәаԥшуан.
Уажәы-уажәы дӷызы-мызуан ахәы. Аҳәиҵәҳәа ипҟыш-пҟышӡа аԥхӡы хьшәашәа иқәнаԥсон, дбылуан. – Аӡы, аӡы, Тата! – зашьазаҵә иҿыгәкааны ихәаԥшуаз аӡӷаб хиқәаҵәаа хәыҷы адҵа лоуан.
Аду инеиркны ахәыҷы иҿынӡа зегьы ршьапы иқәгыланы имаҵ руан ахәы.
Хара ашьхарахь иҭадыдуан, иҭамацәысуан иааҟәымҵӡакәа, иааиқәымтәаӡакәа...
Хыхь акәасқьа ауадак аҿы ишьҭан, ҩышықәса раахыс хицәарҭеи неилазымҵацыз асалдаҭи, зыцәа ҭынчыз ахәыҷқәеи, егьи ауадаҿ дышьҭан ахәы.
Акәаҷаб абла ҭаа иқәгылан.
Лҽеилымхӡакәа, ус хыхь дықәиан ан лиарҭаҿ, уажәы-уажәы ачымазаҩ дааӷызы-цыԥхьаӡа дҩаҵхахауа, – иуҭахузеи, нан? – ҳәа днеихаххуан, ӡымҳаҵәла иқьышә ырбааӡо. – Уҽҳақәушьуазма, нан, дгьылнаӡарак аҿынтә уааны! – ачабра ырбааӡан ихы иақәылҵон, иҵаршәыз лыԥсахуан.
Иҭынчын ашҭа-гәара, хара иҭадыдуан акәымзар.
Ҩышықәса дуӡӡа уахыла цәажәабжь зыҩнымҩыцыз амҳарагьы уаха анасыԥ ҩынцәажәаауан.
– Аника!.. Аника!.. – дгәыдикылон, длыкәҵәиаашон аибашьҩы иԥҳәыс, ицәа-ижьы дизаласозар, дизалачаԥозар моу имамызт!
Ҳаи, шьыри, далеисазшәагьы дыҟандаз, умбои, издыруадаз, хы зилымҟьо, хы дазымго дҟаларгьы!
Дкәаба-дшьышьы, ихәра ахьааи иааԥсарақәеи хҽны, лара иара изыҳәан мацараз иҿыцны еибылҭаз аиарҭа дылаиан Радион. Диваиан Аника, зуха дигаз аухеиԥш, уахагьы иԥхашьа-ԥхаҵоз, еихәылшаауаз, мчыла димырцәажәозар, иԥхашьа-гәырӷьан изымцәажәоз.
Иаун уи аҵх, аԥсҭазаареиԥш иаун.
Икьаҿын уи аҵх, аӡә иҵх шкьаҿыз еиԥш.
Аҟәҟәа-ҟәҟәаҳәа игон ахысыбжьқәа.
Игон, аха аӡәгьы игәы ҭнарӡыӡаауамызт.
Игон урҭ иааигәаны, зынӡак иааигәаны, абри амҳара иахыкны.
– Сан, ари ҳтәыла ҳацзыхьчарц, иҳацеибашьырц иааз наҟынтәи уаҩуп. Ихы-иԥсы ҳақәиҵоит, ишыббо... Сан, бара бгәы-бнапы сыцны ахаан сшымԥсуа здыруеит, абригь дымԥсыроуп, деиқәҳархароуп, деиқәхароуп, ибаҳама, сан?..
Иахьагьы иҟоума мшык, ҵхык ма, лҵеи ибжьы ан лгәы абас ианықәмыҩуа!
– Унан, уан, сгәы уцын, аха снапы уцмызт, убри азоума, убри азоума, уан, сзеиқәыбгаз, сзеиқәурбгаз! – иҟоума мшык-ҵхык ма, абас ан данымгәжәажәо!
Лыҷкәын заҵә дзааӡаз лнапқәа – лыҷкәын заҵә ицымхәрас – атәымуаҩ идкылан.
Атәымуаҩ деиқәдырхон...
Дагьеиқәхеит уи ан лгәи лнапи зыдкылаз, аҭаца, ахәыҷқәа, агәылацәа, ақыҭауаа – ажәгьы-ҿагьы – зегь рылаԥш зхыз.
Амш бзиан, ааԥынран.
Ажәҩан цқьан, ашьхарахь ҭынчран, ахысыбжь иҭыҩуаз ахыҵны шьҭа хара ицахьан. Уи бзианы илгәалашәоит Тата.
Аууҳәа, ажәҩан рымҽхакны ихыз ашьхыцқәа рыбжьы акәын иааиԥмырҟьаӡакәа иуаҳауаз.
Иуаҳауан уи ажәҩан ахьтә, ишәҭны, зыфҩы лаҳалаҳауа игылаз ақәыц ҵлақәа рахьтә.
Ус, иаалырҟьаны, ашьхыцқәа рыбжьы мгаӡошәа, аԥсабара, аҳауа аамҽханакит даҽа бжьык. Иаагеит уи абжьы, адгьыл иҵыҩуазшәа.
Абжьы – ахаан уи арха иқәымҩыцыз.
Тата ллымҳа иҭамҩыцыз.
Уи баша бжьымызт, егьашәамызт, егьмыткәмамызт. Уи еиԥшын арқыҭак аџьабацәа еилатәаны еицырҳәоз ауоуашәа...
Ауоуашәа – аламала ирымҳәо, аха ианырҳәах, хлымӡаах бааԥсык шыҟалаз уазҳәауа, ҵәҩаншьапык шыҵыҵыз, еҵәак шкыдшәаз уазҳәауа...
Агәарԥ днықәсны адәҳәыԥш днықәлеит Тата.
Абар, уи атәымуаҩ, нахьхьи, зҽеимыртаӷа аџь ду игылоу аҵаҟа дахьтәоу, наҟ-ааҟ илабақәа иваԥсаны.
Ашьшьыҳәа днеин, днеихагылеит Тата.
Амырзакан хәыҷ еиԥш, инапала илага-ҩаго иҿишьуан уи ҳаскьын бӷьыц ҟьаҟьак.
Иҿишьуан, иҿишьцыԥхьаӡагьы иӷызы-ӷызуан, игәынқьы-гәынқьуан, зҵыхәа ԥымҵәоз алаӷырӡи агәынқьбжьи ирхәаҽуаз ауоубжьы ахылыҩны аҳауа иалалон.
Иҵәуон акәша-мыкәша.
Иҵәуон аҳаскьын.
Дҵәуон иазырҳәозгьы.
Илаӷырӡ иҿыкьасоз ихәда иҵсны икәа иҭалон. Дҵәуон Тата, иҵәуон ахәыҷқәа, ари ауоубжьы иеизнагаз.
Атәымуаҩ иаԥхьа ишьамхы иқәын зыварақәа хыблаахьаз патреҭк. Уахьынтә иааԥшуан Тата илықәлаз ҷкәынаки ӡӷаб хәыҷыки, рыгәҭаны итәаз аԥҳәыс ԥшӡа наҟ-ааҟ лыхәда рнапқәа акәыршаны, деимаркуашәа.
Иччон, иччон ахәыҷқәа, ран илеигәырӷьон.
Ларгьы ихааӡа, аха ихьаа маӡаха ччаԥшьк лҿықәын, бжьыда иҵәуоз ахаҵа диҿаԥшуан.
Иҵәуон, иҵәуон ахәыҷқәа, урҭ ахҩык рпатреҭ иахәаԥшуаз.
Иҵәуон, иҵәуон аҳаскьын, урҭ ахҩык рзы шәаџьҳәара зуаз.
Иҵәуон, иҵәуон аҳаскьынҵәуа...
– Аҳаскьынҵәуа? Избан, Тата, изҵәуо? Изыпҟада? – абас дааҟәымҵӡакәа иҭиҵаауан Ҭемыр, аиашьазаҵә иԥазаҵә, аб иԥазаҵә иԥазаҵә!
Уи дҵаауан, зегьы дрызҵаауан абас.
Длазҵаауан ианду, зыбӷа хәаны адәы иқәыз. Длазҵаауан иан, зыхаа-ԥшӡара хәылԥ шәаԥшь еиԥш есымшааира иҿыцәаауаз.
Дрызҵаауан иаб иаҳәшьцәа, дрызҵаауан зегьы, зегьы – аӡәы заҵәык ида!
Дызхаанымхаз, имамыз, «аиба хәыҷ» ҳәа зымшала иххалаз, иара дир зҭахыз, аха дышиз ззымдыруаз, измаӡаз иаб ида.
Иаб – абиԥазаҵә, аешьазаҵә...
Ҳаи, уаҳа ԥсыхәа амамзи адунеи абри азаҵә арҭ ирыцымлар!..
Ишәгәалашәома, амҳара иахыкны игоз ахысбыжьқәа?
Урҭ ахысбыжьқәа адунеи иахьырыгӡон, Ҭемыр, уара уираны ушыҟаз!
Ишмыӡуаз, ишмыцәоз аибашьҩы ихәышҭаара, уара уи уаҵәҩаншьапны ушазгылоз!
Есааԥны ииуеит уи аҳаскьын.
Абыӷь ԥаҟьақәа хәхәа-хәхәаӡа иазҳауеит, иазҳауеит иқашә-қашәо...
Зны-зынла игалоит уи аҵәуабжь, убри адәҳәыԥш иқәгылоу, жәыни-ҿани ирхаану аџьажә амҵан.
Аҩада – ашьхақәа, ашьхақәа – ашәарахқәа ҭынч иахьаҿоу; ԥсшьара ҳәа аҳауа зҩыда рфарц иахьхалало ақыҭауаа; арахә ахькарцало есрахәкацан.
Алада – унапсыргәыҵа иқәгылоушәа иубо агаҿықә, нас амшын ду, еснагь ихыхәхәала ӷбак ашьҭа зну.
Абри еиԥш аҭыԥ ссир аҿы, аԥааимбар ҭыԥ аҿы иҵәуалоит зны-зынла уи аҳаскьын.
Иҵәуоит, аха иарҵәуо аԥсцәаҳа хәымга иахәитәыз ани ахәыҷқәеи рымацара ракәым, иазырҳәогьы – уи атәымуаҩ иакәым.
Иҵӡозеи уи дцеижьҭеи, итәылахь дхынҳәижьҭеи!.. Иҵәуалоит аҳаскьынҵәуа.
Даҵәуоит уи ишизыԥшыз – зан дхәаз, ишизыԥшыз – зыԥҳәыс дышлаз, ишизыԥшыз – зԥа изҳаз, заҳәшьцәа ҳәсақәахаз...
Ирҵәуалоит уи Ҭемыр, аха иара ихаҭа дҵәуаӡом, алаӷырӡгьы иҿыкьасом.
Мап.
Иахьагьы-уаҵәгьы иацҵәуо, зылаӷырӡгьы нымҵәо, лара ишылҳәало еиԥш, «ззын аԥсцәаҳа дуаарахаз» ан гәаша лоуп.
Шәынқәра нысҵыргьы, ахаан исхамышҭуа акы сзылухьеит ԥҳәызбак. Убри еиԥш сгәы иақәшәогьы сзеигәырӷьогьы хҭыск ҟамлацт сыԥсҭазаараҿы.
Абри ҟалеит абас ҩышықәсаҟа раԥхьа. Усҟан сара агрономс аус зуан ҳгәыларатәи аколнхараҿы, уажәшьҭа уи аколнхареи ҳколнхареи еидуп. Иахәҭаны иҟарҵеит, аиашаз, қыҭак, мыцхә идуум қыҭак аҿы ҩ-колнхарак заҭахузеи?! Аха, уамашәа иубаша, уи аидҵара уажә сызлацәажәо ахҭыс ашьҭахь хара имгакәоуп ианыҟалаз.
Аус ахьызуаз аколнхараҿы афбатәи абригада далан уажә зыӡбахә сымоу аԥҳәызба.
Зеиԥш дыҟам ақыҭа ҭыԥҳа, «ахҭҟьа», ауама, ахырзаман, «амца дақәуҵар дбылуам» ззырҳәоз, еиламгылак лакәын! Ҳқыҭа ҳәсахәыҷқәа ирымоуп рхатә ҟазшьак, ҟазшьа ҷыдак – рҿаԥыц цәгьоуп! Еиҳараӡакгьы арԥарацәа рҿы. Аиҳабацәа рҟны акәзар, рҿы ҩеихыхны ҩ-ажәак рҳәаӡом, реиҳабра аҳаҭыр рбоит, иԥхашьоит. Аха ҷкәынак уааибаганы унеины ԥҳәызбак, иаҳа иҭынчу зугәахәуа аӡәы, лафк налаҳәеи, ухы ахьугара узымдыруа, зхы ҭҟьаз арбаӷьҷышь еиԥш убалыбаҭо, умчыдаха уаақәлырхоит, илҭаххар. Рыхқәа рышәшәа-рышәшәо, рыбла гызмалқәа нҭыкәраа-ааҭкәраауа, рыбжьы ҵары ныхҵа-аахҵо, иуҳәо уҿамшәо уааҿаԥырҽуеит.
Сара ианакәызаалак, амц зысҳәари, абас еиԥш иҟоу аԥҳәыс ҟазшьа сгәаԥхацәомызт. Сгәаԥхацәомызт моу, сзынахәаԥшуамызт! Иҭынчӡа, иԥхашьа-ԥхаҵо, зҳәа уамшьуа, зу уамшьуа, ихааӡа иҟоу аӡә дышԥасразҟымхари, анаџьалбеит ҳәа акәын сшыҟаз. Аха «аҵыбра зцәымӷу иԥынҵа иҭиаауеит» – рымҳәои? Убасҵәҟьа сыхьит саргьы.
Зеиԥш дыҟамыз ахҭҟьа, ажәак лоуҳәар, аҿаԥ-аҿаԥҳәа шә-ажәак ҭакс иулҭо, амаҭ еиԥш лхы ркәат-/кәато, ахырзаман, хыхь ишысҳәаз еиԥш, ахаан иаармарианы унапаҿы иузаамгоз, ахаан згәы иҭоу зҿы иазмырҳәоз, цасҳәа иишаз аӡәы саалыхҭыгәлеит! Сара исыздыруам уи еиԥш иҟаз арыцҳара сшақәшәаз, ирыцҳараҵәҟьоуп, анцәа иныс! Аха аразҟы, абзиабара зныкыр аӡәыр ишәазҵаахьоума? Убриоуп исыхьыз саргьы, убри азакәхап бзиа дагьзызбаз уи аҭыԥҳа – «ахҭҟьа». «Хҭҟьамзар» уаҳа хьыӡ сызлыҭом, шәхаҵкы!
Ԥшрала-сахьала уҳәа, дыррала, лҩызцәа дызларылукаашаз акгьы далаҟамызт, аха, ус сҳәеит ҳәагьы, дагьреицәамызт.
Ажәа мыцхә шәзасыршьри, лхатә план, лхатә ԥшра, лхатә ҟазшьа лыман. Седру, аӡәы абри-абри сцәылгеит ҳәа дашшуаны смаҳаит. Дара абарҭ, лхатә ҷыдарақәа роуп, аԥсаҭазы иаҳҳәозар, сагьаақәызхыз! Уи адагьы лҩызцәа дызларылукаашазгьы зегьы ираҩсуаз акы далаҟан. Уиоуп дугәазырԥхаз, уҳәаргьы, иумаскуам, избанзар аашьаҩ, ахымхәаҩ слакҭа ахаан дыҵасыршәомызт, слышьҭамызт. Слышьҭамызт ҳәа, слышьҭаланы жә-шьхак, жәы-рхак сырхымсит уеизгьы, аха сгәы мыжда ԥшаауан.
Аус бзиа илбон, изхысҳәааз, аашьара лықәмызт. Ахаан сааԥсеит ҳәа лылахь ааималмырџахәыцыт, абри сзыҟаҵом ҳәа лқьышә лмырҵәиицызт. Егьа иус хьанҭаз, егьа иус џьбараз – Ари азыҳәану! – ҳәа дычча-ччо днадгылон. Дшычча-ччоз, дшыхәмаруаз аутәы-ҳәатәы лусқәа рҭыԥ инықәҵаны дналгон. Убас дычча-ччо зны даныҟаз иҭырхыз лсахьоуп иахьагьы ԥсахрада «Ҳаҭыр зқәу аӷәы» иану.
Дчаихыхҩын, длаҵаҩын, драшәаҩын, дшәаҳәаҩын, дкәашаҩын... – зегьы дрылаҟан, амала, абжьаратә ашкол далганы уаҳа лҵара изацлымҵази ҳәа шьоукы-шьоукы ргәаанагарақәа ртәы умҳәозар.
– Сара сқыҭа, сколнхара салҵны сызцом, изҭаху ииҭаху иҳәааит! – лҳәон дхыршәшәо, аха нас инацылҵахуан: – Зегьы аҵара дуқәа ҳрышьҭалар, ара ҳанацәа-ҳабацәа рус рымыздода!
Аусура санналага ашықәсаныҵәҟьа сылаԥш дыҵашәеит, сгәы дақәшәеит даара.
Аҷкәынцәа ус сарҳәон:
– Дызгаз – дынхеит, аха дызлалыцынхари, умҳәозар... Амарџьа, уҽлылоумгалан, мамзар хлымӡаахк уақәлыршәоит, хырзаманк лоуп...
Аха егьа рҳәаргьы, саргьы сгәы сыхон лара лахь, сҽызлалылазгалалак сыҽлылазгаландаз ҳәа схәыцуан. Ҽнак зны, афыр-фырҳәа ачаи-бӷьы хыхуа дышхыз, сналыдгылеит.
– Анышә самандаз, агәҿыӷь уагазар акәхап...
Гәлааира акәхап узҭыҵ – еразнак ашҳам еиԥш аҿаалырхеит лажәақәа, дцәықәрччо.
– Аратәи аҭыԥҳацәа рҿы уҟанаҵ, ахаан гәҿыӷьра уоуӡом, аха дара ргәы уқәҿыӷьроуп, ассир! – сҳәеит саргьы, саҵамхаӡакәа.
– Иаҳхаҵгылаз ҳаихаҵгылоит! – лҳәеит лара, лыблақәа ицәыҵԥшуаз ҭшеи-шеиуа (ахызаҵә еиԥш инсылҟьеит ари алаԥш!).
– Мап! Иаҳхаҵгылаз ҳаихаҵгылоит! – саахәмарт саргьы.
– Мамоу! – иаамалырххеит.
– Мап? – исымуит саргьы.
– Даара уҽырӷәӷәаны уҟоуп, узлазбо ала... Игәахәароуп, игәахәароуп! – дсыхәаԥшуа, лнацәкьарақәа мҵас-мҵасуа атта-ттаҳәа ачаибӷьы ахыхра даҿын.
Сылаԥш наахеит лчаи хыхшьа. Дышсацәажәоз, ачаибӷьы шеилалгәаз аагәасҭеит.
– Баангылшь, баангылшь! Сахьыбԥырхагахаз саҭамыз, аха ихыбхыз збар сҭахуп! – снапы насырххеит лган иадыз акаҵкәыр ахь.
– Ихәыҷы аахыс ачаи иалааӡоу, иац иааиз ахыхшьа андирҵо, – хәыҷык иԥшӡам! – лҽаалырӷәӷәеит ларгьы, аха усгьы лкаҵкәыр аасымҵалкит.
– Шәара шәахь ас ихырхуама? – хәы-бӷьыцк змаз ачаибӷьы агәыцә аалхны иааныскылеит.
Лылақәа цәыҵырԥшны иаарцәгьашәа даасыхәаԥшын, лхы налырҟәын, аусура дналагеит.
– Шьоукы-шьоукы ԥырхагас рхы шԥаурҭо! – лҳәан, дгәаазшәа луит.
Сара уаҳа акгьы сымҳәеит. «Баҵахама?» – сҳәан, гәаныла, агәыцә искыз иахьахәҭаз иаахысҵәан, ачаибӷьы иналасыршәит.
– Бус аабзиахт! – сҳәан, сналыдҟьаны сцеит.
Убринахыс аҿаԥ-аҿаԥҳәа арԥарцәа ажәак дызмырҳәоз, ҭыԥ рызымҭоз, сара сҟны лҽааиқәылкит. Уаҳа аицәажәаха ҳмоуӡо ҳшааиуаз, зны иаалҿыҵҟьеит хыхь исҳәаз ажәақәа, зегьы ақыҭа ҳалҵыр, аҵара ҳҵар, араҟа инхода ҳәа.
– Бқыҭа камыжькәа, бҵара иацыбҵаргьы ҟамлои? – сҳәеит сара, сахьгылаз.
– Ишԥа? Араҟа аинститут ҳазхуртызма, аҩыза агроном? – даахьаҳәит сара сахь.
– Ихсыртыргьы ҟалоит! – саччеит, нас сҽаарҭынчны инацысҵеит: – Заочно ҳәа акы рҳәалоит убри шԥаббои? – Заочно? Ҳа... ҳа, – дшыччоз, абра лажәа ааҿахҵәеит, аӡәы лқьышә дынҭасызшәа.
Мчыбжьык аҿынӡа сааигәара дааиӡомызт. Ажьа ыҵҟьан иҩны ианцо еиԥш акәын, аԥсшәа ансалҳәо дынсыдҟьаны дышцоз. Аиаша сҳәар, дхыҭҟьацәҟьоума, мамзар иласҳәаз дышԥахыччоз ҳәа аҿынӡа сгәы наӡеит. Аха уеизгьы иахьабалак сылаԥш дыҵагылан, схәыцра лызкын.
Ҽнак сыԥсысшьарц ашәшьыра сныҵатәеит. Ашәшьыраҿ сылаԥш назыдҟацалаз арашбӷьы исзадгомызт. Ус сыхьӡ аагеит сааигәаӡа. Сааԥшызар – абар лара!
– Жәаха иуҳәаз... Сара заочно аинститут сҭалар сҭахуп... Усыцхраа, – лажәақәа ҿахыҵәҵәа-ҿахыҵәҵәо, ахаан илнызымбалацыз аҟаԥшьрагьы лҿысны дцәажәон.
Сгәырӷьеит, мҵәыжәҩада сыԥрит!
– Афырԥҳәызба, афырԥҳәызба! – уаҳа исҳәашаз ак ансҿыҵашәарыз, сыԥсыр акәын!
Мызк ашьҭахь ақыҭанхамҩатә институт заочно дҭалан, дгәырӷьо ахәы-арха еимлырҟьон.
Абас ҳаиванагалеит. Зынтәи лыҽхьакра аҵыхәа ааԥҵәан, ҳаишьцылеит, ҳа ҳтәала ҳаихәаччо аамҭа шнаагоз «хәмархабыҟә» ҟалеит. Аргамаду иааҳныԥшит ҳгәеизцара.
Аҷкәынцәагьы аҳәатәы роуит араҟа.
– Аԥсра боундаз, бшааиуаз бзымааит, ҳабжьеит! – рҳәон, дахьырбалак.
– Аӡәы инапаҿы бшымааиӡоз, иамҵәеит, иамҵәеит! – Иарбан иамҵәаз? – акеҩ аарыллыргон.
– Абензин!
– Иамымҵәеит, аха!.. – дычча-ччо дыҩуа лҿыналхон, аӡәы ихы акеҩ аақәлыргон, аӡә шьапҿаршә изылуан.
– Иамҵәеит, аха цқьа бымбжьацоуп иҟалаз! – дыччон ааха зауз, ихы ма иҟәаҟәа шьышьуа. Аԥҳәызба деилҟьа-еилӷәыцәӡа, деилыхха дыҟазароуп, акәымзар аҭынч дагьҩымкәа, дагьӡымкәа дызхәарҭоузеи, сҳәо аҿынӡа снаӡеит.
Ус аамҭа ԥыҭк нымҩасит.
Шьоукы-шьоукы реиԥш, уа бара бзиа бызбоит, сыбҿыԥсаауеит, сымҳәеит сара, ҳҩыџьагьы иҳамҳәеит, иаҳҳәар, инҳампыҵаба ицар ҳәа ҳшәозшәа, аха гәылаԥсыла ҳаибадыруан уеизгьы.
Ус ҳколнхараҿы афымца станциа аргылара иалагеит. Ҳколнхаразы нџьныр қәыԥшк, аргыларахь даарышьҭит.
Изларҳәоз ала, уи Аҟәа ақалақь аҟынтәын. Уа дынхон, дынҵуан, иҭаацәара ида дрымамызт, рнапы дықәыргыланы дырбон. Уи адагьы даара ддырҽхәон иус аҿы, аашьара иқәӡам, еиламгылак иоуп, рҳәон дыздыруаз.
Илаԥш дааҵашәеит схыҭҟьа. Мамзаргьы улаԥш дыҵамшәо дыҟахызма, атрым дыԥо, акыр-кыр дыччо! Ларгьы зны-зынла сгәы ԥылжәо аҿынӡа сналгон, аха иахьцалак агәра сызгомызт рыцҳарак ҟалап ҳәа.
Анџьныр иан дааит ҳқыҭаҿы, мчыбжьык аҟара дыҟан. Аԥсуа нхаҩ ҭыԥҳаҵәҟьа лаамҷыдрахаз аӡә дысҭахым, бзиак шәқыҭа далзгароуп ҳәа дназыдгылалак, ԥҳәыс-хаҵа зегьы иралҳәон. Аҟыр-ҟырҳәа иччон аҭыԥҳацәа, са схыҭҟьа дназлаз.
Ангьы дгәалҭеит уи. Лхы-лыҵкар днашьҭала-аашьҭалан, лыҽхәаԥхьыӡқәа даахырԥаан, аус аҟаҵара дашьҭалеит. Лыҷкәынгьы арахь бзиа дибахьан, зынӡак даапкӡеит. Ус акәыҵәҟьоуп, иҳәеит!
Даҭоуҵаратәы дызлаҟоузеи арԥыс, аӡӷаб бзиа дибаҵәҟьазар! Сара сеицәа агәы ауимахыз иаргьы, дыҷкәынамзи, иабахәац, сара сгәы сызҵаазар, иаргьы игәы изҵааит!
Иан лҭаацәа ацҳаражәҳәацәа рзыналышьҭит, рыԥҳа дсырҭааит, снапы дықәыргыланы дсааӡоит, дызбоит ҳәа. Анацәа рыцҳақәа ашәырҭаҭеиԥш быԥҳа дсааӡоит ҳәа роуҳәар, рыԥсы ҭамлои! Дара рхаҭа адгьыл, аус ишааӡаз рхашҭуеит усҟан... Цәгьа ирымбеит, аха лара илыцәшәеит. Арахь ҳара ҳабжьара иҟаз рлымҳа иҭасхьазар акәхарын: – Лара илҭаху иоуп, акәымзар ҳалшьуеит, – иҳәазаап лабгьы.
Саргьы, егьа схы сақәгәыӷыргьы, аҵыхәтәан сшәо салагеит, избанзар лҽеиҭакшьа самхацәгьахеит, дҭынчхашәа, дынкахәыцуашәа збо салагеит. Иара ақыҭауаагьы слымҳа ааҭыршьааит!
– Аф усааит, уззыԥшыз абриоума, дуцәыргоит! – алаф рҳәон бааԥсшәа.
Иааигәныҩит зегьы: Никәа иԥҳа анџьныр дигоит, ҳаԥҳәызба дцоит ҳәа.
«Бара быжәла нҵәеит, ирҳәо иашоума, сыхәда ԥыбҟама?» – ҳәа сналҿагылан слызҵаар шаҟа исҭахыз, амала сгәы зысфозеи сгәахәуан, аха агәаӷьра мыжда анцәа исылеимҵеит! Ус сгәы иаанагон: бзиа сылбозар, даҽаӡәы дышԥеиццари, ани-ари ҳәа, акрыҟазар зегьы еиқәысԥхьаӡон. Зных – «Бзиа бызбеит, бызгоит ҳәа ласымҳәацт илхароузеи...» – схы сшәиуан. Шьҭазы ахыларҟәра сҭахымызт. Ус ҳаҟоуп шьоукы-шьоукы, ишԥааури! Ианбахәлари, ианбашари ҳәа ажәҩан саҵаԥшуан. Аиашазы, ихәарҭам аразҟ аҿаԥхьа аҽырԥагьара, зразҟы иацәԥагьахаз иаргьы ицәԥагьахоит! Аха иааг! Схы сзазымиааит!
Ҳаҷкәынцәа мақаруан: зегь иреиӷьу аӡә дааҳалԥаа дганы ақалақь аҿы димыртәашеи ҳәа.
– Ус шыҟалоз ҩашьомызт лассы-лассы ақалақь ахь ацара-аара аныхҭалк, – рҳәон аӡӷабцәа.
Уи ззырҳәоз ЛКСМ обком апленумқәа раан, ма аицәажәарақәа раан дахьцалоз акәын. Уигьы цәшәас искит шьҭа. Сналываларгьы, слыхәаԥшуашәа лбар ҳәа сшәаны сыԥсуан. Исҭахымызт. Ларгьы хазы усшәа дызбон.
Ҩымз-хымз инагәагәеит ари аус хьанҭа. Уажәраанӡа «Ахҭҟьа» ззаҳҳәоз дубар – даахә! Лхабар ыҟамызт. Аӡын мза ҳааҭысын, аԥхын мза ҳааҭагылеит, аусутә ыҟоуп, аха хәцәахьы! Узыхәарызеи! Арашәатә, аҿыхтә, ахыхтә – зықь ус рхы цәырҵит.
Ус сааиуан. Ус дааиуан ларгьы.
Дырҳәазар акәхап, ас дызҭынчхаз, сҳәон гәаныла, арахь ажәабжь гәыҭҟьагақәа слымҳа ҵырхаауан. Анџьныр зны-зынла дышлацәажәоз збон, хаз иан акатаҳәа аара дшаҿугьы сцәыбжьамхеит. Салгеит, салгеит сыбзиабара мцура ҳәа адәы сықәын, аха
сгәыҵха аӡәгьы иҿы исмырӡеит. Дыргоит рҳәар, ԥшӡала дыргааит, сҳәон, илуӡом уи, рҳәар, ҳколнхара иазеиӷьуп, сҳәон.
Хәылбыҽхак, ааилашәшәымҭаз суаҭах аҿы шәҟәык саԥхьо сыштәаз, аҷыгә-ҷыгәҳәа схышә аӡә дасит. Ашырҳәа иааимысԥаазар, абар! Сныҵыкка сцеит: деихықашәқашәо, уажә аныҳәа ахь дцо џьушьап, дгылоуп саԥхьа!
– Ак уасҳәарц сҭахын! – лҳәеит аарла. – Саха умазар!
– Бзиоуп!.. – сҳәан, азныказы сааилаԥсеит, аха нас саагьежьын, ашә ҩаркны сындәылҵит. Гәыӷра ԥшӡак сгәы иааҭалашеит, аха ишԥа, џьушьҭ!
Иҟалазеи, бзиароу, цәгьароу? – уаҳа исҳәара сҿамшәеит.
– Ыы, сыздыруам... ажәакала, уара ушахәаԥшуа еиԥш... Аказы суҳәарц сааит, – лыхцәы аҵыхәа ырқамызуа, дҟаԥшьхон, дцәышхон, – ухы схумбаауазар ҩызара сзуур сҭахуп.
– Исс... зеилымкааит ибҳәаз! – сыжәҩахыр аасырҵысит иџьашьо, сышәарагьы адгьыл сныҵаҟацеит.
– Уаҳа ак ацсҵом, ак ацсхуам, аҩызара усыцныҟәо, усыцымныҟәо аилкаа сыҭ! – амшын нырцә дықәгыланы, аарцә исалҳәозшәа акәын лыбжьы хараӡантә ишсаҳауаз. Шаҟа игәхьааган сыҟаз уи абжьы, шаҟагьы сыгәжәажәо сазыӡырҩуаз, аха иабаҟоу!
– Усыцныҟәоума? – лыбжьы саалнаргеит ахәыцра.
– Бҩызара санаԥсабтә, мап сызкуам, сыхиоуп! – сааччеит, аха сықәшәира иқәшәира иччарахә! Иаасықәшәацәгьеит. «О-ос, аԥсцәеирымга, думгар умуит!» – усгьы ааснаҭеит сгәы. Амцабз насыхҟьеит. «Бхагахама бара, бхы ҭҟьаҵәҟьоума?» – сыҳәҳәарц аҷык-аҷык аасыгхеит.
– Умашьына еиқәшәазар, уамеигӡан уаха сара сзы! – раԥхьа ари ақыҭаҿы санааи избаз аҭыԥҳа еилҟьа саԥхьа дгылан.
– Бара бынасыԥ смашьына акәым, сыхгьы ақәысҵоит! – сҳәеит.
С-«Победа» агараж иааҭызган агәашә илҭызгеит. «Уаха сыхнымҳәыр, шәысцәымшәан!» – зыҩны сыҩназ аԥшәмацәа адырра нарысҭеит. Арыӷьарахьала дааиасит лара.
– Иҟалозар азин сыҭ, сара исырныҟәоит! – дсыҳәеит.
– Ибызныҟәцозар, азамана! – сааиасны саалыватәеит...
Лара ашырҳәа аус аалыруан, ажыҩҳәа ҳнаҵҟьеит...
– Аҩныҟа умцеижьҭеи акыр ҵуоу? – даасызҵааит ԥыҭрак ашьҭахь.
– Акыр ҵуеит! – сҳәеит, саргьы, иџьасшьон аӡәы иҟаиҵахьоума абас, ҭацаагаҩыда, ашәа ыҟамкәа, ахаҵа дыҟамкәа ахаҵацара. Иахысҳәаара сыздыруамызт.
– Урҭ ақалақь аҿы исзыԥшуп! – лҳәеит лара, даацәыҵыԥшын, ииҳәарызеишь, лҳәошәа.
Сара аруль нарҳәы-аарҳәуа зхы шьҭԥаа инеиуаз «зегь злоу Мазлоу» слыхәаԥшуан.
Ахәыцра лашьца сынҭанагалеит: еиқәысыԥхьаӡаз ҳәа, аллаҳ идырп! Зны дысхыччоит, сҳәеит, схы-сгәы сшәиуан, сызлыцаазеи, ҽыҵгак зыҟасымҵазеи, сызцом ҳәа. Аха аҭыԥҳа ҩызара усыцныҟәа, хаҵа сцоит, анылҳәа, улыцымцар, хьымӡӷын. Насгьы уи анџьныр рԥызба мызк ԥсшьара амхны аҩныҟа дышцаз аасгәалашәеит. Абар шьҭа! Ԥҳәыс дигоит, иабатәи усуроу! Дҭынчхап шьҭа иан! Лҭаца днаган длысҭоит... Мап, мап! Сааилашәеит зны. Сынҭыҩрны, бхы иааныбҟьааит амашьына, бара ибымаз ҳәа, снылабга сцап... бзиа дшызбо аӡәы дышԥеисҭо, сыҩныҟа дызгап!.. Аха сааиԥхьхәыцит, бзиа сзымбо, сызҭахым аԥҳәызба ԥҳәысс илыласхузеи, сразҟы зсырцәгьозеи!
– Ухы ухьуама, иҟалеи? – даасызҵааит лара, схы нкыдҵаны сышкыдиаалаз.
Сналыхәаԥшит. Бзырччои, бара ҳәа, арҵәаа мҩахысҵарц акгьы аасыгымхеит убасҟан, аха ллакҭа хаа сааиқәнаҳәалт. Сгәы ԥхаӡа иааҟалан, акраамҭа слыхәаԥшуан, лыбла ичча-ччоз сызхара исызбомызт, аха ианаасгәалашәалак, схагахон: «Цәгьа сыржьеит урҭ лыблақәа!» Схы нықәжьны ахәыцра сналагахт, слымҳагьы еимлагәа иааныскылеит амашьына абжьы смаҳарц. Схәыцуан, сыбла ихгылон уахатәи ачара, агәырӷьа-ччара. Бзиа избоз аԥҳәызба диватәан аҽаӡәы, сара еидысныҳәалон. Еилыхауан-еилысуан. Ақалақьуаа аҿҿа рыхга, ах, ргәаӷ кны сышԥанҵәоз! Зегьы схы ахьырцәызгара смоуа сыштәаз, лара лхаҵа анџьныр дааизшәа сҟалеит, дналыватәазшәа... Зегь ааҭынчрахеит...
Ус акеҩҳәа сыхьӡ ҳәаны лыбжьы анаасықәлырга, сааҭрысит. Сааԥшызар (ахәыцра сҭанагалаӡан самазаарын, агәаҟ!), амашьына гылоуп, лара саԥхьа ашә аартны дысхагылоуп.
– Ҳааит! – ҿаалҭит лыбжьы ныҵакны.
Ашырҳәа сынҭыҵзар, амза каххаа сыҩны агәарԥ снықәыԥшит. Сыбла сажьеит, сгәахәт, аха цқьа снаԥшызар абар, ааи, ааи, сгәарԥ, сани саби ргәарԥ, абар ҳаҩны, ҳмаҵурҭа, абар сналҿаԥшит.
– Сара абраанӡа уаазгеит, шьҭа уара... – анылҳәа, лажәа ааҿахҵәеит, лҿы еимлагәа иаанылкылеит. Иҟалҵоишь, мшәан, дыччома ҳәа, сналзааигәахазар, иеимаҭәаны аҵәуара даҿын.
Агәырӷьара мцабз аԥырқьҳәа иҩасҿысит, абри сҟыжә-быжәуа исҳәо закәи мшәан ҳәа, сажәа санаазхәыц, сцо-саауа сызҿыз «Схыҭҟьа, Схыҭҟьа!» – аҳәара акәзаарын!
Ашәахьтә аҵәҵәа акыр-кырҳәа абжьы анаага, ихәда игалстук аҭо дзыдгылаз асаркьа даадҵын, днеины ашә ааиртит Саиҭбеи.
Аԥошьҭаныҟәгаҩ телеграммак ааилыркит. Даазыласны инапы ааҵаҩны, «ҭабуп» ҳәа налаҳәаны даақәгьежьит, ашырҳәагьы иаахиртлеит.
«Папа, мама, сара шьҭа актәи акласс аҿы итәоу ҵаҩуп, исыдышәныҳәала, шәгәыдыскылоит шәырӷәӷәаны. Даур хәыҷы» – ҳәа ианыз днаԥхьеит Саиҭбеи. Иханытә-ишьапанынтә агәырӷьара дааимнадан, иблақәа аарччеит, игәгьы аарԥшқеит.
– Сан лҭаца, сан лҭаца, бабаҟоу? Аси/а, Асиа! – иҳәан, акеҩҳәа ҿыҭуа аквартира дааҩнагьежьит.
– Иҟалазеи, ара сыҟоуп! – мпахьшьыла лҿы рбо аванна ашә аартны даалагылт Асиагьы. Инапы иакыз ателеграмма анылба, ампахьшьы ныкнаҳаны днеины иааимылхит. Лылаԥш ырццакны лыбжьы рдуны дааԥхьеит, лыцламҳәагьы кәам-кәамуа агәыԥшаара дааиманакит.
– Уара, иқәмшәаӡеи ҳара изаҳшьҭыз адныҳәаларатә телеграмма? Избан «исыдышәныҳәала» зиҳәо... с-Даур хәыҷы, сыԥсынҵры! – лылаӷырӡқәа хибаҳәала рҿылархеит.
– Ихьымӡацзар акәхарын, – наҭеикит Саиҭбеи. Инапқәа иџьыба иҭакны, ихы-иҿы ихаччо длеиҩеиуан. Нас иԥҳәыс дышҵәуоз анаагәеиҭа, дылхыччо, лхы ааигәыдкыланы лԥынҵа днас-насит. – Бзырҵәуахуеи, бгәырӷьароупеи! Базхәыци, зеиԥш разҟыз иҳамаз, ҳаҷкәын ашкол ахь дцеит!
– Ҳаҷкәын! – лылаӷырӡқәа аалрыцқьеит Асиа. – Даҳмааӡеит, даҳмыхьчеит... Ибзиахара иԥылааит ан ҳәа ахьсеиҳәо, мамзар... – лгәы иҭоу лҿы илзарҳәомызт.
– Гаӡа, гаӡа, дышԥаҳаҷкәыным?! Дышԥаҳмааӡеи мамзаргьы?! Аӡә иакәында, ҩыџьагьы ҳааӡеит. Амала, закә сабаԥу бдыруоу исбырҟаҵаз, усҟан исзыгәаӷьуамызт, аха... Убри аҟынтә, Асиа сыԥсы ахьынӡаҭоу иаҳзеилоу анаҩсгьы, бҿаԥхьа исыду рацәаӡоуп, – дааигәыдиҳәҳәалеит Саиҭбеи иԥҳәыс еиҭа. – Бара аҳәсақәа зегьы бреиԥшым, аҭацацәа зегьы бреиԥшым. Бара акалашәа быҟоуп...
Аҳәҳәыҳәа лылаӷырӡ лҿыкьаса ицо, деиҵақьы-еиҵақьуа, агәырӷьареи лхы ахарара иавылбози илзааргаз агәыԥшаара, лымч амырхауа, аҭуан даҵаԥшуан Асиа, лхаҵа инапы дахьаныз.
Иахьа дибазшәа, дылҿыгәҳәаауа, аҵәах-аҵәахҳәа лылахь неимда-ааимдо дгәыдикылон уи Саиҭбеи.
Лылаӷырӡ хыкәеи-цеиуа лыбла ҭырхаха лхаҵа дааиҿаԥшит. Убасҟан ахҭҟьареиԥш ибла иаахгылеит Саиҭбеи аа-шықәса раԥхьа, раԥхьаӡа хаҵеи ԥҳәыси ракәны ианааиқәшәаз аминуҭ. Усҟангьы абасҵәҟьа длаӷырӡышо, деиҵақьуа дигәыдкыланы дгылан ибла ахԥшылара иацәыԥхашьоз Асиа.
– Сан лҭаца! – иҳәан, дааигәыҵаирӷәӷәеит Саиҭбеи убасҟан ишиуҵәҟьаз еиԥш.
Дааԥышәырччеит Асиа...
– Уи уаҳа иухашҭран уҟам усгьы! – лҽааимылхит лхаҵа.
– Исхашҭрану? О, мап, Асиа! Ибдыруандаз шаҟа гәбылра аҵоу «сан лҭаца» ҳәа анбасҳәо! Баргьы, Даургьы, сангьы шәымсааит амц шысымҳәо!.. Сан лҭаца ҳәа басымҳәартә сыҟазҭгьы, бареи сареи хаҵаԥҳәысра ҳзеилаларымызт, иахьа бшызбо еиԥшгьы бызбарымызт... Аиашаз, бзиа ҳашԥеибабеи, бҳәарауеи, иаа, сан лҭаца? – дыччо, дхәыцуа дааҭгылеит Саиҭбеи.
Абар иҵӡозеи шьҭа еибагеижьҭеи Саиҭбеи Асиеи, аха иахьа уажәраанӡагьы лафла акәыз, ҵабыргынгьы, даҽа хьӡык ала дылмыԥхьац, ирымҳәои ахацәа «аҩны иҟоу», «аԥшәмаԥҳәыс», «лара», «бара боуми сызҿу!» Аӡәы иԥҳәыс длеигәырӷьашәа «Кьацә» лыхьӡиҵан, зегьы «Кьацә» ҳәа ларҳәо иалаган, рҳәоит еиԥш, рқыҭаҿы инаԥшуазгьы Асиа «Саиҭбеи иан лҭаца» ҳәа алаф лылырхлон. Иара уазхәыцуазаргьы, иҵабыргны, иан дылҭацаҵәҟьан Асиа, ажәа иаанаго аҵакы инацҵангьы.
Избанзар...
Ҩажәа шықәса рыла илеиҳаз ахаҵа диццеит. Хаҭыџьа, ҩажәа шықәса анылхыҵуаз. Ҷкәына заҵәык лцәа далҵын, уаҳа уаҩ дылхымшааит уи, лара ишылҳәо еиԥш «дыԥжәартә». Аҭаҳмада биццеит, шырҳәоз, ишааиуаз, лара ахәажәцәа аалхатәан, абыргра амҩа днықәлеит, макьана лхаҵа даҽа ԥшьҩык иааургашазар иааигартә дшыҟаз. Аха гәыбӷан лиҭахуазма иԥҳәыс мамзаргьы! «Аԥҳәыс џьабаа цәгьа баражәт, акәымзар шаҟа баҳкәажәҭыԥҳаз!» – ҳәа дылзыгәдууа длылаҽхәалон. Аха, бысражәзаргьы, саԥхьа бысзышьҭуам, иҳәозшәа, ҽнак шьыбжьон ԥшьаала ихы нықәҵаны дыԥсит. Дааибахеит Хаҭыџьа. Лхаҵа иԥсра длеиҵанарӷәӷәан днеизнарҟәҿит, аха лҽалымҭацәеит рацәак. Ашәҭыш ҟатеиԥш иахьа-уаха изызҳауаз лыҷкәын Саиҭбеи иааӡара лыԥсҭазаара зегь назылкит. Иаргьы «аеҭым имгьал былуам» шырҳәо еиԥш, дхәыданы дҟамлеит, зеиӷьаҟамыз арԥыс иакәхан, абжьаратәи ашкол даалгеит дҷыгәӡа. Шықәсык аҟара сан саалыдԥхьалап, иӡбын даанҿаст Саиҭбеи, иԥсы злаз иҵара ааиҿеикит, избанзар агәамбзиара шьҭыхуа дааиуан Хаҭыџьа. Аколнхараҿы аӷьараҳәа иҩызцәа дрывагыланы аус иуан Саиҭбеи. Ус, иқәла зықәлаз арраҟа рцара ааин иааидгылеит. Лԥазаҵә
дылхыҵны дахьцоз лҭахымхеит Хаҭыџьа, аха лгәы аанкыланы днаскьалгар акәхеит. Акысгьы – цәгьа бзиа илбон лара иӷьаз-ӷьазуа, ичынԥсараха армаҭәа зшәны илбоз ауаа. Урҭ иреиӷьу, урҭ иреиҳау уаҩ дыҟаӡамызт, лара лтәала. Сыҷкәын дӷьаз-ӷьазуа, деиқәчынха, дхылаԥшыҩха игәы сынкыдԥшылар, исыбаргәызеи, лҳәон гәаныла.
Илҳәаз асааҭ иақәшәеит Хаҭыџьа. Зан лгәаԥхара згәы хнаԥаахьаз Саиҭбеигьы хы-шықәса анааихеих, аҩныҟа дмаакәа, аҿҳәара ахыхь даангылан, амаҵура аашьҭихит арра амҩала. Ҳәарас иаҭахузеи, зегь ааныркылом аҿҳәара ахыхь, аха Саиҭбеи иҟәыбҷареи игәеилыххареи еиҳабацәеи иқәлацәеи бзиа дыддырбеит.
Аҩны даахылаԥшуа, ианлылшо аколнхара ачаирҭаҿы ачаи кьылақәак аахыхуа, иахьеи-уахеи имҩа дазԥшын Хаҭыџьа лыҷкәын. Леиԥш разҟ ду зԥеиԥшыз ԥҳәыс дабаҟаз уи иӡара ҭкәыцәаа, имаҟа нҭарсны иҿаҳәаны, ихыжәҩабжь ҟьаҟьаӡа, ишьаргәацә ауқәа ҭхәаа-ҭхәааӡа, армаҭәа, иара изын мацара ишазшәа, деиқәцаӷь-цаӷьуа, дхәыдрааӡуа лгәар данааҭала лылааԥшыра л-Саиҭбеи!
Дышԥагәырӷьеи Хаҭыџьа мцацәа! Лыҷкәын мызк аԥсашьара имаз мышкы еиԥш инымҩаст, аха шаҟа гәазҳара алылфаазеи уи лара! Зыҷкәын изҳара, иуаҩхара иахыццакуаз, данааи аҽны инаркны иацәажәара дналагеит сыԥсы ахьынӡаҭоу ҭацак лкалҭ снахьырԥшы ҳәа. Акыргьы лықәҿимҭит иан дылцәыԥхашьаны, аха даниҟәамҵӡа, «Дысзаага, нас мап ҳәа басҳәом», – иҳәан даалхыччеит.
– Сара иузаазго, уара дуго уҟахума амц уҳәоит, умоурахә нымҵәааит! – наиаҭалкит ларгьы, диеигәырӷьо.
Иҩны игәара, абеиара иҭажьзи иан лымала лахызаареи неидихәыцлан, дара даарыцҳаишьеит Саиҭбеи
иан. Ҳаӷоу иажәымҭаҽха имацара даахаанхааит игәара, ирҳара! Зны ус иӡбит дымцарц, дамҵырц имаҵура, аха уи агәаӷьрагьы ицәуадаҩхеит. Агәаӷьрадагьы, илуазма мамзаргьы лара! «Угәышԥы аӷьаз-ӷьазра анагәыдԥышылара адагьы исҭахузеи, ишԥыкәу аҩныҟа ушсыргьежьуа уҿҳәара аанӡа!..» – лҳәон.
– Уан рыцҳа, уигьы иахьеиԥш иааихра иҟоуп, – игәы лырӷәӷәӷон Хаҭыџьа лыҷкәын. – Аха ԥҳәыс даага, уан дукәыхшоуп. Убри акоуп сызлауҳәо. Уан лҳақ ушәараны уҟазар, убри нагӡа!
– Ишԥабзызури, сан, дабаазго. Избалак даазгарыма, нас? – иҳәахт Саиҭбеи, иан дџьашьо.
– Уаҩ дугәамԥхаӡои, нан?
– Ҟаи, бара бымсааит, саб имаҿоуп!
– Унан, сабацари! – дааиқәхәыцит Хаҭыџьа.
– Бара ибгәаԥхо аӡәыр дыҟазар – иҳәа. Уахыкгьы ахсырҵуам! – дахыхәмаруашәа иҳәеит Саиҭбеи, адырҩашықәсангьы ԥсшьара ҳәа еиҭа мызкы иан лахь данаа. Ус имҳәар, ԥсыхәа имамызт, избанзар абри лоуми ҳәа игәы назыдхалоз ԥҳәызбак дҟамлеит. Уи адагьы, аҵабыргазы, мап ахиҳәаауамызт иан илҭаху ԥҳәызбак лнацәа нлықәылкыргьы. Избанзар иан лаҟара дызҭахыз, лаҟара изын абзиа зҭахыз уаҩ дшыҟамыз идыруан. Ус анакәха, ацәгьа дизылыԥшаарымызт иан.
Иаабгәаԥхозаалакгьы аӡәгьы мап шылцәысымкуа, сынасыԥ бнапы ишану ҳәа, длыдқәыланы дцеит уи имаҵурахьы, ақалақь Львовҟа.
«Ԥҳәыс дышԥеизаамго, ассир иҳәоит, арсҟатәи ԥҳәызба иҟоу!» – ҳәа ишџьалшьоз, лыцәа-лыԥхыӡ ааилагеит Хаҭыџьа. Шьыри, абри дысҭацанда, лҳәо аԥсраказгьы аӡә лылахь дзынахьымԥшит. Ани доуцәахеит, ари дкьаҿцәахеит, ари дыԥшӡамхеит, егьи дгаӡаԥшӡахеит, ажәакала, аба рацәа иалаԥшыз диҩызахан, изқәылкра лзымдыруа даақәхеит. Сынтәа
аҭаца даазгоит, ачара зуеит ҳәа аҩ инҭалҭәоз, ауатка иаалыршуаз неицыло, лыҩцара ҭәны игылан. Ианамуӡалак иахьеи-уахеи иааилак рқьышә инықәкуа лҿыналхон. Аҳәсахәыҷқәа зегьы Хаҭыџьа лԥа ҳиццандаз ҳәа итәамызт, аха лара сыҷкәын иеиԥшу зылахь даншәалаз изын насыԥ шкәакәароуп, лҳәахуан. Агәыла-азла, ауа-аҭынха зегьы рнапы ианылҵон ԥҳәызбак дылзырԥшаарц, аха лыҵшәа ыҟамызт. Изызларҳәоз анылгәамԥхалак, – «Уи дхазынацәоуп сара сзын, сара сзышьҭоу сеиԥш иҟоу аӡә лоуп», – ҳәа аԥсшәа ахҳәаауа, инахго дааиуан. Сыҷкәын снапала ԥҳәыс дизаазгоит, инасыԥ снапы ианиҵеит, шылҳәоз, дшыҽхәоз хәыҷы-хәыҷла деиқәтәо далагеит. Знызынлагьы, аҭахызар, доурысыз, дқырҭуаз, дшәамахьыз, игәаԥхара, ииҭаху дааигааит, исусхәузеи, лҳәон.
Аҭаца дышлышьҭаз лҩы-шықәса аанҵәан, лхы-шықәса днырҭалоны, лара ишылҳәало еиԥш, анцәа дылзылбааԥхеит Хаҭыџьа.
Ахәыҷқәа ашкол ианҭалаз аҽны акәын. Хаҭыџьа лҿы аҵара зҵоз ланхәыԥҳа лыԥҳа Џьура дгәырӷьаҵәа даакылсит ашьыбжьон. Атта-ттаҳәа лажәақәа аки-аки еиқәырԥало, днапҟьа-шьапҟьо Хаҭыџьа илалҳәеит уи рышкол аҿы рҵаҩыс дшаарышьҭыз ԥҳәызбак, Асиа ҳәа Қәҭар-ԥҳак.
– Нын, нын, ди, былҿаԥшны быҟандаз, уаҳа ак сҭахымызт! Доуны-дпаны, лхахәы рҳәы-рҳәы, лылақәа ҭыџьџьаауа, еснагь аччаԥшь лҿықәхх... – даҿын Џьура илбаз лырҽхәара.
Лхы-лҿы аалашеит, даагәырӷьеит Хаҭыџьа. Уимоу, ларма бла ааԥыр-ԥырны бзиак ланаҳәазшәагьы лгәы иабеит.
– Баагылшь, баагылшь! Илыжәлоузеи, зыбҳәа? Дыбзиоуп акәу, нас? – аттаҳәа азҵаарақәа Џьура
иналықәлыԥсеит. Лкасы наҵырҟьа лхы рӷәӷәаны ианааҵалкы, наҟ-ааҟ ллымҳақәа нцәыҵылга-аацәыҵылгеит. Иџых-џыхӡа аҽада алымҳаиԥш уарччартә иҟалеит даргьы.
Дааччеит уи аагәазҭаз Џьура.
Адырҩаҽныҵәҟьа дцаны дылбарц лгәы иҭакны дшыҟаз Хаҭыџьа, еиҭа дыҩуа даакылсхт Џьура. Уи илалҳәеит аԥҳәызба иааз џьара аанҿасырҭак лоурц дшашьҭаз. Ақыҭаҿы илдыруаз, илҭынхаз уаҩ дыҟамызт азын, тәымџьарак даангылар акәхеит. Ашкол аҵара аҟәша аиҳабы Џьура дналԥхьан, илалҳәеит Хаҭыџьа лымацара лоуп усгьы, ӡәыр длыдылкылозар, блызҵаа ҳәа.
Уи акәхеит. Ахымш раан лчамадан лыманы Хаҭыџьа лышә даалагылеит Асиа.
Иарамшкала абзиабара зхы иналҟьаз аԥҳәызба леиԥш, ауаҭах дааҩнагьежьит Хаҭыџьа. Иааит, иааит сыҷкәын инасыԥ, иара ахала ажәҵыс еиԥш сыҩны иҩнаԥрит ҳәа дхәыцуа агҿыҩра дныгҿалеит. Шаҟа илҭахызеи уажәы л-Саиҭбеи абра дааганы длымазар, хымԥада, иаргьы дигәамԥхар залшомызт. Аха даахәыцхт, уахьлыхәаԥшуа шьахәк лоуп, аха лцәа иалоу здыруада, лҳәахт.
Амшқәеи аҵхқәеи еишьҭало ицо-ицо, есааира агәаԥхара аздырҳауан.
Иугәамԥхоз лакәмызт Асиагьы. Лыԥшра-лсахьа иацназгоз аҟазшьа бзиагьы лыман. Мызкы ахы-аҵыхәла наџьнатә лыҩнык еиԥш дазааигәахеит Хаҭыџьа лыҩны. Џьурагьы, зхы ҭҟьаз ӡӷаб хәыҷын, лурокқәеи лшәырфареи ирхашәаланы уамак аҩны дахәомызт. Ҩнык лыԥссалон мчыбжьык ахь зны, чанахқәакгьы лыӡәӡәалон ауп. Даара аԥҳәызба напы агны иҟан аҩны.
Ашьыжь шаанӡа дҩагыланы дыцқьа-шәқьа лҽааилырганы, дыццакы-ццакуа какалк днацҳаны, дкәарны,
лҿыҩалхон ашкол ахь. Уа лҵаҩцәа аарԥхьаны, лурокқәа нагӡаны, еиҵахоу аҵаҩцәа сааҭк ала иазыҟаҵаны, амра алхыҳәҳәамҭаз дкылхх даауан аҩныҟа. Лааира дазԥшны лхәы ԥхаҵәы-ԥхаҵәо иҭаҵәахны иҟалҵон Хаҭыџьа.
– Амла бымԥси, сара анышә иагаша, хышцарак бнахәаны бцоит, бкьатеиқәа ҭыӡәӡәаа иахьа хәлаанӡа! – лҳәон уи, Асиа лыстол дахагьежьуа, афатәқәа лымҵаргыло.
– Изышәҭахузеи, ди, арсҟак зфода! Насгьы амла сакӡом, – лҳәон Асиа. Лан лаамышьҭахь абри леиԥш ԥҳәыс бзиа џьаргьы длымбацызт, аха дылцәыԥхашьон.
Агәыла-зла инаԥшуаз, Хаҭыџьа бажәымҭыҽха ибыбаргыз, ԥҳәызба бзиак дбыднагалт, ҭацас баалышьклаԥшыргьы акгьы амаӡам рҳәо иалагеит. Уи заҳауаз аҭакәажәгьы даагәырӷьон сынасыԥ ак алаҵәҟьан ҳәа. Зынгьы уахык ицәажәо иштәаз, лафшақә, ҭацас бсымгар амуа сҟабҵара быҟоуп, бан лхылмсеит, Асиа – ҳәа лажәа иаалалҵеит Хаҭыџьа.
Акгьы ахымҳәаакәа дааԥышәырччеит Асиа, аха уигьы азымхакәа аҟаԥшьра хәацыхәаԥшьха иҩалҿысит. Иаалцәыӷымхеит аԥҳәызба ас ахьлыхьыз, лнапы налҿылшь-аалҿылшьит, аха ибыз-бызуа илҿықәлахьан иара. Уи илдырхьан ԥа заҵәык ида дшлымамыз, насгьы иан лнапы ишаниҵахьаз ԥҳәыск дизылԥшаартә. Зны дарччеит ари, аӡәы иаҳахьоума иан дизылԥшаап, аха иара дигәамԥхар, бзиабарада аԥҳәысаагара ҟалома ҳәа. Аха лгәаҵанӡа илҳәоз даҽакын. Шьыри, леиԥш аҵеи дызмазаалак, шаҟа иан лааԥсара даԥсоузеи, шаҟа лгәы дацузеи ҳәа длырҽхәон. «С-Саиҭбеи», «с-Саиҭбеи» ҳәа ада ҳәатә лымамызт Хаҭыџьа, ипатреҭ цәырганы дагәӡуа, лаԥхьа иқәыргыланы дахәаԥшуа. «Дышԥабзиаҵәҟьоу иаргьы», – амацәыс еиԥш дааимнарҟьон цәалашәарак Асиа, дцәыҵԥшны уи даннахәаԥшлак.
Еихга-еихҳәа илахь, ибла еиқәарақәа, иџьымшь жәпақәа ааиныларц акгьы рыгымхо, ихы аганаҿ еиҩшаны ихахәы ԥшқа ықәҳәаны, ихәда кылҳәаны, абри абриак игми узымҳәо, аччаԥшь иҿықәхха иан длыхәаԥшуан Саиҭбеи, аха Асиа дцәыҵыԥшны данихәаԥшлак, ла лахь хәыҷык дцәыҵԥшуашәа гәалҭон уи апатреҭ ахьтә.
– Ди, шәаҟәыҵ мамзар, сдәылҵны даҽаџьара сцоит, – лҳәон дамаҟаԥшьхо, Хаҭыџьа алафҳәара аных-ҭалклак. Ҩынтәы-хынтәы еиқәырццакны Џьура илырҩны ашәҟәқәа изылышьҭит Хаҭыџьа Саиҭбеи, анра-ҷкәынра рзеилазар, иҽамхны даарц, аха зынӡа неишьа сымам ҳәа иҩуан. Иаргьы даара аинтерес кны иман ҩы-шықәса дуӡӡа илгәаԥхоз аӡә дшылымбоз, иаалырҟьаны илԥшааз лбара, аха амаҵура – маҵуран, икажьны аашьа имамызт. Иҭынчрагьы ааилагеит, аиашазы. Иан аԥҳәыс дизылԥшаарц азин лиҭеит, аха закәытә хыдароузеи иҟеиҵа! Ишԥеиԥсыхәоу еигәаԥхеибашьан иҟамлар иан иалылхызи иареи? Иамуӡар, ишнеиуа инеиԥырҵыр акәхон, аха ан лгәаҿы ахәра нымхози, лыҷкәын лгәы ицәымԥсуази? Цқьа данхәыцлак, мамоу ҳәа арыцҳара ихы ацәиҟьон. Иан абас азин анлиҭа, иани иареи абас лажәымҭыҽха ианеицәыхараха, изакәызаалак акала илхашҭыр акәын лџьабаа, лымала аҟазаара, изалшомызт, џьушьҭ, разҟыдарак рыхьратәы!
Аԥшьбатәи ашәҟәы аниоу, даақәыԥсычҳахт Саиҭбеи, умааиӡои, анра-ҷкәынра ҳзеилазар, уааи ҳәа, лҩыхуазар акәхап ҳәа агәаанагара иоуз иахырҟьаны. Аха игәы атықҳәа инеиҭаԥеит, ихы аӡаӡ еиԥш аҵәыртҳәа ак ҩалҟьеит иаԥхьа иаақәшәаз апатреҭ данынахәаԥш. Наџьнатә аахыс иидырхьоу аӡә лакәушәа, дԥышәырччо даатәеит Саиҭбеи, Џьура иӡаны зпатреҭ аалышьҭыз длыхәаԥшуан. Диашан иан, уахьыналыхәаԥшуаз апатреҭ мацара адагьы аҭахымызт дугәаԥхартә,
убасҟак угәы дақәшәон, улаԥш хылкуан, аха апатреҭ аӡажә уаҳа иуанаҳәарыз! Иаарҳәны ашьҭахьала ишьҭыхны уалаԥшыргьы иубац ахаҿ акәын, уаҳа акгьы унарбомызт.
Аката-катаҳәа иан лаацҳатәқәа изаауа, иахьа-уаҵәы снеиуеит ҳәа аҭак шыҟеиҵоз, агәҭыха ду шимаз кыраамҭа набжьысит.
Аӡын хьшәашәа нымҩасит. Ааԥын ԥшӡахәагьы адунеи аԥсабара цәа ҿыцк нахарԥаны, иушәысҵаз шьҭа ԥшӡала ирха аҳәозшәа, ашьшьыҳәа инхьаҵ-нхьаҵуа цәала-жьыла еҳәшьак леиԥш егьырҭ амзақәа раасҭа иззыҟоу, аԥхын аҭыԥ аазныжьны инықәҵаны ицеит. Хара-харантә еизхәыцуа, згәы еизҭынчмыз арԥызбеи аԥҳәызбеи лакҭала знык анеибабара иазыгәшьуан.
Ииуль мза ацаҳәцаҳәымҭазҵәҟьа, мызк иҽамхны ԥсшьара ҳәа дааит Саиҭбеи иҩныҟа. Аԥхын ԥсшьара ҳәа иоужьын ашколҷкәынцәеи арҵаҩцәеи. Асиагьы аҩны дшыҟамлоз агәра изгомызт, аха лареи сареи ҳаиразҟны ҳаҟазар, сыҩны ҳаибабоит ҳәа агәаанагара имаз даргәыӷуан хәыҷык. Сан, баша бааԥсозар акәхап ҳәагьы ллакҭа инҭеиҳәеит уи иан лымацара лнапы ыргьежьуа, уажәраанӡа дахьымааз азы гәыбӷан иҭо данааиԥыла.
Акәасқьа дныҩналан, дныҩнас-ааҩнысит, дынцәыҵыԥш-аацәыҵыԥшит, уажәы-уашьҭан џьара даацәырҵрашәа игәы иабо. Лнапала еилырганы иҟаз ауаҭахқәа игәаԥханы дцәыҵыччо, инапы иџьыба иҭакны даанеиҩеит, лышәҟәқәеи лышәҟәыҭрақәеи инапы нархьишь-аархьишьит. Идыруан ишламысдараз, аха ашкаф акәалаԥ аҿы иҭаз лысалам шәҟәқәа ааилирхт, аха ирылимбааит дзышьҭаз – илзиҩхьаз, зҭак лымҩыз исаламшәҟәы. Иԥылжәеит, ма ак азылуит ҳәа иааицәымӷхеит Саиҭбеи, аха гәыбӷан злалиҭоз акгьы
далаҟамызт, ус ухы ухызхшаз акгьы имҩызаргьы. Еҳәшьак леиԥш ҭабуп ҳәа леиҳәон рыҩни-рыдәни иан аҭакәажәи ԥҳа гәакьак леиԥш дырзыҟаны ахьизырҩуаз аҟынтә. «Еҳәшьак сыҩны дыҟазар еиԥш сбеигәырӷьоит, иҟалозар ашәҟәбӷьыцқәа ҳабжьазааит», – ҳәа ииҩыз анааигәалашәа, ихахәы инапы налеикын, иааибӷы-ааибӷит.
– С-Саиҭбеи, нан, усцәызымшьыша ирымаҿоуп, унабжьыси Асиа лҿынӡа. Хара дынхо џьушьома, ана Џьырхәа уахьыҩхало ауп, – мчыбжьык анааҵ, абас аҳәара дналагеит Хаҭыџьа. – Акрамоу џьушьома? Шықәс дуӡӡак ҳчеиџьыка лфеит, иашьак иеиԥш дубаразы унеизшәа иҟалоит.
– Сан, ассир бҳәоит, банаџьалбеит. Ӡӷаббара сбышьҭуеит ауп, нас? Мамоу, сан. Уи сзыҟаҵом... Ибымуазар, сара ибасымҳәахьеи – даага!
– Унан, хаас, шәеибамбаӡакәан лаагашьас исымоузеи! Дшақәшаҳаҭымхауа шԥоузымдыруеи?.. Иубахьоу дреиԥшу џьушьома, нан, уи даара зхы аҳаҭыр здыруа аӡә лоуп. Уимоу, ухьӡала алаф ласҳәо саналагалак, цәгьа даргәаауан...
– «Даргәаауан», ҳы! – дааччеит Саиҭбеи.
Аиашаз, шаҟа иҭахыз уи лыҩныҟа анабжьысра, аха краамҭа изыгәаӷьуамызт. Ицара аамҭа уамак агымкәа данааҟала, еиҳагьы деицәахеит. Ихы џьеишьон уамакала. Ауаҩы ахаан думбаӡацкәа бзиа дубоит ҳәа ихеиҵомызт, ус иан гәҭыхас данылк, иаргьы линтерес шьҭыхшәа дҟалазар ҳәа игәы иаанагон... Агәашә ҷрытҳәа абжьы анаагалак, адруҳәа днаҵҟьон, лара лакәыз џьышьа, аха игәы дажьон.
Иан дцо-даауа даныхҭалкӡа, ҽнак игәаӷьит Асиа лахь ацара. Ҩызак дышьҭихрацы диҳәо далагеит Хыҭыџьа. – Ус ҟарҵоит аԥҳәызба лахь ианцо, уи адагьы еиҳа еиӷьхап, умала ухыцәӡа аҵкыс, – лҳәеит Хаҭыџьа.
– Мамоу, мамоу, сан. Схала схы ԥхасшьом. Ахәылбыҽха ианааилатәо ашьшьыҳәа рышә снылагылоит... Амала, бҽазыҟаҵаны быҟаз, ибдыруеи, дсыманы сааргьы? – даасамырҟәылт Саиҭбеи.
Диманы даар моу, ллакҭа дҭаԥшыргьы ибаргыз Саиҭбеи, аха ишиҳәаз еиԥш, еиразҟымзар акәхап рҩыџьагьы, мамзар еиқәшәар зыҟамлазеи уаҳа?
Асиа Ленингради Москвеи екскурсиа ицоз араион аҿтәи арҵаҩцәа дрылан. Абар шьҭа жәохә-мшы ҵуан дыҟамызижьҭеи, адырҩаҽны акәзаап даарц даныҟаз. Дыԥсыр моу имамкәа ицәымӷхеит Саиҭбеи ихьыз, аха иҟеиҵоз? Уеизгьы акы инимырԥшит Асиа лҭаацәа рҿы. Урҭ рыҷкәын иеиԥш, рҭынха ҷкәынак иеиԥш, иеигәырӷьеит ирҭааз рысас. Џьма ҵәрык лкажьны изыршьит, агәыла-азла иаарыԥхьан, кампаниа хпыҿк изыҟарҵеит. Излаилшоз ала ихы пату ақәҵаны иҽымҩаԥигеит. Асиа лныҳәаҿа анышьҭырх, иаргьы аҵәца аақәхны диныҳәеит. Даҽа уамак самхамҳәанда, шиҳәоз, сан ԥҳа длымамызт, аха иахьанахыс дыԥҳаданы лхы лыԥхьаӡом, Асиа лыла ҳәа... иҵегь жәа ԥшӡақәак иҳәарц иҽазикит, аха иажәақәа ииҳәаз даадыргачамкын, ԥыҭк дааҿахеит, аҟаԥшьрагьы ааиҿықәлеит. Ус игәы хьаблаауа дырԥырҵит аҽны. Адырҩаҽны днеит дырҩегьых. Дибеит Асиа. Даагачамкит. Игәалашәеит зны адәыӷба станциаҿы лара дибаны длеилаҳан дышлыхәаԥшуаз, адәыӷбагь ицәцахьан. Ишԥалдыри иан игәаԥхашаз! Ус акраамҭа ихәацыхәаԥшьха еихәаԥшуан. Нас ла лҿыҵәҟьа изымгәаӷьуашәа аниба, ашкол аҟынтәи иааины игылаз Асиа леиҵбы, «ианхәыԥҳа хәыҷы» (ус игәы иааҭашәеит) дылзааигәаны даагылеит.
– Ибыхьӡузеи? – иҳәан, лнапы аанкыланы даалазҵааит.
– Сароу?.. Есма, – лхы аалалырҟәит лара.
– Есма, Асиа... Зынӡак иеиԥшуп шәыхьӡқәа, – инцәыҵакшәа дцәажәон Саиҭбеи.
– Шәара шәыхьӡгьы ҳахьӡқәа ирхыршалоуп... Саиҭбеи, – лҳәан, дааччеит Есма.
– Ирхыршалоуп... Аха излаҟалазеи, уамашәа иубаша, шәара даҽа шьоукуп, сара даҽаӡәуп... Разҟуп бгәахәуама, Есма?
– Ҳы, акыр здыруоу... – аӡӷаб ԥхашьацәа ишыҟарҵо еиԥш, дцәыҵаччо даагылеит Есма.
– Асиа сааира бара беиԥш дамеигәырӷьазар ҟалап?..
– О-о, ус шәымҳәан! Шәара ишәыздыруам Асиа шаҟа дышәзыԥшыз...
– Дысзыԥшыҵәҟьану? – лажәа аалҿиԥааит уи Саиҭбеи, илыргьежьны илызмыргьежьуа, иламхаҳәаз деиҵарӷәӷәа дшамаз.
– Аа... Мамоу, аха... – даагачамкит Есма.
– Есма! – ллакҭа дхыԥшыло даалҿагылеит Саиҭбеи. – Ламыс бымазар, ак сцәыбымӡан...
– Шәаргьы ак сцәышәымӡан! – лҳәан, ԥиа днеиҿаԥшит Есма, нас, аҵәцақәа рҭәы, бызгылоузеи бара уа ҳәа, лашьеиҳабы ибжьы анаага, уахь лҿыналхеит. Уи ҩыџьа игәылаҷкәынцәеи иареи еидшыланы еидтәалан.
Изыхҟьаз изымдырӡо дыккаӡа дааилгеит Саиҭбеи, арҭ реицәажәара ашьҭахь. Дышгылахьазгьы, арҭ аныҳәаҿақәа умжәӡац, иужәыроуп ҳәа иааидырцало, «ҳазҭоу ашьҭахь жәаҩа ҵәыца» – рҳәоит еиԥш, даҽа хаҵәцак идыржәит аҷкәынцәа.
Адырҩаҽны Есма даалыԥхьан, лнапы инылеиџьгәеит акы, кәалаԥ хәыҷык иҭаны.
– Абри сыхьӡала ҳамҭаны Асиа исызлыҭа, Есма. Исызлаҳәа сышлызхәыцуа, наџьнатә издыруа аӡә лакәушәа сгәы шылзыҟоу, сангьы саргьы лнапы ҳшану, – иҳәеит Саиҭбеи.
Аҩны данааи, иан дӷьаҵәы-ӷьаҵәуа лыҷкәын дааивагьежьит, иҟоузеи, уахьнеиз Асиа дубоу ҳәа.
Краамҭа дхәыц-хәыцуа дтәан Саиҭбеи, нас дааԥышәырччеит.
– Дубоу, нан? – дааихагылт Хаҭыџьа.
– Дызбеит, – иҳәеит иара, дыччо.
– Нас, нас... Ишысҳәаз еиԥш дыҟами, дугәамԥхеи?
– Дысгәаԥхеит... – налаҭеикит иара, иааркьаҿны.
Уи аҽны уи аҵыхәала уаҳа иани иареи меицәажәеит.
Дахьнеилак-дахьааилак илаԥш дыхгылан Асиа. Хымш рышьҭахь дхынҳәны ддәықәлеит имаҵурахьы.
– Уан рыцҳа, даҽа мчыбжьы заҵәык уаангылар ҟамлаӡои? Ма сан дыԥсит ҳәа аҭел уас, уоурыжьп, – лҳәон Хаҭыџьа. Уи илҭахыз лыгәҭакы анагӡара, лыҷкәын ма ԥҳәыс дизылҳәарц, ма дилыргарц акәын.
– Иҳәаны итәоу аӡә леиԥш дыԥхьаӡала, сан, сара сганахьала ԥырхага бымам, – иҳәеит Саиҭбеи.
Шаҟа деиҭашә-еиҭасзеи Асиа, Саиҭбеи илзынижьыз ахьтәы напхаҵа аахыртны данынахәаԥш. Абри акәын сыззыԥшыз лҳәозшәа, азныказы даргәырӷьеит, аха нас лаҳәшьа лзы лгәы намӡо длацәҳаит, лус зламыз лнапы ахьалалкыз азы . Хыччатәыс бхы ибҭеит, аха сара соуп зыпату ԥыбҽыз ҳәа... – даара игәнылгеит.
– О, баашәҭ, Асиа, бара быԥсааит, цәгьарак, гызмалрак иланы ҳәа дшыҟам уи. Гәыкала ибзынижьит... Напеимдахьоу џьыбшьома, ус ҳамҭаны исызлыҭа ҳәа ауп ииҳәаз. Иԥхашьароума, нас?.. – ахырқьиара далагеит Есма.
Аҵарашықәс ҿыц анааи, лышәҟәқәеи лчамадани аашьҭыхны лҿаалхеит Асиа аус ахьылуаз ақыҭахь.
Лгәи-лгәи еилаԥшуан акраамҭа Хаҭыџьа лахь анеира лзымгәаӷьуа, иззакәыз лзымдыруа, аха иԥхалшьо. Нас
даахәыцзар, иарбан илԥхашьоз, дҳәаны дизтәам-аҽакым, ак зцәа иалаӡам иеиԥш лҽыҟалҵарц иақәылкит. Асиа лааира мызкы аахымҵкәаны ажәа лнылҵеит уи Хаҭыџьа лыҷкәыни лареи лнапы ишаныз, лара лыда ҭацас уаҩ дшылҭахымыз ала. Уи инақәырццакны Саиҭбеигьы исаламшәҟәы лзааит аԥҳәызба. Хәба-хәба бӷьыц нарҳәы-аарҳәуа иҩит, уи агәра лиргон бзиа дшибоз, иара изыҳәа лыԥсы ҭаны дыҟазар, мап ицәылымкырц. Уимоу, длыҳәон илылшозар, мчыбжьык аҟара лҽамхны дизцарц. Ари зынӡа лхы лыхнахӡеит Асиа, аха дааргәырӷьахуан нахьхьи лгәы анаӡараҿ, изааигәаӡоу аӡә леиԥш дахьлыԥхьоз азы. Уиадагьы, лхы-лгәы изцахьан арԥызба.
Аҵыхәтәан даазқәылаз Хаҭыџьа лҿы ԥасеиԥш дшыҟац дыҟамкәа, аҩны, агәылацәа ак лыҵырдыраауазшәа ахьылбоз, дацәыԥхашьаӡо далагеит. Хара имгакәа Хаҭыџьа лҭаца ҳәа ахьӡ аалхырҵеит ақыҭаҿы. Уи дылҭацаха, дылҭацамха лхы апату лыхьчар акәын Асиа. Хәылбыҽхак азы Хаҭыџьа аҩны даныҟамыз инақәыршәаны, лчамадан ааиҵаҳәаны дындәылҵны, дцеит Асиа даҽа ҳаблак аҿы шьоук рахь аанҿасра. Уи еиҳагьы лгәыӷра аарӷәӷәеит Хаҭыџьа, лыҷкәын дҳәаны дышизтәазгьы лгәы назцеит.
Аката-акатаҳәа асаламшәҟәқәа илзааишьҭуази анык леиԥш дбо Хаҭыџьа лахь агәбылра ишьҭылхызи, лҭаацәа Саиҭбеи дшыргәаԥхази, Есма лажәақәеи, инаԥшуаз рыҽхәаԥхьыӡи зегь неицылан, даамчыдартәит Асиа. Асаламшәҟәқәа ларгьы рҭак лыҩуа, иахьеи уахеи дизхәыцуа дшааиуаз, аҵыхәтәан ида дышхәарҭамыз, дышизыԥшыз ала изылыцҳаит. Уи дақәзырццакыз еиҳараӡак ҭыԥ лымҭо илышьҭаз, хаала-мчыла илыӷрымӡааз аус лыцызуаз Воуба Нестор иакәын. Бзиа дибон, дылҿыԥсаауан уи, Асиа еснагь длацәажәон, длышьҭан, аха иқәымҿиеит. Арахь аӡәы
дшизырҳәаз, ашәҟәқәа шрыбжьаз анеиликаа, еиҳагьы дараапкит. Зны дылхыччеит, Хаҭыџьа лхаҭа ԥҳәысс былмыццозар, уи Урыстәылатәи далууаа даанӡа, сара бахьызгаша бызгоит ҳәа длықәмақаруан.
– Уҭахызар, шәыџьара сга, зегьакоуп, уахыкгьы сузаанкылом, – лҳәон лара, лыԥсахы ԥыжәжәо.
Нестор ас дышлышьҭаз Хаҭыџьа ианаалаҳа, деивнагарц акгьы лыгымхеит. Дааласын, уан дыԥсит ҳәа ателеграмма изылышьҭит лыҷкәын, уи еиҳа ирласны даанагап ҳәа, аха инамыс иаҵанамкит Саиҭбеи ателеграмма амц иаҳәоз дахаҵгылартә. Уи заманала еиликаауан иан лыгызмалрақәа, аха дымцар амуа ԥсыхәа аныҟамла, усгьы иԥшаарын иҩныҟа дызлацарыз амҩа. Дызцәшәоз Асиа лакәын, аха уи ҿа иалҳәахьан, дазыԥшын ааԥын ааира. Усҟан иҽамхны дцарын, инеицныҟәарын Асиеи иареи, иагьеибагарын, нас диманы даарын имаҵурахьы.
Хаҭыџьа лтелеграмма лыҷкәын данаанамга, Џьура длалыртәан, иллырҩит иҟақәаз зегьы, Нестор дшырбжьаԥалаз, аԥҳәызба ашәарҭа дышҭагылоу атәы. Уи зырҵабыргуаз Асиа лышәҟәгьы кылхх изынкылсит. Ауаҩы хәымга имырҿиаша иудыруеи, ишԥалурыз уи, мчымхарак дақәиршәар, блас ицәырылгарыз ма? Лара усгьы дпатудеитәрын, аха Саиҭбеигьы ахьымӡӷ ду ихәдаџьал иқәлыжьрын...
Иаарласны маӡала аҿҳәара ԥырҵәеит Саиҭбеи иабжьгарала. Абригь-абригь аухазы снеиуеит, аҿҳәара амш сҽақәыршәаны ҳәа адырра ҟаиҵеит. Дарбанзаалак аӡәы игәы ишаанамгоз, уаха ҭаца даалгараны, ашьыжь ауаҩы ақыҭа дналалҵеит Хаҭыџьа, ачара сымоуп, шәысзааи ҳәа.
Шықәсыки бжаки раԥхьа иԥхашьа-ԥхаҵо Хаҭыџьа лгәар иаақәлаз, аԥҳәызба уаха «радеда» ҳәа аҭацаагарашәа ҳәо, дрыманы иааҭалеит. Ацәгьахәыцҩы
Несторгьы аҟырҵәҳәа инацәкьыс дахьылацҳаз, ашьа аҽырҳәа иҩалҟьеит.
Еиужьны шәаҳәаран, кәашаран, крыфаран, крыжәран Хаҭыџьа лыҩны. Зыгәҭыха наӡаз, згәы иаҭахыз аҭаца даазгаз, ишылҭахыз зегь рыла иеиқәшәаз, Хаҭыџьа лгәы еихьнашьуан Саиҭбеи макьана ихабар ахьыҟамыз. Аухатәиала рацәак уаҩы игәнимгеит уи имаара, ачара излаԥшуаз, аҭаца изгәыдыԥшылоз ирхадыршҭуан ԥҳәыс даазгаз ауаҩы дшыҟамыз. Адырҩаҽны зегь рыбӷа ааԥнаҵәеит ателеграмма иааз! «Иаалырҟьаны уск сааннакылеит, саҭашәымҵан, сахьеиҵахаз азы, амҩа сықәлоит», – аҳәон уи.
Дзыԥхьаз краамҭа даршанханы дышгылаз, ахуҳәа лыҽлоужьны акаруаҭ лыҽнықәлыжьын, деиҵақьы-еиҵақьуа аҵәуара дналагеит Асиа. Еидылымхәыцлаз иҟоузеи аԥҳәызба. Ахьымӡӷ схы иасыргеит, игәра шԥазгеи, аӡәы иаҳахьоума абас хаҵацара... – лҳәан, лгәы еимылхӡеит. Аҳәсахәыҷқәа лхагьежьуан, анс-арс ҳәа лыгәшәымшә рҳәон, аха дырзыршәыкьуамызт. Аҵыхәтәан дҩаҵҟьеит, амзаатә ззааз иеиԥш, дцарц, аха доурмыжьит. Зны дзымцазаргьы, даҽазны дымцар лурымызт уи, дырҩегь Хаҭыџьа дылмыхәар.
– Ҳаи, абаа, сыӡӷаб, сҭаца хәыҷы сызкәыхшоу! Ибыхьзеи, бара баҟара ҵара шсымамызгьы, сышҟәышымгьы еилыскааитеи, бан рыцҳа сара, агәра шԥабымгои ателеграмма иаҳәаз. Иара дзымшьра имаҿоуп, сыҷкәын ус шыҟаимҵоз, уск дахнамгар. Иҟамло иҟоузеи амаҵураҿы... Бысҭыҳә, бысҭыҳә, нан... – днеин, лҭаца лхы шьышьуа, лгәы шьышьуа, днеимда-ааимдо дгәыдылкылт, лыгәшәымшә лҳәо, хәыҷы-хәыҷла лгәы лырдеит. Дааиқәтәаны цқьа данхәыц, санхәа диашаҵәҟьазар ҟалап ҳәа лгәы иаанагеит Асиагьы. Иахьеи уахеи Саиҭбеи имҩа ишазԥшыз, хымш ниакәкәа ицеит; агәыла-азла,
амцхәҳәацәа ааигәныҩит. Шьыри, шьыри ҳәа игәы дааҭаччеит Нестор Воубагьы. Хаҭыџьа лыҷкәын мчыла ԥҳәыс дизаалган, иара дмааӡеит. Бара боуп ԥҳәыс даазгаз, бара дбымаз ҳәа ателеграмма ааишьҭит, рҳәан, ацәыҵаҟәарҟәарреи ахыччареи иналагеит шьоукы. Ахымш рзы ақыҭа зегьы иаарылаҵәеит иҟалаз, ада ҳәатә шрымамыз, иахьцалак рыбз ахы инамыцҳар ҟамлеит.
– Дааит, дааит, Асиа, бгәырӷьала! – рҳәан, аҳәсахәыҷқәа еибарыҩны амҳара ашә ааимырԥааит. Саиҭбеи ҳамҭас илзынижьыз анапхаҵа дахәаԥшуа, лгәы дҭаҵәуо, лхы хьымӡӷшьо дышгылаз, ашырҳәа даахьаҳәит Асиа.
– Сыжәҵыс хәыҷы аҭра анамба, исцәыԥырны исыцәцахьан, акгьы агымхеит, уан рыцҳа, ҳзужьазеи, узымаазеи?.. – адәныҟантәи лыбжьы аагеит анхәа.
– Сан, амаҵура шыҟоу ба ибымдыруеи. Амҩа сшықәгылаз, иарбан иазыбуазеи, уск сааиҵанакит. Уи аҭыԥ иқәымҵакәа аашьа смоуит, – иаагеит аҭак абжьгьы.
Дныҵууа дцеит Асиа, ибжьы анаалаҳа. Лгәы ҭыԥаны ицо, акәҷышь шәаҟьеиԥш акәакь дныкҿаӷәӷәеит. Ддәылҵынгьы дыздәылымҵуа, ахышә ахьынтәигьы дзынамԥшуа дышгылаз, рацәак мырҵыкәа тыгәтыгәҳәа еиқәшәа-еиқәза иҟаз ашьаҿақәа иааскьо-иааскьо ашә иаадгылеит, аҷараҳәагьы иаатит уи.
Лнапқәа ҩышьҭыхны иналҿалгәан, лыблақәа налҵәахит Асиа.
– Асиа – азхазы дааҭгылеит Саиҭбеи, иеихышәашәо иаԥхьа игылаз иԥҳәыс длыхәаԥшуа.
Азныказы дааҭрысит лара, аха лхы дзымҩахеит. Шаҟа дазгәаҟуаз знызаҵәык илакҭа анҭаԥшра, аха илзымгәаӷьит уи асааҭ анааигьы.
– Мшыбзиа, Асиа! – инапы ла лахь аҿынарханы даалҿагылеит дгәырӷьо-дыччо, иханытә-ишьапанытә
ибызбызуа инаилсит изааигәаз лцәа аԥхара. Лнапы иаалыргӡаз аанкыланы егьи инапы аалыкәиршан, дааигәыдикылеит. Лнапы аалҿыганы, аддыҳәа алаӷырӡ зхыҩры ицоз, ишәоз, иԥхашьоз лыблақәа ҭырхаха, уара уоума абас агәҭыха сызҭаз, лҳәозшәа, днеиҿаԥшит Асиа лхаҵа.
Дгәырӷьеит уаҩы ишимбаӡац Саиҭбеи.
– Сыхаара, сан ҷыдалатәи лҭаца! – иҳәан, инапқәа наҟ-ааҟ лхы-лҿы инадикылан, илаԥш гәырӷьахә аалыдирхалеит Саиҭбеи, нас инапы џарџарқәа ааиҵихын, дааигәыҵеиҳәҳәеит.
Хымш рышьҭахь ашкол аҿы лусура дамхны диманы дцеит уи ақалақь Львовҟа. Лымацара даақәхеит еиҭа Хаҭыџьа, лыжәҵыс гәакьақәа налхыԥраан ицеит. Аха ԥаса аиҳа уажә лгәы ҭынчын. Уи деиԥшын уажәы, ахра ду ахалара зықәны, лыԥхала ақәцә иазҩеиз, зыгәҭакы назыгӡаз ауаҩы. Быҷкәын бынҵәаха ԥҳәыс дизаабгеит, аха бара излабыхәазеи, инабхыҵны ицеит ҳәа анларҳәалак, ижәуазеи, шәбаашәт, иахьԥашәҳәо, сыԥсы шҭаз сыҷкәын иразҟы збеит, лҳәон лара дгәырӷьаҵәа. Шықәсык ашьҭахь еиҳагьы иччеит Хаҭыџьа ллакҭа. Саиҭбеии Асиеи анцәахшареиԥш аҵеи дрыманы илзааит. Иоужьра амза анаанҵәа, днықәланы дцеит Саиҭбеи иԥҳәыси ахәыҷи иан иаалызныжьны. Нхәаки ҭацаки, Асиеи Хаҭыџьеи реиԥш пату еиқәызҵо, бзиа иеибабо, ахаан гәацәыхьшәашәа ажәак еибызымҳәо, шамахамзар, иуԥыхьашәом, рҳәон, ақыҭауаа. Егьиашан уи. Асиа лан лаамышьҭахь ланхәа илеиӷьалшьоз ԥҳәыс дыҟамызт, лыҷкәын дааиеиӷьалшьома уҳәо лҭацагьы дылҿыгәкаауан Хаҭыџьа. Хара имгакәа лҭацеи лыҷкәыни аалхазыршҭышаз амоҭа ссир игара днадтәалеит. Есқьынгьы лгәы хьаауа, ак алакьакьо дрыхәаԥшуан андуи амоҭеи Асиа, урҭ реизгәыкра лара
дарчмазаҩуан, избан акәзар акы – лхаҵа дкажьны наӡаӡа ланхәа лҿы ара дзаангылашамызт, ҩбагьы – раԥхьаӡа лцәа иаалҵыз лԥа хазына, анра ацәанырра, ахаара агьама лзыркыз л-Даур хәыҷгьы ианду лҿы дааныжьны ацара лзыгәаӷьуамызт. Уи иахьеи уахеи изҳауа, абар дкьеҩӡа аҭӡамц дкыдгыло, аҵыс хәыҷ еиԥш исас хәыҷы раҳаны дыччо, дтәо, раԥхьатәи ашьаҿақәа ҟаиҵон. Акатаҳәа шәааи ҳәа рзааицҳауан зыԥҳәыси зхәыҷи гәхьаазгоз Саиҭбеи. Арахь нхара дуӡӡак лымала дахын ҭакәажәык, лажәымҭыҽха лцәа иалҵыз аӡәы днеихьымԥшӡо. Шаҟа илымҳәарыз Хаҭыџьа смоҭа дысзааныжь ҳәа, уи еиԥш агәаӷьра лыламызт, аха зеиԥш разҟыз илоурыз уи иааӡара лара иладраӡар. Дара ирҭахызар хәышықәсагьы имааит, амала, лмоҭа дылзынрыжьааит. Асиа илцәаныруан ланхәа лҭагылазаашьа, илҭахыз. Аҵыхәтәан илгәаӷьит илулак. Абасҟак зыхшара ирызгәаҟуаз ан, абасҟак зуаҩышьа бзиаз анхәа лзы иугәаӷьыша рацәоуп. Иара даргьы адгьыл нырцә иоуцахуа, дыгәхьааргаӡар – иаабжьҟьап. Џьаргьы изымцо, џьаргьы изымаауа ран аҭакәажә лоуп. Лыбжеиҳара налыҟәганы иааныжьны дықәҵны дцоушәоуп лгәы хьоу-хьоуа ишлыхьуаз Асиа. Ахәыҷ иакәзар, ианду убасҟак бзиа дибон, ианҵәҟьа уааи ҳәа даниԥхьалак, ианду лыхәда дакәшаны икны, ихы лыкәа инҭеиҵон.
Иааиднагалаз аахыс зыԥҳәыс гәацәыхьажәак лазымҳәацыз, Саиҭбеи дхагахарц акгьы игымхеит ихәыҷы дшынлыжьыз аниба, иааиҿыҵашәоз иҳәеит, даара длызгәааны. Асиа иқәҿылымҭит уи азныказы, аха нас лгәы ԥнажәеит. Иан лаҳаҭыр азоуп, дрыцҳашьаноуп изыҟасҵаз, ишԥеизеилымкааи, иара саргьы ауама згәаӷьыҵәҟьазаап ҳәа.
Сааҭк ашьҭахь, днеин, иԥҳәыс лыгәшәымшә аҳәара, лаԥхьа аминауаҭра ашьҭаҵара далагеит Саиҭбеи. Уи
шьҭакәын цқьа даназхәыц, ан лыхшара даалыҵыкәкәааны ҭакәажәык длызныжьны аара иаҵанакуаз.
– Мшәан, бара сан ҷыдала, лымкаала былҭацаҵәҟьоуп, Асиа! – длеигәырӷьо даагәыдикылеит.
Шаҟа бзиа ирбозеи, афасааит, ахацәа ранацәа гәыкала бзиа ианубо!
Уи дааигеит аԥҳәыс.
Дааигеит, аԥҳәысаагара агәы макьана ишимамыз, ахаангьы уи агәы иоуп ҳәа дшыҟаӡамыз.
Дааигеит, избанзар инагӡатәхеит уасиаҭк.
Дааигеит, избанзар иааӡатәхеит инеиҟара-неиҟараны аҽҳәа иҽҳәаԥсаз, иаалырҟьаны ианыдахаз хәыҷ гәарҭак.
Дааигеит.
Сахҭанла иҭаӡны иҟаз, амысҭхәага сахьа змаз лаба кьаҿкгьы нага иналиркит, абасгьы налеиҳәеит ианԥсахаз: «Издыргәышьоит бцәа иалымҵыз, бшьа иалымҵыз хәҩуаа ахәыҷқәа рааӡара закәу ба бзы, аха «абзиара уны аӡы иаҭа» рҳәоит, анцәа ибԥигалап џьара, насгьы ибымазкуада, ибҿазкуада, ибааӡар, бгәы рыдыбкылар, даргьы ацкы абзиа бзыруп, аныс быршьап. Саргьы сыԥсы ахьынӡаҭоу ба бзы сыҟазаап. Насгьы ибымаз абри ахәыҷқәа рзы бжьагас. Ианбхымхәыцуа, рлеишәа аныцәгьахо азын. Сбыҳәоит, абри ада бхы акы абмырхәарц. Амала, исмаҳаит бымҳәан, ибдыруаз ишбанасмыжьуа бнапала акьац аархбыргеит ҳәа саҳар, ма иара ак азыбур. Усҟан акгьы ҳзеилыхуам!..»
Абас леиҳәеит иԥҳәыс ҿа.
Аамҭа цон...
Аԥҳәыс лхаҵа иҳәатәы дықәныҟәон. Иахьыманшәалаз аҭыԥ аҿы икнаҳан иҭаӡны иҟаз уи амысҭхәага кьаҿ. Хәҩык ахәыҷқәа, зны рлеишәа еиламсыргьы, зны еиласрын, усҟан ашьшьыҳәа иаакнылхуан анԥса уи, инарықәлырххон, иамуӡаргьы, иалалыпҟон. Аха шаҟа уи лхы иалырхәоз дара еиҳа илҿыԥсаауа иҟалон. Ҳан ҳәа илылаҳәаҵаны, лкалҭ илеибаҳәаны дыркуан, лҳәатәгьы еиҳа ихарҵауан.
Игәы ҭынчын абгьы, игәы раҳаҭын дахьыҟазаалакь: ааигәа дыҟа, хара дыҟа. Анԥсагьы дахьынӡаҿаз даҵаҽырбон тәымк илхылҵыз ахәыҷқәа ргәыбылра ду илымаз.
Аха ишнеиуаз (дҟалахьоума, џьушьҭ, адунеи аҿы анԥса бзиа?) лгәы иҩыҵачит, лыхәлымшәа ҩыҵнакааит аамҭала зҽызҵәахуаз лыгьангьашра. Харада-барада даарылалан амысҭхәага иалыргеит ахәыҷқәа, аха уаҳа умԥсит, хацкгьы ргәы неиҭамԥеит лара лзы, – нана, ҳнана! – рҳәон, рхы лшьышьыз џьушьап, иаалыкәшаны дыркит, апыҟҟа-пыҟҟаҳәа ишраахауазгьы.
Ашырҳәа инкалыршәит алаба зыла амцаԥшь ҩхаддылаз аԥҳәыс, напыла дрысуа даарылалеит.
Афы рысызшәа, иналыдԥеит ахәыҷқәа, амзаатә ззааз иеиԥш иааилаӷызит. Аӡәи-аӡәи рҽеиваҵәахуа, аԥсцәаҳа иеиԥш илцәшәа-лыцәӡыӡо иааикәагылт.
Дшанхеит азныказ анԥса, нас, ахага иеиԥш, дааикәаҵәин, иаашьҭылԥааит раԥхьатәи рыпҟага. Лаҳәызба цырцыр аацәырылган, ашыжәҳәа асахҭан ҭаӡ илаҿлырхеит.
Иҟәашшӡа, еиқәҩа-еиқәканӡа асахҭан иаалҵит... амышьхәылҵ инҿакны иҿахҵәаз анапы, знацәкьарақәа ҭхәаа-ҭхәаа, еидҩала еиваԥсаз...
Анапы? Ауаҩԥсы напы? Аԥҳәыс напы?!.
Рыҭра иҭыҵырц акгьы рыгымхеит анԥса лыблақәа, лхаҵа лааигәа дыҟазар абыржәы, хымԥада, ижьымахақәа ҭылжәжәарын.
Маҭыхьшәашәак еиԥш иаашьҭылԥаан, ирууаӡа иршәны иналҭеит рывараҿ еибах-еибафо илеиуаз аӡымҩас.
Ацәқәырԥ ԥсыцәгьақәа иаамҵадырсын, ахаҳә-/мҿыхәқәа ирынҟьо ирыма рҿылархеит анапы...
Еимкәыцәаа аӡӷьы иама иахьнеиуаз, аҵәаабжь уаргыломызт, аҳәҳәабжь уаргыломызт анапы.
Хазы ашҭа агәаҿы, еидҳәыԥла, игәцаха-хцаха, абылра иалашәаз ихьаа еицәа хьаа рыманы, изжьжьо дрымамкәа еилагылан ахәыҷқәа, ҿыц еиҭымхан адәы инықәлаз.
Шықәсқәак раԥхьагь абраҟа абасҵәҟьа еилагылан урҭ, аҷаԥшьацәагь агәара иакуамызт...
Игәаҟуаз ан, ан рыцҳа иаԥхьа дықәтәан минуҭқәак рышьҭахь ихаҵеибалтәуаз, инапы ианылҵон лхәыҷқәа: «Саҭоумҵан узҭасыргыло арыцҳара, исҭахгәышьамызт, аха... сара сыԥсуеит. Уареи сареи кыр ҳзеилан ҳаҟазар, исзыразыз аӡә уакәзар, суҳәоит, абри суасиаҭ нагӡа. Уи сара сзын сыԥсы ҿухзар еиԥш иҟалап. Санԥслакь, уаалаган абри сарӷьа напы нҿакны ихҵәаны, инаганы амра иаҭа, амца иаҭа, ирба, ирҩа, нас сахҭанла еиқәԥах иҭаӡны, лабак еиԥш иҟаҵаны, инаган илыҭа ԥҳәысс иаауго. Ирласны дааугароуп уи уара, уаҳа ԥсыхәа умам, хәҩык аԥшқацәа умч рықәхарым, иузааӡарым. Анԥса бзиа дҟалаӡом рҳәоит аха, иубап абри снапы-лаба иҟанаҵо. Амала, улыҳәа, илыдҵа лассы-лассы илклартә, абри адагьы акы рхьылмырсыртә...»
Лылацәа неиқәылԥсеит ан рыцҳа.
Лхаҵа инеигӡаз ауасиаҭгьы лара луасиаҭ ауп. Аха...
Шықәсқәак раԥхьеиԥш, еибарҵәуо, еибаргәырҩо, ҿыц иеиҭымха иеикәагылан ахәыҷқәа.
Хазы ацәқәырԥақәа еимҵԥаа ирыма ицон зыҵәаабжь уамыргылоз анапы, ан рыцҳа лнапы.
Иԥылон уи, уаӷеимшхара ишәаџьҳәаҩха, абжьааԥнеиԥш згәы ҭынчымкәа, згәы раҳаҭымкәа, цәалашәара бааԥсык харантә иԥхаҵа иаанацоз аб.
Ҿыц еиҭа ихаҵеибахаз...
Апоет, сҩыза бзиа
Платон Бебиа ихьӡала
Иан лгәалашәара иазкны
Сиҭ абарҵа ашәхымс дықәтәаны лабак иҟыцә-ҟыцәуан, иԥа Хьрыԥс агәашә нкыдҵаны, амҩаду шыҟаз иҿанынеихоз. Убасҟан ашә ахьтә иԥшуаз Физа ҿаалҭит:
– Уара уабуп, аб ҳәа баша иухьӡуп акәымзар, абри уҷкәын игәы иҭоу уара иузеилымкааит. Дааины акы днацҳаны, днықәланы дцоит. Ҳара ҳакәым, агәылацәагьы игәаҭаны ирымоуп, – шәыҷкәын иҽиԥсахит, аҩны даанхацәом, измааноузеи? – рҳәоит... Иуаҳама, уара, ахшыҩцажә? – ацәажәара даҿын Физа. – Издыруада џьара ԥҳәызбак дхылхзар? Саб ибаҩқәа ыҵхны иаасҿыҵаскааит, уаҩ иҟаимҵац угәараҭаҿы ишыҟасҵо, убри аӡәы дааигар. Аӡәы лԥеи лҭацеи рааӡарамоу, сара стәқәа сзааӡахуам!
– Иабахәа, ибыҵалазеи, ԥҳәыс мыжда, беиҭалагахма? Дцалааит, даалааит, бара ахаан бхахьы быџьымшь ыҟоуп ҳәа беимҳәацзар, имабкузеи? – даацәажәеит Сиҭгьы иааицәымӷхан. – Бныҵабгааит, быхшыҩ цаӡеит акәымзар, уигьы быҷкәын иауми, уажә иан дааины дбымалкыр ҳәа бшәома, лыхраҭ бзиахааит!
– Зыԥсы ҭам еснагь улхыгәырҩауеит, зыԥсы ҭоу сухаршҭны... – дмақаруан Физа. – Уҩны амца ацрасҵоит, идырны иумаз... Умгәырӷьааит, сыҷкәынцәа злакым...
Илҳәоз, илшәиуаз иаҳаӡомызт усҟан Сиҭ. Уи ахәыцра дҭаршәны даман, ибла дыхгылан дыԥхашьаԥхаҵо, ахаан зҳәа-зу, заӷьыбжьык, згәынамӡара ажәак имаҳаӡацыз, илаамҭаӡамкәа зеижә шықәса рзы, зхаҵацара адырҩашықәсан иԥсыз раԥхьатәи иԥҳәыс. Разҟ иманы ихы иԥхьаӡон уи, зны-зынла игә ишҭаӡам
дхааӡа данааигәалашәалакь. Разҟ иманы ихы иԥхьаӡон уи ҟазшьалагьы ԥшралагьы лара илеиԥшыз иҷкәын ибла данынхыԥшылоз. Аха уи минуҭк акәын. Лхаԥыц хуа, аҿаԥ-аҿаԥҳәа уамеиқәаҵәа лҿыҵҳәацәо иаԥхьа даагылон уажәтәи иԥҳәыс, ахырзаман Физа. Ихааӡа, игәакьаӡа, иҭынчӡа иҟаз асахьа ибла инхыҵны, амамиқәара дналаҳауан. – Еҳ, банаазгоз аҽны иаасықәшәаны сыԥсыр иауаз! – иҳәон гәаныла, ихы-игәы ифон, иԥсы еиҟәыҷҷон. Ихароузеи ахаҵа рыцҳа, сыҷкәынгьы длааӡап, сылбап, слаҳап, сыҩны акаҭ ахлыжьрым ҳәа ԥҳәыск дааигазар! Абар шьҭа аа-шықәсоуп абас хлымӡаах еиқәаҵәа дҭагылеижьҭеи. Зира зан дахыԥсааз Хьрыԥс гәаҟралоуп Сиҭ дшиааӡаз. Уи шықәсык иаҳәшьа дылирааӡеит, шықәсқәакгьы ианхәа, зыԥҳа лыԥсра адамра ахықәан иаақәнаргылаз. Уинахыс дныҟәо, дцәажәо данналага, иҩныҟа дааигеит. Ахаҵа данхаҭазаҵәхалак аԥҳәыс усгьы агәхьаа икым, иахьынӡаилшо даҵгәоит, аха ус ианбанӡанеигари. Хәышықәса ҵын афы-шықәса рзы Физа дааигеит. Инеиқәыԥса-неиқәԥсаны хәҩык ахшара лоуит уи. Лԥаԥса Хьрыԥс, ларамоу, лхәыҷқәагьы илбонаҵы иааигәара иналышьҭуамызт. Иҟалалоит аԥсҭазараҿы анԥса ан гәакьаҵәҟьагьы длеиӷьны даныҟало. Лара лцәа-лжьы далымҵыз аҭахызар, зегь акоуп, лхы лыԥсы идкыланы длааӡоит. Аха ус иҟақәаз дреиуамхеит Физа, анԥса бааԥс ззырҳәаҵәҟьо лакәхеит. Лхы лыхнахуан уи Сиҭ иԥеиҳабы дизыҳаҵ-ҳаҵо, еснагь лымкаала, ҷыдала бзиа дахьибоз. Игәыӷра налмыгӡеит лара иԥа ан гәакьара изылуп, анцәа дишазар ҳәа еснагь дшихыгәжәажәоз. Анԥса данааи нахыс есымшааира иҩны даҟәыҭхахо, днаскьагахо, ихы ахибаауа далагеит Хьрыԥс.
Ашкол дҭан, ибзиаӡаны аҵара иҵон. Абар шьҭа сынтәа аҩбатәи акурс аҿы дтәан уи Аҟәатәи арҵаҩратә институт аҿы.
Уажә уамак ҵуамызт, абас мчыбжьык аҟара акәын иҵуаз, аԥхынтәи аԥсшьара мшқәа ихигарц аҩны дааижьҭеи. Уи аргама ибон ианԥса дшылҭахымыз, иара имшала иаб ицҭәа ду дшагоз. Убри азы акәын уи абасҟак аҭынчра, аҿымҭра, иг-ибза, ииҭаху амырӡара ҟазшьас изимазгьы. Дҩеидасцыԥхьаӡа наҟ-наҟ иаҳа игәы ацәыхьшәашәахон иҩны. Физа илдыруаны капеикылҵәак иџьыба иҭамшәацызт Хьрыԥс. Лара илмырбаӡакәа акәын Сиҭ иԥа нап шигимыжьуаз. Хьрыԥс ихырҟьаны акырынтә еиланагалахьан хаҵеи ԥҳәыси, уимоу, лкажьра аҿынӡагьы днаӡеит Сиҭ, аха хәыҷ гәарҭак рлахьынҵа даназхәыцлакь, иҽааиқәиҳәалон. Хьрыԥс иеиԥш урҭгьы рыцҳарак иақәшәар ҳәа дшәон. «Кыр зычҳаз, – кыр ибеит», – ҳәа ихы, иԥсы ҟажо, алахьынҵацәгьа ауӷә даҵагыланы днеиуан.
Аа, абар иахьагьы... Иҳәа-иуы ыҟамкәа, акы днацҳаны дцоит ақыҭантәи аклуб ахь Хьрыԥс, газеҭк, журналк днаԥ-хьарц, жәабжь ҿыцк дазыӡырҩырц, аамҭа ихигарц хәылбыҽханӡа. Шьыбжьышьҭахь ма рашәара, ма чеихыхра зҳәаз иеиԥш дцон, иаб днаивагылон.
... Дҟыцә-ҟыцәуа еснагь иԥҳәыс ҽԥныҳәас илҭоз аҟәдыршьшьыга аҟаҵара даҿын Сиҭ.
Лызхара даныцәҳа, лгәы лҟычан, лхаҵа ихы даанажьны лара амаҵурҭа дныҩналеит.
Ԥыҭрак ашьҭахь акәасқьаҿы агәгәаҳәа ихәмаруа иҩназ ахәыҷқәа рахьынтә, рыԥҳа аиҳабы, – Нана, нана, – лҳәан, акеҩҳәа ҿыҭуа амардуан длалбааҟьан, лан лахь лҿыналхеит.
– Нана, нана, Хьрыԥс иџьыбаҿы уамак ҭаны избеит, нана! – ацәажәара даҿын Физа лыԥҳа.
– Изакәузеи бара иббаз? Иџьыба иҭыбхуааз? Шаҟантә ибасҳәахьоузеи имԥын бықәымлан ҳәа? – акеҩ ааҭлыргеит Физа, аҽҳәаԥхьа ишьҭаз акәаӡқәа днарыласын, ак аашьҭыхны ахәыҷы иналышьклалҵеит. – Исымысхыз, иаасгәыҵысхыз, ишԥабасҳәахьаз? – аҳәҳәара даҿын Физа, лхаԥыцқәа хырџьаџьаны, дмамыршәагаха.
– Ус сахьынадгылаз избеит, нана, иџьыба иҭыҳәҳәон, исхареи... Дшыбзиоу бдыруоу?..
– Дызусҭада, бара хаас хәыҷ, ибзиоу? – ак лгәы назҩеит Физа, анцәа иҳәар, ҿарԥак соуеит ҳәагьы лгәы иаалнаҭеит. – Дызусҭада сымҳәеи, бара?
– Уи аӡӷаб, зпатреҭ имоу! Шьыри дбаны сыҟанда! Дыбзиоуп азоуп Хьрыԥс лпатреҭ иџьыба иҭаҵаны изимоу. Дааир сиҳәароуп саргьы дсырба ҳәа. Баалеи, баалеи, нана, баргьы ибымбари... – лан лнапы кны дахо, длыҳәон уи.
Аҟыԥҳәа дааицрашәеит Физа, аарла иҿыцәааз амца, дырҩегьых аҽыԥҳәа иҩеибакит.
– Аа, ақьаафыр! Сара исырбап!.. Иабаҟоу? Ашырҳәа исырба! – лыӡӷаб лмахцәы данкны длыманы дындәылҵит, – сара исымҳәаз, уара ахшыҩцажә, ӡӷаб усуп абри абас дҟазҵаз ҳәа? Уҿажә раҳаны, сыцҳәа умҳәози, ы-ыҳ, аԥсцәеирымгажә!.. Уԥсыр акәын, уԥсыр! – Адунеи лхагаланы акәасқьахь лҿыҩалхеит дыццакы-ццакуа, ишаҟь-шаҟьо, ашҳам еиԥш, лылаԥш цәгьа лхаҵа инаигәыдҵо.
Дымԥсыр моу имамкәа дааҟалеит Сиҭ. – Ииашаҵәҟьазар сыҷкәын иҩны ишьапы алылхӡоит, хир зымбаша, – иҳәан ахәыцра хьанҭа ааихаԥеит.
Уи аамҭаз Физа аскам иахарԥаз лԥаԥса икьаҿ кынԥааны, аӷьӷьа лыхга даакылсын, иршәны лхаҵа инаигәыдылҵеит.
Сиҭ инапы қәацқәацо иааникылан иԥа икьаҿ аџьыба иҭаз апатреҭ ааҭихит. Ибласаркьа аацәырган ибла инаҭаны, апатреҭ хәыҷык инархараны икны днахәаԥшит. Зны днахеит, зны даахеит, аха изхамҵеит ибла инарбоз. Аҵыхәтәан иааскьагаӡаны цқьа днахәаԥшызар – ихы еимлагәа иаанкыланы днеизҟәыҿит.
– Аа, аԥсцәеирымга, уеизнарҟәыҿыма?.. аа? – амақарра дналагеит иаапкны игылаз Физа. – Дубома ухазына зхы дҭарԥа дызмоу?!.
– Еҳ, быбжьы, быбжьы адунеи иқәымҩааит! – илаӷырӡ хаҟәҟәала ихы ҩышьҭыхны Физа дналыхәаԥшит Сиҭ, нас апатреҭ деиҭаахан ибла иаахикылеит.
Рацәа сгәыӷра мцурашоутәит лҳәозшәа, лыблақәа ҭаа агәкыра хаа, аҳалалра ду, ақәыԥшра лҿықәхәхәа, апатреҭ ахьтә уи дихәаԥшуан, зыбзиабарада зыцәгьак гәаларшәагас зхаҵа изынзмыжьыз, зпатреҭ заҵәык ада зԥа уаҳа акы иҭынзмырхаз Макрына.
Шьыбжьон акәын.
Ҳабригада ихнахыз ачаибӷьы иаҵәа адкыларҭа аҟны ирыҭаны саауан. Ашоура бааԥсын. Амашьына иаргылаз асаба узалԥшуамызт ижәпаҳаҳараӡа иҟан. Сышлеиуаз саныԥшы, Дыгәра дықәҟьа даауеит. Смашьына шакәыз анидыр, аҟыԥҳәа инапы аасирбеит «иаанургылар ауп» ҳәа. Адыхҳәа иаԥхьа саанҿасит саргьы. – Бзиароу, иҟоузеи? – сҳәан, снаиазҵааит.
– Бзиароуп, ааи, ушысҭахыҵәҟьаз ушԥасықәшәеи, – иҳәеит Дыгәра.
– Иҟалеи? – сҵааит сара.
– Акгьы ҟамлеит, аха уареи сареи ҳаиҩызцәазар, суҭахызар, сызуҳәо азы мап сцәумкыроуп, – иҳәеит Дыгәра.
– Уанаџьалбеит, иҳәа иуҭаху!
– Уаала уаха маҷаржәра! – ҿааиҭит Дыгәра, смахәар атазҳәа днасны.
– Ее, уажә амаҷар абаҟоу, аԥхын кәыркәа мшха, ҭагалан акәу џьушьома, – сҳәеит сара саахәмарын.
– Мап хәмарра аҷыдахазгьы, сара аиаша сҳәоит.
– Иабыкәу, уара, хароума кыр?
– Рацәакгьы ихарам! Дәрыԥшь ақыҭан, Герзмаа Хәаҭ иҩны.
«Дәрыԥшь ақыҭан, Герзмаа Хәаҭ иҩны», Иааџьасшьеит сара.
– Акыр шәеизыҟоума?
– Мамоу... – дааҟаԥшьхеит арԥыс азнык азы, аха нас, – ԥҳәызба хазынак димоуп! – Ихы-иҿы зегьы ааихалашеит.
Абра иаасызнымкылазт сааччеит аҟыр-ҟырҳәа. – Уажәраанӡагьы ус уҳәандаз!
– Ԥҳәысҳәароуп, – аасаҭеикит иара.
– Ееҳ, аԥҳәысҳәара, аԥҳәысҳәара! – аҵанӡа саақәыԥсычҳаит сара, насгьы инацысҵеит, – ԥҳәыс-ҳәаразар... Уара уакәхап дызҳәо, нас сара иҟасҵагәышьои, «ага ицо – лак рышьҭоуп», – ҳәа.
– Уара Адгәа уеиԥш сразҟы сааҵра ишьҭанда, нас уаҳа заҵа ак сымҳәарыз... Ҩызара сзууоу?
– Ҩызара акәым, аиҭаҩызарагьы узызуеит, аха иахьаҵәҟьа изуҭаххазеи?
– Ҟаи, ишԥоуҳәо! Иахьа иахысны ҳәа зыҟалом.
– Бзиоуп! – сҳәан, иагьнацысҵеит цасҳәа, – ҳазлацари, уара, жәытәҵас ҽыла аӷьеҩҳәа агәар ҳанҭалауоу, мамзар ҿатәҵас машьынала ажыҩҳәа ҳнеиру?
– Аҽқәа ожәы иабараамҭоу, анцәа ишиҳәара уажә зегьы машьынак-машьынак шҳаҵагылоу! – дааччеит Дыгәра.
– Уара ари «агәырзауеи» ала ҳцарыма нас? – цас сеиҭаҵаахт сара.
– Ҟаҳ, уанаџьалбеит, ари адуӡӡа иазаауеи, аҭацаагацәа аагошәа, ма ҳахьнеиуа аԥшәмацәа ахганы иааго џьшьаны ишәапеи! У-«Победа» ыҟами?..
Араҟа, аиаша шәасҳәап, уаҳа зҵаарала дыхҭасымкит. «Зегь рыла сыхиоуп», – сҳәан инапы ааимхны сцеит, сааҭк ашьҭахь дара рҿы сышнеиуазала ажәа наиҭаны.
Дарбану изҭахым, угәы иҭамкәа, ухы иҭамкәа амаҷаржәра иануԥхьо? Иара уи анаҩсгьы – арԥызбеи аԥҳәызбеи еиҿыгәкаауа ианеишьклаԥшуа, уара урыхәаԥшуа ақьаф ҟаҵара?
Ажәакала, даара саргәырӷьеит. Аҩны сшааиз еиԥш ҳгәыла ҷкәынак сиҳәеит, хәылбыҽхан, ианаамҭоу сзымаар, ачаибӷьы апункт ахь иара игарацы. Саагьежьын, сҽеилаҳәа-сҽеилаца, – уажә сара сакәу џьушьап ԥҳәысҳәара ицо! – с-«Победа» сылҭатәан Дыгәраа рахь сцеит.
Смашьына, алыкьра санавшәа нахыс, абжьы ааихмырсыӷьӡакәа игон. Санырзааигәаха, сыԥшызар, икәасқьа абарҵа дықәгыланы, иҿы иӡәӡәон Дыгәра. Схабар шааибаз еиԥш, дууаӡа абагьыр дахыԥан, ашырҳәа дысԥылеит, асапын шәах иҿатата.
– Адгәа, Адгәа! Ех, аҩыза! – иҳәеит уи иԥсы изҭымкаауа. Агәашә ҟьаҟьаӡа иааиртын, сара сыччо, амашьына агәар инҭазгалеит. Ашәшьыраҿы иааныргыланы, сыҩҭыҵит. Сыҩҭыҵит аха сҭымҵыр еиҳа еиӷьымзи! Дууаӡа дыԥан, сыхәда иҽынахаижьын, сышгәыдикылоз, сшигәӡуаз, асапын шәах саиргеит. Акәыкәу ҳәа сыҳәҳәеит «сынурҵәеит» ҳәа, аха исыхьшаз сыхьхьан.
– Анышә самандаз, иузызузеи, – иҳәахт, арахь асапын шәах иблақәа ирҭалан иԥаҟь-ԥаҟьуа изхтуам.
– Уца, уца, уҿы ӡәӡәала, уалга.
Ацәа далҵызшәа дааҳәын, ашырҳәа дынхалт акәаскьахь, «арахь ухәна» – ҳәа ҿыҭуа.
Еҳ, аҷкәынра, аҷкәынра! Иааунамырҟаҵауа иҟоузеи!
Уи аамҭазы иан даадәылҵит ауанҭеи, иеиқәа илуанҭази лыманы. Санылба, длалбаан днапыргьежьуа дсыкәыхшо-дсызӡатәуа, аԥсшәа салҳәеит. Аиқәа илуанҭаз снахәаԥшызар, иаасцәымӷхеит. Ак ақәмыршәӡакәа ус илуанҭазаарын, еиқәыцыр-цыруа ауанҭа ашьҭа ана-ара ианын.
– Ди, ба боума изуанҭа? – сналызҵааит.
– Нан, сара соуми! Сыблақәа цқьа ирбом, имаҭәақәа ишрыхәҭоу исзуанҭауам, арахь иара ԥҳәыс дааигом, абас сынҵәаха саҿуп, – лҳәеит лара.
– Бымшәан шьҭа, ди, уаха ажәа лыҿԥааны икылырҟьа ибзаагап, – сҳәеит сара. – Уи шьҭа ара дыҟоушәа иԥхьаӡала... Ди, дыбдыруама лара?
– Уу, нан сыҷкәын! Дзеиԥш ԥҳәызбоу баны уҟандаз, сыԥсны сықәзаргьы! Ахьҟәыршәа! Анцәахша! Доуны,
дпаны, лхы-лҿы амзеиԥш ишашаӡа, лыхцәы қамызуа... – лырҽхәаԥхьыӡ нҵәаӡомызт ан. – Уи зны сгәар дҭаны дызбонда!
Аиқәа илкыз аалымысхын, снапы ырбааӡаны ауанҭашьҭрақәа аныхра салагеит. Инықәсҵан, агазеҭ ақәыршәны, ҿыц исуанҭеит. Сызлада, сукәыхшоуп, смашьынала дызго, сус нырхо, ҩызара изызуа, иеиқәагьы суанҭо! Зныкыр схатә еиқәа суанҭахьазу, аха иҟасҵарыз, узықәшәаз ухы аԥшнуҵароуп, рымҳәои!
Уи аамҭазы иара дыцқьа-шәқьа, ихы ԥхьаҳәаны, идухь фҩы уамыргыло даасыдгылт. Исуанҭаз иеиқәа аасымхны, аҵәахҳәа сааигәӡын, иманы дцеит, аха ԥыҭрак ашьҭахь ашә аарҵрааны даакылԥшын, иара иахь даасыԥхьеит.
– Уажә уамак усырбоит! – иблақәа агәырӷьара рхыҳәҳәыла, смахцәы кны сныҩнеигалан, ашкаф ахьтә чамаданк ааҭиган, инаганы аиарҭа инықәиҵеит.
– Ишԥоубо абарҭ? – ачамадан ахы аахыртланы сынҭаирԥшит.
– Арҭ закәызеи, уара Дыгәра? – иџьасшьеит сара.
– С-с-с, – иқьышә инапы надикылт, аӡәы иаҳар ҳәа дшәома уҳәаратәы. – Жәаха амагазин аҿы трезқәак аазымгази?
– Ыы, уара, акгьы смоуӡеит умҳәаз? – снаҵааит. Аха исҳәаз иаҳау-имаҳау здырхуада, ҿааиҭит Дыгәра:
– Ишԥа? Ааи, ҭацамаҭәоуп! Иугәаԥхама! Дызусҭада уара шьҭа исыцымцо? – дгәырӷьон уи.
– Ааи, ааи, ишьахуп! Зеиӷьа ыҟаӡам. Абзиаразы амаҭәа аазхәалаша! – сҳәеит сара.
– Ари убауоу? Китаитәи ашифон! Аламала уаҩы изыԥшааӡом, аха сара-а!..
– Аха уара-а, – инаиаҭаскит саргьы, – адгьыл иҵазаргьы иуԥшаауеит, убасҟак ушәарыцаҩ бзиоуп.
– Нас баша 7-шықәса сыхәҳахәҭуама? Угәы иаанагеи?
– Ари анбааухәеи? – саахеит абастон иаҵәацқьа.
– Уиу? Абас хымзҟа ҵуеит, – иҳәеит Дыгәра, – уажә џьара исоухраны иҟоуп пан-бархат цәҩычак.
Сара сыџьашьара ҵыхәаԥҵәарак амамызт. Излазбоз ала, иҽазикуазижьҭеи акыр ҵуан, ацәҩычақәа рымала ракәындаз, лакыруан шьаҵаки, замш шьаҵакигь ыҟан. Иара лшьапы аномергьы иалидыраауаз, аха ицәагоз ма изымҭодаз, иҭаххар зқьынтә иҭины ацынхәра ааихәарын. Аиҭарсразгьы «хәба» ауимахым! Мамоу, ицәгьаӡам, аиашаз, ахәҳахәҭыҩцәа ирыццалар шьоукы-шьоукы издырқәо аҭыԥҳацәа!
Сааҭк аҿынӡа иеиҿкаара ҳаҿын иани сареи.
Лара деилалҳәон, сара деиласҳәон, иара дмыждаха ани игәаԥхомызт, ари игәаԥхомызт, анс иҳәон, арс иҳәон, ҳцәа ҳааҭихҵәҟьеит.
– Аҳы шьҭа сыхиоуп, – ҳәа данаадәылҵ, аҵанӡа саақәыԥсычҳаит, еидарак сааҵҵызшәа аҟара иԥхьаӡаны. Ҳандәылҵуан еиԥш аан, иан ауаткеи ахыжәлеи лыманы даакылсит.
– Саашәықәымныҳәакәан шәысзышьҭуам, – лҳәеит.
Афырџьанқәа аалырҭәын, акы аақәылхит, аха нацәхыԥк иаҟаран акакаҷ ихыз.
– Нан, сыҷкәын, – лҳәеит ашьҭахь, афырџьан илкыз зынӡа ихыхәхәо ирҭәны, – абри сфырџьан хыкьасуа шаҟа иҭәу аҟара, лхы-лгәы узҭәызааит узызцо аԥҳәызба, – лҳәан илҭырпҟаны илжәит.
– Уи ба ибҳәаанӡагьы иҭәызар акәхап ди, – ҿаасҭит сара сыччо, Дыгәрагьы ацк лыциҳәома сгәахәт, аха иҽааникылт.
Хԥа-хԥа ныҳәаҿа аажәын, ҳааибаныҳәақәан аарлаҳәа амҩа ҳнықәлеит. Аха, ҳнаҵысуаны еиԥш, амашьына ахышә ихы аакылирҳәҳәан, иан лахь ибжьы наиргеит:
– Сан уаха ҳзымгьежьыр, издыруада аӡә дсызҵаауазар, ибҳәац усгьы бара ибдыруеит, ақалақь ахь аба амихырц дцеит ҳәа.
– Мышьҭабзиала, сыҷкәын, Дыгәра!
Ԥыҭк ҳаныҩаскьа, сиазҵааит:
– Уара шәеибадыруеижьҭеи акыр ҵуоу?
– Оо, Линеи сареиу? Уи узазҵаахуеи! Абар шьҭа ҩымз... Ҩымз моу, хымзгьы ҵуазар ҟалап, – иҳәеит, аамҭа дук ыҟазшәа игәаладуны. Иааџьасшьеит, ҩымз-хымз рыла илеилаҵәаз, еилаҵәашьас ирымоузеи ҳәа.
– Абзиабара угәы ишҭам, ухы ишҭам иаауеит. Знык анеихәаԥшра адагьы аҭахӡам, – иҳәеит сарԥыс, уажә абзиабара аҭоурых дуӡӡа аханы инаркны аҵыхәанӡа иҵаны дыҟазшәа!
– Аа, уи ҟалар алшоит, аха лара дызҿузеи, «чем дышит», аурыс иҳәашьа? Дколнхаҩума, ма дҵаҩума, ма... уара уеиԥш дыхәҳахәҭҩума? – снаҵааит сара.
– Мамоу, џьушьҭ, аколнхаҩ ҭыԥҳа лҿы сара усс исымоузеи! Лареи сареи хәыки шьхаки ҳабжьоуп! – иҳәеит Дыгәра.
– Аҩыза! – иаасзымычҳаит сара, – ус угәы иаанагеижьҭеи иҵуазеи?
– Уара сара баша 7-шықәса сыхәҳахәҭҩума, ма аколнхаҩ ԥҳәызба иласҳәои? Чеиҿыхра дызгома?
– Иауеи, уԥҳәыс ачаи хылхыр ҟамлаӡои?
– Уи хызхша дамоур ҳәа умшәан. Сара сыԥҳәыс аҵара лымазароуп. Аус еицааулароуп!
– Аколнхараҿ аусура усураӡами?
– Уа аҟара усутәы абаҟоу, аха сара сзанааҭ ауп сызхцәажәо, уаҳауоу? Исықәнаго дсымазароуп.
– Ҟаи, уара ҵара дук змоу аӡә уакәзаап, иумуӡеит аф аст!
– Идуу-ихәыҷу иазууеи, аха аду змоу ирзалмыршо алсыршоит, сара сҵара, – иҳәахт Дыгәра.
– Еҳе, Дыгәра! – ҿаасҭит сара, – удырра зегьы ҟәыдзаап, са исыздырӡауамызт.
– Избан? – дааҭрысит Дыгәра. – Избан?
– Избан, умбои, уаҟара заҟароу, ожәтәи аҿатә аамҭа аҵеик иҳәарц ихәҭам ажәақәа уҳәоит. Сара иҵегь ҽакалашәа суқәгәыӷуан!
– Аколнхаҩы ԥҳәызба дызгом ахьысҳәаз аума ухы ухызхуа? – иҳәахт ари «синтеллигент». – Сара уаҩы гәыбӷан сиҭарым ҳәа сгәы иаанагоит, – ижәҩахыр ааирҵысит Дыгәра.
– Уара гәыбӷан узҭо дарбан? Бзиа иубо дзеиԥшразаалакь аӡә дахыччараны дыҟаӡам. Амала, уара иуҳәаз ала сара исызҳәоу мап сцәылкыр акәхеит?! – Ихьшәашәаӡа сааччеит сара, амашьына акселератор сшьапы нақәсырӷәӷәан, агаз ацысҵеит.
– Избан? Мап зуцәылкуеи?
– Лара дырҵаҩуп, сара баша аколнхара амашьынарныҟәаҩуп.
– Нас уара... Угәы иалымсааит, Адгәа, аха дуццап угәахәуоу? – даасызҵааит Дыгәра.
Сара аиаша шәасҳәап, даара исгәамԥхеит, аха иуҭахызар иугәамԥхан! Акы иџьасшьо, аҟазшьа бааԥсқәа, ажәытәра ацәынха-мынхақәа уажәгьы аҭыԥ ахьрымоу, иахьаԥырхым ауп. Сара, Дыгәра, сыԥсы еиԥш бзиа дызбон, дызласҵоз ҩызак дсымаӡамызт. Дҟәыӷаз џьысшьон, аха ауаҩы иеилкаара мариамзаап. Абас дыҟас здырыр, сан илымаҿоуп, зынӡа шьаҿакгьы шыҟасымҵоз! Аха иабаҟаз, шьҭа сгьежьыр, сыжьцәа каршәны ишьҭысх иаҩызан. Иагьа зургьы сгәы аартны сзимацәажәо салагеит.
– Адгәа, абаа иахьзеи умашьына аласра иагхаӡеитеи?
– Амашьына шцац ицоит Дыгәра, уара угәы уартәом акәымзар, – сҳәеит сара.
Иара даацәажәахт:
– Уара сгәы сабартәо, сыхьҟәыршәа лбара сахыццакуеит. Ее, Адгәа, иуздырам ауаҩы дшыҟало...
– Аа, уара уда аӡәыр идыруа џьушьома, – сҳәеит сара сааихыччан, нас снаизҵааит: – лара дырҵаҩума? – Ҟаи џьушьҭ, арҵаҩгьы слышьҭам. Сара иқәыԥшӡа иҟоу, игәылҵуа агәил ауп исҭаху, игәылҵхьоу акәымкәан, уаҳау уара?
Абар даҽа грак!
– Уааԥши, Адгәа? Сара иуасҳәалоит зегьы, уара амашьына еиҵаумырхан, уцала, уԥырны, – ацәажәара дналагеит аԥҳәысҳәаҩ!
– Лыӡбахә уаҳахьазаргьы ҟалап, сынтәа абжьаратәи ашкол далгеит. Далгеит, аха дышԥалга! Ахьтәы медалла далгеит. Убома? Ари Гәдоуҭа араион аҟны лара заҵәык лоуп ахьтәы медал зауз. Убас дхазыноуп, – даҿын Дыгәра бзиа иибоз аӡӷаб лырҽхәара.
Сара сааччеит. Ԥшьҩык ыҟоуп ахьтәы медалла ашкол иалгаз ҳраион аҿы, аха егьырҭ рзы илымҳақәа џьгәахеит акәымзар, лыда уаҩ дыҟамшәа шԥеиҳәарыз! Аха уигьы уаҳа ажәа ахысымҳәааит, ус даргәырӷьалааит сҳәан.
– Оо, афырхаҵа, уалаԥшӡеит убо, разҟ умоуп, нас колнхаҩ ԥҳәызбак дабаумаҭәаҵәҟьоу! – сҳәахт, нас иагьынацысҵеит: – Уара уи абжьаратәи ашкол медалла даналга, аҳасабра бзианы илдыруазар акәхап. Уразҟы иакит дуваургылар, аха аҭыԥ ыҟоу уара умагазин аҿы?
– Уа аҭыԥ лмоур ҟалома, аха иамургьы аус лмуӡаргьы ҟалоит. Амала, – ацәажәаха сиҭауамызт иара, – уажә уԥшла, ҳанылбалакь дшыҟало! Еҳ, аӡӷабцәа, рцәа азна гызмалра рыҵоуп. Мап-чап лҳәахуеит, ҳаалырххауеит, длак-ҩакхуеит, дқьып-шәыпхуеит, аха нас лгәы ккаӡа иаатышт! – Амашьына дҭыԥаны дцоз џьысшьон, убасҟак иҽҟьаны дцәажәон сыԥҳәысҳәаҩ!
– Мап, мап!.. – ҿаасҭит сара, – уццакцәеит, уи аламала лгәы узаатышам.
– Избан, ус угәы изабои?
– Избанда, уажә ауп ашкол даналга. Баша-маша далгазар, ак ҳҳәарын, аха иабаҟоу, ахьтәы медалла далгеит, уҳәеит, ус иҟоу уара уагьылгәалашәарым. Уи лымҩа хазуп.
– Лымҩа шԥахазу? – дааҵаахт иара.
– Ишԥахазу умбои, иахьеиҳау ҵарак ахь дцашт, уи уара хәԥхамзар ак уҿамҵо, учуан дҭалашам. Иҟәыӷоу аӡә лакәзар илуам, аха сыздыруам. Уи сҳәеит ҳәа, медалла иалгаз дҟәыӷоуп азы ауп дзалга... Ес, Дыгәра, мцура ааԥсарак ҳмыхьааит иахьа, – сҳәеит сааԥышәырччан, арахьгьы, дгәаар ҳәа сшәахуеит!
– Уара угәы иаанагои, Адгәа, уаҳа лыҟазшьак мдырӡакәа саауама, схы ахьымӡӷ асыргома?.. Измааноузеи иуҳәаз «учуан дҭалашам» ҳәа? Сара схәуразы дызгоит сҳәама? Илҵааит, иналыгӡааит лҵара илҭахызар, амала сыхьӡала дыҟазароуп. Убри амедалистка абри дигеит ҳәа, убри абри диԥҳәысуп ҳәа ауаа ирҳәо.
– Лареи уареи хәыҷык уи аҵыхәала шәеицәажәахьоума? – сааҵааит сара даҽа ԥыҭк ҳанынаскьах.
– Мап, ишԥа, иҟалозма! Аекзамен лҭиуан, аус лыман, лҵара лхы аҟәысҟьар ҟалозма? – иааџьеишьахт ари!
– Уи аахыс улықәымшәаци?
– Сышԥалықәымшәац! Ашкол иалгаз рҭыжьратә хәылбыҽха аныҟаз араионтә культура Аҩнаҿы слықәшәеит. Уи ауха, разҟшәа, абаҭитәқәа рзы слеины сыҟан. Ҳаидтәалан риадк аҿы. Ех, уи ауха дықәгыланы дцәажәеит, аха! Зегь ргәы иааҭҵәом уи аахыс.
– Уаргьы угәы дааҭҵәом! – саахыхәмарт сара.
– Аа, данызба нахыс! – иҳәеит.
Сара снаихәаԥшит. Илақәа чча-ччон. Зны заҵәык ҳнеины, абасҟак ихы иҭалаз аԥҳәызба дызбанда ҳәа
акәын сшыҟаз. Аламала аӡә дызгәамԥхоз арԥыс дхызхыз лбара сахыццакуан саргьы.
– Дабоудыри лара, Дыгәра? – сааҵаахт сара.
– Ани дзумбахуаз! «Еқәыԥ иҽыӷра» даҩызоуп, зегьы дырдыруеит. Лхы шьҭԥааны, деихышәашәо ақалақь далоуп еснагь. Ага машьынала санлеилоз дызбалон лассы-лассы, избанзар, лара членс дыҟан акомҿареидгылатә раиком аҿы. Зны-зынла абрахь ҳқыҭахь сасра џьара даалон, ҳаиқәшәалон. Ҳшеибадыргьы убас ауп. Даара пату сықәылҵеит, уажә амцхә зысҳәари, гәыла ҳаибадыруеит!
– Нас, уажә уаха ҳашҩеиуа лдыруоу?
– Ҟаи, «сара сыбҭаараны сыҟоуп» ҳәа ласҳәахьеит ауп. Ус иналкааны мышк асмырбеит.
– Иахылҳәаазеи нас лара? – сааҵахт сара.
– Бзиала шәаабеит шәнеиуазаргьы, ҳара ҳаҩны ашә асас изы иаркны иҟамлац, – лҳәеит дааччан.
– Нас уи ала бзиа улбошәа угәы иабома?
– Бзиа слымбозар, усгьы дсышьцыларымызт, – иҳәеит – ох, убри санылбо, аԥсшәа шсалҳәо удыруоу?
– Издыруазар суазҵаауазу?
Дыгәра дгәырӷьон, дгәырӷьон...
Дәырԥшь агәы ҳанналала, уи аҷкәын дхагахоз џьысшьеит.
– Уара Адгәа, шаҟа иқыҭа ԥшӡоузеи иара, аҭыԥҳа дшыԥшӡоу еиԥш, – иҳәон уажәы-уажәы. Иаҳагьы деицәахеит ргәарбжьара ҳаныныбжьала.
– Раԥхьаӡа иааҳԥылаз ахәыҷқәа роуп. Урҭ агәашәқәа ҟьаҟьаӡа иаадыртын, иҳахәаԥшуа иаагылт.
– Адгәа! Уԥшла уажәы ҳанылбалакь дышгәырӷьо – дынсахәыҭ-хәыҭт, апырпыл мцаԥшь аҟаԥшьра ҩаиҿысны.
Акәасқьа даадәылҵын лҿаалхеит ҳара ҳашҟа ӡӷаб қәыԥш хыш хәыҷык. Уамашәа ҳалбоу здырхуада,
даашанхарц акгьы лыгымхеит ҳмашьына анылба, аха уи минуҭк акәын; дыццакы-ццакуа дааҳԥылт. «Лоума» ҳәа блала снаиазҵааит Дыгәра амашьына ҳанааҭыҵ, аха мап рҳәеит иблақәа.
Ишақәнагаз еиԥш аԥсшәа ааҳалҳәан, акәасқьа ҳанхалгалеит. Азал ҳаныныҩнала, Дыгәра ихы-иҿы ааихалашеит. Астол агәҭа ишашаӡа иқәгылан ҳзышьҭаз аԥҳәызба лпатреҭ. Аиаша шәасҳәап саргьы саашанхеит. Лыԥшра, лыччаԥшь хааӡа угәыдыркылон.
Дыгәра уи апатреҭ дшахәаԥшуаз дахьгылаз даанхеит.
Аԥшәма хәыҷы, ҳаҩназгалаз «шәахьынсыжьуа саҭамзааит!» – лҳәан, дындәылҵит.
– Адгәа, дубо? – апатреҭ аақәхны иаасирбеит, – Дыбзиами?
– Ҳәарас иаҭахузеи! – сҳәеит, – зеиԥш исҭаху дрынасыԥхаша!
– Ас акәу џьушьауоу дшыҟоу! Абра шаҟа дыбзиоу аҟара жәаба дыҟоуп! – Дгәырӷьон, Дыгәра анс инархо, ас иаархо, инарҳәы-аарҳәуа апатреҭ дахәаԥшуа.
Ҳтәан, ҳтәан. Ҳҩагылан ауадақәа ҳнарыҩныс-ааҩнысит. Уадак шәҟәыла иҭәын. Ана-ара, астол, аетажерка рызна ыҟан. Библиотекоуп злоумҳәоз акгьы ыҟамызт, каруаҭ заҵәык игылаз аԥырхагамзар. Сара саагәырӷьеит. Амалагьы ашәҟәқәа бзиа изымбоз, «ҳаи, шьыри» ҳәа сгәы аарзыхьоухьоут.
– Арҭ лышәҟәқәа роуп, – иҳәон Дыгәра, акакала зегь сирбон. Нас убра... – шәҟәык збан... ахьӡ схамшҭи? Аа, «Горки алитературазы». Ари, – иҳәеит, – ҳанеибадыруаз аҽны иаахәаны илкын. – Ани акы ахиҳәааит, ари даҽак ахиҳәааит, аха акгьы зхимҳәааз шаҟа ирацәази!
Аамҭа кыр цеит. Ашәҟәқәа зегь еилҳархт.
– Урҭ зегьы бзиоуп, аха дабаҟоу лара, – сааҵааит сара.
– Дабаҟоу зугәахәуа, џьара днеизар акәхап! Дмааикәа дабацари, – иҳәеит Дыгәра, аха иаргьы лыҟамзаара игәы ишнанамгоз удырратәы дыҟан.
Аԥшәма ԥҳәызба хыш хәыҷы дыҩхалалон знызынла. – Агәҿыӷь шәагазар ҟалап, – лҳәон, ма апатефон ҳзалырҳәон, ма ак ҳалҳәон. Дыгәра моментк инақәыршәашәа даалызҵааит мыждарақә:
– Шәара шәоума иҟоу, шәаҳәшьа дыҟаӡами?
– Шәгәы шәыҵамсааит, шәзырццакуеи. Уи лыдагьы ауаа ҳаҟоуп! – лҳәеит дааччан, ллакҭа хаа аарԥшӡаны. Дыгәра рыцҳа аҟаԥшьра ҩаиҿысит. Сара саалеигәырӷьеит аӡӷаб хәыҷы, «шаҟа деилҟьоузеи, зхәы ҭазмырхо аӡә лакәзаап» – ҳәа.
Абри аамҭазыҵәҟьа машьынак ааигәаӡа адәныҟантә абжьы аагеит. Аҟыԥҳәа сҩаҵҟьеит, смашьына ахәыҷқәа акы азырузар ҳәа сшәаны. Дыгәрагьы иааицәымыӷхеит. Инақәырццакны ажыҩҳәа амашьына абжьы аагеит.
Ҳандәылҟьеит ҳҩыџьагьы.
Иаабои?
Агәар агәҭаныҵәҟьа даҽа «Победак» ааины игылоуп. Уахьынтә аҭыҵра даҿын ԥҳәыск. Дыгәра, «исымҳәази, дааит, дааит!» иҳәан, даагәырӷьеит, аха дымгәырӷьар акәымзи, лхабаргьы ыҟаӡамызт.
Ҳаԥшәма хәыҷы иааиз аԥҳәыс дналыдыххылеит.
– Нана, нана, баама бара, иҟашәҵазеи, адәыӷба шәахьӡоу?
– Ҳахьӡеит, нан, сымыш, ианаамҭазҵәҟьа, – лҳәеит аԥҳәыс. Ҳара ҳанаагәалҭа (уи аамҭаз ҳаргьы амардуан ҳлалбааны амӡырхаҿы ҳгылан), лҿаалхеит ҳара ҳахь.
– Асасцәа сҭазаапеи, сара ара даҽак сҳәоит, бзиала шәаабеит! – аԥсшәа ааҳалҳәеит дааҳалаҳәаҵаны. Аԥсшәа илҳәозгьы ҳала иабозма! Ҳхы ҳакәаҽны ҳгылан.
– Нана, цқьа изсабымҳәои, нас адәыӷба дҭалахьазу? – дӷьаҵәы-ӷьаҵәуа аҵаара даҿын ҳаӡӷаб.
Дыгәра снаихәаԥшит, аха избахьоу дабаҟоу, амамиқәара иҿысны дгылоуп.
– Ааи, дцеит, нан. Ажәҵыс ԥшқа даҩызоуп, ианлызҳа, лхы лымч ақәхо даналага, дԥырны дцеит, – дааччеит ан, илҳәоз лгәы аладуӡаны.
– Их, мҩамш! Мҩамш! – дгәырӷьон ҳаԥшәма хәыҷы.
– Нан, шәаала хахьҟа ҳхалап, ара шәыргыланы шәҳамоуп, аԥсра соунда, – дааҳаԥхьеит ан.
Уахь ахәнара аха змадаз, иаасзымчҳазт сналызҵааит (Дыгәра усгьы ауҿиҭхуаз!):
– Ди, инаскьажәгодаз?
– Инаскьаазгоз сыԥҳа аиҳабы Лина лакәын, ухаҵкы сцеит! – дгәырӷьо иаасаҭалкит ан. Аха уаҳа ацәажәара аха лымҭакәа даабжьаԥалеит абра ҳаԥшәма хыш хәыҷы:
– Москваҟа дцон. Москватәи аҳәынҭқарратә университет Ломоносов ихьӡ зху дҭаларцы! – дкәаӷӡа ҳаԥхьа даагылт, уажәы арапорт ҟалҵошәа.
– Москва?.. Ауниверситет?.. Аҵарахьы?.. – Илақәа нҭыҵҳашәа даацәажәеит Дыгәра, нас ихы ааимлагәа иааникылеит. Сара сахьгылаз снышьҭыԥсаа сцеит. Аха нас сааиԥхьхәыцааит абас: ари амш ан лыжәҵыс ԥшқа лцәыԥырра амш амацара акәымкәа, гәаныла ԥҳәысҳәара иааз иразҟ гәеижьага ицәыԥырра амшгьы акәны иҟазаарын ҳәа!
Адәыӷба аанҿасырҭа.
Хәба-хәба..., инеиҳангьы амҩақәа ахьеихагалоу, амҩақәа ахьеихдоу.
Амҩақәа – ладантәи ҩадантәи еиԥыло.
Амҩақәа – ладеи ҩадеи еиԥырҵны хаз-хазы ицо. Адәыӷба аанҿасырҭа.
Жәаҩыла, шәҩыла, инеиҳангьы, ауаа ахьеиԥыло, иахьеиқәшәауа, ауаа – ладантә иаауа, ҩадантә иаауа, иахьырԥыло ирҭаху: гәыла ирзыҟоу, шьала ирзыҟоу, ԥсыла ирзыҟоу.
Агәқәеи агәқәеи ахьеиԥыло, агәқәеи агәқәеи ахьеилаҵәо. Ашәҭ шьыҵәрақәа ахьеиԥыло. Ашәҭ шьыҵәрақәа – агәырӷьара еихазҳауа, изырԥшӡо.
Адәыӷба аанҿасырҭа.
Жәаҩыла, шәҩыла, инеиҳангьы, ауаа ахьеиԥырҵуа, иахьеицрыҵуа. Аамҭала акәу, наӡаӡаз акәу. Ибыбышӡа, иԥшӡаӡа, зыблақәа ҭҳаца иԥшуа ашәҭ шьыҵәрақәа хәыҷы-хәыҷла иахьхьашьшьуа, иахьканӡауа, еилшәшәаны иахькаԥсауа. Ашәҭқәа – згәыхәтәы нармыгӡаз, згәыхәтәы назмыгӡаз.
Ашәҭ шьыҵәрақәа... Ашәҭқәа... Абар, иахьану еиуеиԥшым ашәҭқәа реиԥш, еиуеиԥшым нбанла «А-шә-ҭ-қә-а». Ари аԥҳәызба, уажә аперрон аҿы иаақәххыз, илоуроуп урҭ ашәҭқәа, ахаан аӡә илзааимхәац, аӡә илимҭац. Ахаан ларгьы аӡәы изаалымхәац, аӡәгьы илымҭац, аха иахьа...
Авитрина дырԥшӡоит урҭ. Уахь инеиуеит ауаа еишьҭагыланы. Рҵыхәтәа еималдоит Назира, Егьи Назира, аха мап, абар иахьлышьҭагылоу шьоукы: аӡәы,
ҽаӡәы, даҽаӡәы. Назира дгәырӷьоит абысҟатәи уаа ашәҭ аазхәо аӡәы ҳәа ларгьы дахьрылагылоу, абырсҟатәи разҟ змоу ларгьы разҟ лыманы дахьрылагылоу. Знымзар зны илоур акәымзи уи лара?! Аха дызусҭа ани аԥҳәызба, Егьи Назира зызқәа дкыдԥшыло? Акиоск инадҵыз, амардуан иаҿаларц зҿыназхаз, аха иааҭгылаз? Избан абырсҟак ишәҭышха еилаҳәоу, абырсҟатәи шәҭы зку, абырсҟак иԥшӡоу, лылахь зеиқәу, дзынкахәыцуа? Даахьаҳәт. Ашәҭҭиҩы илымылхт, ашәҭшьыҵәра аалгәыдлырӷәӷәалт Егьи Назира.
Ауаа дахьаарылҵуаз – уа даанхеит.
Лгәы ахьынҭыԥаз – уа иаанхеит.
Харантә аҳәҳәабжь ныхнаҵеит адәыӷба. Агәгәа-гәгәаҳәагьы ашьҭыбжь еиҳа-еиҳа иааигәахо, аагыларҭахь иааиуан.
Егьи Назира ашәҭҭирҭа лыҽнавакны, лыҽкыдрыӷәӷәала даагылт. Ари Назира (ааи, ари – Ари Назира, ма ус Назира) днаԥшит иааиуаз адәыӷбахь. Иҵаулаӡан даақәыԥсычҳаит, лакҭа хьанҭала днаԥшы-ааԥшит...
Дгылан ус, лышәҭқәа рхы ларханы икны адәыӷбахь дыԥшуа.
Ла лахьынтә илбаауан амардуан... акы... ҩба... жәаба... Зынӡак анкьа илбахьаз, илдыруаз амардуан еиԥшыз.
Амардуан – дылԥызгалаз уи ауаҩ...
Уи ауаҩы...
Абар, иаргьы. Адәыӷба дылҭыԥеит, ичамадани ишнели кны, иарратә сержант форма дамбар амуа. Длахҿыхӡа, дгәырӷьахәха. Днаԥшы-ааԥшит, ауаа иеиԥылоз, иеицрыҵуаз днарылаԥшит, аӡәы дышлышьҭоу мҩашьауа. Ауаа неилышәшәа-ааилышәшәеит, аха димбазар акәхап ииҭахыз, агәырӷьара ашәахәа неиҿабеит, иҿааихеит ачамадан аашьҭыхны. Амардуан дҩаҿагылеит, ихы ҩышьҭыхны деиҭанаԥшы-ааԥшит,
убасҟан ауп илаԥш данааҵашәа хыхь иаҿагылаз Назира.
– Мажара! – лгәы дынҭаҳәҳәеит Назира.
Дшанханы дгылан иара, ԥхьа дзымцо, шьҭахьгьы дзымцо...
Шаҟа аамҭа бжьысыз здырхуада ус ишгылаз, лара – хыхь, иара – ҵаҟа.
Раԥхьа дааҵысит лара, ашьшьыҳәа дылбаауа, лылаԥш ааихымгаӡо дааины иаԥхьа даагылеит, лышәҭқәа рлакҭа ԥшӡақәа ларханы.
– Мажара! – ҿаалҭит аарла.
Ҿимҭит Мажара.
– Бзиала уаабеит! – лылаӷырӡ лалбаалдеит.
– Бзиара ббааит! – дымҵысит дахьгылаз.
– Уахьцо уаалеит!
– Иҭабуп! – ичамадан неиргылан, адаан иҽынкыдикылеит, ипапирос днашьҭалеит.
Адәыӷба аҵәаабжь.
Еиҭах. Ҳаӷеиҭа, шәаџьҳәара ауашәа, нас гәырԥ-гәырԥ ахга аҿаанахеит. Уи иахьынҳалан, иаццошәа, акәанҷ ианыҵуа арахәыц еиԥш, агәалашәара ианыҵуа аҿаанахеит ҩыџьа реицәажәара.
Ҩыџьа гәаныла реицәажәара.
Ҩыџьа рыгәқәа рдиалог.
– Акыр ззеилоу роуп иеиԥыло. Бзысԥылеи бара?
Бабаанагеи?
– Иҳахьи, Мажара, иаҳзеиламкәа. Ҳара ҳаиԥш кыр ззеиладаз?..
– Ҳара ҳаиԥш кыр ззеиладаз?!.
– Избан, избан, Мажара? Сара мшаҽны сшыҟаз еиԥш сыҟоуп иахьагьы. Иуҭахызар сқәып, уҭахызар, седру, аныха ҳәа крыҟазар, убригь самҵагылоит, Мажара, сара мшаҽнеиԥш сшыҟоу ҳәа, уимоу...
– Мшаҽнеиԥш!.. Ус закәхарушь?
– Усоуп, Мажара. Иугәаларшәеи... – Агәаларшәара аҭахӡам.
– Избан?
– Иргәаладыршәо ирхашҭхьоу ауп. – Ус анакәха... Ус анакәха...
– Акымзаракгьы акәхаӡом.
– Сара исхашҭраны, ахаан сыбла ихыҵраны иҟам раԥхьаӡа ҳанеибадырыз. Усҟан...
– Усҟан аинститут аҭаларазы аԥышәарақәа ҳарҿын. Абызшәеи алитературеи ҳҭиуан.
– Аиеи. Уара «хәба» ҳәа иҭины удәылҵхьан. Сара... сара абилеҭ ианыз аахҵәак сзымҳәеит. Иабасҳәоз: акы ахы-аҵыхәа ахьцоз ҳәа сзымдырит, ак сгәаламшәеит џьара. Инеимаҭәаны аҵәуара салагеит. Ҳаздызкылоз алекторцәа срыцҳаршьан, аҩбатәи абилеҭ ықәх ҳәа сарҳәеит. Аха сара... Сара убысҟак сгәы ԥжәон, сдәылҟьаны сцеит. Еилақь ашә илагылаз сҩызцәа сҩарылҟьан, амардуан сыҽласҭеит. Дыҩуа дласышьҭалеит... сҩыза, сыхьӡыла Назира, Егьи Назира ҳәа ҳҩызцәа зышьҭаз, ҳарцәеиламҩашьаларц азы.
– Сара ҵаҟантә сҩеиуан ашьшьыҳәа. Амардуан сааваҵәины сыҩхалон еиԥш...
– Ахызаҵә еиԥш снауаахеит...
– Бнасаахеит.
– Схы ҩышьҭыхны сноуҿаԥшын...
– Алаӷырӡ зхыз быблақәа бырҩахан, бсыдҟьан бцарц бнаҭрысит.
– Ааи, снаҭрысит, аха уара снапы унаҵасны иаанукылеит...
– Мап. «Даанкыл, абаа, думышьҭын» ҳәа Егьи Назира анааҿылҭ ауп банааныскыла... – Соужь, соужь! – бҳәан быҽсымбхырц балагеит.
– «Мап, боусыжьуам, ибыхьи, аԥҳәызба?» – ухаччо уаасҿаԥшит.
– Сара уаанӡагьы сылаԥш быҵашәахьан, аха сызбыдымгылацызт... Амардуанаҿ ҳанеиҿаҳа... Егьи Назирагьы дааҳадыххылт, думышьҭын ҳәа.
– «Џьаргьы дсышьҭуам» – уҳәеит. Уаасԥырагылан, еиҳа снапы рыӷәӷәа иаанукылт.
– Мчыла быҽсымбхырц баҿын бара.
– «Ибыхьи, ӡәыр бгәы нирхама?» – уҳазҵаауан ҳҩыџьагьы.
– Абилеҭ илықәшәаз ианыз лзымҳәеит, аха исызхаҵом! – лҳәеит Егьи Назира.
– Аиеи. Лареи сареи ҳҽеицазыҟаҳҵон аԥышәарақәа. Сара сеиҳа лара илдыруан уи амаҭәар.
– Егьараан шәеицны шәызбахьан, аха убри аҽны, убри амардуан аҿы санышәԥылаз...
– Снапы ҿархха иукын!
– Бсыҳәон боусыжьырц, «Зинс иумеи саанукылартә?» – бҳәеит.
Зинс исымаз!..
– Аиеи. «Узусҭада, џьым-џьым, абри уара?» – сҳәан, сгәаашәа сухәаԥшуан, аха башан...
– «Сызусҭоу уашьҭан ибасҳәоит, уажә бцоит, ббилеҭ аҭак ҟабҵоит!» – уҳәеит. Унасыхеит схоугаларц.
– «Сбилеҭ аҭак сзыҟаҵозар, уа сыҟамзи, сцом, сцом!» – бҳәан, быҽбырххеит. Бара ианакәызаалак аҽырххара бдыруан.
– Мап. Усҟантәиала исыхьыз аӡәгьы издыруам. Иахьагьы исыздыруам сышмаҷҟәикхаз. Абилеҭ ианыз здыруанеи? Еилукаауоу? Аха исзеихымхит сҿы... Уара уакәымзар, усҟан сызҭаларангьы сыҟамызт аинститут.
– Мап. Назира лакәымзар. Уи лоуп ибышьҭалаз, бзырхынҳәыз, зыбжьы схьызыгӡаз.
– Назира... Егьи Назира...
– Сара ахаан уи Егьи Назира ҳәа ласымҳәацызт. Назира ҳәа ласҳәон. Шәҩыџьагьы Назира ҳәа сшәыԥхьон... Лара – ҳқыҭан ашкол дсыцалгеит, еиҳәшьак леиԥш дызбон. Аха, бара? Бара... Убри амардуан аҿы бансԥыла инаркны... Убри амардуан...
– Ауаа еицны излахало, еицны излалбаауа.
– Шьоук леивызго, шьоук ҩеивызго, шьоукгьы ахаха еиҿазыжьуа, еиԥызгало.
– Уареи сареи ҳаиԥызгалаз.
– Бареи сареи машәыршәа ҳаиԥызгалаз, ҳагьеидызгаз.
– Мап, мап, Мажара, ҳаиԥнагалеит мацароуп... Уи абзиабара иамардуанын. Убас ахьӡуҵеит уара.
– Абзиабара амардуан!
– Аиеи, аха... Сыгәра угом ауп? Уара сара ахаангьы сыгәра угомызт.
– Биашам. Амцхәгьы быгәра згон. Амцхәгьы... Иаԥсам алацәажәара...
– Мап, иаԥсоуп... шаҟа, шаҟа разҟ сымаз сара урҭ ашықәсқәа рзы, ҳара аинститут ҳанҭаз. Сара еснагь иахьабалак исықәҿиауан уара иубзоураны. Аҵара бзианы исҵон, мап, исурҵон уара. Саашьар ууамызт. Сазыҟоуҵон, акы сгәы азҭоуҵон, акы сазурхәыцуан. Убас еиԥш дунеиқәак сзаауртуан, уара уқәра ишанумшьарыз ала, амцхә уҟәыбҷан, уҟәыӷан, уи аҟынтә пату уқәзымҵоз, бзиа узымбоз ҳәа уаҩ дыҟамызт ҳарҵаҩцәеи ҳҩызцәеи рыҩнуҵҟа. Џьара шьыц еиҵабаак иакәымзар. Ҩыза еилых думамызт, сара заҵәык срыламҵакәа. Сара акалашәа усзыҟан.
– Ҳара акалашәа ҳаизыҟан.
– Ҳара еснагь ҳаицын.
– Ҳара еснагь ҳаицын.
– Ҳаицын аинститут аҿы, ақалақь аҿы, аҩны... Уара иугыларҭан, иутәарҭан ҳаҩны.
– Истәарҭан, исгыларҭан шәыҩны.
– Ҳара ҳаҩны зегь уара иуеигәырӷьон, зыԥсы ҭоу инадыркны зыԥсы ҭам рҿынӡа. Ҳаҩны-маҭәақәаҵәҟьагьы даҽа ԥштәхәык шьҭырхуан.
– Даҽа ԥштәхәыкгьы шьҭылхуан бан...
– Ааи... аха, избан гәынамӡарала?
– Избан? Уи бара еиҳа ибдыруазар ҳәа акәымзи...
– Уара уиашам, уиашам, Мажара, сан улнымыӡбан.
– Сара аӡәгьы синыӡбауам, иара – баргьы.
– Уара еилукаароуп, Мажара, деилукаароуп сан! Уи дзыхҭнуҟьо акгьы далаҟам. Иудыруанда уара уи илхылгахьоу, шаҟа дгәаҟхьоу. Сара сыԥшқаӡан уи деиба-кәеибаха аҩны данынатәаз. Дтәеит сҳәеит, дабатәах, лыҩны дыҩнцаны дкарцеит «ажәлар раӷа иԥҳәыс» ҳәа. «Ажәлар раӷа иԥҳа!» Уара иузеилкаарыма «ажәлар раӷа иԥҳәыс» ари ажәа иаҵанакуаз сан лзыҳәан, сара сзыҳәан?.. Уи инаркны иахьа уажәраанӡа иҵуазеи? Сара исхыҵуа аҟара ҵуеит. Сара...
– 28 шықәса бхыҵуеит март азы.
– Ишугәалашәо! Абысҟатәи аамҭа ҵуеит сан деибоуижьҭеи. Шықәсы заҵәыкоуп уи саби лареи анеицынхаз. Нас дыргеит. Алаҳәеиқәаҵәақәа аҵх лашә дналадырӡит. Сан иахьагьы аҵх лашә далаԥшӡом. Уара иудыруама аҵәыршы ула иҭакызар ианумбо аҵхқәа раан сан ақыҭахь аанҿасра ҳәа дзымцо?.. Даанҿасыргьы – адәныҟа дыздәылымԥшуа уахынла?.. Ддәылԥшуам, избанзар дындәылԥшыр, лыбла иаахгылоит игәыҭшьаагоу асахьа: аҵх лашә далыхәхәа, ихы инаркны ишьапаҟынӡа дҟәашӡа днеиуеит лхаҵа, сара саб, днаргоит наҟ-ааҟ ивагылан алаҳәеиқәаҵәақәа, урҭ аҽеилаҳәахагь ирымҭеит... Дыргеит ус, ҵаҟатәи маҭәала дшыҟаз. Уара иудыруама уи дызман алашьцара иналаӡыз алаҳәеиқәаҵәа-машьына ашьҭыбжь ахәархь еиԥш иахьагьы уаҵәгьы сан лгәы ишаҿыхауа?
– Сара ибасҳәеит, сара уи сылныӡбуам.
– Изулымшои нас агәаҟра илзыннажьыз аԥсыҽра ланоужьырц? Уи ус ак иланарҟәуаз, ак иашьаҳауаз ԥҳәысмызт. Ус дыҟазар – сылзааӡарымызт саргьы.
– Ак быгылмырхеит, бынасыԥгьы налаҵаны.
– Мажара!
– Ааи, зеиԥш ыҟамыз анасыԥгьы былҭеит. Ауаа ҽырххала, аҽнышьыбжьон цәашьыркыла ирзымԥшаауаз.
– «Ҭәи, млашьи зеибадыруам» – ззырҳәогьы абри акәхап!
– Сара сакәхап, нас, «иҭәу!»
– Аиеи, уара уҭәуп!.. Уара иухумгац, иумбац аибара, аеҭымра захьӡу. Узхылҵызгьы – убас. Урҭ аҵх лашә иалаԥшуеит хьаада...
– Ааи, урҭ ирымбеит бара ибҳәаз еиԥшу, аха ирбеит даҽакы... Иаблит аибашьра... Иахьагьы ишеиныц еинуп сара сашьеиҳабацәа реишәа...
– Издыруеит... сара избахьеит.
– Иббахьеит. Иббеит, ақыҭахь сыҩныҟа бсыцны банцаз.
– Ааи. «Аинститут ҳалгар, абрахь ҳаауеит» ануҳәа, «Арахь иҟаҳҵои, ажәоуп ҳәагьы иумҳәан», – ҳәа уасҳәеит.
– Иабаздыруаз усҟан, аушәақә ибҳәаз бгәы иҭаз шакәыз...
– Сара сгәы иҭаз енагь ҳаицыҟазар акәын.
– Сара – ҳаицрыгазарц, ус акәу?..
– Мап, иуҭахын ноунагӡа ҳаицыҟазарц. Аха уи азын иҟаҵатәқәаз ыҟамзи... Аӡ иагоз анцәа даниҳәа «усыцхраа» ҳәа, «дад, уара ухы уацхраа, унапы-ушьапы ҟьа» ҳәа иабжьигеит, рҳәоит. Ҳхы ҳацхраарц иҟоуҵазеи уара? Арраҵәҟьа урымгарц аусқәагь узмырҽеит.
– Усҟан бара исабжьыбгаз... Ибдыруама, амала, сгәы аныбцәыԥсыз убри аҽны шакәу?
– Ҳара ҳаицәҟьалахомызт, исҳәаз ҟоуҵар. Ҷыҷыкәа дынхеитеи усҟан?
– Ҷыҷыкәа иҽзланирхаз аума, нас саргьы исабжьыбгоз?
– Акымзарак имыхьӡеит уи азы Ҷыҷыкәа. Лахьгьы имоут.
– Бара сара ауамеиқәаҵәа сбырҟаҵон, бгәы ишԥаанагеи, мамзаргьы, убри ашьҭахь сара бара...
– Аха уареи сареи ҳҩыџьа ҳзы акәымзи уи зысҭахыз? Сара издыруан, сцәа иалашәахьан ас еиԥш шҳахьуаз. Сара иуасымҳәеи, убрахь уцар, акгьы шаҳзеилымхуаз? Убри ҳаиԥырҵроуп зегь зхароу, сан лакәӡам. Уи анык дшыҟаз еиԥш дыҟан. Лара шаҟа дгәаҟхьаз, шаҟа лхы дақәыԥшхьаз лымдыруаз, ма сара насыԥла сыҟазар лҭахын, анацәа зегь реиԥш.
– Ибзылымԥшааи, нас, анацәа зегь ирзымԥшаауаз анасыԥ. Лара лоуми заҳәшьаԥа дазкны бабхәа ила аусқәа ҟазҵаз? Баргьы боуми амал ихнахны зныкада ибымбацыз ауаҩ иццаз?..
– Гәаҟрамзар гәырӷьарак зымбацыз ан дызмаз аԥҳа, абысгьы, анысгьы, еиҳәшьасгьы, еишьасгьы зан заҵәык дызмаз, абри леиԥш аԥҳа лан длыргәырӷьарц ахәҭаӡамзи?..
– Бара излабҳәо ала, ауаа ранацәа дыргәырӷьарц азы мап ацәыркроуп рыбзиабара?
– Шаҟа лаӷырӡ каҳҭәазеи сани сареи!.. Лара дсыҳәон дшьамхнышгыланы, – анра-ԥҳара ҳзеилазар, сааԥсара схашҭыр, сгәаҟра схашҭыр бҭахызар, исҳәаз бацныҟәа! – ҳәа дсыҳәон, дҵәуон. Саргьы сҵәуон.
– Уи аҵәуара агәырӷьара ахылымҵи, нас?
– Уи уара улцәымӷны гәаӷшақә иҟалымҵеит, мап.
– Сара сылцәымыӷхомызт, ҳәарада, бзылҭаз иеиԥш уаҩ беиак сиԥазар, сызӷьычуазҭгьы... мал гәарҭак салатәазар...
– Иҳәала, иҳәала...
– Сара уаҳа сҳәаӡом. Исҳәазгьы сҳәарц акәӡамызт, аха сара исхарам.
– Сара соуп изхароу?!
– Иҟалап, баргьы ибхарамзар... изхароу... Ус анакәха, саҭамыз!..
– Сара уара узҭасҵо акгьы сымаӡам. Сара исықәнагам акгьы ыҟаӡам, сыԥсыҽхеит, сан дсыргәырӷьарызшәа збеит, аха сыхгьы зжьеит, – ларгьы. Мызк аԥхьа иӡбахеит зегьы. Мызк аԥхьа иаалырҟьан акалашәа, уамакалашәа сҟалеит... Аха иазаауазеи уи араҟа... Ара иаҭыԥым уи. Араҟа иаҭыԥым. Аразҟы нхеит убри амардуан аҿы, убри амардуан иаҿахеит.
– Убри амардуан аҿы иит аразҟы, уаҟагь изахымсит, ус ами?
– Акәхап... акәхап!
Агәи агәи реицәажәара...
Агәи агәи рдиалог...
Мап, амцхә иџьбарацәоуп агәқәа, ахьаа рыманы, агәала рыманы, дара-дара рхала ианеицәажәо.
Агәи агәи рдиалог абри еиԥш аҭыԥ, ауаа ахьеиԥылои иахьеиԥырҵуеи аҿы. ацара-аара, анаскьеибагара, ааскьеибагара... амҩеихдақәа... Ари еиԥш аҭыԥ аҿы агәқәа мбатәык рызҳәом, мбатәык...
– Бзиала уаабеит, уахьца уаалеит, Мажара! – длакҩакуа амардуан дааҿахеит Назира.
– Бзиара ббааит, ҭабуп! – уаҳа ишԥеиҳәоз Мажара!
– Ушаарыз уааит?.. Анцәа иџьшьароуп!..
– Усоуп. Бышԥаҟоу?
– Сыҟоуп. Уара ушԥаҟоу?
– Исыбаргәузеи. Сааит, ишыббо! Бара, џьаракыр бцома, ма?
– Ааи... мап... снаскьагаҩуп.
– Аа!..
– Уаҳа ииҳәои арԥыс! Аха дабаҟоу хыла дзышьҭоу? Абан, Назира, Егьи Назира!
Ашәҭҭирҭа давагылоуп, лышәҭқәа лгәыдырҟәыҟәла икны, арҭ еидгылоу дызрыдгылом...
– Назира! – ҿааиҭуеит Мажара, нас даахьаҳәуеит иаԥхьа игылоу лахь. – Саҭамыз... – дцоит дналыдҟьан.
Дыҩуа лҿаалхоит Егьи Назира, амардуан албаарҭа дааҿаххуеит, днеиԥылоит арԥыс...
Адәыӷба арҵәаа-арҵәааҳәа абжьы нымҩахнаҵеит, ҵаҟа амардуан иаҿагылаз Назира лгәы аҳәҳәабжь еиԥш.
Дгылан деихаԥсны.
Даалыдгылеит ԥҳәыс аукы, зылақәа агәырҩа еиҭанакхьоу.
– Назира... бан дыԥсааит, сыздәылымҵит, сагхазар? дызусҭада бызхәаԥшуа?
– Дызусҭада, бымбои, дыбгәаламшәои...
– Аниу? Мажароу? Дабаҟаз, арахь ииҭахыз? Да-да-даама?
– Дааит.
– Ани аӡӷаб ицу дызусҭа?
– Дыбгәаламшәои Егьи Назира?
– Аа, ибзиами, нас... Дабаҟоу, мшәан, сыҷкәын, дмааицт акәу?
– Бара аҷкәын дбымаӡамызт.
– Гаӡа, амаҳә бзиа аҷкәын иаҵкысгьы деиӷьуп. Сара с-Беслан...
– Бара б-Беслан!.. Бара быҷкәын... бара дбымамызт аҷкәын ахаан, дагьбоуам...
– Балагахма? Абни иаароуп уажә беилазгаз, сара издыруеит. Ахьшь еиԥш даалаԥалахт бразҟы.
– Сан, адунеи аҿы зегь иреиҳау разҟыс ибыԥхьаӡои бара?
– Ба бразҟы, гаӡа! Аԥҳәыс лзы, ан лзы ҩ-разҟык роуп иҟоу, – акы лхатәы насыԥ, ҩба – лыхшара рынасыԥ!..
– Бара уигьы бмоут, егьыгьы бмоут, сан! Аԥхьатәи бцәыргеит, аҩбатәи – бхала иԥхасҭабтәит.
– Ибҿашәақәози, мшәан, иахьа?
– Хы-шықәсагь маҷӡам. Сара исцәыӡзаргьы, бара ибысҭеит. Баала, ҳазгылоузеи?..
Харантә арҵәаа-арҵәааҳәа иааҩыхт адәыӷба бжьы. Уи ааигәхацыԥхьаӡа знапқәа зваҳа инеиуаз Назира днаскьон.
Аперрон агәҭа, арахь иаауаз даԥыларызу, анахь ицаз длышьҭаларызу лзымдыруа, дуалуашо дгылан ан – амҩақәа ззеихдази иззеихгази...
Аҟәа иауит асы.
Аҟәа икаҳаит асы.
Иҟәаш-ҟәашӡа аҩн хыбқәа хнаҟьеит.
Агәарԥ хәыҷқәа, ашҭақәа зегь ҟәашӡа иҟалеит. Ашәаԥыџьаԥ иаҵәара хцәышаақәа, зеиԥш маҭәак ршәырҵеит.
Еимгәашлаҳәаз ауаҩ иаргәҵысҭақәа реиԥш, аулица аганқәа ҵышлааит.
Амашьынақәагьы иҟарҵеит дара ртәы.
Аҳәысҭа ацәаӷәарсҭақәа реиԥш, рышьҭақәа аулица иалҳәа-алҳәаны инагоуп.
Иԥаҟьа-ԥаҟьаӡа, аҳаргь шкәакәа хәыҷинӡарақәа реиԥш, илеиуеит, илеиуеит асырҳәқәа.
Сырҳәык зышьҭамгылеит.
Шә-сырҳәык зышьҭамгылеит.
Аха ашәиактәи асырҳәы шьҭагылеит.
Уи иашьҭахх илеиз – асырҳәгьы.
Ишәмаҳахьеи, амза атыҩ иакны «ианамырхуа?»
Аҟәҟәаҳәа ана-ара ахысра ҭарҵоит.
Ашықәс ҿыц иаԥыло џьушьап уажәы!
Шә-бџьарк азхоуп амза иакәшаз атыҩ.
Шә-хымҭак рахьтә хымҭак ақәшәоит...
Уи ахымҭак амза иамцҟьаа иагоит атыҩ.
Абраҟагьы убри иеиԥшу ак ҟалеит:
Ашәиактәи асы шьҭалоит.
Ашәи хԥа.
Ус, ус...
Иҟәашӡа иаархыбуеит адгьыл.
Ихәлаҵәазар акәхап арсҟатәи цәаакыра иқәнацәцәааз.
Аҟәа иауит асы.
Аҟәа икаҳаит асы. Икаҳахаҭаҵәҟьеит.
Адгьыл аҿы – асы.
Ажәҩан аҿы – асы.
Амшын ахь – асы.
Ашьхахь – асы...
Асы – аҩнхыб аҿы, ашҭаҿ, амҩан...
Иахьабалак.
Ааигәа-сигәа аламала иамуц, иҳамбац.
Аламалагьы изышьҭамгылац.
Илеиуеит, илеиуеит асырҳә ԥаҟьа-ҭыԥҳацәа шкәакәақәа.
Шәара шәхала акгьы шәзырҽеиуам, сык зымбац адгьылаҿ рҳәошәа, ирышьҭагылоит урҭ ирапа-рапаӡа, арԥар реиԥш, иԥагьа-ԥагьаӡа иауа асрыԥхрақәа.
Есааира иҟәашхоит адунеи!
Ахәыҷқәа рдәылыҟьҟьоит аҩналарҭақәа.
Рыбжьы мбатәха, митә рымышха асы дунеи илоуп.
Рнапқәа рхаханы асбыбышқәа ирышьҭоуп.
Амашьынақәа ирықәҳәаны асрагәақәа шьҭырхуеит.
Ибз бӷьыц хәыҷы ашыҩҳәа иналҳәо инапсыргәыҵа дануп, аа, Даур хәыҷы!
Ихьшәашәаӡа асҽыҭқәа ифоит!
– Аршәы! Зынӡак аршәы иеиԥшуп! Агьама беи! – арахьгьы иҩызак иабжьигоит.
– Даур, иумфан! Иумфан! – Иааҩуеит хыхьынтәи иан лыбжьы. – Уаасымсхааит, ицқьоу џьушьома?
Диашоуп уи, аха дагьиашам.
Дрыцҳами ахәыҷы, асы агьама збар зҭахыз?
Абри аминуҭазы зхәыҷра саҵашьыцуа сгылаз ахәыҷы сара дсыҵашьыцыртә сабанӡаҟаз!
Сара исфахьеит асы.
Сара исфон асы, ашыжәҳәа снапсыргәыҵа ианӡалоз зегь шьҭҳәаны.
Сара исҿарҵахьеит, асыхәмар аныҟаҳҵоз, қыҭак ахәыҷқәа сықәибаҳәаны.
Сҿы зеихамло азна рҭәны, сылакәаҳаны, аҟьҟьаҳәа исхыҵны ицахьеит.
Сызхара асы сылабылгьахьеит.
Сылалахьеит маҟҿаҳәара иԥуа, аграпара алдо, спартфел хәыҷы кны.
Сӡамҩақәа ҿыҟаԥшьааӡа, фырқьҳәа сԥынҵа сҩахо, санылахьеит асы мҩаду.
Аҵла маӡала снаҵагыланы амахә ршәшәаны агәгәаҳәа сҩызцәа ирықәсыԥсахьеит.
Сшьапы арбааӡахьеит.
Сышьхәа арцахьеит.
Сагьарчмазаҩхахьеит, ицлабны амандарина зфо реиԥш, гудак асрагәақәа зфаз уаҳа дышԥаҟаларыз нас!
Аџьанахқәа ҳрынтәаланы ма ҳаибаркәымпылны шаҟараантә ҳҭеибаҵахьаз агәаҩа лаша!
Ма аҵхқәа неиԥшьны ианҵаалак?
Чаразырҭас ишԥаҳамаз аҩаршьҭрақәа, аӡмахрақәа! (Иара урҭ аӡмахрақәагьы абаҟоу иахьа?
Аҳаскьын ықәшьшьы еимиаан, адгьыли дареи еиҟарахан, еиқәҩызаа иҟоуп.
Иахьа жәытә ӡмахк аҭыԥаҿгьы аӡәы аӷьараҳәа дахьықәынхогьы убап!)
Ҳаиҳа ичаразуа ҳәа, шыжәжәҳәа аҵаа ҳанԥраа ҳашнеиуа, шаҟантә ҳԥынҵақәа ашьа рҭашәхьаз, ҳаҽҳазнымкылаӡакәа апҟьацаҳәа аҵаа ҳәыгәра ҳанаахалак!
Ҳаууаа ҳаԥаны ҳанықәԥалалак, шаҟантә ҟылԥҳәа шьамхахьы ҳалҭаҳахьаз згәы ҭаԥаҳҽыз аҵаа ӡмах!
Усыҵашьыцп, аиашазы! Усыҵашьыцыртә сыҟоуп, сгәыла хәыҷы!
Сҽыҭк уҿы иҭоуҵан, уангьы дарҳәҳәеит, саргьы уқәҿысҭырц акы аасыгымхеит.
Амала, дабаҟоу са схаан сҩызцәеи сареи иҳаргылоз асҭакәажә?
Уи лцымхәрас уҩызеи уареи «аракетодром» аргылара шәаҿуп.
Аракета ахагаларашәаҿуп.
Узҳацәеит, сҩыза хәыҷы, узҳацәеит!
Ухалацәеит, ухалацәеит!
Аа, уажә арахь улбаазгоит:
Иудыруоу уара ачалт захьӡу?
Аӡбахә уаҳахьазар ҟалоит.
Иҟалоит ус рҵага шәҟәык аҿы џьара асахьа анны иубахьазар.
Быцак шышны иҟаҵаны лабак аԥхьала иаҵаргәаны игылоуп уи, асы ҭыбӷьаҭааны, маҵурҭак авараҿ.
Ма цак авараҿ.
Ахәаша-маша аҵаԥсоуп.
Акәша-мыкәша – асбыбыш, уаҳа акгьы.
Аханы аҵла махә хаха иқәтәоуп аҳәынҵәырҟаԥшь.
Уи уареи сареи ҳаасҭа зынӡак гәырԥынҵакгьы иаҟарам.
Амахә иқәгьежьуеит-иқәхынҳәуеит.
Инықәԥыр-аақәԥыруеит.
Убас имлашьуеит, зынӡа ахәыц ааҩнаҵәартә.
Аха иазыгәаӷьуам афатә ахьыҟоу аҵалара!
Уаҟа, афатә ахьабо, аԥсцәаҳагь дабоит!
Иахьынӡазычҳауа иачҳауеит, аха нас?
Иҟалалак ҟалааит ҳәа инықәԥраауеит.
“Прышәҭ!” – иныҵакәыруеит ачалт!
Ахьшәҭҳәа ахәашагьы инамҵасуеит.
Аха уи албаадаха абамоу ҭынч?
Инаԥшы-ааԥшуеит, имҵасуеит, инаԥшы-ааԥшуеит.
Ишԥашәо, рыцҳа!
Ишԥадыруеи, рыцҳа, аԥеиԥш цәгьахә!
”Хьыжәжә!” – инаҵҟьоит алаба, иаҵагылаӡамшәа...
Сцәа сааҭӡыӡаауеит сара абра.
Рыгәнаҳа, рыгәнаҳа исзымгаша, шаҟа ҵыс раџьал ҟалахьоузеи снапаҿы?
Насгьы, зынӡак исызхымго, шаҟа ҳаицлабуаз уи аус аҿы ахәыҷқәа зегьы!
Ишԥанҳарҵәоз рыцҳашьарада, гәеилымгарала?! Аха иагьшԥанымҵәоз дара!
Убасҟак иахьырацәаз акәзар ҳара ҳгәы абни ачалт иҵахҩаны, акгьы еилнамырго изыҟаз?
Мҵык ушьыр, аҭыԥан шә-мҵык аауеит, рҳәоит.
Нас, изымаазеи ҵыск аҭыԥан шә-ҵыск?
Еиҳа измаҷхазеи урҭ – уаҩы еиҳа ихәашаз? Схәыҷра адунеи азна иҟазшәа избоз?
Аа, абыржәы избошәа сыҟоуп:
Ҳца авараҿ игылоуп атама.
Уи амахә хаха иқәтәоуп ԥынҵа чаҟәа-аҿыбгқәа, ахьҭеи амлеи ихәаԥӡа идырчыз.
Ана-ара аҵысӷрақәа, аҳәынҵәырҟаԥшьқәа, аҷынҷа-хәыҷинҷақәа.
Ладеи ҩадеи абнара, аандақәа ирылԥраауеит ардәына чахқәа.
Архьына ԥсылақәа.
Иабаҟоу, измаҷхазеи иахьа урҭ?
Мҵык ушьыр, аҭыԥан шәы-мҵык аауеит, нас ҵыск ушьыр, шә-ҵыск загхозеи аԥсабара?..
Сҟаԥшьхоит абра, сгәыла хәыҷы!
Сара издыруеит, уара ус ҟоуҵом.
Ачалт умазаргьы, иуҳауам!
Амала, шаҟа илымҳа ҵхаагоузеи уҩызцәеи уареи иахьа хәлаанӡа ишәыхәмаруа «шәеибашьра» абжьы!..
– Тах-тах-тах! – шаҟа игәырӡыӡагоузеи!
Иугәаланамыршәо иҟоузеи?
Сара шаҟа исҭахыз шәара шәыхәмаруазар.
Даҽа хәмаррак ала ихарҭәаазар шәхәыҷра зҩыда.
Шхәыҷра – знык шәанҭыс нахыс, уаҳа хынҳәра зқәым.
Зышьҭақәагьы акыр иҿаҿаӡа наҟ-наҟтәи шәыԥсҭазаара ианхало...
Иҟам уи атама.
Иҟам уи ацагьы.
Иҟам уи ачалт иҳазгьы.
Иҟам ԥасатәи асеиԥш асгьы.
Инхеит урҭ зегьы џьара заҵәык:
Уаргьы иахьубарҭам.
Даҽаӡәгьы иахьибарҭам.
Инхеит урҭ шҭа иаҵәак аҿы.
Аҳаскьын қашәо уарҳалха изқәыршәу, адәыкакаҷқәа рыԥхны излаԥсоу, илаԥшхырԥагоу шҭак аҿы.
Сара схәыҷра ашҭаҿ.
Схәыҷра!
Убасҟак иссирыз, убасҟак ибеиаз, убасҟак иныҳәаз зегь рыла!
Иара абри иахьа иҿыцбарахха Аҟәа икаҳаз асы алагьы.
Ҩажәа шықәса иреиҳауп усгьы агәараҳәа меигӡарахда сык ауны сныламгылеижьҭеи.
Сызхара сык сыламыхәмарижьҭеи.
Амала, ишԥарацәоу иахьатәи асы згәы арҷкәыназ! Амшынҿықә апарк ахь ицаны аҭакәажәцәагьы асы илахәмаруеит, рҳәеит.
Асы илабылгьо, еибарбылгьо илоуп, рҳәеит!
Аха зегь акоуп, иҟам сара ссыҵәҟьа.
Уи нхеит схәыҷра ашҭаҿы ихыбны ишышьҭаз.
Уаҳа иагьацымлеит.
Уаҳа иагьагымхеит.
Схәыҷра шаҟа исцәыхарахо, исцәыхарахоит уи сысгьы.
Зны, зынӡак иангәхьаазгаӡа, исҳәеит убас, иагьақәсҵеит:
– Мап, исымбозар акәхап уаҳа асы.
Исзамуазар акәхап лассаамҭагьы.
Сылахь ианымзар акәхап!
Аҟәа салҵны уаҳа џьаргьы санзымца.
Сцеит ҳәагьы, иахьызбац исымбозар.
Аха ацара сгәамҳәозар.
Исгәаҳәаӡозаргьы – сгәы ззыҳәо сымазар уи.
Аха сышықәсқәа еихалацыԥхьаӡа, уи исымбо ианалага, ҽнак исҳәеит еиҭа, иагьақәсҵеит еиҭа убас: Мышкымзар мышкы, сажәымҭаҽхаз, усгьы избозар акәхап асы.
Асыҵәҟьа.
Сажәымҭыҽха шҭагьы ахыбуазар акәхап схәыҷра ашҭа зхыбыз асы.
Иахьа избеит усгьы уи ахәынгаак.
Сажәымҭыҽхахь макьана сшыҟам ала схы сгәазҭаны.
Адгьыл аҿы – асы.
Ажәҩан аҿы – асы...
Зехьынџьара...
Еимааҿышәҭа.
Шьамхышәара.
Ӡарашәара.
Хыб ҩаӡара (асду анауз еиԥш).
Асы, асы бымбыл.
Асы цқьа.
Асыҵәҟьа!
Ани схәыҷра ашҭа зхыбыз.
Схәыҷреиԥш ибымбылыз, ибыбышыз, иҟәымшәышәыз.
Абри амшын уажә шаҟа исзырацәоу аҟара исзырацәаз асы.
Нас – Сара.
Сара – ахцәышла.
Абри адгьыл уажә шаҟа сыла ибеиоу жәаба – шәкы рыла ибеиоу.
Абри акәхарушь «жәымҭа шкәакәарагьы» захьӡу?
Асы шкәакәа – жәымҭа шкәакәа!
Шаҟа ихеибарҭәаауазеи!
Шаҟа еибарԥшӡозеи арҭ ажәақәа!
Шаҟа ихьӡибаркуазеи!
Шаҟа рифмарагьы рзеибауазеи!
Аӡәы иҳәар ауеит:
Ашкәакәа – шкәакәа ҳәа рифмара злазууазеи?
Иаҳҳәап, шкәакәеи Шькәакәеи реиԥш?
Иҟоуп ус адәахьтәи аиԥшрақәа, аҽраԥшрақәа еиҳа пату рықәызҵо.
Ажәа аҵакы азхәыцра иацәыгәнымҩу.
Асы шкәакәаҿ – шкәакәа нбан ҵакыла иаҳәо ауп.
Жәымҭа шкәакәаҿы – шкәакәа, метафороуп, ажәеиҭарсуп.
Ҵакы хыркла, ҵакы хьӡыркла иҟаҵоуп.
Убри аҟынтә сара сзын иабанӡеиӷьу еибарԥшӡар дара!
Иара абри шкәакәа – Шькәакәагьы аасҭа.
Абри ажәа иамамзар убас еиԥш илаԥшхырԥагоу мчык, иаҳҳәап, ажәымҭа иадыркылартә, сгәы иаанагоит шкәакәа усҟан асҵәҟьа изышкәакәахомызт ҳәа.
Ашкәакәа!
Шаҟа хьӡы амоузеи, шаҟа пату ақәузеи усгьы ауаҩ ихдырраҿ!
Убасҟак ицқьаз, убасҟак иԥшьаз акы акәхап, Ауаҩы даниуагьы ашкәакәа дыларҳәозар.
Даныԥсуагьы ашкәакәа дыларҳәозар, ма ишәырҵозар.
(«...Ақьафын шкәакәа дылаҳәаны аҭоубыҭ дынҭарҵеит...»)
Аразҟы шәхымс зшьапы ахызгогь, шкәакәала деиларҳәозар.
Аҵкы шкәакәа.
Аимаа шкәакәа.
Акасы шкәакәа.
Аҵыхәтәан шкәакәа маҭәазар иршәу ауаа ргәабзиара зыхьчо, изхәышәтәуа.
Ахәышәтәырҭаҿ акаруаҭқәеи адулаԥ хәыҷқәаҵәҟьеи шкәакәа шәыгала ишәны иҟарҵозар... Асы шкәакәа.
Адгьыл шкәакәа.
Ажәҩан шкәакәа.
– Уажәымҭа шкәакәахааит! – дырныҳәоит Ауаҩы.
– Касышла бымҩасааит! – дырныҳәоит Лара.
Ари еиҳау ныҳәара аздырӡом ҳәа сыҟоуп аԥсуа иныҳәара!
Иззымдыруада ма уи аԥсуа ныҳәара закәу?! Ашәеиҿартәгьы шыҟам.
Ажәеиҿартәгьы шыҟам.
Аҵыхәтәан, жәеинраалагьы шыҟам!
Иреиӷьу ныҳәароуп.
Абри аныҳәара иахылҵзар нас ажәеинраала?
Шаҟа ныҳәаԥхьӡ ыҟоузеи аԥсуаа рҿаԥыц ҳәамҭаҿы!
Ажәеинраалеиԥш ҵыхәаԥҵәарада еихшәшәа ицо.
Аԥсуаа жәытәнатә аахыс ирымоу, иртәыҵәҟьоу ауп.
Аҵыхәтәан, аа, сахьыргәыларгалаз ҳҭоурых адаҟьақәа.
Урҭ убриаҟара ижәижәыхқәоуп, сара уи ақьаад агәра шыснаргахьоугьы, лымҳала зқьынтә ишсаҳахьоугьы, рыгәрагара сцәуадаҩуп.
«...Ажәытәан аԥсуаа ауаҩы данԥслак, шәыс ишьҭырхуаз аиқәаҵәа акәӡамызт.
Рхы инаркны ршьапаҟынӡа адима шкәакәа ршәырҵон...»
«Жәытәӡа бызцозеи! Ааигәаӡагьы абра Абӷархықә ҭаацәарак зегь ашкәакәа ршәын шәымаҭәас.
Ашаеҵәеиԥш игылаз рҵеи шьахә данҭаха...» Исызлырҵабыргит абас санду ԥсаҭа бзиагьы зны. Мап, сара иахьагьы схаҿы исзаагом абри. Ишԥыкәу ауаҩы данԥслак ашкәакәа шыршәырҵо шәыс?
Иарбан диныз уи зыдҳәалаз?
Иарбан доуҳаз уи ԥсыс иахаз?
Уи адырра, аилкаара сашьҭамлац, сагьашьҭам. Амала, еснагь иџьасшьоз абри адоуҳа ԥсыс иахаз акәын:
Абри асы шкәакәеиԥш (иахьа иауз асы цәиқәара акәым, алҩақ зҿашәу, аҷышә иаргоу, иаҳзымдыруа, иҳамбо ахәҭаҷ-ссақәа зларыԥху, абензинфҩы зху, аихафҩы зху акәым, мап!) ишкәакәаз, иԥшьаз, ицқьаз...
Асы шкәакәоуп, иԥшӡоуп.
Иагьцоуп: уабылуеит!
Еиҭах слымҳа иҭасуеит сабдуцәа рлакәқәа рцыԥҵәахақәак:
«...Данԥшы, ԥсык дышкәакәаӡа дгылан...» «...Ибеит уи лыԥсыншьан: лоуразоуроу дҟәашӡа дгылан дизыԥшуан...»
«...Лааигәа даннеи, ес, дныҵаба дцеит. Дҟәашӡа ақьашана дазааигәахон...»
Шаҟа цыԥҵәаха угәалашәари!
Иџьоушьаша, анцәагьы дышкәакәоуп! Амаалықьцәагьы, ашацәагьы...
«...Ауха дахьнышьҭалаз ашацәа ҟәаш-ҟәашӡа иааин алаӷәра иаақәтәеит...»
«...Дшыцәаз, ԥхыӡла ԥааимбарк дааихагылеит: иоуразоуроу дҟәашӡа, шкәакәа маҭәала деилаҳәаны.
Иԥаҵа ӡышӡа, ижакьа шкәакәа имаҟҿаҳәара илахысуа. Иагьиҳәеит абас...»
Шаҟа лакә, шаҟа легенда, шаҟа жәытә жәабжь рҿы иуԥшаауазеи абарҭ рҩызцәа?
Уимоу, аныхазгьы ирҳәо саҳахьеит:
«Ажәҩан даннаҵаԥш, илаԥш нақәшәеит еилыбзаауа амцаԥшь зхыкәырша иҟәашӡа ихыла ицоз акы.
Уи Дыдрыԥшь ныха акәын.
Лӡаатәи аныхахь ицон...»
Ҳәашьас иамахузеи араҟа зқьышықәсала ауаҩы ихаԥаны дызмаз адин аус шауз.
Иаратәы шыҟанаҵаз ахдырраҿы.
Аха адингьы жәҩантә илбааҩрыма!
Уи аԥызҵаз ажәа ашкәакәа аԥызҵаз, ишааиуаз, ашкәакәагьы зшәызҵаз, ишааиуаз (аџьабараан) ашкәакәагьы зшәызхыз иоуп.
«...Ашкәакәа ацымхәрас аиқәаҵәа ршәырҵо иалагеит, избанзар, аныҟәгара уадаҩын, лассы иҟьашьуан, ицәашьуан, еицакуан...»
Слымҳа иҭаҩуеит санду лажәақәа.
Сара акы иџьасшьо:
Избан иҟьашьуа, ицәашьуа, еицакуа изалагаз уаанӡа имҟьашьуаз, имцәашьуаз, еицамкуаз?
Усҟангьы иршәымыз, иныҟәрымгоз?
Ма иҟазма зхаан еиҳа иԥшьаз, еиҳа ицқьаз ашкәакәа?
Издыруада, зыхдырра еиҳа еиҳахаз, еиҳа иӷәӷәахаз ракәзар ашкәакәа рызныҟәымго ианалага, ишыҟазаалак, ишныҟәаагалак ҳәа иахәамԥшыз?
Ирымҟьашьыкәа, ишышкәакәаз, ишыԥшьаз иааныжьны аиқәаҵәа шьҭызхыз?
Абри еиҳа схаҿы иааиуеит сара.
Мамзаргьы ԥсцәаҳа бзиа дҟалахьоума?
Ԥсра шкәакәагьы убахьоума?
Аԥсра – гәырҩоуп.
Агәырҩа – еиқәаҵәоуп.
Аиқәаҵәа – шәуп.
Адунеи аҿы дыҟамзар ҟалап шамаха шәыс аиқәаҵәа ныҟәзымго.
(Ани иныҟәзымгаӡо ракәым сара сызҿу уажәы.) Аха зегьы еиԥшны иныҟәыргом уи.
Иҟоуп аҽраԥшраз иныҟәызго.
Иҟоуп гәыла-ԥсыла иныҟәызго.
Иҟоуп иалашьцыланы зыԥсахьынӡаҭоугьы иныҟәызго.
Иҟоуп убас аӡәы иуасиаҭ ала иныҟәызго. «Санԥслак хы-шықәса ашәеиқәаҵәа ныҟәга», – иҳәеит Пушкин дуӡӡагьы данԥсуаз.
Дышуаҩ дуӡӡаз убри алагьы иааирԥшит.
Быԥсы ахьынӡаҭоу иныҟәгала ҳәа леимҳәеит, лыԥсы ахьынӡаҭоу аныҟәгара лара ишлықәнагозгьы. Идырзар акәхап уи ззышьҭыхуаз баҩ шлыламыз Наталиа Гончарова!
Уи азын иҟалеит Пушкин изы ноунагӡа ашәы ныҟәызгаз – Урыстәыла ду!
Аха уи ашәеиқәаҵәа арамка дҭыҵхьеит Игениреи Имԥсреи рыла.
...Адгьыл аҿы – асы.
Ажәҩан аҿы – асы...
Мап, изымлеиуазаап уаҳа илеиқәаҳаны сык! Иԥаҟьа-ԥаҟьаӡа, ибымбылха, знымзар-зны аиарҭа шкәакәа инылатәартә абри адунеи!
Асапын шәах шкәакәа иладыртәаз ахәыҷ иеиԥш, зныкгьы иламхәмаррыз уи Адунеигьы!
Иаазқәылаз ахәмаррақәа зцәуадаҩхаз!
Ишԥаиеиԥшхои, нас, уи ахәшҭаара иҽҳәатәаны, инаивс-ааивсуа, ихагьежьуа ихоу злакыҵа ҭархәлакны ирыхәаԥшуа аԥшәма бааԥсы.
Ауаатәыҩса рыхныҟәгарақәа ҿыцбарах иабошәа.
Урҭ рлахьынҵеи иара алахьынҵеи хәыки шьхаки рыбжьоушәа.
Ицәгьами, ицәгьами, нас, адунеи аԥан!
Алеишәа!
Аха избан?
...Есааира ицәылаша-цәылашо иккаӡа еихго аҿаанахеит амш.
Иумбаӡо мчык иқәӡәӡәааны, мап, иқәцәцәааны иагоит асы икажьу.
Иаӷахеит асырҳәқәа.
Урҭ шьҭа исырҳәқәам, ис гәырԥынҵақәоуп. Рҽааныркылар рҭахуп урҭ аҳауаҿ.
Ихәмарыр рҭахуп аҳауаҿ.
Ирдыруашәа ҵаҟа адгьылаҿ илеир, рацәак шнырымҵуа, акгьы шрызмырҽеиуа.
Адгьыл ахь алеира ишахымыццакуагьы – рҵыхәтәа ццакуеит:
Зызқәа хара амра икыднаршааз ажәҩан рзыҳарамхан, рџьаџьарақәа зегь аргәӡаӡан, ажәҩан лыхәҭа иҵнаркәкәоит.
Иауам, илеиуам уаҳа сы.
Ус ихәмаруеит аҳауаҿ, аԥсыҭкәи хәыҷы еизго. Иалагазар иауаз, ҳаи, иаха аҵхагәҭаз!
Издыруада еиҳа анарха аиур.
Еиҳа ишьҭаӡар иахьа шьыжь иалагаз.
«Шьыжь шәаԥшь – шьыбжьонынӡа, хәылԥ шәаԥшь – жәаха-жәымш!»
Сгәы иалоуп, сгәы сыхьуеит. Еиҭах инеиужьны иамуит сык.
Сҽеик.
Сцарыма ақыҭахь?
Схәыҷра агара сыла ихыбны игылоума?
Схәыҷра ашҭа сыла ихҟьоума?
Схәыҷра ачалт ду ацаҵаҟа иҳаума?
Аҵарақәа рыбжьы гома?
Урҭ счалт иаҵалома?
Ԥыхьеиԥш, сшашәа саахан, ачалт ԥсцәаҳа рықәсыжьуама?..
Шаҟа ибзиаз ауаҩ ихдырра еснагь акы ианԥаны акы ианымҟьозар!
Сара сахьхәуп.
Срыхьхәуп схәыҷра агаӡарақәа, агәеилымгарақәа. Аха иҟами шьоукы, урҭ цәаҩаны наӡаӡа иззынхаз, иагьныҟәызго?..
Урҭ иреиԥшу ракәхарыма, нас иахьа аҵарақәаҵәҟьагьы абас инзырҵәаз?
Иҭамцәӡоз, еилып-еилысуаз ҳӡиасқәагьы ԥсыӡ еицаҟьакгьы аламала изырҭам?..
Сгәы сыхьуеит еиҳагьы, иҵегьы:
Иамуазаап уаҳа сык – сҽеик.
«Имԥсыша аџьма амаҵәа азылаҟәуеит!» Снахьынҳалеит гәыӷрак ахацхә:
Сажәымҭа шкәакәахоит усгьы сара! Ишкәакәахоит абриаҟара сарҳәацәазар иахьа иаалырҟьан иауз асы!
Сҭагылазаашьа иашаны еилызкаауа, сыгәҭыхақәа сыцеиҟәызшо ӡәыр дыҟазар, убла иаахсыргылар сҭахуп сахьак:
Адгьыл аҿы – асы.
Ажәҩан аҿы – асы.
Амшын ахь – асы.
Ашьхахь – асы...
Аулицаҿ, ашҭаҿ ахыбқәа рҿы.
Иахьабалак.
Зехьынџьара.
Имарымажаха!
Ӷәырт-ӷәырт-ӷәырт!
Шьамхышәара ишьҭоу асы ԥуа, аграпара алдо днеиуеит Аҵеи.
Днеиуеит Аҵеи, аӡә лыхьӡала ҩаԥхьатәи ашықәсқәа саламс ирыҭоу.
Цәала-жьыла, гәыла-ԥсыла, усла-ҵасла ҩаԥхьатәи ауаатәыҩса рера лыҽзламалдаз, дызлаԥылаз. Днеиуеит Аҵеи асы ԥуа, амҩа алдо.
Амрагылара лышьҭахь аиарханы (лыԥсҭазаараҿ раԥхьаӡа акәны!) днаргон Лара, уи амҩа илзалидаз дыхгаланы.
Уи Аҵеи Иан.
Иан хцәышла, маҭәашла еилаҳәоу.
Зшьапы аҵаа иашьыз шәҭеиқәаҵәа заҵәык зқәыршә шкәакәа иақәыршәу.
Шәҭеиқәаҵәак, уаҳа акгьы.
Илызхамырҭәаакәа инхаз ақьаад ианхалаз аџьшьара дырга заҵә иеиԥшу!
Даҽа ҳамҭак аԥсы ҭамзаауаз абри ашәҭгьы, аҵаа ахьымӡар?!
ДнаргоитАҵеи Иан.
Дҳаракны дыкны.
Амҩа – аҵыхәтәантәи лара лымҩа – аԥсҭазаара уаара шкәакәара илзалган иназго Лҵеи илзалидаз – дыхгаланы.
Ажәлареиқәара – аҭынхара, аиуара, ақәлара-еиҩызара – лышьҭагылоуп мрагылара раԥхьаӡа акәны зышьҭахь аиазырхаз.
– Ӷәырт-ӷәырт! – Ицәажәоит, ицәажәоит асы.
Уи абжьы акәӡоуп инеиужьны иуаҳауа.
Шаҟа ибзиаз уи абжьада уаҳа бжьык мгауазар! Амала, иацзар уи абжьы даҽа бжьык.
Бжьы заҵәык.
Аԥсуашәа!
Уилҳәон Лара еснагь.
Гәаныла акәыз.
Аргама акәыз.
Илҳәон даныгәырҩоз, лгәы аналаҟамыз. Илҳәон дангәырӷьоз, ачара анлымаз. Иагьлырҵәуон, иагьлырччон уи ашәа. Дшарҵәуоз, дшарччоз еиԥш иаргьы. Иҟаӡам, нас, адунеиаҿ уи еиԥш ашәа! Иагьгәырҩашәаны.
Иагьчарашәаны!
Убас иҟоуп уи анарха, ианаҭахха, цҳара ауеит Аԥсреи Аԥсҭазаареи рыбжьара ираамҭан иԥсуа рзы.
Ианаҭаххагьы иҳәаахауеит – хыҵшьа змам ҳәааны иҟалоит – ианраамҭам иԥсуа, аԥсра зықәнамго ауаа рзы.
Адгьыл аҿы – асы.
Ажәҩан аҿы – асы.
Асы... асы...
Жәымҭа шкәакәара!
Ԥсра шкәакәара!
Аха уаанӡагьы исҭахуп сара асы.
Асыҵәҟьа
Сажәабжьҳәарагьы абраҟа инҵәоит.
Избанзар, уаҳа иауам асы.
Ихкәеит.
Асы – сразҟы шкәакәа.
Ҩ-шьхакрышьхәаеивҵоуп...
Ҩ-хра ԥагьак рызқәа еизхоуп...
Ақыҭа амҩа иааныҵит автобус.
Азеиԥш мҩаду агәы ашшара инанылеит.
Уажәраанӡа ҳашьҭахь зеихаз, ҳашьҭахьҟа инхоз ашьхақәа уажәы хара-хара, варала ҳаргәдыԥшылон.
Усоуп ишыҟоу урҭ ашьхақәа, инсыжьит шуҳәо, иааувалоит.
Сырԥырҵт шуҳәо, уаарԥылоит.
Ҳәаа нҵәара змаӡам амшынгә ухыԥшыларгьы, дара рхықәцәқәа ӷьаз-ӷьазуа иааӡааубалоит. Усоуп ишыҟоу урҭ рԥан, рҵасгьы.
Ҳа ҳахьыҟоу – даргьы ыҟоуп.
Ҳа ҳахьыҟам – даргьы...
Мап, ҳаҟоуп даргьы ҳаргьы.
Ршыкьыбжь дуун ҳазлатәаз, автобус ҭырҭәаа иақәтәаз.
Уажә ачарахьтә иаауа џьушьап, алаф рҳәоит, амц рҳәоит.
Аӡә дқьачақьуеит, аӡәы аӡәы иҳәашьа ҟаиҵоит. Ҽаӡәы – дзықәшәаз иҳәоит.
Дзықәшәаз, аха иарбан дзықәшәаз?
Ухшыҩ ззушьҭша, угәы иааҭымҵәаша акакәну? Хараӡак уи акәым.
Ус, рччагак, гәхаршҭгак.
Аҵаул усқәа иахьа араҟа ирҭыԥым.
Шықәсык аахыс, ма инеиҳаны, инеидтәалан зызхара имеицәажәац, зызхара еибызымҳәац ауаа, ацәгьа акәыз, абзиа акәыз, еидызгалалак, акы ианеиднагала, аамҭа рхыргоит лафла.
Иахьатәи аамҭазы дыҟоума, зыԥсҭазаара зегь акәым, ма абжагь аҩны изхызгахьоу?
Зегь акака ирҿуп, акака ирызкуп.
Дасу усурҭак-хырхарҭак рымоуп.
Есымша еидтәалоу, зыԥсҭазаара абжеиҳарак еицызфо, иац аусураҿ иааидыҵызгьы абар уажә иахьеибарччо.
Анцәа ҳрыцҳашьа, ишеидтәалаз рхаԥыцқәа еибаҿеит, арахь, еибырымҳәац еиҭах ак рымоума?!
Жәа-шықәса иеицҭакыз ҩыџьа аҳәсақәа анҭрыжьгьы, абахҭа аԥхьа игыланы даҽа х-сааҭк еицәажәон, рҳәеит! – Арҭ аҳәсақәа шыҟоу уҳәеит ҳәа! – икьатеиах ԥҵәоит ҳҩызак, сҵыхәан итәоу.
Аҳәса ртема иаргәаҭеиуазар акәхарын дызлатәази иареи!
Ҳы, аҳәса!
Мамзар ахацәа ус иҟамшәа!
Са сгәанала, иахьа сахьынаԥш-ааԥшуа излазбо ала, ахацәа раҟара зҳәатәы нымҵәо, зуҳәан-сҳәан рацәоу дыҟаӡам!
Ҳәатәык анроу, лымҳа ганла акы анаараҳа, ес, еиманы ҳақалақь амшын ԥшаҳәа шыҟоу, иҳәо, инеиҭаҳәо, инеидыӡбало-ааидыӡбало ирыма рҿынархоит.
Сыгәра зымго дыҟазар, хәылбыҽхак ԥшахьырсра ҳәа улавалеи уи аԥшаҳәа?
Ԥҳәыск дықәны дубом шамаха (аԥсшьацәа ираамҷыдарахаз), аха уи азын агәы ҿыӷьуам, иҭынхадам аԥшаҳәа.
«Ҳәатәы рацәа» ахацәа рыла иҭәуп.
Абра ишықәу аҵхгьы даара инаргоит.
Убра иахак иқәыз роуп абра еилатәоу бжеиҳараҩыкгьы.
Зцәажәара нымҵәо.
Злаф нымҵәо.
– Ирылзыршозеи, иараби?! – шаҟантә-шаҟантә срызхәыцхьоузеи?
Шаҟантә сагьрыҵашьыцхьоузеи!
Схарахаԥшуа аԥенџьыр салԥшны сықәԥшуан амҩа, ҳа ҳазныз.
Абар сыззыԥшӡамыз!
Аулица аган иаваршәны днеиуеит ҭыԥҳа хыш хәыҷык.
Лара лаҵкыс ҩба иҟоу гарак даҵаланы. Ааи, бхаҵкы сцааит!
Ааи, иныбҵран иҟоу аҟара ҩба ныбҵааит! Саагәырӷьеит.
Саалеигәырӷьеит зны харантә игәасҭаз, нас – еиҳаеиҳа сыззааигәахоз ахазына!
Срылҵит сызлатәаз ауаа.
Исхашҭит сахьыҟаз аҭыԥ.
Сазхәыцуамызт снеираны сахьыҟаз.
Саԥхьа днеиуан ахыш хәыҷы, агара даҵаланы. Изгарада, иззыбгода, схыш хәыҷы?
Ибызида, адунеи иацлада, схышәҭ хәыҷы? Нагӡара ақәзааит Аира!
Нагӡара ақәзааит Аԥсҭазаара!
Абри сбырҳәарц, абас сбырҳәарц азоума абраҟа бзысԥылаз, бгара баҵаланы?
Абжьааԥны зны акәымкәа, мап абри амшҵәҟьа, абри аминуҭкҵәҟьа!
Ҳанцозгьы акәымкәа, мап абри ҳанаауаз асааҭҵәҟьа иақәыршәаны!
Баҳԥызгалазеи, схыш хәыҷы?
Уи ала иҳабҳәарц ибҭахузеи, схышәҭ хәыҷы?
Ҩ-шьхак рышьхәа еивҵоуп?..
Ҩ-хра ԥагьак рызқәа еизхоуп?..
Снаргәыдԥшылеит сгәы дара ираҟараны, хара-хара ҳамҩа иацныҟәоз ашьхақәа.
Зынӡак рҽеимаданы иҟоушәоуп урҭ уажәы харантә уахьрыхәаԥшуа ишубо.
Аха цқьа уԥшыҵәҟьар, иубоит рыгәҭа ааиҟәшаны аӡыԥшаҳәа шаагоу.
Убри аӡыԥшаҳәа, калҭ хырҷагак еиԥш, ишавоу машьына мҩак.
Уи амҩа ахы ахьыҵнахызоуп иахьыҟаз араҟа исԥыбгалаз:
Зышьхәа еивҵаз ашьхақәа руакы. Зызқәа еизхаз ахрақәа руакы.
Абжьааԥны ахьхьаҳәа аԥшаҳәа зегьы зырцәажәоз аӡиас абжьы акала ихәаҽны иахьа уа.
Ихәаҽын аџьабара абжьала.
Аӡнырцә акыӡӷараҿтәи амӡырхаҿы иҟан аԥсра. Ажәлар қызы-қызуа ашҭа, агәарбжьара рҭәны игылан.
Иҟаз азхозма ма, анеира иаҿын ауаа – аҵәуацәа, адашшылацәа.
Абзиара иамшызҭгьы иахьа, заҵа арҭ рыбжа еиҭабжагьы умбарыз!
Абри азы акәхап изырҳәо, аҭынха рацәа, ақәла рацәа змоу, измам удырырц уҭахызар, унеи, ҳаӷеиҭа, ԥсыҭбарак данақәшәо.
Иҟоу унрылаԥшыр, иудырп.
Аха аӡәы имацара иҭынхаз, иқәлаз ракәмызт араҟа иҟаз.
Иахьа араҟа иҟан наџьнатә аахыс ари аҭаацәара иалахәыз аҭынхацәа.
Наџьнатә аахыс аҩны хыбаҩцәас иамаз рықәлацәа.
Абан урҭ, ашҭа аган иладыргылан ирадны иҟаҵоу атәарҭаҿы итәоуп.
Зегьы – зажәра иҭагылоу, зықәра иҭысхьоу.
Аха урҭ иахьатәиала араҟа еизаз хәынтә ишаны рыхәҭак роуп.
Егьырҭ зегьы абри агәараҭа иахылҵыз, хәҩы-уаа идырҳаз ауацәеи ақәлацәеи роуп.
Еиҳараӡак ҳара ҷыдала зыхьӡала ҳаҟаз иқәлацәа.
Иқызы-қызуа иқәгылаз, иааиуаз, ицоз унарылаԥшыр, угәы иаанамгарц залшом, Аԥсны ахы-аҵыхәа зегь абра еизама ҳәа.
Иагьиашан уи.
Аԥсны-дгьыл, абыржә иахьынӡаҟоу акәым, ажәытәӡа зегьы иашьҭаркыз адгьыл зегь ампыҵакны иҟазаргьы, зегьы акакәын, ахи аҵыхәеи рҟынтә еизар акәын абра.
Иаабац телеграммак ала, амилаҭқәа шьоукы рҿеиԥш, адашшылара ахаангьы иҟамызт.
Иагьынамысымхозар акәхап ԥхьаҟагьы.
– Анцәа иџьшьоуп, ҳадгьыл уамак иахьдуум, мамзар, есымша аашар, ԥсрак амҩа ҳшықәу, ҳанцәыҵаԥсуан!
Игәынқьлоит шьоукгьы, амҩа хареи инымҵәо аԥсра мҩақәеи идыркарахьоу.
Еилыскаауеит урҭ ргәамҵра.
Аха исаҳаргьы сҭахым ҳадгьыл азы ирҳәо.
Уи иақәнаго, иаҭахыҵәҟьоу ҳнавагыланы, бжеиҳан аҽраԥшра мацаразы ҳәа ҳныҟәозар, иахароузеи иара?
...Амра каҷҷа иҟан.
Аха аҩаршьҭрақәеи аҭаҩаҿарақәеи асаркьеиԥш ихызҩаз, аха ауаа ршьапышьҭа иадыргаз, аҵааԥҽыхақәа ргәышԥқәа хаххала ишьҭан.
Урҭ амра ашәахәа рылахәмаруан, зынӡак шәлакҭа еицаркаанӡа хәыҷык шәгәы аасырҟәандап аҳәошәа.
Аха аҵааԥҽыхақәа ирдыруазма абырсҟак ргәы зырҟәандаз еиҳа ишшәарҭаз, аҳәынҵәеи иареи еилазҟәаҟәаз ашьапышьҭақәа раасҭа?
Уеизгьы, иалнаԥшааргьы акгьы амам иахьатәиала. Амра ҩаскьацыԥхьаӡа еикәаӡыҭуан даргьы.
– Ԥсаҭа ԥшӡа, ԥсра ԥшӡа! – иаагеит ҭаҳмадак ибжьы.
– Иумбои, закә мшы хазыноу иҟалаз, иаци иахьеи, еимаҩны сык аурашәа, ачкәаҳара ишаҿыз!..
Ԥсаҭа ԥшӡа, ԥсра ԥшӡа!
Рацәа иԥсра ԥшӡахап, ҳәарада, шәы-шықәса унарҭысхьаны, еихык-еиҵык инхо хә-ҭаацәарак уранны, урхыбаҩны, аҳкәажә леиԥш, рнапы уқәыргыланы, уқә-/уҵас зегьы абас инагӡаны амҩа иқәырҵо уакәны уҟазар!
Ари аҩн ҿыц, ицеи-цеиуа, арашь шкәакәеиԥш, инҭыԥраашашәа, ашҭа иҭагылоу, иагәалашәом, ииашаны, ари аԥҳәыс, ишьапы мышха ари агәара данҭанагалаз анкьазны.
Уи, тәамбашақә зқьышә инага иҭадыргылаз, уаҳа зылшо иԥсра убеит ҳәа, илҩақрҳараха игылоу аԥацха акәымзар.
Жәынгьы-ҿангьы ахьхьа ицәажәо лбаа ирывсны ицо аӡиас акәымзар.
Сара избоит уи аԥацха ариабжьарак еиҳа ишхьынааз. Ари аӡиасгьы ишагхаз цәыкәбарк.
Издыруада, абри еиԥшқәа, иахьа агәараҭа зҭагылоу ирыхҟьаны акәзар иахьа измаҷхаз аԥсуа ԥацхақәа? Еиҳа изҭабаз ԥаса ихышхыҵәаны, меигӡарахда ииас ицоз аӡиасқәа?..
Сара зныкада дсымбацызт ари аԥҳәыс.
Усҟангьы аԥсра ыҟан абра.
Усҟангьы кәапеишәа иҭәын ари ашҭа.
Аха усҟан игыламызт ари ахан, арашь шкәакәеиԥш, ашҭа иҭԥраарц уажә иаҿу.
Усҟан ихьынаамызт ани аԥацха, уажә иааганы зԥышә ари ҭадыргылаз.
Уажәеиԥшгьы алахь еиқәымызт усҟан.
Избанзар, иадыруазар акәхарын иара, азшьаҟак каҳазаргьы, ишынхаз даҽа шьаҟьак.
Иахьа иамамызт азшьаҟакгьы, аҩшьаҟакгьы.
Иахьанӡа, уаҳа зылшо иԥсра убеит ҳәа, игылан.
Хыхь ишысҳәаз еиԥш, аԥсра ыҟан усҟангьы ари агәараҭаҿы.
Ихахьы еишәа еинҵаны, ладахьы деиԥшьхәаа дықәын алыгажә.
Дԥаимбар шкәакәаха.
Иԥаҵа шла дарԥшӡо.
Уигьы шәкы дырҭысхьан, аха дабанӡаҷкәыназ иахьатәи лаасҭа!
Жәытә ԥҳәыск ишлаҭәаз ашәа, деиқәҩа-еиқәԥсы дгылан лара усҟан абри лхаҵа ишьапаны.
Зшәагаа рацәак иҟамыз, адунеи азна гәырҩала иҭәыз, аха изаҟаразаалак акала изынзмырԥшырц иаҿыз.
Сааҟәымҵӡакәа слыхәаԥшуа саналага, избеит сара зны-зынла арыцҳацәа лхьыхәхәа аԥсы иахь дшынаԥшуаз.
Лхы даназымиааиуаз аминуҭқәа лымазар акәхарын.
Тәымырҭанык днаганы даанижьызшәа лхы бо, гәыбӷан иҭо дихәаԥшуан усҟан уи.
«Иҟоуҵаз иашам, сахьынужьыз иашам, уа уакәын ари аҩны хыс иахагылаз, сара хыс исхагылаз, ҳхы ҳхыхны иумгандаз!» – аҳәон уи ллакҭа.
– Сгәы иалсит, сыԥсра ббандаз!
Абра иааиуаз рыбжеиҳараҩык лыдгылон лара. Згәы иалырсҵәҟьаны лаӷырӡыла изҳәозгьы дубарын. Аха дубарын ус, иҳәатәуп ҳәа, зхы аалыдызкылозгьы.
– Анцәа шәумшьын, нан! Шәхахәыцгьы анцәа икаумыршәын! Шәхахәыс сыҟоуп, нан!
Адаш еиқәаҵәақәа зылпыҟҟа иҟаз лнапы канӡала рызқәа лшьышьуан.
Сара агәра ганы сыҟан, иара ицымхәрас абра бықәзароуп рҳәаргьы, жәаҳәарада ишыналыгӡоз.
Аха, иҟаларын, имур уи иара.
Ианамуӡах, ҳҩыџьагьы ҳазқәаҭыԥ еизакызааит ҳәа, иҽааиҵых днықәиарын.
Иҵегь данҿаз акәзар, изыгәаӷьрымызт ус, иагьинамысхарымызт.
Ҽа мҩакгьы ихы иақәнаиргомызт уи нас! Иԥсҭазаара зегьы абри ианлыцифа.
Игәы дшаласаз абас илеидашла ианца. Изхымгаша агәырҩа ла лыгәшәымшәала ианихига. Убри азы акәхап уи аҳаблаҿы зны-зынла дзыҟыж-ҟыжлоз гәыла ԥҳәыск, зхаҵа ила згәы намӡауаз:
– Иахьатәи сашьҭам, мышкызны абри дад иеиԥш ушысзыҟало здыруазар! Аха уаҳа умԥсит!
– Ҳаи, афырԥҳәыс, быхгьы бныҳәеит, саргьы сыбныҳәеит! Нас, абанҭ реиԥш ҳаидажәло аҟынӡа ҳнеиуеит акәу?!
Дхәыҵаччо алаф лылихуан уи, гәыбӷан зырҭозгьы. – Еҳ, нан леиԥш бҟалаанӡа! – дааҟәынд-ҟәындуан аҵыхәтәаны.
Изнанымзгьы издадымзгьы зегьы рзыҳәан инанын, идадын урҭ.
Убри иеиԥш иҟаз ауаҩы дицәнымхараны лара дицәынзырхаз – лыԥсы иеиӷьшьаны акәмызт. Илдыруазҭгьы анра-ахшара агьама лзыркыз лԥеиҳабы иԥсыбаҩ ахьыҟоу ҳәа, дназдыԥшыло ҳаҭгәынк џьара ишгылоу.
Иԥсы ахьихыҵыз, иахьынхаз ҳәа дгьыл ҿаҵак шыҟоу. Ԥсы лыхьӡызма уи усҟан!
Аибашьра аналагамҭазы дахьынбжьахәашаз – наӡаӡагьы дынбжьахәашеит уи.
Аӷәқәа рыбжьара ибжьашәаны иӡыз агәраӡеиԥш... Илызхымгар ҟаларын ллыгажә игәырҩа, абжьааԥны акәзар.
Аха абри лԥа итәы данамга, зтәы дагоз дарбанхыз!..
Уи акәым, лыԥсыбаҩ гарҭак аман иҟазар адунеи аҿы уаҳа, сԥа илымкаа зқәаҭыԥ сышәымҭан ҳәа ауасиаҭ нлыжьрын.
Зны заҵәык, убри аҽны заҵәык, дызбеит сара уи аҭакәажә.
Уаҳагьы лыԥсы ҭаны дсымбеит.
Ақәыршә шкәакәа лоуразоуроу илықәыршәын. Шаҟа исҭахыз избар уи лхы-лҿы!
Иаҳәоз еилыскаар.
Аԥсы ианакәызаалак иҿықәу аҵыхәтәантәи игәҭыхақәа, ихьаақәа роуп, рҳәоит.
Аха урҭ ахьаақәеи агәҭыхақәеи ӡәыр инҭырҳәцааны иҵахьоума?
Шаҟа нижьуазеи Ауаҩы адунеи ахь!
Шаҟагьы иманы дцозеи!
Амала, уахьала (иҟоу аҳа!..) ӡәырҩы иеидара мариахахьазар, леидара мариоуп усгьы ари аԥҳәыс. Ишырҳәо еиԥш, «дқәаџҵәҟьо» џьанаҭ дцеит!
Ари ас шакәу рҳәоит еихык-еиҵык еиҿаку ахәышҭаарақәа.
Уи лгәы-лыԥсы зеиԥш хәышҭаараны измаз, илхылҵыз.
Ари ас шакәу аҳәоит еиҭанеиҭасуа илхагьежьуа, дызҵәуо лԥацәа ԥшьҩык рхымҩаԥгашьа.
Ран лныҟәгашьа.
Лразҟы злабзиаз даҽакгьы ыҟоуп ара:
Хәыҩ-ԥацәа аибашьра амца ашыра илзалан ԥшьышықәса.
Аӡәы заҵәык ида, егьырҭ зегьы еибгала ихынҳәит, уиаҟара ихыдамыз грақәак, хәрақәак рыманы. Дышԥанхарыз, шәазхәыци, ауаҩы, аибашьра хәҩык амца иалазҵаз, ишыхәҩыкызгьы илазцәалаӡ ицаз, аӡәы заҵәык уаҳа даалқәашьымхаӡакәа?!
Ус иҟоу аӡә иоума иахьа?
Ҩыџьа роума?..
Дзугәаламшәари аурыс ҭакәажә рыцҳа, жәыҩԥацәа аибашьра иззалаз, аӡәызаҵәыкгьы, дҟьалан акәзаргьы, дыззыхнымҳәыз?..
Шаҟаҩы ртәы уҳәарыда?
Шаҟаҩы угәалашәарыда?!
Разҟ лыман, аиашазы.
Уи лдыруан ларгьы.
Илдыруазар акәхарын, ахаан лԥацәа ааидыргыланы, раԥхьа днагыланы бзарҭанык дзымнеиуаз.
Лразҟы дацгәырӷьауа, уи ацгәырӷьарала ауаа, зыбла алаӷырӡ иахәхьаз, рыбла ҿыц илхәыр лҭахымзар акәхарын...
Рханытә ршьапанынӡа ашәы рхьыссы игылан лыԥҳацәа, лҭацацәа, лыхшара рыхшара.
– Нануаа, шьҭа уаҳа нану ҳәа засҳәода-а!.. Мыткәмак сҳәоит ҳәа даҿын, аха ҿыц аҿҭра иалагаз арбаӷьҷышь еиԥшоуп уи лыбжьы хыр-вырӡа ишыҟоу. Илҵагәышьоит...
Аҵара далагагәышьеит аԥсҭазаара арыцҳарақәа рныҟәгашьа!
– Иҳәала, нан, шәыззымааӡаӡоз шәанду хазына лами!
Ахәыҷы лызқәа лышьшьыхуан ԥҳәыск.
Лқьышә еимархәа-еимархәо, лаӷырӡык аалгар лҭахуп.
Аха ма ибахьан, ма иаауамызт уи.
Даараӡа гәакьак иакәымзар, имааӡаргьы ауан, аха абни мчыла изаалгоз – убри аилкаара уадаҩын... «Ԥсра ԥшӡа» шлакәыз ҩашьомызт уажәи-уажәи рмузыкабжьы гәыҭшьаагаха ирышьҭаргыланы, жәаҩыла, ҩажәаҩыла, инеиҳаны (ауа иуах, ақәла иқәлах!..), зхы кыдҟьо, зыҽшьуа аԥхьа игылаз аӡәы, ҩыџьа анҭаргалоз уанахәаԥшуаз.
Сыла рывызгоит анҭ ақьаад шәҭқәа зҭаркьакьаны иаарго аирыӡқәа.
Иахьагьы уаҵәгьы схахьы исзаагом, исзеилкаауам, ашәҭ, нас иқьаад лых, ишәҭыҵәҟьа, – ишәҭуп, аԥсы ихәуп, ирԥшӡагоуп, уи азԥырҵәахьеит.
Аха абарҭ аирыӡқәа ирыҵаркуазеи?
Исабаԥуп, нарцәхәык алеижәлап ҳәа?
Иҟоума нарцәхәы, ма нарцәы ҳәа дунеик?
Ма иаҳҳәап, иҟазаргьы, иабаихәагәышьо ари аирыӡ? Иабеиԥшаагәышьо?!
Уаҵәы аашар, даҽа қьаадк шәҭқәак нҭаргыланы даҽа ԥсрак ахь ирыманы индәықәлоит, ԥсаҭатәк еиԥш, ахы ианкны.
Анцәа иџьшьоуп, шахак ахаршәны ирныҟәо ашҭа иахьҭарымгалаз!
Нарцәы ҳәа ус џьара ак ыҟаны иҟазаргьы, ани сара сеирыӡ ауп, егьи – мап ҳәа, аԥсцәа рыцҳақәа анибарҵәара иаламгашеи!..
Акаамеҭгьы абри акәымхои, аарцәтәи реимакқәа маҷызшәа!
Са исхарам сажәабжьҳәара хәыҷык иласцәахазар.
Амцхә, иаҭахым, иаԥым, иаҵасым ҟоуҵо уаналагалак – уаҳагьы иамуазар акәхап.
...Сгәы шԥарԥшааи ашәаџьҳәара музыка! Сахьнанамга иудыруазеи!
Шаҟантә сгәы ҭнашьаахьоузеи!
Шаҟантә сымала сҽысзымшьуа агәырҩа мыжда снаҭахьоузеи ари абжьы!
Сыбла иаахгылеит раԥхьаӡа иахьсаҳаз аҭыԥ. Усҟан ҳлаҩсан иҟаз ҳчаирҭаҿ ачаибӷьы ҿыхуа ҳхын саҳәшьеи сареи.
Ҳхәыҷқәан.
Ус, иаалырҟьаны ҳҵыхәахьтәи, Ӷәатасаа зланхоз ала, иқәхәхәа аҿаанахеит амузыкабжьы.
Убасҟак игәыҭшьааганы, игәырԥшааганы... Саҳәшьеи сареи ҳнеиҿаԥшын, илеимаҳҭәеит. Аҵәуара ҳалагеит.
Убас иаҳгәаԥхеит, убасгьы ҳгәы арԥшааит...
Ҳаб гәаҟ, ауаа шыԥсуаз ашәа дыԥсыр, абри иаргьы изадмырҳәоз ҳәа...
Амузыка акәым, еҳ, издырхуаны сыҟазар, дгьылҿацә хәыҷӡак аҿы акәзаргьы, нышәнапык џьара ишимоу аҟара!
Ахәҷы хшыҩ уабандаҭлари нас иахьа...
Схәыцра сааллырҟьеит исывагылаз.
– Бара, абри илбаз аҟара бзиа баны аԥсра ԥсроума? – Бза мыцхә дыббахьоума, ибыхьи?
– Баҳәшьагьы дыԥсит, дырҵәуеит, абригьы... Дцәажәон еиҭа уи аԥҳәыс.
Сылаӷырӡ ҩеин, исыхәлачуа иалагеит.
Сгәы дҭатәазма абри?
Саҳәшьа, саҳәшьа рыцҳа!
Быԥсра шԥасызҿыцхои ес ԥсрацыԥхьаӡа? Бгәырҩа, бгәынгара шԥасызцәырҵуеи есымшааира, иҿыцҳҳараӡа!
Зегьы ирдыруама, мамзаргьы ӡәыр идыруама са смыдара, бара шаҟа аамҭа кьаҿла баҩнахыз ари адунеи?
Иҟоузеи 29 шықәса?
Абри аԥсра ԥшӡа лыԥсҭазаара ду хынтә инеиҳаны ишаны хәҭак.
Лхылҵ ихылҵ, уи ихылҵ бакәзар ауеит.
Ӡәыр идыруама шаҟа ирацәаз, шаҟа ирхагагаз уи бхьаа мыжда – ԥсцәаҳа мыжда?
Бара быхҩыкын аԥсцәаҳа лахьышәышә сара исцәигоз.
– Шәсыхәа, абаа, шәуаами, абаа, сахьԥсуа шәымбои!
Ахаан сгәы иҭҵәараны иҟоума быбжьы!
Нас, бнацәкьыс хәыҷы ихшәо бнапхыц ҳарбо ҿаабҭыхуан:
– Шәызегьы абриаҟара-абриаҟара гәабзиара хәыҷык-хәыҷык сышәҭар, сыбзиамхои, шәаргьы уиаҟара иабашәыгхоз!
Быччошәа, блафуашәа буан, аха шаҟа хьаа мыжда сгәаҵаҿы иарҵысуаз уи «блаф!»
– Сан ԥшьышықәса днанагеит ари «хьӡымҳәа» мыжда (ус башьҭалт бара нас, ахьӡ еснагь изыбҳәозеи ҳәа баныск). Саргьы, анцәа иҳәар, хԥаҟа шықәса снанагап!
Усҟан жәамш рышьҭахь баҳәшьа илықәшәараны дыҟан!
Шаҟа быргаӡаны бамаз зны-зынла!
Шаҟа бжьажьо багоз!
Ҩымыз дуӡӡа уаха ҳмыцәа, иахьа ҳмыцәа, ҳҩыџьа быԥсҭазараз ҳақәԥон (сыда напык бакуазма усгьы!)... Ҳшеиқәҵәашоз, аҵыхәтәан иааҭбыркьышәит быԥс хәыҷы.
Быԥсы ԥшӡа.
Быԥсы хаа.
Быԥсы ҳалал.
Са сыԥсы аасҭа жәантә еиҵаз.
Аха уи аасҭа жәантә иԥшӡаз.
Жәантә иссирыз.
Иабабҭахыз уигьы бара?
Ибхазар иауаз са сыԥсы еиԥш иҟоу ԥсык?
Ба беиԥш иҟоу ауаа зхызгаз, ирылхәдоу.
Ба бҟынӡагьы изхызгар зылшо.
Издыруеит: ба бансхызга, ба санбцәынха, кырӡа-кырӡа сцоит!
Дбымдыруеи ани ҳанду – ҳан қәашьда лан?
Зцәеи зыбаҩи еикәыршаны, зоура-зыҭбаара еиҵаланы, агәырҩа иарҩаны, аџьабаа нымҵәа иафаны иахьагьы адәы иқәу?
Уи лнапқәа ҟәар-ҟәаруа иалагахьеит.
Лхы ҵыс-ҵысуа иалагахьеит. Дҟәынд-шәындуашәоуп лқьышә еихаԥсқәа еснагь ишыҟоу – иҵыс-ҵысуеит азы.
Лӡамҩақәа зынӡа иҭашәашәан, лыцламҳәа кьеҩӡа илхаанхан, лхы-ԥхныга хәыҷы кәынтрышәӡа илхагылоуп.
Избан абри сара изызбарыз уи бнышәынҭра дахагыланы, абыржәы-ушьҭан дааиҟәжәоит уҳәо данҵәуо! Сара изсаҳарыз агәырҩа алаӷырӡ зыхәлачуа уи лмыткәмабжьы?
Адунеи аҿы уаҳа иашарак ыҟаӡамкәоу, нас?..
– Унан, сан рыцҳа, уа, сара хәаша!
«Сыԥсцәа» саарылнагеит уажәы иаагаз аҵәуабжьы. Аа, лԥеиҳаб иоуп, ани иҭахаз аиҳабы иаамышьҭахьтәи.
Аҽыр-ҽырҳәа илеимасҭәеит, сгәы уаанӡа иҵачуаз, сызхәаҽуаз сылаӷырӡ.
Анцәа уиныҳәааит, дааиаанӡа умнеиааит уан рыцҳа! Аԥсгаха суҭеит, цәгьаԥсышьала сҽыҟажо сышгылаз! Анцәа уиныҳәааит, лаҟара ақәрагьы нуҵааит! Лҩынқәра сҳәар, иаԥсышәа мацарахап.
Аҵәца скызар, еиҭа иамоу рацәоуп.
Усҟан аныҳәарақәа шаҟа еихадыргыло акәзар, акрура-акрыфарагьы зуҭахузеи?
Укьаҭаӡан адәы уқәымзаауеи!
Иан жәымҭа шкәакәа лаԥхьа днышьамхнышлан, диҵәуон уи.
Деиҵақьызқьызуа, игәы даакыдсыло. Аџьар иеилагылаз зегьы ааилақьызқьызит.
Убасҟак ргәы ирԥшааит!
Убасҟак ргәы аҵаӷарақәа кылиԥшааит!
Адунеи аҿы, шьоукы-шьоукы ахацәа убас иҵәуоит, аԥсы мыжда, мчы имам акәымзар, дзымгылахри! Сара уаҳа акы саҳәом, сымԥсыр анаму, исыгымхааит сашьа заҵә илаӷырӡ.
Саб ихәышҭаара амцахә заҵә иҵәуара! Саншьцәа хәыдрааӡқәа рҵәуара!
Уи закәу сара издыруеит.
Издырхьеит ҳан данԥсыз амш еиқәаҵәаан. Иахьагьы сгәы иқәыҩуеит уа убжьы.
Игәкылжәаган – уан дыԥсит азы.
Игәазырҳаган – сан рыцҳа зҳәоз аҵеи дахьылҭынхаз ала.
Иаҳҳәап, рыцҳа, абри аԥсы Аҟәа лыҷкәын иквартираҿы дыкҿазар, абраҟа ишеиҿкаахаз еиԥш еиҿкаахарызу?
Абра иҟарҵо абжа-еиҭабжагьы рзыҟаҵарызу?
Ара умыҳәҳәар, умҵәуар, ламысдароуп, гәаҵәадароуп.
Ақалақь аҿы уҳәҳәар, (изаҟара гәырҩоу узырҳәҳәаз гәхьаас имкӡакәа) аулица агәҭа иангыланы ихәааз амшә еиԥшоуп ушырбо.
Иабаҭаху, аиашазы, аҳәҳәарагьы аҟаарагьы инамцхәны?
Аха шәышықәсала иааиуа уара унеины ӡахәабжьындоушәа излааихуҵәарызеи?
Шәышықәсала иҭымхааз аҟырҟқәагьы – иахьа излаҭхаарызеи?!
Иҳәҳәоит...
Иқьызқьызуеит...
Ргәы иранаҳәоит ус.
Амала, абри аҭакәажә иԥсыз лакә-сакәны сыҟазар, шәзусҭзаалак аӡәы лаӷырӡык сызкашәмыршәын, хахәыцкгьы сызкашәмыршәын ҳәа уасиаҭс иҟасҵон.
Абырсҟатәи мшгьы сагькҿашәымҵан ҳәа расҳәон срыдқәыланы.
– Сҳәахьа инавагыло аӡәыр шәыҟазар, шәынсышьҭаргалааит! – сҳәарын.
Ма убри иацәшәаны исҳәо нармыгӡар иабацарыз?!
– Нана, снана рыцҳа! – ашәы лхьыхәхәа, акәшацәа ргәараан ахы кны лҿаалхеит ԥҳәыс еиқәа гәыкык.
Уи, рыцҳа, ани аибашьраҿ иҭахаз иԥҳәыс лакәын.
Даҽаџьара ҩнра ҳәа дышцахьоугьы, ари агәараҭаҿгьы лықә-лҵас налыгӡоит.
Иаарылшаӡозеи ҳәса мыжда!
Иахьа аа-мшуп ирыцқьаны аԥсы дыкҿеижьҭеи. Иахьа аа-мшуп шьыжьы инаркны уаха илеихашәа ихәлаанӡа ҿааихак рымамкәа иҳәҳәоижьҭеи. Иҵәуоижьҭеи.
Рыҽкыдырҟьоижьҭеи!
Аӡә данҵәуо иаалԥеиԥшны, ажәытәан еиԥш, еиқәҵа-еихаргыла жәлар ргәы иҭымҵәо иааилазырӡырҩыша мыткәма гәыҭшьаагак аӡәы илҳәап ҳәа уҟоу!
Егьырҭгьы уи иаалԥеиԥшып ҳәа уҟоу!
Уаҳа ԥсеивгарак ҳәа рхы инамҭаӡо, зегьы еицыҳәҳәоит, еибарҟаауеит.
Мамзар иҟамлои инаԥшуа, аӡә дҵәуон, егьи дзымҵәуозеи ҳәа, неимҵактәык-ааимҵактәык роур?
Аԥсы имыхәо, абзагьы дызмырԥшӡо!
О-оҳ, арҭ гьамада аҵәуарақәа!
Аҽраԥшра мацараз ахымҩаԥгарақәа!
Ҳәарада, иҟоуп иахьагьы рылаԥшра, рзыӡырҩра мацаразы узызтәаша аҳәса:
Аԥсра жәытә гәыла, жәытә ҵасла, иахмырҟьакәа, имырбыжкыкәа, алаԥшхырԥаразы, аҽраԥшра мацаразы акәымкәа иныҟәызго.
Ауаҩы иԥсы анҭоу изуузоуп ҳәа, данԥслак нахыс абзацәа иаҳҳәо-иаауа еиҭах ҳара иҳахәаша, ҳара ҳҭызгашоуп.
Еиҭах араҟа ицәырҵхуеит, ақә-аҵас ҳәа хьыӡшьарас ишнеиуа ишьҭызхыз, аегоизмра аҟәырҷахак.
Абар лара ҳдиректор иԥҳәысгьы, ари аҭакәажә ԥсаҭа шкәакәа лҭаца еиҳабы (ицахьоу даламҵакәа).
Ганкахьала, даара слыҵашьыцуеит уи сара. Мчыбжьыкоуп усгьы дангәаҟыз аԥс рыцҳа.
Лора (лыхьӡуп, амала, исхашҭыз, уигьы ҳара ҳҟны аус луеит) уахыкгьы ачымазаҩ лыдтәалатәыс илықәымшәеит.
Ӡымҳаҵәкгьы илымҭаны илымжәит.
Иагьылымжәыцт хәышықәса раахыс, уи цқьаны издыруеит, избанзар, аҭакәажә лымчқәа еизхомызт, дара рахь даартә.
Егьигьы аламала даауамызт арахь.
Дааргьы, сааҭк-ҩсааҭк дсасуан ауп.
Шьоукы ишрықәу уҳәеит ҳәа!
Ани анкьаӡа лабхәа данԥсызгьы убасоуп, уажәгьы убас.
Дыԥсит ҳәа ашәаџьҳәаҩ длырҭан, дааит, уаҳа акгьы...
Ҩыџьа-ҩыџьала, хҩы-хҩыла ауаа ҳрылҵуан.
Ҳмашьына усгьы ихианы игылан.
Минуҭқәак рышьҭахь ҳаибарҿыҿуа автобус ҳҭеибаҳәон.
Даҽа ҳамҭак ашьҭахь иаанҳажьуан уи аҭыԥ.
Еихачаԥаз еихатә гәашәк зҿаз шҭак дынҭалеит уи схыш хәыҷы.
Схыш хәыҷы, схышәҭ хәыҷы!
Лара леиҳа ҩба иҟаз агара даҵаланы.
Иҵуазеи ҳавсижьҭеи уи ашҭа-агәара.
Ҳавсижьҭеи уи аҩны, шьаҟак еиқәҟаца изҵагылаз.
Зхәышҭаара мца ҿыц еибакыз.
...Иҵып шықәсык, ҩы-шықәса, инеиҳаны...
Иагьараан сықәнагалап сара абри аганахь.
Абзиараз.
Ацәгьараз.
Иагьараан сылаԥш абри ашҭа иазхап.
Иагьараан дықәызбаап уи Аҵеи, иахьа ари амшазы иины адәы инықәлаз.
Згара рыманы амҩаду ианылаз.
Иагьараан издырп ацәгьеи абзиеи рышьхәа шеивҵоу.
Иагьараан сыбла ихгылап ҩ-хра ԥагьак зызқәа еизхоу.
Хымԥада, уи ԥсра ԥшӡа лыԥсра ԥшӡара зегьы иахарҳаз акоуп иахьатәи асахьа:
Ахәыҷы.
Уи дызҵаз агара.
Иззыргоз Аҵеи.
Ҵхагәы инахысхьан.
Цәамҭхаак усгьы иҟасҵахьан сара, убжьы санарҿыха.
Саақәтәеит.
Саԥхьа адашьмагьы абықҳәа ак нықәҳаит.
Уи, цәымҳада измыцәо ахәыҷ иеиԥш, зыда сызмыцәо сышәҟә акәын.
Усгьы уаха иагьарааны сышьҭазаргьы, шәҟәык шыску саҿымцәаар, уаҳа лацәааихьшь сзыҟаҵаӡом.
Убас змыцәарак сысны сыҟоуп саазқәылаз. Уԥсҭазаара наскьацыԥхьаӡа, ушықәсқәа еиқәылацыԥхьаӡа узмырцәо, угәы иҭыхо рацәахозар акәхап.
Еиҳарак еиқәшәшәа-еиқәзаҷ, зегь рыла анцәа ииныҳәаз шьоук реиԥш иҟоу ануакәымха.
...Сарцәеит, ажәакала, уахагьы уи ашәҟәы. Сагьарцәарын уи шарԥазынӡа, аха...
Акиҳәа ашәа ҳәо, аҵх зхаԥшәмахаз аквартал зегь ухагаланы, уаауан уара убжьаланы.
Азныказы саагәамҵит: дызусҭада уаха аҵхыбжьон анцәа имырцәаз, ихәаа-заауа иҳалахаз?
Аха иаҳа-иаҳа убжьы ааскьацыԥхьаӡа (ааскьарагьы даара иуцәуадаҩны), сгәамҵра еиқәтәон.
Ачча сҿықәххы аҵх салаԥшуан.
Убасҟак ирччаган, игәалаҟара шьҭыхган уара уашәа!
Уашәа – адунеи аҿы шәа хкыс иааудыруаз зегьы шәи-қашьи реиԥш еилазыӡҩаз.
Ашәак алагамҭа даҽа ашәак анҵәамҭа иаԥшьын. Даҽакы агәҭа егьи иахықәыргылан.
Зҵыхәа ианкны иқәдыргьежьаауа ацгәы еиԥш, иқәургьежьаауан уашәа – уара мацара авторс узмаз. Асааҭ снахәаԥшит, аԥенџьыр ахьтә алашара иааиуаз салԥшны.
Хԥа рахь аус ауеит.
Ицәгьам, арԥыс!
Ицәгьамкәа аамҭа ухугоит!
Уинтерес шԥашьҭысхи, умҳәои!
Уарбан абри уара?
Убжьала усыздыруам.
Издырраны иҟоугьы уакәхару?
Ашәларшә снахан, ашә ааҵрааны ашьшьыҳәа сындәылҵын (уашәа иазмырҿыхазгьы ҭаацәак сымами!), ҳсоф снықәгылеит.
Атротуаргьы акәым, аулица агангьы уавагылан акәым, мап, амҩа агәы ашеи-шеира иарханы уаауан уара.
«Уаауан» сҳәар ауазар!
Амшынҿықәахьтә умҩа ааган.
Издырит, аресторан ҿыц «Амза» аҟны ахы ыҵнахит «умаршрут».
Иахьынӡацо дыршьа сзаҭом, азхәыцхагьы сымам. Амза ахаҭаҵәҟьа улбаазшәоуп акькьы ушәаҳәо ушаауа!
Унапқәа бӷьаа-бӷьаауа аулица иануп.
Узжәҩахырк ахац аарла иарку уплашьч азганк, асаара ишьҭаҳәазо, ала аҵыхәеиԥш иушьҭоуп.
Ушьапқәа?
Анцәагьы ауаагьы, урҭ уара ишутәымыз! Мамзар асҵәҟьа уаҩы ибахьоума?
Аахьхьи ушыҟоу – нахьхьи ургоит. Лахьхьи ушыҟоу – ҩахьхьи ургоит.
Зны удыркәашоит.
Зны удыркәаруеит.
Зных, зынӡак убас иаауҵанҵәоит, еикәашәазшәа, аԥслыш махә еиԥш итары-маруа, абар-абар ак угӡам ԥышәха ушьҭарыкшарц!
Аха уи аԥсыкоуп, нас уаадыриашахуеит...
Уазҭада абриаҟара иҟаз аҩы мшын?
Мамзаргьы ушԥоурыжьи?
Мамзаргьы уара уеиԥш адунеи «ртәны» иҟазма иуцыз зегьы?
Харантә абла жжаӡа иаацәырҵит анцәа ицәымӷу машьынак.
Есааира иааигәоит.
Алашара еиҳа иарҭбаауеит. Ахызаҵә еиԥш иаауеит.
Сгәы аҭҳара-ҭҳара инеисит.
Уан лхылымсеит, ари аазгогьы уа уеиԥш шьапеилаԥсак иакәзар?
Уҭеирхоит, имҩа узаԥырымҵыр!
Сыҳәҳәаны сзымыҳәҳәеит.
Сыҽхырбгангьы – сзумыхәеит акгьы.
Сшьапы ықәырӷәӷәа икны асоф адаан сыҽнадсырԥсылеит.
Убӷьаауа анахь уцо, угьаланы арахь уаауа, уаԥрахеит уи ауаҩ имашьына.
Ирҟыжит, ирҟыжхаҭаҵәҟьеит, аха уаҳа умԥсит! Улымҳа ухыҵны ицахьан.
Ихыхәхәала мшынк ихын.
Избан уаҳа уааԥырымҵӡо аларҭа узҭахаз?
Уаҳа зынӡа угәаҵәа акы еилнамкааӡону?
Ус дҟалома, нас, ауаҩ абас аан?
Аа, иаасгәалашәеит.
Саргьы убас еиԥш ак схызгахьеит.
Иашьа заҵәык иоуп исымоу сара саб игәараҭахьала.
Ахьхьа-џьџьаҳәа еилаз аҭаацәа ду, аҭаацәа гәырӷьахә ззырҳәоз аҟынтәи иахьа иараӡәк иоуп инханы исымоу.
Ус ҟамлалои аԥсҭазаараҿы, алу ӡлагара иахьаабацала имгьежьыкәа, иааҳәны даҽакала игьежьуа ианалаго.
Акәашара зхашҭхьаз, гәыкала аччашьа зхашҭхьаз, ашәаҳәашьа зхашҭхьаз (ҩы-шықәса рыцқьаны иҵуан иареи сареи ҳаҳәшьеиҵбы хазына аԥсра мыжда даҳцәагеижьҭеи!), сықәны сыҟан сашьа ԥҳәыс данааиго, ачараан сшыкәашоз, ашәа шысҳәоз, аҩы сыҽшасыршьуаз ҳәа.
Абарҭ рыхԥа рҟынтә акызаҵәыкоуп инасыгӡаз – аҵыхәтәантәи.
Егьырҭ рахь:
Иамуит – исзеихымгеит сшьапы, исыкәашәеит.
Иамуит – исзеихымхит сҿы, сылаӷырӡ сахәаҽит.
Акызаҵәык – изжәит аҩы!
Ахаан х-ҵәыцак еиқәкны ишысымжәыцыз здыруаз, сашьа дӷьаҵәыӷьаҵәит.
Исылымшарашәа иԥхьаӡеит уи!
Аха сара иссырҳауа сыҟазма!
Уара иудыруеит сықәны сшыҟоу, сҳәеит!
Саҭоумҵан, амала, ҩба сзынагӡом, сҳәеит!
Ихыжәжәа-хыжәжәа сцәажәон.
Сгәыԥшаара сыцәхыжжыр ҳәа сшәон.
Издыруада иара абри ахԥатәи амч снаҭар, егьырҭ аҩба насыгӡартә?
...Изжәуан.
Сыччон.
Амцхәгьы сыччон.
Сыччарц саҿын ахаан сшымыччац.
Сгәырӷьарц саҿын, ахаан сшымгәырӷьац...
Аныҳәаҿақәа аки-аки еишьҭасҵон.
Иржәуаз ак бжьасыжьуамызт.
Аа-ҵәыцак зыжәхьан.
Иахьеиԥш исгәалашәоит: амыцхә сыччон!
Аха исзеихымхит уаҳа сҿы.
Исзеихымгеит усгьы сшьапы.
Амала, еҳ, исымазҭгьы убасҟан қәаҵак.
Уаҩ дызҵамыз, сыда ԥшәыма дызмамыз қәаҵак. Убраҟа инаганы исызгылазҭгьы саҳәшьа мыжда лқьашана!
Иагьа, иагьа сҵәуарын.
Иагьы мыткәма сҳәарын...
Са сакәызма еиҳа изаҭәаз, нас, абри агәырӷьара?
Ҭаацәа дула зегьы иахьеи уахеи ҳаззыԥшыз, ҳзеиԥхыӡуаз ҳчара заҵә – сашьа ичара – алахәра, аныҟәгара?
Убысҟак схы ахызбаауазар акәхарын...
Убасҟак схы сымхарацәазар акәхарын...
Сыччон.
Изжәуан аҩы.
Аҵәцеи аҵәцеи еишьҭаргыланы.
Ахаан исзымҳәацыз аныҳәаҿақәа еихаргыланы.
Убри аҽны аҟара сара ауаа рыгәҭа снагыланы , қьаад ҷышәрак шыздыруаз аӡәгьы исмырбацызт.
Аҵыхәтәан (сӡаахәхәала сӡаалахьан уи уара узху еиԥшу мшынк!), иааныскылеит ԥшьаҵәцак.
Сашьа дысныҳәеит.
Иԥҳәыс хәыҷы дысныҳәеит.
Сашьа дызланагалаз ауаа сныҳәеит.
Аԥшьбатәи хсыркәшеит саҳәшьа рыцҳа лыԥсы ҭаны дыҟазар, илкышаз аҵәца ала.
Лцымхәрас еиҭа дысныҳәеит сашьа.
Еиҭа дысныҳәеит сҭаца. Сашьа дызланагалаз. Лцымхәрас...
Ла лхаҭа лакәзар, шаҟа еиҿылкаарыз, илҳәарыз!..
Шаҟа рыла имҩаԥылгарыз ари ачара!
Сара издыруеит, уи схаҭыԥан дыҟазар, дагьшыкәашоз.
Ашәагьы шылҳәоз.
Саҟара ҩба-хԥа ирԥшӡаны аныҳәаҿа шылҳәоз.
Саҟара ҩба-хԥагьы аҩы шылжәуаз.
Ишылжәуаз, аха дшамшьуаз.
Мап, уи зынӡа даҽакала иҟаз уаҩын.
Адунеиажә, адунеи!
Са сакәмызт уара иахьанӡа иноугашаз!
Наҟ-наҟгьы иноугашаз!
Лара лакәын.
Лара сеиҳа даԥсан.
Сеиҳа дуԥсан.
Иуцәыӡыз абанӡарацәоу иахьа уи дахьыҟам!
...Сҽыҟажаны, хаҵаҵас исҳәеит аԥхьатәи аныҳәаҿақәа.
Аха ани лцымхәрас исҳәоз аныҳәаҿаан исзымҳәеит исҳәарц исҭахыз абжагьы.
Сҿы акит.
Сылаӷырӡ сахәаҽит.
– Бышнеиц, бышнеиц, саҳәшьа! Еилабымган бфырԥҳәысра!
Ҿааиҭуан сашьа, сыбжьы сыхәлашәацыԥхьаӡа.
– Мамоу, умшәан! Аҳ иеиԥш сыҟоуп!
Ақәа цәыкәбарқәа зхьыҳәҳәы ицо аԥенџьыр саркьеиԥш сыблагә ихызазон алаӷырӡ цақәа.
Схаҵахеит, ииашан!
Анапеинҟьарақәа игаз знык аҟара дыдрабжьык еиԥш сгәы иқәыҩуан, нас?.. Насоуп акаамеҭ!
Е-ес, сынҭахәаша тымитышак ахь сагеит.
Зԥынҵа сҭагылаз ашыкьбжьы хара ӡлагарабжьык еиԥш исаҳауан.
Иҩынтуан зегьы...
Амала, акгьы рылымшагәышьеит урҭ аԥшьаҵәцакгьы.
Уаҳа исзеихымхит сҿы.
Уаҳа исзеихымгеит сшьапы.
Схыхәхәала схын инымҵәаӡоз, ираҳаҭӡаз мшынк. Аа, абри уара уажәы узху ахаҭаҵәҟьа, аҵхагәҭантәи сашәаҳәаҩ!
Амашьына анахь еихан, уахь угьалеит.
Ухы уаӷоума?
Уаџьал ушә ихуцалама?
Шәнеивыс-ааивысуеит...
Сыбла иаахгылахт сахьак еиҭа:
Дықәԥраа дкәашо дықәуп арԥыс.
Дԥыруа дивагьежьуеит аԥҳәызба.
Аарла зтәыҩа ылызгаз аҽа кәашеиԥш, дкахәхәа-кахәхәоит.
Аха, абар, даақәҵәиааит арԥыс.
Иҭаххеит иӡара ҭкәыцәаа далаҽырбарц! Ахьшьыцбеиԥш дышьҭасит лымҩа ааихҵәаны.
Аха даақәҵәиаахуеит ларгьы, егьирахьала дивагьежьырц.
Еиҭах лымҩа ааихиҵәахуеит иара дҩаҵԥаны! Лымаӡа лыҵихит лара лҽазылкаанӡагьы.
Ибла цымцымқәа лҿарԥхо, бзымцеит иҳәошәа! Адунеиаҿ ухшыҩ асаҳаҭкала иахьымнеиуа ыҟоума усгьы!
Мамзар сыбла иабаахгылеи ари асахьа?
Арахь амашьынеи уареи, аԥсцәаҳаи уареи шәеиԥш шәеишьҭоуп.
Аҵыхәтәан, амашьынарныҟәцаҩ ихы ахышә иааҭирҳәҳәан, дуқәҟааит уара, уан, уаб нимыжьуа...
Слымҳа снасны искит: убасҟак исцәымыӷхеит.
Ушҳазӡа уаанхеит имашьына аԥхьа уахьгылаз.
Ицәҳабжь афымцеиԥш иусны.
Ибжьы акәушь, ииҳәаз акәушь угәы ианҟьаз?
Уаангылара ихы иархәан шьҭахьла имашьына неиҭеиган, «хус иҟаз» зегь лауҭаны, ес, длықәхәаша дцеит.
Ԥыҭрак узазо, аԥшацәгьа иқәнакыз аҿырпынҵлеиԥш, уеихытаруа ҭыԥк аҿы угылан уара.
Уашәагьы ухашҭны.
Ухы ухшыҩаҿ иааугарц уаҿызар акәхарын, аха уи зтәызтәхьаз хыхәхәа ицон...
Еиҭах иаацәыругеит уашәа.
Ани уашәа бзиахә, уара умацара заҵәык авторс узмоу.
Исыздыруам, амала, са сымацара савторуп ҳәа уаақәгыларгьы, шаҟаҩ цәырҵша, ртәы-рымаа ацә ахеиԥш ианкны иалырго!..
Ушьапы мыждақәа анахь урго, арахь урго, еиҭа инеихугеит.
Уҳавган кыр уҩаргеит.
Абар аулицеи атротуари ирыбжьоу ажра еиқәхәашь. Ӡынгьы-ԥхынгьы иҭамбаӡо аӡы ҵымҳәҳәар зҭысны ицо.
Ақалақь ацентр иацәыхараз анкьатәи ҳҳабла центрхеижьҭеи иҵӡозеи!
Аха убри ажра уаҳа ҳазааԥырнамгеит ақалақь аҿацә! Аа, унхықәххылеит!
Умахцәы снамҵасны уаахьасыргьежьрашәа саанапырхахеит.
Ԥхьа снеихеит.
Иабаҟоу, арахь, аҩбатәи аетаж аҿы сықәгылоуп! Мап, удырблаҟьахт ушьапқәа.
Дгьылк ушықәгылоу рдыруазар акәхап...
Уцоит убжьаланы.
Анцәа меигӡарахда иуиҭаз амҩа ахи аҵыхәеи, ухы агәра умгошәа, шьаҿала ҿыц ишәо.
Уцоит, уашәа заҵә, уажәтәиала ухьыӡҳәара заҵә ухагалан.
Бзиашәа, иҭацәын аулица, амашьынақәа иреицлабырҭамызт ҽынлеиԥш.
Аха усгьы иҟами уарла-шәарла зыбла жжаӡа аҵх агәы еиҩызшо, иҩиас-лиасуа?
Урҭ макьаназ иувсуеит.
Уцоит.
Сгәы уцны ицоит.
Сыбла уцны ицоит.
Ахьҭа шьҭа ишсылсуагьы, сгылоуп ус. Жракы уҭамҳанда, иараби!
Машьынак уаҵамҳанда!
Уеибга-уеизҩыда узнеиуанда уҩны!
Дуԥылозар акәхап уан.
Ацҳа шәарҭеиԥш икат-като узынхалаз ари амҩа ахы анукуаз, дҿыхахьазар акәхарын.
Ма дмыцәаӡацзаргьы акәхап умҩа дшазыԥшыз...
Дурҿыхозар акәхап уԥҳәыс!
Ари усгьы шьҭа даауам ҳәа, лара лтәала, даара дузгәааны ацәа зҽазҭахьоу.
Ма ухәы ампахьшьы иҵахҩаны ишадтәалаз, астол зхы нықәҵаны иавацәаз...
Шаҟа исҭахузеи абри аҵыхәтәантәи лакәзар уара уԥҳәыс!
Ҳәарада, уи уара иаԥсоу аӡә уакәны.
Ирыцҳауп аԥҳәыс лгәы, иаԥсаӡамкәа ауаҩ изы мыцхә игәаҟуа.
Мыцхә ибылуа.
Уаҳа мцак ззынеиҿамкыз акәасҭхеиԥш, илеикәабылны ицо.
...Уцоит.
Унаскьоит.
Уашәабжьгьы уара уеиԥш инаскьоит.
Са сеиԥш уи иарҿыхаз ӡәыр дыҟоума?
Дыҟами, нас, згәы иқәымсызгьы, згәы ианымҟьаӡазгьы уашәабжь?!
Иҟалоит, ацәа зынӡак дзалнамхыкәа, ус варала даарҳәны дықәнариазар.
Цәамҭхаа бзиа иоуааит уигьы!
Ишеисуа еислааит сара сыгәгьы, уара аԥшқа иеиԥш уахак умахцәы уанкны уназго.
Уи уара иубом, ҽаӡәгьы ибом, ҳәарада.
Мап, гәыӷра лашарак сымоуп:
Издыруада, иара акәзар ажра ахықәаҿ уаннеилак, ухбыкьырц ак угымхо ушыҟоу, уааихазыртраауа арахь?!
Издыруада, иара акәзар аԥсцәаҳа иеиԥш убла алашара хырԥхало, иааудгыло амашьына наҟ инаухан уаԥырызго?
Укамҳакәа, усгьы жәа-шьаҿак анахь-арахь иҟамҵакәа шьаҿак ԥхьа узеиҭамҵуа, аха усгьы уназго иара акәзар?
Амала, ииашаны, ара џьара уаннышьҭас, узыргыло мчы умам.
Шьап уҵам.
Гәы узҭам.
Урҭ хыхәхәала уаҩ иимбо мшынк иӡаауп уажәы...
Изусҭхарыдашь уара абас уаха уи амшын уӡаазҵаз?
Қьафшақә акәу?
Ԥагьашақә акәу?
Гәаӷшақә акәу?
Иарбан гәырӷьараз иумаз, абысҟак адгьыл уқәмырсӡакәа аҳауа уалакны уаазго?
Иарбан гәырҩоу ма ихуҽыз – абри амшын лаԥшхырԥага уӡаахәхәала уанӡаалоз?
Сыԥшуан.
Сушьҭаԥшуан.
Уцон уара, ушцац, аулица агәы иарханы.
Еҳ, еснагь бзиа иубозар иарбан усзаалак аҿы абас хаха амҩагә иашара анылара!
Бзиа иубозаргьы ҟалап...
Уажәы, абас уара ушыҟоу еиԥш даныҟоу ауп ауаҩы еиҳа данҵоурахо, рымҳәои!
Аҽ ҟәыӷеиԥш иуҵагылоу угәы, избоит, уагоит уахьгатәу, даара ахы адыруа ишыҟамгьы.
...Сылаԥш уныҵҵит...
Уналаӡит аҵх еиқәа.
Зны-зынла ҩахьхьи џьара иаацәырҟьо машьынак алашара иснарбалоит аарла ухәынгаа.
Усыздыруам.
Уздырырцгьы сҽазыскуам.
Аха иудыруаз, акгьы умыхькәа уеиқәханы аҩны унеира – уара мацара иуџьшьам.
Иҟазаарын абри аҵх аҿы нцәахәык еиԥш иухылаԥшуа уназгоз гәык...
Иаашеит.
Иҿыхеит ақалақь.
Ихыхәхәо жьыла иҭәны еиҵахәаны игылоу, еилашыз ачан еиԥш, агәараҳәа ишуа иааилаҭәеит ақалақь ԥсҭазаара, иахак еиҵаԥхьаны иҟаз.
Иҭынчын ақалақь алымҳа.
Ишәымдыруеи ма ишыҟоу иара?
Аҵыхәан џьара ушьапы нкыдҟьаргьы, ҩахьхьи ахаҩаӡара игылоу иаҳауеит. Уаӷеимшхара хҭыс бааԥсык акәым.
Амшгьы мыцхәы иссирын уи аҽны, амра цәырҟьацәырасуа, иҿыхьҭаӡа ишыҟазгьы.
