Иуа КоӶониа изку агәалашәарақәа рҟынтә

И. Коӷониа ибызшәа – ашьха ӡыхь  еиԥш ицқьоуп, иласуп, ажәлар рыгәшәа аҳәаратәы, ирзааигәаны еиҿартәуп. Убри амч ала апоет иҩымҭақәа инарҭбааны аԥхьаҩцәа рхы иадырхәоит, бзиа ирбоит. Ажәлар ирзааигәаны, ирмарианы аҩра –  уи анапҟазара иазҳәоуп. Ашәҟәыҩҩы ибызшәа – уи шьаҭас иамоу ажәлар рыбызшәа ианацәыхараха, ма уи ианазхьамԥш – иканӡар алшоит.
Апоезиа  иаша аамҭа аԥырхагам. Ашықәсқәа еишьҭаланы, иаанымҿасӡакәа ицалааит, аха ажәлар ргәы иҭнымҵәо рыԥсы ирзалымхуа апоезиа аанхоит, абиԥарақәа рдоуҳатә культура иалалоит, уи аҿиара иацхраауеит.
Иуа Коӷоӷниа иреиӷьу иҩымҭақәагьы мҩасны имцеит, аамҭа иазмырхәанчо иаанхеит. Уи ипоезиа иахьагьы «тәамҩахә амам», аԥхьаҩ ицәа ианыруеит, ицаҳәцаҳәо игәы иқәыҩуеит, дархәыцуеит, ажәа сахьарк игәанарԥхоит.

Хә.С. Бӷажәба, 
академик.

























1920 шықәсазы агазеҭ «Аԥсны» маи 15-тәи аномер аҿы ианырҵеит И. Коӷниа  иажәеинрала «Ҳгылап, сашьа!»:

Ҳгылап, сашьа,
Ишоит умбои!
Ҳрылгап ҳусқәа
Иутәны иҳамақәоу…

Иазхоит, иазхоит шьҭа,
Ҳгылап, сашьа, ҳгылап,
Иумбои ашарԥыеҵәа
Ишынаскьауа наҟ ҩада.

Абри еиԥшуп хьыӡлагьы ҵакылагьы апоет-ҿа егьи иажәеинраалагьы – «Сашьа» («Аԥсны, декабр 10, 1920 ш.). «Аҳы, аԥсацәа» аҟынгьы иҩуеит: «Аҳы, аԥсацәа, шьҭа ҳнеихап ҳаԥхьаҟа, зыӡбахә ҳаҳауа алашарахь, ҳала хызтша ҳара зегьы!» Абри ахьаныз аномер аҿы («Аԥсны», иун 12, 1920 ш.) апоет изануп даҽа патриоттә жәеинраалак «Аԥсны» ҳәа.

Бзиа ишԥазбауа Аԥсны сара,
Сыԥс аҩыҭкаареиԥш исымбои.
Сара уара суԥырҵны ҳәа
Сызцагәышьом тәымџьараҳәа.
Шалуа Инал-иԥа.


И. Коӷониа иеизҳазыӷьараҿ, поетк иаҳасабала ицәырҵраҿ,  аҵак ду рыман ажәлар рҿаԥыцтә ҳәамҭақәеи иара аҩра далагаанӡатәи аԥсуа литература атрадициақәеи, еиҳараӡак, ҳәарас иаҭахузеи, Д. Гәлиа ипоезиа атрадициақәа. Ажәлар рҳәамҭаҿ И. Коӷониа инырит ажәлар ргәы ззыбылуаз, изызхьуаз; рмилаҭтә сахьаркыратә хәыцшьа, ажәлар рҭоурыхтә лахьынҵа иацыз амыҟәмабарақәа ԥсра зқәым афырхаҵара; апоет ицәеижь ианырит, дыхнахит урҭ злаԥҵаз абызшәа ссир абеиара, еиҭаҳәашьа змамыз уи аԥшӡара.
Д. Гәлиа ипоезиаҿ И. Коӷониа иҿаԥхьа иаатит ажәлар дара рнапала иаԥырҵазшәа иҟаз ашәҟәы: уи адаҟьақәа рҿы уаҩ игәалашәара иалымҵуа ирыхцәажәан аԥсуаа ржәытә-рҿатә, изҭагылаз асоциалтә гәаҟра, ирхыччан, исахьарку ажәала ирҿаасҭан ажәлар ршьа  рылцәцәааны изжәуаз, нхара-нҵыра, хҩахаха рызымҭоз аимҵәаҩцәа, аргәаҟыҩцәа. Афольклор ахархәашьа аганахьала Д. Гәлиа ипоезиа  И. Коӷониа изы зеиӷьаҟамыз ҿырԥштәын, аԥсуа литература ауасхыршьҭаҵаҩ иажәа, иара ахьаабаа – асоциалтә ҭагалызаашьа – ишгәылҵуазгьы, жәлар ражәа ацәеижь иагәылакын, уи ацәа хаа ахан, аҟәышра аҟәышран.

Мушьни Лашәриа



