Дынхон-дынҵуан…
«Аҳәынҭқар!» – адруҳәа еицырҳәашт саԥхьаҩцәа хәыҷқәа.
Мап, ахәыҷқәа, уа ишәзақәмыршәеит. Дынхон-дынҵуан уасҭа
ҟазак, иҟан-ианын… Мҿыхсахак.
Уи амҿыхсаха, ҵла-жәла бзиак иаиуангьы иҟаӡамызт, аҩнқәа
зладырԥхац есӡынра ауаџьаҟқәеи ахәышҭаарақәеи рҿы амца
злеиқәырҵо, иаабац мҿыхсахак иеиԥшын.
Ишнанагах уара идыр, аха ҽнак зны, абри амҿыхсаха анапҟаза
иуасҭарҭаҿы ибеит. Аҭаҳмада Антонио ихьӡын, анапҟаза Антонио, аха, иара ус, адунеи иаақәыршаз зегьы «Анапҟаза Ацаҟала»
ҳәа ишьҭан уи, избанзар, иԥынҵа ақәыԥшырҭа ылгәыгәӡа, еснагь
ацаҟала еиԥш ихәыҵыԥхон, ихыҟаԥшьаа-хиаҵәаашәа иҟан.
Анапҟаза Ацаҟала, ари амҿыхсаха ангәеиҭа, даара деигәырӷьеит,
дыххаччо инапқәа ааихьишьын, иԥынҵа дааҭацәажәеит:
– Ари амҿыхсаха такәы ианаамҭаз исықәшәеит. Сналаган
астол-шьапы алсхып.
Ианиҳәа инаигӡароуп. Имыргәагәакәа иеиха цҳафыруа
иаашьҭихит, амҿыхсаха ацәа ахьынӡамоу иаамысхып, астол
ашьапы асахьа аҭаны исцәаблап ҳәа. Аха, аиха ҩышьҭихырц инапы аҿахьынаирхаз уа иаанхеит – амҿыхсаха бжьык паӡа иаалҩит, – уи иҳәо-ичо иалагеит:
– Шәысмысын, шәысмысын!
Шәхаҿы уеизгьы иаажәгап, аҭаҳмада гәыраз Анапҟаза
Ацаҟала иҿаԥшылара шыҟалаз.
Уаҩы ишимбац иџьашьаны иуасҭарҭа лаԥшыла аимдара далагеит уи, абри абжьы ахьынтәааз еиликаарц. Аха уи икәымра
хәыҷы доуԥсы дыҩнаршәмызт. Ашьалашьынырҭа дыҵаԥшын –
аӡәгьы димбеит. Еснагь иаркны игылаз ашкаф дҭаԥшын, убрагь
аӡәгьы димбеит. Ацәыцә зҭаз акалаҭ ихы нҭеикын, аха убрагь
аӡәгьы дыҟамызт. Аҵыхәтәан, ахышә ааиртын, адәныҟа дыԥшит,
ааҵра даваԥшит, аха уаҳа умԥсит – зегьынџьара иккаӡа иҟоуп.
Издыруада…
– Зегьы еилкаауп, – дынхәыҵаччеит уи, ипарик инацәа навҵаҵаны
ихы ааибыӷын. – Баша сажьеит! Ус анакәха, аус напы
арктәуп!
Уи иеиха аҿылаирхан, даара иманшәаланы амҿыхсаха
иақәиршәеит.
– Ҟаҳ, исурхьит уара! – иааӷьаҵәыӷьаҵәит ани иаҳац абжьы.
Анапҟаза Ацаҟала изы ари уажәшьҭа имыцхәыҵәҟьан. Уи
дшәан, иблақәа ҭыҵны ихагәҭа иқәларц акы аарыгымхеит, иҿы
ахьааихихыз инхан, ибз арахь иҭшәеит, ажәакала, ажәытәан
афонтанқәа зладырхиоз астатуиа мӡанрақәа дреиԥшхеит ҳаҭаҳмада
зынӡаск.
Зныкыршәа иԥсы анааи, иҿы
еилго ианыҟала, асҟак дахьшәаз
аҟнытә дакуа-дашьҭуа, ихы
дацәшәо далагеит.
– Дызусҭада уеизгьы «ҟаҳ»
ҳәа иҩныҵәаашаз? Ара сара
сыда ԥсы зхоу аҽаӡәы дыҟамеи?
Иҟалар алшома амҿыхсаха
ахәыҷы иеиԥш иҵәыуо, иҳәҳәо?
Мап, ианакәзаалак ихасҵарц
сыҟам! Ари иаабац мҿыхсахак
ауп. Егьырҭ иара аҩызцәа
амҿыхсахақәа излареиԥшым
ҳәа акымзарак ыҟаӡам. Инаганы амца иақәуҵар, ҟәџьалк азна
аҟәыд ажәуеит, ус акәымкәа,
абри амҿыхсаха аӡәы даӷралазар,
аа? Ус акәзаргьы, ихазы еицәаз
ҟаиҵеит. Исырбап сара уи уажәы.
Абрыгь иҳәеит, уи амҿыхсаха рыцҳа аашьҭыхны иҩнапыкгьы
рыла рыцҳашьарак ҳәа азымуӡакәа аҭӡамц ианиҟьо далагеит.
Нас дҩагылан дӡырҩит дырҩегьых ақьыбжьы, ма аӷьаҵәыӷьаҵәбжьы гозар ҳәа. Дыԥшын ҩ-минуҭк – аҷытбжьы мгеит,
хәминуҭк дыԥшын – имгеит, жәаминуҭк дыԥшын – имгеит.
– Еилыскаауеит, – иҳәахт уи аҵыхәтәан, ихы дацәыԥхашьо
дааҿамҟәеит, ипарик быӷбыӷуа, «ҟаҳ» ҳәа бжьы мгаӡеит, сажьеит
ауп. Ус анакәха, ԥшра аҭахым, аус напы арктәуп! Ишәара зынӡа
ихымԥсаацызт аҟнытә, игәы ирыӷәӷәарц, абжьааԥны ишыҟаиҵалоз
еиԥш, иныҵакшәа ашәакгьы аацәыригеит.
Иеиха наҟ инышьҭеиҵан, ашьалашьын аашьҭихит, амҿыхсаха
инахьшьы-ҩахьшьны иааиҟареитәырц. Аха, ашьалашьынгьы нахьыст, ани абжьы па хәыҷы амҿыхсаха еиҭаналҩит. Уи аччабжь
ахәлаҵәо игон:
– Ааи, уаҟәыҵ, абааԥсы! Соуразоуроу сурчыхәчыхәуеит!
Уажәы Анапҟаза Ацаҟала амацәыс исызшәа дышьҭҟьаны
дцан дкаҳаит. Ԥыҭрак ашьҭахь иԥсы анаах, ибеит деизҟьа аӷәра
дшықәжьыз.
Ихы-иҿы еицакит уи, ихәыҵыԥхо иҟаз иԥынҵа ақәыԥшырҭа
хшәааит.
Убри аамҭазы ашә иаст.
– Шәыҩхал, – аиргьҳәа иҿы еилгеит ауасҭа, аха уеизгьы
дҩеиханы ишьапы дзықәымгылт.
Ашә аартны уахь дааҩналт акыр зықәра зфахьаз, аха макьана изланы иҟаз Џьеппетто ҳәа аӡәы. Агәылацәа рхәыҷқәа рыбз
иахьафоз
«Ашларцамгьал» ҳәа дыхьӡдыртәит. Аиашазы, уи ипарик ҩеижьӡа ашларцамгьал иеиԥшҵәҟьан.
Џьеппетто даара игәыжәла цәгьан, афархь мцеиԥш аԥырқьҳәа
деицрашәон. Ҳаӷеимшхаран уи ишиаҳауаз Ашларцамгьал
ҳәа зҳәаз изы! Абас лымҳаҭаск шааиауаз, абри ауаҩ уаҩԥсы
дизеиқәымкуа дҿаҳәатәхон.
– Мшыбзиа, Антонио! – иҳәеит Џьеппетто, ара аӷәраҿы
иҟауҵозеи?
– Ашышкамсқәа ашьҭыхреи ашареи дсырҵоит.
– Анцәа уирманшәалааит!
– Са сахь уаазгазеи, дад, Џьеппетто?
– Сшьапқәа!.. Иуасҳәо уаҳауоу, Антонио, суҭааит аказы
суҳәарц.
– Исылшо акы акәзар, схы сеигӡом, – иҳәан ауасҭа дҩаҵыззеит.
– Иахьа ашьыжь схаҿы хшыҩ бзиак ааин.
– Сузыӡырҩуеит.
– Убас схы иҭашәеит, ицәгьамызт амҿы дагәылцәааны дҟаҵазар
ҳәа абас зда дыҟам уаҩ хәыҷык. Аха убри амҿлых уаҩхәыҷы
аџьашьахәы далашахароуп: акәашара, аҳәаҟьара илшо, аҳауаҿы
цыгәхыршәҭ ҟаиҵо. Нас, абри амҿлых уаҩ хәыҷы дсыма, адунеи
ҟьаҟьа ду сықәлан схы ахьынахо сҿынасхарын, ча ҿаҵаки ҵәыцак
азна аҩи аласырҳарц. Иахышәҳәаауазеи нас ари шәара?
– Аферым, Ашларцамгьал! – иҩҭнарҟьеит иахьынтәаауаз
уаҩы изымдыруаз ани абжьы ҵар.
«Ашларцамгьал» ҳәа шиарҳәаз
аниаҳа, Џьеппетто убас иԥсы
ԥжәеит, апырпыл еиԥш дҟаԥшьӡа
деицрашәеит:
– Ишԥажәгәаӷьи шәара, сара ас
ҿҭыӡәӡәаала сацәажәара?
– Ус ишәацәажәада?
– Шәара шәами «Ашларцамгьал»
ҳәа уажәраанӡа исҿыз!
– Уи сара сакәӡам.
– Дызусҭада нас, сара соума!
Сара еиҭасҳәахуеит уи зҳәаз шәара
шәоуп!
– Мап!
– Ааи!
– Мап!
– Ааи!
Урҭ еибаршит, нас ажәа аҟнытәи аус ахь ииасит, напышьашәала
еибакын, еибарххеит, ицҳауа, ицәибаԥԥуа иалагеит.
Аидыслара ианалга, Џьеппетто ипарик ҩеижьӡа Антонио еиларӷәӷәа икын, ауасҭа ипарик шла Џьеппетто ихаԥыц аларԥс
иҿыҵакын.
– Спарик сыҭ арахь! – дныҩнаҟааит
анапҟаза Антонио.
– Сара стәгьы сыҭ, нас ҳаинышәап.
Аҭаҳмадцәа рпарикқәа анеимырда, рнапқәагьы
еимырхит, ҭоубагьы
руит рыԥсы ҭанаҵы ргәы шнибамырхо азы.
– Ус анакәха, дад, Џьеппетто, –
иҳәеит ауасҭа Антонио ас ианеинышәа
ашьҭахь, – сызлашәыхәо
акры ыҟоума сара?
– Амҿлых уаҩ хәыҷы дызлысхша
акы сышәҭару?
Ауасҭа Антонио дгәырӷьаҵәа
асҟак дзыршәахьаз
амҿыхсаха
аашьҭикәыцәааит.
Аха уи, ҳамҭас изиҭоз ианииркуаз, убас
иҭрысит, импыҵҵәраан, Џьеппетто рыцҳа аиргьҳәа дышьҭызхуаз
ишьапқәа
ирықәҳаит.
– Ох! Шаҟа шәеиҷаҳаны идшәыркуазеи ауаа аҳамҭақәа ирышәҭо,
анапҟаза Антонио! Сыбжашәтәит ҳәа сыҟоуп зынӡа!
– Анцәа, ауаа, уи сара сакәӡам!
– Ус анакәха, сара соуп нас?
– Абри амҿоуп изхароу.
– Уи шәара ишәымҳәаӡаргьы саргьы издыруеит, аха сшьапы
иақәзыжьыз шәара шәакәӡами?
– Сара иақәсмыжьӡеит!
– Амцҳәаҩ!
– Џьеппетто, ус ишәҿашәалак сашәымҳәалан акәымзар «Ашларцамгьал» ҳәа шәасҳәоит саргьы!
– Аҽада!
– Ашларцамгьал!
– Ажә!
– Ашларцамгьал!
– Амаамын хыҭԥышша!
– Ашларцамгьал!
Хынтә раан Ашларцамгьал ҳәа аниарҳәа, Џьеппетто ихдырра хәыҷы изҭаҟьышәызгьы ицәыӡӡеит, напышьашәала ауасҭа
дигәыдлеит, нас аҩыџьагьы хәцәахьы иааи иааибакит.
Еибаркаран ианааимыҵ, анапҟаза Антонио иԥынҵа ԥаса
ианыз ацәԥырсҭақәа ҩба рыцын, иара иҩыза икьаҿ иақәгылаз
аҳәынҵәрақәа ҩба рыла еиҵан.
Аҵыхәтәан, убас ргәырԥсақәа аныҟарҵа ашьҭахь, аҩыџьагьы
дырҩегьых рнапқәа ааимырхын, рыԥсы ҭанаҵы уаҳа рыгәқәа
шнибамырхо ала ажәа еиымрдеит.
Нас Џьеппетто, ани амҿыхсаха маҷҟәик ааиҩыҵраишьын,
дкәылԥаауа иҩныҟа иҿынеихеит.
Џьеппетто ҩныс ҳәа имаӡаз аӷәраҵаҿы иҟаз кәымра хәыҷык
акәын; уи имаз ахышә заҵәы амардуан аҵахь акәын иахькылԥшуаз.
Аҩнуҵҟагьы ҟәардә еицаҟьаки, цәарҭаӷәы кылыжәжәаки,
стол цыркьыки ракәӡан излархиаз. Амца ҭан акәакь икҿаҟәыҟәыз
ауаџьаҟ хәыҷы. Аха амца асахьа ҭыхын, иара иахакнаҳаз
ақәабшьҭгьы асахьа ҭыхын: уи ахәараҳәа ишуан, ахылҩаԥсылҩа
ахылҟьа, асахьа ҭыхымкәа ииашаҵәҟьаны икнаҳаушәа.
Џьеппетто аҩны дшааиз еиԥшҵәҟьа, ԥшра ҟамҵаӡакәа, имыругақәа
аашьҭихын, амҿлых уаҩ хәыҷы игәылцәаара далагеит.
«Хьӡыс исҭарызеи? – даахәыц-хәыцит Џьеппетто. – Пиноккио ҳәа ихьӡысҵап. Ари ахьӡ уи анасыԥ изаанагоит. Анкьа
зны ҭаацәарак зегьы Пиноккио рыхьӡны издыруан: раб, Пиноккио ихьӡын, ран – Пиноккио, рыхшара – Пиноккиаа, анцәа
ишиҳәарагьы иҟан зегьы. Урҭ рахьтә реиҳа ибеиаз дҳәаны иааигоз ала акрифон».
Имҿлых уаҩ хәыҷы ахьӡ анизиԥшаа, еиҳагьы игәы ақәкны аусура далагеит. Раԥхьа уи ихахәы ҟаиҵеит, нас илахь, аҵыхәтәаны
– иблақәа. Иблақәа ҟаҵаны даналга, уи игәеиҭеит – шаҟа
иџьеишьазгьы уажәшьҭа шәара еилышәкаа! – урҭ ҟәысҟәысуа
дкылкааны иара ихәаԥшуеит. Иааихмырсыӷьӡакәа ихәаԥшуаз
амҿтәы блақәа рылаԥши илаԥши анааиқәшәа, Џьеппетто игәы
ааимнаҟьашәа дҟалан, дааҟәынд-шәындит:
– Амҿтәы бла бзамыҟәқәа, шәҭызза сара шәызсыхәаԥшыхуазеи?
Аха аҭак ҳәа акгьы имаҳаит.
Иблақәа данрылга, иԥынҵа далагеит. Иԥынҵа даналга, уи
убас иазҳауа аҿынанахеит, минуҭқәак рылагьы убри иаҟарахеит,
агәыцә уқәԥшны уԥшыр, ахыцәқәанӡа улаԥш намӡар ҟаларын.
Џьеппетто гәаҟцәгьа уи иԥынҵа хҵәаны иагирхарц далагеит, аха заҵа иркьаҿцыԥхьаӡа еиҳа-еиҳа идухон ари аԥынҵа
ҳәатәхамҵа.
Аԥынҵа даҟәыҵын, уи аҿы агәылцәаара далагеит.
Аҿы цқьа далымгацкәа аччара, иара иеицакра далагеит.
– Усҭыҳә наҟ! – иҳәеит Џьеппетто игәы иҩыҵаххны.
Аха аҭӡамц ахь днаԥшны иҳәар, еиҳа иагәныҩр ҟаларын.
– Уаҟәыҵ ҳәа уасҳәеит, уара аччара! – иԥсахы еиҟәыҷҷо
дныҩныҳәҳәеит Џьеппетто.
Аҿы аччра иааҟәыҵит иаразнак, аха абз ҩызӡа
иаакылнарҳәҳәеит. Игәалаҟазаара бжьимхырц, гәажәра ҟаҵаны,
арҭқәа имбаӡошәа аусура даҿын Џьеппетто. Иҿы агәылцәны даналга, ицламҳәақәа ҟаиҵеит, нас – ихәда, ихәамц, инапқәа.
Анапқәа гәылцәны дшаарылгазеиԥш, Џьеппетто игәеиҭеит
аӡәы ишьҭахьала ипарик ихы ишахикәыцәааз. Ихы даахан
данынаԥш ассир ибеит: Амҿтәы Уаҩхәыҷы инапқәа аларԥс икын
иҩеижьхахьаз ипарик.
– Пиноккио! Абыржәыҵәҟьа спарик арахь иааг акәымзар…
Апарик аҭаҳмада иахь архынҳәра ацынхәрас, иара ихы
иахаирԥеит, насгьы ишынахаирԥаз еиԥш дҭахәаҽуа далагеит.
Дымшәа-дыԥхамшьа Пиноккио иҟаиҵақәоз Џьеппетто илахь
уаҩ ишимбац еиқәнаҵеит, усгьы иҳәеит:
– Уара амӡышәа, макьана убжа шцәалоу иҟоуп, арахь уаб игәы
ацәҟьара уалагахьеит. Ихәарҭам, дад, даара ихәарҭам!
Илаӷырӡ ааирыцқьеит уи.
Уажәшьҭа ишьапқәа ҟаҵазар акәын. Џьеппетто урҭ агәылцәны
дагьаалгеит, иԥынҵаҵәҟьагь ахәаԥ ааҭгеит.
«Зегьы сара соуп изхароу, – даақәԥсычҳаит уи, – заа издырыр
акәын ас шыҟалашаз, уажәшьҭа акгьы сзыҟаҵаӡом».
Нас Амҿтәы Уаҩхәыҷы, наҟ-наҟ иҩыҵрақәа инапқәа
нарыҵакны дааникылан, адгьыл днықәиргылт, аныҟәара
иирҵарц.
Аха Пиноккио ишьапқәа цқьа ихаҟәаломызт, аиргьҳәа акәын
ишеихигоз. Џьеппетто уи инапы дааникын, ишьапы аихгашьа
иирҵо далагеит.
Пиноккио ишьапқәа хәыҷы-хәыҷла иеиҵихын, аныҟәараҿы
доунашьҭуа далагеит. Аҽа минуҭқәак рышьҭахь ихала ауада еимидон. Ус-ус, уи, ашәхымс ишьапы нахигон, аулица дҩаныххылон,
уаҵәы дубар даахә.
Џьеппетто рыцҳа дыҩны дишьҭалт, аха узыхьӡода: уи амӡышәа
Пиноккио ажьеиԥш даныԥалак, имҿтәы шьапқәа рышьҭыбжь
хаҳәла ичаԥаз агәарабжьара ибжьыҩуан, ҩажәаҩык ҟаԥҟаԥла
еибарыҩны инеиуашәа.
– Дышәкы! Дышәкы! – дыҳәҳәон Џьеппетто.
Аха, аҵиар еиԥш иҿҟьа-ҿҟьо иааиуаз Амҿтәы Уаҩхәыҷы
даагәазҭалак зегьы, гачамкны иаангылон, нас убас ччараха ирысуан, убас ччараха ирысуан, ҿык-бзык иазымҳәо.
Насыԥла, аполициауаҩ дақәшәеит. Уи ҽҵыск ыҩны изтәыз
ицәцеит ҳәа ақәҵаноуп дшааиз. Иҽырхаҵан, иҽырџаџан амҩа
даангылт, ирымпыҵҟьан ицоз аҽҵыс машәырк амырукәа иааникыларц.
Пиноккио харантә игәеиҭеит, аӡәы имҩа шикыз, иагьиӡбеит
уи итәӷәыбжьара дбыжьҟаны дицәцарц. Аха арак иқәымҿиеит
уи. Аполициауаҩ дҩеиҭаԥан, Пиноккио иԥынҵа днамҵасит (уи,
ишдыру еиԥш, уаҩы ишимбац ала иаун, аполициауаа
иааныркыларц мацара ишазшәа), нас днаганы Џьеппетто днаииҭеит.
Аҭаҳмада инапы дафо дгылан, дыҩны дахьицәцаз аҟнытә Пиноккио илымҳақәа цқьа иҿаирҵәирц.
Аха шәхаҿы иаажәгеи шаҟа иџьеишьаз
џьарамзар-џьара илымҳақәа анимба.
Шәгәы ишԥаанаго, изыхҟьазеи ари?
Изыхҟьаз уи акәын, даланагалаӡан амҿы
данагәылицәаауаз, Амҿтәы Уаҩхәыҷы
илымҳақәа ихашҭит.
Ихәдацәа даанкуа мацара аҩныҟа
даагатәхеит Пиноккио. Амҩан
Џьеппетто уи иқәмақарра даҿын:
– Аҩны ҳнеиааити, нас иухьуа убалап!
Ари аниаҳа Пиноккио ҿыцха иҽынкаижьын,
уаҳа даамқәацеит. Амҩасцәеи
амшгацәеи рыдеизалт.
Зегьы акака рҳәон.
– Амҿтәы Уаҩхәыҷы рыцҳа, –
дрыцҳашьаны ицәажәон шьоукы. – Уи
аҩныҟа дахьымцо ииашаны иҟаиҵоит.
Ари Џьеппетто аџьныш ицәа ӡаанамго
дҟаимҵо.
Аҽа шьоукых игәаӷмацараха иаҿын:
– Ари Џьеппетто уахьихәаԥшуа
цәгьара иҵамшәа уирбоит, аха хаара
иҵам, ахәыҷқәа рзыҵәҟьагьы рыцҳашьара илам. Амҿтәы
Уаҩхәыҷы рыцҳа ари инапаҿы данизынҳажь, дҟәыбаса дигеит
ауп.
Урҭ ирҳәон, еихырҳәалон, аполициауаҩ
Пиноккио
Џьеппетто хлаҳәацәгьа
димхны иара ихаҭа дирбаандаҩаанӡа.
Игәиҽанӡамкәа, ас анихь, аҭаҳмада рыцҳа ихы злаирқьиаша
ажәакгьы иҿамшәеит, ус аҵәыуара дҩалаган, амҩа
дахьынӡақәызгьы деиҵақьы-еиҵақьуа ииҳәоз акы акәын:
– Ахәыҷ гаӡажә! Арахь сара сыҽкынҵа саҿыхын хар змам
Амҿтәы Уаҩхәыҷы дулсхуеит ҳәа! Убас иагьсықәнагоит сара. Заа
убас сшақәшәашаз здырыр акәын!
Убри ашьҭахь иҟалаз аринахыстәи ахқәа рҿы ишәасҳәарц
сыҟоу, зынӡа уаҩы иимбац хҭысқәоуп.
Абас, ахәыҷқәа ишәасҳәо убри ауп, Џьеппетто акгьы ихараӡамкәа
абахҭа данҭарк, амӡышәа Пиноккио, аполициауаҩ
иҽимкәкәааны, адәы дықәҟьа аҩныҟа дыҩит. Уи, алҳәыгәрақәа,
ақәыцрақәа, аӡышьҭрақәа дырхыууаауан, алашәага зышьҭоу
ашьабысҭеиԥш, ма ажьеиԥш. Аҩны даадыххылан, ус идыз ашә
ааимиԥааит, уахь дныҩнашылан, аҩнуҵҟала ашә алыкә аарҵәины
иаиркын, мгәацәха аӷәра иҽнықәижьын,
иԥсы ааивигеит.
Рацәак аԥсгаха имҭакәа, аӡәы ибжьы
ҵырыхәҵәаӡа игазшәа иаҳаит.
– Кри-кри-кри…
– Исыԥхьо дарбану? – иԥсы ҩеихыккеит
Пиноккио.
– Сара!
Пиноккио ихы анҩышьҭих ибеит, аҭӡы
иқәланы аҩада иҩеиуаз Амаҵа.
– Ишсоуҳәара, Амаҵа, уара узусҭада?
– Сара Ицәажәо Маҵоуп, абри ауадаҿгьы
шәышықәса инареиҳаны сынхоит.
– Уажәырнахыс ари ауада сара истәуп,
– иҳәеит Амҿтәы Уаҩхәыҷы, иҟалозар
ҳаҭыр зқәу, наҟ удәылцқьа, ицәгьамызт,
сажәа ааҩбамтәкәа убас ҟауҵар.
– Сара, – инеиҿанархьит уи, – џьаргьы
сцом аиашаҵәҟьа, аиаша дуӡӡа
уасымҳәакәа.
– Иҳәа, нас, аиаша дуӡӡа, амала уааласны!
– Уаӷеимшхароуп иҟоу изхылҵыз ирҿагыло,
зыбзамыҟәра аҟнытә заб иџьынџь
кажьны
ицо ахәыҷқәа рзы. Ирыцҳаха иқәхарц
иҟоуп адунеи, знымзар-зынгьы бааԥсыла
иахьхәырц иҟоуп.
– Уҳәацәала, уҳәацәала, егьа узыҳәацәозаргьы!
Сара усазҵаауазар,
уаҵәы анаашо ара сҟалаӡом. Ара саанхар, абра
акәшамыкәша инхо ахәыҷқәа зегьы реиԥш агәҿыӷь сагалашт,
ашкол ахь сдәықәырҵап, схы иқәкшаны аҵара сдырҵарц иалагап, сара исҭахы-исҭахым. Уареи сареи ҳабжьара инхааит,
аха сара маҷӡак иадамзаргьы аҵара сҵандаз ҳәа сыҟаӡам.
Акырӡа иеиӷьуп ахьычԥаԥырқәа рышьҭаҩра, аҵлақәа рықәлара,
аҵараҭрақәа ԥшааны, аҵара ԥшқақәа хыҟәшәаны ргара.
– Уара агаӡа рыцҳа! Уаҳа иузеилымкааӡо, уажәы иуҳәаз
ала уанныҟәа, аҽадацқьа шуакәхо, капеи кылҵәак уаԥсамкәа
ушықәхо?
– Уҿы еихакы наҟ, уара иажәны ахәа злыҵуа ахәаҷа цәыршәага!
– аламала акәымкәа дгәааит Пиноккио.
Аха ачҳара змаз Амаҵа ҟәыш имгәаакәа иаҿын:
– Ашкол ахь ацара уҭахыҵәҟьамзар, џьара напҟазарак ҵаны,
учаҿаҵа ухатә џьабаала иааурыхуа уҟалартә изыҟоумҵарызеи?
– Аиаша уасҳәап уҭахызар, – наҭеикит Пиноккио иаҳа-иаҳа
ихынкылара ицәыӡуа, – адунеи иаақәыршаз зегьы рахьтә сыззыхьуа акоуп.
– Изакәзеи уи?
– Акрыфара, акрыжәра, ақьафура, шьыжьы инаркны хәлаанӡа
схахьынахо сдәықәзарц.
– Амала, иухоумыршҭын, – аҳәеит Ицәажәоз Амаҵа иара
ҟазшьас ишамаз еиԥш ҭынч-ҭынч, – убас зхы ныҟәызго зегьы
аҵыхәтәан ма ахәышәтәырҭа иҭашәоит, ма абахҭа.
– Уҽаанукыландаз, уара зхы цахьоу ахәаҷажә… Сгәаар уара
узы еицәахоит!
– Рыцҳа Пиноккио, аиашаз даара сгәы уалоуп!
– Избан угәы сзалоу?
– Избанзар, уара умҿтәуп, уи аҵкысгьы еицәахаз – хыс ҳәа
иухагылоугьы мҿуп!
Абрыгь аҳәеит, зыԥсахы еибакны иҟаз Пиноккио дҩаҵҟьан,
ацәарҭаӷәы иқәыз ажьаҳәа аашьҭыхны Ицәажәоз Амаҵа иақәкны
аҿынеирхеит. Иҟалап, уи иақәсыршәаҵәҟьоит ҳәа имыршәзаргьы,
аха, рыцҳарас иҟалаз, Амаҵа ахыҵәҟьа иақәшәеит. Амаҵа рыцҳа,
«кри-кри-кри» ҳәа абжьы аарган, иԥсны уа аҭӡамц иаадхалеит.
Ус ихәлеит, Пиноккиогьы акгьы шимфацыз игәалашәан,
иқьамсаҿы еилаҩынтрак ыҟоушәа ибеит, акрыфара шиҭаху
аҟара еилиргартә.
Аха ахәыҷқәа акрыфара ирласӡаны ирҭаххоит. Пиноккиогьы, акрыфара шиҭаху аҟара гәҩарас иманы дшыҟаз, иаразнак
амлаҵәҟьа дакит, нас уи инақәырццакны убасҟак деиқәынҵәаӡо
далагеит, имгәа инапы адикылар амла гәеиҭартә.
Пиноккио рыцҳа дҩаҵҟьан, уа ашра иаҿу аҟәџьал гәеиҭарц
ауаџьаҟ днадыххылт. Аха аҟәџьал ус асахьа ҭыхны аҭӡамц ианызаарын. Шәхаҿы ишәзаагару Пиноккио уи анеиликаа дшыҟалаз!
Иара усгьы идуз иԥынҵа аҽа ԥшь-мацәак раҟара иацлеит.
Дшыҩуаз мацара ауада еимидеит, иашьчикс иҟоу зегьы
дырҭаԥшит, кәакьс иҟоу зегьы дрыгҿаԥшит, џьара ча кәамԥак, ча
хәашак, мамзаргьы ала ихнаҟаҟахьоу баҩык, иԥакәихьоу шларцамгьал ҽыҭк, ԥсыӡ баҩык, аца агәаӷь – ажәакала, изакәызаалак уҿы
инҭауршәша акы збозар ҳәа. Аха акымзарак имбеит, акымзаракы.
Пиноккио иаҳа-иаҳа игәы ԥшаауан, арахь игәаҟрақәа хыжьжьартә
излаҟаиҵо ҳәа акгьы изымԥшааит, аҿарҳасра ада. Убас
ҿарҳасрак
ҳәа изааит, исаса еихԥар ҳәа дацәшәо.
Аҵыхәтәан, уи зынӡа ихаҵарақәа зегьы ааимпыҵабан,
ауеимадаҳәа инеимеиҭәан ус иҳәеит: «Ицәажәоз Амаҵа иашан.
Иԥшӡамкәа иҟасҵеит саб игәы ахьынсырхаз, аҩны сдәылҟьан,
сахьыҩыз. Саб аҩны дыҟазҭгьы, уажәы ас сгәы кыдшәо, сҿарҳасуа
стәаӡомызт. Ах, изакә чмазара бааԥсузеи – амла!..»
Ус агәамсам еизганы иахьышьҭаз ишкәакәаӡа, икәымпылӡа
акәтыкәтаӷь еиԥшшәа акы алибааит. Алиԥси рыбжьара уи
агәамсам иҩалиԥшааит. Аиашаз, ари кәтаӷьын ҿык-бзык
иазҳәомызт Амҿтәы Уаҩхәыҷы дышгәырӷьаз. Аԥхыӡ хаа
далоушәа ибеит уи. Инаирҳәуан, иааирҳәуан акәтаӷь, ишьышьуан,
игәыӡуан, дақәцәажәо:
– Узӡрыма, узџьрыма, узжәрыма? Узӡып, узџьып… Аха
ухырпҟаланы узжәыр?.. Адырган уанҵаны
узџьыр еиӷьӡами?
Мамзаргьы, ус аӡы ааихаршны
унҭаршәны уааҭысхыр, узжәыртә
еиԥш? – Мап, иааԥҽны адырган
иҩанҵазар, иаҳа иласхоит. Амца скуп
аԥырԥырҳәа, убас иаарласӡаны улбааздар сҭахуп.
Адырган, аԥырӷқәа шоушоууа
изҭаз аӡырҭа инақәиргылан, ахәша
ацынхәрас ӡы хәыҷык наниҭәалт. Аӡы
анхылҩаԥсылҩаха – трах, – акәтаӷь
ԥҽны адырган инахеикит.
Аха акәтаӷь гәи ацили рцынхәрас уи
иааҭыԥеит зыԥсы ҭаз акәҷышь. Уи уаҳа
наҭахымкәа аҳаҭыр здыруаз кәҷышьын, ахәда хәыҷы ҭхәааӡа
иаахырхәан, ус аҳәеит:
– Даараӡа, даара иҭабуп, шәхаҵкы Пиноккио! Шәара
акәтаӷьцәа аԥҽразы аџьабаа сымбартә иҟашәҵеит. Абзиараз,
асалам мцабз!
Абас аҳәан, амҵәыжәҩақәа аарҽеин, иаартны иҟаз аԥенџьыр
инкылԥраа ицеит.
Амҿтәы Уаҩхәыҷы рыцҳа, исаса ианахан, иблақәа хаззала, акәтаӷьцәа шикыз дхаҳәхазшәа ус даанхеит. Ишәарақәа
ихыԥсаауа ианалага, уи ақьып-шәыпра далагеит, нас, ишьапқәа
шьҭакшо, илаӷрыӡ икәааша аҳәацәара деиҭалагахт:
– Ицәажәоз Амаҵа иаҳәоз зегьы
иашан. Сыбналаны сымцазҭгьы, саб
уажәы аҩны дыҟазҭгьы, уажәы ас амла
сгәы ҿкааны сашьӡомызт. Ах, изакәытә
чмазара бааԥсузеи, аиашазы, амла!
Имгәаҿы зегьы еилаҩынтуан,
аха уи издырамызт абри игәаҟрақәа
злеиқәикша, маҷк иадамзаргьы
ихыжьжьартә аҟаҵашьа. Убри аҟнытә
уи иӡбеит, дышзахәо ддәықәларц
еиҳа иааигәо қыҭак ахь, издыруада арыцҳашьара злоу аӡәы џьара ча
хәашак ииркыр.
Адәныҟа ӡын ҵхы бааԥсын. Адыдбжьы ухы ҭнаҟьон,
амацәысқәа еишьҭеибаҵа-еишьҭеибаҵо, ажәҩан агәы зегьы
амцаԥшь аҵалеит ҳәа уаҩы игәы иаанагарын. Аԥша хьшәашәа
аӷьны ианықәслак еилабылгьо асаба шьҭнахуан, адәқәа рҿы
иқәгылаз аҵлақәа арҵәыуон, иарқьуан.
Пиноккио адыди амацәыси даара дрыцәшәон, аха амла зегь
реиҳа амч аман. Ашә ныдиҵан, убас дыҭрысны ддәықәлеит,
шәынтә раҟара дышьҭууаан даныԥа, ақыҭаҿы дыҟан, ииашоуп,
уи уа даннеи, иԥси-иԥси еихьӡомызт, ла-шәарыцак еиԥшҵәҟьа
ибз ҭҳәаны дҳашҳашуан.
Ақыҭа еиқәылашә доуԥсы дахымызт. Адәқьанқәа аркын,
аԥенџьырқәа аркын, иҵарбаҟа иаркын ашәқәа. Агәарабжьарақәа
рҿы, аҽакы акәым, лакгьы ҟьалан ибжьамызт. Зегьы ахыԥсаазшәа
акәын ишыҟаз. Пиноккио амла деиқәынҵәо, игәы кыдгылан, ҩнык
ашә днадгылан аҵәҵәа даст, аӡәы ихы шԥадәылимырҳәҳәари ҳәа.
Аиашазы, нармеиқәазаҵәы харԥзаҵәы аԥенџьыр даадгылт
ҭаҳмадак. Уи Пиноккио днаиқәҵәҟьеит:
– Уарбан ааҵрақәа ирыҵо уажәааны?
– Акы еиԥшымкәа сшәыҳәоит, ча ҽыҭк сышәҭ.
– Уаасзыԥши, уажә сааиуеит, – иҳәеит аҭаҳмада.
Уи игәы иаанагеит, зегьы ззеиԥшу, уаха аҵхыбжьон цасҳәа
аҵәҵәа иасны ауаа ацәа иалызхуа аҟьалацәа дреиуоуп ҳәа.
Дымцац иҳәоны даахынҳәын, аҭаҳмада ибжьы иргеит:
– Уааскьаны аԥенџьыр уаҵагыланы ухылԥа наҵак!
Пиноккио ихылԥа ааихиԥаагәышьеит. Убасҟан аҽҽаҳәа
хыхьынтә инаиқәҭәаз аӡы иханытә ишьапаҟынӡа дкәытрабааха
дааҟанаҵеит, ашәҭ зҭаканӡаз аҟәџьал еиԥш.
Деиқәыбааӡа, аҩар зго атруба дааҭыргазшәа, дқьыԥаха,
дарыхьҭышьны, иԥсахаара иқьышә иқәкны, аҩныҟа дхынҳәит.
Аӷәра днықәтәан, илаҳәны
иҳәынҵәашьшьыраха
иҟаз
ишьапқәа аԥырӷқәа
рхы ахьеиҿакыз инархеикит. Нас дааҳәны
убарҭ ишьапқәа
нарываҵан
дыцәеит.
Иара ацәа дшалаз,
имҿтәы
шьапқәа амца ркит,
хәыҷы-хәыҷла зынӡа ихыблаан иццышәха ахәышҭаара
иаалахеит.
Пиноккио ахырхырҳәа
дыцәан,
арҭ ашьапқәа
иара
иакәымкәа
даҽаӡәы итәушәа.
Ианаацәылашоз
дҿыхеит: ашә
аӡәы дасуан.
– Уарбану? – дҵааит уи, ахәхәа
дҿырҳасуа.
– Сара, – аҭак ҟанаҵеит абжьы.
Ари Џьеппетто ибжьы
акәын.
Пиноккио хлаҳәацәгьа макьана цқьа ацәа далымҵыцызт,
убри аҟнытә ишьапқәа шыблыз гәеимҭаӡацызт. Иаб ибжьы
аниаҳа, дыҭрысны дҩықәтәеит уи, ашә алыкә ылиршәарц. Аха
даныҩагыла, иара убраҵәҟьа дкаҳаит. Аӷьеҩҳәа аӷәра дахьықәҳаз
убас абжьы геит, амҿтәы мҳаҵәқәа зҭаз ааҵәа ахәбатәи аихагыла аҟнытә икаҳаз џьушьарын.
– Иаарты! – дныҩнаҟааит Џьеппетто адәныҟантә.
– Саб, исылшом – наиаҭеикит дҵәыуо Амҿтәы Уаҩхәыҷы.
– Избан, изулымшо!
– Избан умбо, сшьапқәа аӡәы ихиҳаҳаит.
– Ихызҳаҳада?
– Ацгәы акәхап, – иҳәеит Пиноккио.
Убри аамҭазҵәҟьа, ацгәы ацәыцә еизганы иахьышьҭаз
аԥхьатәи ашьапқәа рыла ишабӷьаҭуазгьы илаԥш нақәшәеит.
– Иаарты ҳәа уасҳәеит, – еиҭа ибжьы иргахт Џьеппетто, –
акәымзар, убра снеир ацгәы бзиа узаазгоит.
– Аиашазы сызгылаҵәҟьом, исҳәо хашәҵа. Ах, рыцҳа, рыцҳа
сара! Уажәшьҭа сыԥсаанӡа шьамхыла сҳәазалар акәхоит!..
Ари иҟиаҵац ауп, амш игоит уи Амҿтәы Уаҩхәыҷы ҳәа игәы
иаанагеит
Џьеппетто. Убарҭ амшгарақәа рҵыхәа ԥиҵәарц аԥенџьыр
дхыҵны ауада дыҩналт. Уи, уаҳа бжьажьара ааҟамҵаӡакәа,
абри ахәыҷы мӡышәашәа иҟоу ицәа ӡаанамго дипҟарц днеихаххит, аха ахыӷәра иқәжьыз Пиноккио данынаихәаԥш, ишьапқәа
шимамызгьы аниба, даара дрыцҳаишьеит. Џьеппетто Пиноккио
даашьҭихын, акраамҭа дааҟәымҵӡакәа дигәӡуан. Уи иӡамҩақәа
ирхьыжжы илеиуан иҟәаз-ҟәазӡа илаӷрыӡқәа.
– Пиноккио, схәыҷы ԥшқа, ишԥоубли арҭ ушьапқәа? – иҳәеит
уи дқьып-шәыпуа.
– Исыздырам, саб. Аха шәара шәымсааит, иахатәи аҵых убасҟак
иҵхыцәгьан, ахаан исхашҭуам. Идыдуан, имацәысуан, сара амла
сеиқәынҵәон. Ицәажәоз Амаҵагьы исанаҳәеит: «Уара цәгьамзар
бзиа уақәшәаӡом, избанзар, цәгьамзар бзиа ҟауҵом, иагьуқәнагоит
ҳәа»! Усҟан сара ус сҳәеит: «Иахумырҟьан изуасҳәазаалак!» Иара ус
аҳәеит: «Уара ухаҭагьы умҿтәуп, хыс ҳәа иухагылоугьы мҿтәуп».
Сара амҿтәы жьаҳәа аашьҭкәыцәааны иагәыдысҵан, исшьит; исшьырц сҭахӡамызт, аха иароуп изхароу. Нас, акәтаӷь сџьуеит ҳәа
ианԥысҽ, акәҷышь аагәылԥраан, ус ҿаанаҭит: «Абзиараз, имцабзу асалам усҭоит!» Иаҳа-иаҳа амла сеиқәынҵәон, убриаҟнытә
аҭаҳмада аԥенџьыр ихы аакылирҳәҳәан, ус сеиҳәеит: «Уааскьаны
аԥенџьыр уааҵагыланы, ухылԥа насымҵак». Нас аӡы сықәиҭәеит
(мшәан, ча ҿаҵак аҳәара ԥхашьароума?). Нас, аҩныҟа схынҳәит,
амла сеиқәынҵәон, сшьапқәа сырбарц амца иҽҳәасҵеит. Шәара
шәхынҳәны шәанаа, саншәырҿыха, сшьапқәа шыблыз збеит.
Сшьапқәа сымаӡамкәа саақәхеит, аха амла акгьы амыхьӡакәа ус
ишыҟаз инхеит! У-у-у!..
Пиноккио рыцҳа убас аҵәыуара далагеит, убас ауура далагеит,
хә-километрак рнаҩс инеиртә.
Џьеппетто, Пиноккио еилеиҟәаҟәаз зегьы аҟнытә еиликааз уи
амла дшыԥсуаз ауп. Иџьыба х-ҳак ааҭиган Пиноккио инаииҭан,
ус иеиҳәеит:
– Абарҭ ах-ҳак, аиаша уҭахызар, сара сшьыжьхьоуп, аха сара
сеигәырӷьан уара иусҭоит, иф, ҳалалс иуоуааит.
– Абарҭ сфарц шәҭахызар, ицәырԥссаны исышәҭ.
– Ицәсырԥссарцу? – даагачамкит, Џьеппетто, – ас ухахә ылухуеит ҳәа сыҟамызт, сыҷкәын. Даара иԥшӡам, аиаша уасҳәап!
Ари адунеи аҿы ушхәыҷунатә зегьы рыфара уҽауршьцылароуп,
иааурҭалак. Избанзар, иудыруазеи аԥсҭазаараҿы узықәшәо.
Ауаҩы дызқәымшәо акгьы ыҟаӡам!
– Иҟалап, шәара шәиашазаргьы, – уи иажәа днаԥыҩлеит Пиноккио, – аха ашәыр ацәа шахоу сара исфаӡом. Ибаны сынхом
ашәыр ацәа!
Агәыԥшқа Џьеппетто, ичақы ааҭихын, зегьы чҳаны, ахҳакгьы
цәирԥссан, ацәа днахан астол ахыцԥ ахь инықәиҵеит.
Пиноккио хыма-ԥсыма ҳак ифан, ацыфаха наҟ икаижьырц
инапы анынаирххоз, Џьеппетто днамҵасны иааникылт.
– Икоумыжьын, ари адунеи аҿы иуҭахымхо акгьы ыҟаӡам, –
иҳәеит уи.
– Шәгәы иаанагома сара сыжьцәа каршәны сашьҭалап ҳәа?! –
ҿааиҭит иҽырхықәымҵаны Амҿтәы Уаҩхәыҷы.
– Иудыруазеи, зеиԥш ҟамло егьыҟам, – наиаҭеикит Џьеппетто
дымгәаакәа!
Шаҟаҟалалак, ах-ҳакгьы рцыфахақәа
наҟ имыршәкәа, аҳақәа
рцәа ахьықәыз инавеиҵеит.
Пиноккио ифеит, ифеит акәым илбааидеит ҩ-ҳакгьы, нас
игәарԥханы дааҿарҳасын, ус иҳәеит дышҵәыуара:
– Сызхара ҟамлаӡеит!
– Уаҳа акымзарак сымаӡам,
сыҷкәын.
– Акымзарак умаҵәҟьамкәоу?
– Аҳақәа рцыфахеи рцәеи абра
иқәуп, уаҳа акгьы.
Ус акәзар, – иҳәеит Пиноккио, –
уаҳа акгьы ыҟамзар, ацәа хәыҷык
сфап нас.
Уи аҳацәа иҿы инҭеиҵан
аҟаҟара
далагеит. Раԥхьа
цәымыӷшақә
акәын дшыҿамҟәоз,
аха нас али-ԥси рыбжьара илбааидеит ацәақәа зегьы, уаҳагьы даанымгылаӡакәа
ацыфахақәагьы
ашьҭеиҵеит.
Акранифа,
уи имгәацәа
ааишьышьын, дгәырӷьаҵәа
ус иҳәеит:
– Уажәшьҭа анцәа ишиҳәараҵәҟьа
сыҟоуп!
– Иубауоу амала, – иназгәеиҭеит Џьеппетто, – сара сиашан,
убас ухахә ылумхлан ҳәа анысҳәоз! Абасоуп, дад, ианакәзаалакгьы
ицәгьоуп заа иҟалаша адырра. Ари адунеи аҿы зеиԥш ҟамло
егьыҟаӡам…
Амҿтәы Уаҩхәыҷы, амла шааихыԥсааз еиԥш, дырҩегьых
аӷызреи аҵәыуареи далагеит: уи ашьап ҿыцқәа имазар иҭаххеит.
Аха Џьеппетто иӡбеит акраамҭа ҽмырҳа ҟаиҵаларц, имбжьахрақәа
иҟаиҵахьоу рзы дахьирхәырц. Аҵыхәтәан ус иҳәеит:
– Изузыҟасҵарызеи сара ашьап ҿыцқәа? Дырҩегьых убналан
уалацарцу?
– Ажәа шәысҭоит иахьарнахыс, – иҳәеит Пиноккио дқьып/-шәыпуа, – шәара ишәҳәо снахыԥаны даҽакы шыҟасымҵо ала.
– Усоуп ахәыҷқәа зегьы ишырҳәо, акы удырҟаҵарц анырҭаху,
– уи днеиҿаԥеит Џьеппетто.
– Ажәа шәысҭоит, ашкол ахь сышцо, сгәы ақәкны аҵара
шысҵо ала.
– Ахәыҷқәа зегьы абас еиԥш ахәша рхьыршьуеит, акы улдыршарц анырҭаху.
– Сара ахәыҷқәа зегьы среиԥшӡам! Сара иаҳа сеиӷьуп, насгьы
аиашоуп еснагь исҳәо. Саб, ажәа шәысҭоит џьара напҟазарак
шысҵо, шәажәымҭа шсыршкәакәо ала.
Џьеппетто илахь еимарџахәны дтәан, аха иблақәа лаӷырӡыла
иҭәын, игәы – рыцҳашьарала, Пиноккио хлаҳәацәгьа ишьапқәа
ҿыблааны дахьынаихәаԥшуаз. Убри аҟнытә, уаҳа акгьы мҳәаӡакәа,
имыругақәеи ибзианы иҩахьаз ҩ-мҿы хсаха хәыҷқәаки иԥшаан,
дышзахәоз аус инапы аиркит.
Сааҭк ала ихиан урҭ: ишшәыр-шшәырӡа иҟаз, цқьа иҩахьаз
амҿы шьахә иалхыз ҩ-шьапык. Асахьаҭыхҩыҵәҟьагьы ус изыҟаҵарымызт.
Нас Џьеппетто Амҿтәы Уаҩхәыҷы ус иеиҳәеит:
– Ублақәа неиқәыԥса, уцәа!
Пиноккио иблақәа хиҩан, дыцәошәа ҟаиҵеит. Уи ус ҽырцәа
аныҟаиҵоз, Џьеппетто акәтаӷьцәаҿы аҵлага иршьышьын, даара
дацклаԥшны иҩшьапыкгьы еидкыланы иҵлеит, убас ҟазарыла
иҵлеит, иахьеиԥшьу ҳәа уаҩы изгәамҭо. Амҿтәы Уаҩхәыҷы
дырҩегьых ишьапқәа шиоуз ангәеиҭа, дызқәыз астол аҟынтәи
дынкаԥалан, цыгәхыршәҭ ҟаҵо, апыҟҟаҳәа дыҩуа аҩны дааҩналт,
агәырӷьара ихы ҭнаҟьазшәа.
– Абри исзыҟашәҵаз зегьы ахә сшәарц азы, – иҳәеит Пиноккио иаб ихы наиқәкны, – абыржәыҵәҟьа ашкол ахь сцар сҭахуп.
– Зынӡа ибзиами, сыҷкәын!
– Аха ашкол ахь сцарц азы џьара акы сышәхаҳәҳәатәуп.
Иӷарыз, Чентезимо заҵәыкгьы зџьыба иҭаршәмыз Џьеппетто
Пиноккио изыҟаиҵеит ақьаад иалхны акостиум, аҵлацәа иалхны аимаақәа, амажәа иалхны – ахылԥа ҿыц.
Пиноккио дыҩны аӡы зҭаз абҟәыл днахагылт, асаркьа еиԥш
даныԥшылеит. Убасҟакгьы игәаԥхеит иеилаҳәашьа-иеилацашьа,
дазԥагьан ҿааиҭит:
– Синиорк дахьубахьо сыҟоуп!
– Уи иашоуп, – иҳәеит Џьеппетто,– аха иудыруаз, амаҭәа ԥшӡа
акәӡам, амаҭәа цқьа ауп асиниор дсиниорны дҟазҵо.
– Уеизгьы, – иҳәеит Амҿтәы Уаҩхәыҷы, – макьана ашкол ахь
сызцаӡом, избанзар, сара аҽакы сыгуп, насгьы – зегь реиҳа ихадоуп.
– Изакәхарызеишь уи?
– Анбан!
– Уара уиашоуп. Аха иабаҳаԥшаари анбан?
– Уи мариоуп. Ицаны иаахәатәуп.
– Аԥара?
– Сара акгьы сымам.
– Саргьы исымам, – иҳәеит аҭаҳмада, илахь еиқәышьшьы.
Уимоу, еснагь зхы аума ҭагьежьуаз Пиноккиоҵәҟьа илахь
еиқәышьшьы дааҟалеит, избанзар, агәырҩа иангәырҩа иашоу
зегьы еилыркаауеит, дара ахәыҷқәагьы.
– Ех, иҟалалакгьы ҟалааит! – иҳәан дҩаҵҟьеит Џьеппетто.
Нас днеин, иқәыршә-ҵаршәны иҟаз иқьафынатә кьаҿ
неишәхеирԥан, дындәылҵны дцеит.
Дук мырҵыкәа уи дхынҳәит анбан шәҟәы иманы, аха икьаҿ
ишәхарԥаӡамкәа. Аҭаҳмада рыцҳа дхынҳәит блуззаҵәы –
адәахьы аҳәылыҳәа асоура иаҿын.
– Укьаҿ абаҟоу, саб?
– Исҭиит.
– Избан?
– Ашоура санаркуан.
Пиноккио иаразнак еиликааит иҟаз, аҭаҳмада ихәда
днахьынҳалан, дгәыӡуа ихы-иҿы зегьы днахыст.
Асоура ишааҟәыҵыз еиԥш, Пиноккио ианбан шәҟәы ҿыц
наиҩыҵрашьны ашкол ахь дцеит. Амҩа дахьынӡақәыз уи их
хәыҷы ҵыхәаԥҵәа змаӡамыз ахәыцрақәа ҭагьежьуан, ҵыхәаԥҵәа
змам ақаруасақәа ҭаиргылон уа, ак аҵкыс ак еиӷьны. Ус ихы
дацәажәон:
– Иахьа ашкол аҿы аԥхьара сҵап, уаҵәы – аҩра, уаҵәашьҭахь
– аԥхьаӡара. Нас, сара сызлаҵару ала, аԥара рацәаны исырҳап,
убарҭ аԥарақәа рыла, зегьраԥхьа иргыланы, саб изы ачоуҳа иалху
акьаҿ ԥшӡа аасхәап. Ачоуҳа закәызеи, уи изы сара исыԥшаауеит
ахьи араӡни ирылху, зыхә дуу ахаҳәқәа ирылху аҳәынҵәрақәа
зықәгылоу. Уи убасҟак дқьиоуп, егьа изыҟоуҵаргьы имыцхәхом,
блуз заҵәы ддәықәуп уажәы, сара ашәҟәы сымазарц, аҵара
сҵартә сыҟазарц азы… Абас ахьҭа шыҟоугьы! Аб идам здамгьы
уи уаҩы изыҟаҵом!
Абас ихала дцәажәо дышцоз, харантәи иаҳаит абарабанқәеи
афлеитақәеи рыбжьы. «Тиу-тиу-тиу-тиу-тиу-тиу, бум-бум-бум! Бум!
Даагылан дӡырҩит. Арҭ абыжьқәа ааҩуан иҵәыҵәӡа, амшын
аҿықә аҿы иҟаз аҳаблахь инагаз амҩа аҟынтәи.
– Изакә музыкоузеи ари? Ашкол ахь цатәыс исымоуп акәымзар…
Али-ԥси рыбжьара уажәраанӡа ихы иҭаз наҳәы-ааҳәит. Ма
ашкол алихыр акәын, ма – амузыка.
– Иахьа амузыка ахь сцап, уаҵәы – ашкол ахь. Ашкол
абасыцәцои, – иӡбеит ҳамӡышәа аҵыхәтәан, ижәҩахырқәа дырлаха/-ҩахо.
Иҳәеит – иагьыҟаиҵеит. Аихамҩахь даамҩахыҵын, уи ианыршәланы
иҿынеихеит. Днаскьацыԥхьаӡа абарабанқәеи афлеитақәеи
рыбжьы иаҳа-иаҳа еилыкка иаҳауан: «Тиу-Тиу-тиу, тиу-тиу-тиу, бум-бум-бум! Бум!»
Дук мырҵыкәа ауаа еизаны иахьыҟаз џьара днакылсит. Уа
аԥарда ӷра зҿаршәыз абалаган аԥхьа ауаа еидибагәала игылан.
– Ари закәызеи? – диазҵааит Пиноккио, уа игылаз қыҭа ҷкәын
хәыҷык.
– Афиша иану уаԥхьар еилукаап!
– Зынӡа сеилаҳаны акәын ишыҟасҵоз, аха иахьа макьана сара
аԥхьара сыздырӡом.
– Аферым, аҽадҳәыс! Ус акәзар, сара сузаԥхьоит. Абар афишаҿы
амца зылҟьо иҟоу нбан ҟаԥшьыла иану:
Акьанџьатә театр ду
– Акыр ҵуоу дырбара иалагеижьҭеи?
– Абыржәоуп ианалаго.
– Аҩналаразы шаҟа шәатәузеи?
– Ԥшь-сольдок.
Сынкылыԥшны акәзаргьы снахәаԥшындаз ҳәа, игәаҭеиуа
игылаз Пиноккио аԥхашьарагьы ихашҭит. Уи иблақәа
мыԥхашьаӡакәа аҷкәын диазҵааит:
– Уаҵәынӡа исумырԥсахри ԥшь-сольдок?
– Сеилаҳаны акәын уи шыҟасҵоз, аха, – иҳәеит уи аҷкәын
иқьышә инықәҵаны, – иансылымшозҵәҟьа усықәшәеит.
– Ԥшь-сольдок ҳәа скьаҿ хәыҷы уаасырхәоит, – иҳәеит Амҿтәы
Уаҩхәыҷы.
– Иабасҭаху сара ақьаад иалху акьаҿ? Қәак аасыр инасышәхытта
ицоит.
– Сеимаақәа ааухәар?
– Ауаџьаҟ иҭасымҵозар иалысхуазеи?
– Схылԥа азыҳәа шаҟа суҭозеи?
– Ари шысхо аҳәынаԥқәа ирымфо, ачагәы иалхупе!
Ҳәатәыс имазиз уаҳа, Пиноккио ибз ихаԥыц нақәиргылт. Уи
аҵыхәтәанӡа аҽакы идигалар иҭахын, аха иаразнак изымгәаӷьит.
Ииура изымдыруа дыбжьажьон, анахь-арахь дықәгьежьаауан.
Аҵыхәтәан игәаӷьит, усгьы ҿааиҭит:
– Санбан шәҟәы азы исуҭауоу ԥышь-сольдок?
– Сара схәыҷуп, ахәыҷқәа акгьы рымысхәҳаӡом, – иҳәеит Пиноккио иаҵкыс еилызцоз уи аҷкәын хәыҷы.
– Ԥшь-сольдок ҳәа анбаншәҟәы сара иаасхәоит! – ибжьы наиргеит реицәажәара заҳауаз ажә-мыжә аахәаҩ.
Али-ԥси рыбжьара анбан шәҟәы ҭин.
Ишәгәалашәыршәа, убри аамҭазы Џьеппетто рыцҳа блуз заҵәы
аҩны дахьтәаз дқыџьқыџьуан, избанзар, икьаҿ анбан шәҟәы
иахҭниҵахьан.
Акьанџьатә театр аҿы Пиноккио инеира ареволиуциаҵәҟьа
ҟанаҵеит. Аԥарда иҩахахьан, ахәмарра иалагахьан.
Асцена иқәын Арлекини Пульчинеллеи, урҭ акы еимаркуан,
еицәҳауан, насгьы еснагь еиԥш есминуҭ аӡәы иқьышә егьи ашьа
шааигаша атәы наладыршәуан.
Ахәаԥшцәа ркьатеиах ԥҵәон, иаабац шьоукы реиԥш
ҿҭыӡәӡәаала еицәажәоз, уажәы-уажәы зыбжьқәа рҽырԥсахуаз
акьанџьақәа иахьрыхәаԥшуаз.
Убри аамҭазы, Арлекин ахәмарра дааҟәыҵны ахәаԥшцәа рахь
днаԥшны, инапы уахь ирххо, рыцҳарак иақәшәаз иеиԥш ибжьы
иргоит:
– О, анцәа ду! Ԥхыӡу лабҿабоу избо? Уеизгьы ана, зегьы
рҵыхәан итәоу Пиноккио иоуп!
– Аиашазы, Пиноккио иоуп! – уи ихиҳәаалоит Пульчинелла.
– Пиноккио! Пиноккио! – рыбжьы рго асцена иаақәыԥсоит
акьанџьақәа зегьы.
Пиноккио! Ҳара ҳашьа Пиноккио! Нагӡара иқәзааит Пиноккио!
– Пиноккио, арахь ҳа ҳахь ухал! – ибжьы иргоит Арлекин. –
Уааи арахь, уҽааргәыдыршәыланы иугәыдыҳәҳәала имҿлыху
уашьцәа!
Абри еиԥш ацхыраарақәа рышьҭахь, Пиноккио дахьтәо убас
дыҵԥоит, аҵыхәан дахьтәазынтә раԥхьаӡатәи арадқәа рҟынӡа
днаӡоит. Нас дыԥан адирижиор ихы днықәԥалан, уантәи асценахь днықәԥалоит.
алафҳәаҩцәа, арччаҩцәа рхаҿсахьақәа.
Аҳәара цәгьоуп Пиноккио шаҟаҩы дыргәыдрыҳәҳәалаз,
шаҟаҩы дҭырбӷаҷааз, иӡывасыз ари амҿлыхтә труппеи иареи
еилшәара зқәым риешьара ахьӡала. Ари, ҳәара аҭахымкәа, уаҩы
ихы-игәы аҟынӡа инеишаз аспектакль иеиԥшын, аха ахәаԥшцәа
аҵыхәтәаны ирзымчҳаит, урҭ акомедиа иахәаԥшыр рҭахын.
– Акомедиа аажәг, иаажәг акомедиа! – иааиԥхыҳәҳәеит урҭ.
Аха урҭ усҟак рҟырҟқәа ҭыдмырхааргьы ҟалон, избанзар,
акьанџьақәа изҿыз иаҟәыҵырц ргәы иҭаӡамызт, ҭыӷьӡаа реиԥш
еилан. Пиноккио, даашьҭырхын, рыжәҩа дықәыртәаны, аԥхьатәи
арампа аҿы днаргеит.
Убасҟаноуп данааиз абалаган зтәыз, уаҩ ҟәаз дук, ԥшра
цәгьак, ибара мацара уацәшәартә. Уи ижакьа ду еилажәжәа,
арацәаххыреиԥш еиқәаҵәан, убасҟак идун, асаара ишьҭакьысуа,
данныҟәоз даӷраԥалон. Уи иҿырҟьара уаџьаҟк аҿышәҭа иаҟаран,
иблақәа рышҵақәа ҵыҟаԥшьааӡа, зыҩнуҵҟа ацәашьқәа
зҭагылоу ҩ-фонарк иреиԥшын. Инапы иакын ҟамчы шәпак,
амаҭқәеи абгахәыҷы ҵыхәақәеи еилаԥаны ирылхыз.
Иаалырҟьаны атеатр зтәу иааира зегьы рыгрҿамҳәо иааннакылт. Зегьы рыԥсы рӡеит. Амҵ ԥыруазара иуаҳауан. Акьанџьа
рыцҳақәа ақыџьқыџьра иалагеит.
– Избан, уара атеатр зеилоуго? – Пиноккио диазҵааит, акьанџьатә
театр зтәыз, ахьҭа ӷәӷәаны излалан иҟоу ауаҩжьыфаҩ ибжьала.
– Ихашәҵа, шәхаҵкы, ара сара акгьы шысхарам.
– Бзиоуп, нас, уажәы иазхоит! Ахәылԥаз уаргьы саргьы
иҳаибарбап.
Ахәмарра ашьҭахь, атеатр зтәыз амаҵурҭахь дцан, қәашҭк шеибгаз уаххьазы архиара далагеит. Аҵәы ду иахаҵаны уи акраамҭа
иҽҳәаргьежьны аӡра даҿын. Аха акәац иҟаԥшьшьӡаҵәҟьа
иӡырц азы амҿы азхомызт аҟнытә, уи Арлекини Пульчинеллеи
даарыԥхьан ус рыдиҵеит:
– Арахь даажәги ана
аҵәымыӷ иахакнаҳау
Пиноккио! Уи Амҿтәы
Уаҩхәыҷы цқьа ирҩаны
иҟаҵо
амҿыжәла бзиа далхуп, скәац ишахәҭоу аӡразы
дазхап ҳәа сыҟоуп.
Арлекини Пульчинеллеи
аабжьажьеит, аха рыԥшәма
илакҭа бааԥсы изаҵамгылеит.
Урҭ цан, адҵа
зларымаз ала, иаарласны Пиноккио дрыманы
ихынҳәит. Уи, аӡы иҭганы
аҟәара иқәдыршәыз аԥсыӡ
еиԥш, дԥаҭԥаҭуан, ишимчызгьы дыҳәҳәон:
– Саб, сеиқәырха! Исҭахым
аԥсра, исҭахым аԥсра!
Акьанџьатә театр зтәыз Манџьафоко (убас иагьихьӡыҵәҟьан
иара) уахьынаихәаԥшуаз уаашәартә дыҟан, еиҳаракгьы игәыҭҟьаган
еилажәжәа иҟаз ижакьа еиқәаҵәа самсал, ихы инаркны
ишьапаҟынӡа аԥыраҳәеиԥш иԥыраршәыз – аха, цқьа унаилаԥшны
дудырыр, усҵәҟьагьы дбааԥсымызт. «Аԥсра сҭахым» ҳәа акәукәуҳәа
дыҳәҳәо, иԥаҟьԥаҟьуаз Пиноккио данизаарга, игәы дрыцҳанашьеит.
Ԥыҭраамҭак игәы ҿызкааз арыцҳашьара иҽеимҭарц
иҽишәон, аха нас ииааин, аҵықь-аҵықьҳәа аимсара далагеит.
Ари аимсабжьы анга, уаанӡа знапы згәыҵаԥса, аԥслыш еиԥш
зҽеиҩырҿахәа игылаз Арлекин, ихы-иҿы аалашеит. Пиноккио
илымҳа ихы нҭеикын даахәыҭхәыҭит:
– Анцәа иҳәозар бзиарахоит, сашьа! Аԥшәма аимсара даналага, абзиара иазҳәоуп, уи иаанаго урыцҳаишьеит, уажәшьҭа
акгьы ухьуам ауп. Аиашазы, даҽа шьоукы аӡәы дрыцҳашьаны
ианҵәыуо, ма рыблақәа дырҟәыҷуа иналаго, Манџьафоко аимсара далагон. Абриала заҵәык акәын уи дышқьиаз егьырҭ изладирбоз.
Изхара данеимса, акьанџьатә театр аиҳабы дырҩегьых Пиноккио иқәҵәҟьара далагеит:
– Усҭыҳә наҟ! Уара уҟыуҵәыуара сымгәа снархьит… Убас
икылкаан сакит… Убас… Апчхи! Апчхи! Апчхи! – иажәа
наимыгӡакәа дырҩегьых еимсараха иҩаисын, иеиқәырццакны
хынтә деимсеит.
– Хаир абзиара! – иҳәеит Пиноккио.
– Ҭабуп. Саргьы, нас, срыцҳаушьартә сыҟоуп. Ишубо, ақәашҭ
злазӡуа амҿы сымам, аиашами иуҳәаша, убра уара сагьҿухуан.
Аха урыцҳасшьеит. Ус анакәха, уара ухаҭыԥан струппа иалоу
аӡәы амца дақәысҵароуп. Уаҳа ишԥазури. Еи, аполициауаҩ!
Абас ибжьы шаагаз еиԥш, махәҭа рымаӡамкәа иқәацәқәацәӡа,
раҳәақәа ҭӷәыцәаа иаакылсит ҩыџьа амҿтәы полициауаа.
Акьанџьатә театр аиҳабы урҭ днарықәхәааит:
– Арлекин дыкны, деиқәԥах дҿаҳәаны, амца дақәшәыжь.
Сқәашҭ цқьа иӡыроуп.
Шәазхәыц шәара Арлекин рыцҳа дшыҟалаз! Уи убасҟак
дшәеит, ишьапқәа иҵаҟәалан, агәараҳәа аӷәра днықәҳаит.
Ари аҩыза агәыҭшьаага збаз Пиноккио, Манџьафоко ишьамхы иҽнаҵаижьын, ауеимадаҳәа инеимеиҭәеит, уи ижакьа ду зегьы ирбааӡеит.
– Ҳрыцҳашәшьа, синиор Манџьафоко! – дааӷьаҵәыӷьаҵәит
Пиноккио.
– Ара исиниору ҳәа уаҩ дызбом, – наҭеикит акьанџьатә театр
аиҳабы.
– Ҳрыцҳашәшьа, синиор кавалер!
– Ара акавалер ҳәа уаҩ дыҟам.
– Ҳрыцҳашәшьа, синиор командор!
– Ара комнадор ҳәа уаҩ дыҟам.
– Ҳрыцҳашәшьа, шәара шәаҳаракыра.
«Шәара шәаҳаракыра» ҳәа иара изы ишырҳәоз
аниаҳа,
иааигәаԥхеит уи, иаразнакгьы дҟәата-ԥсато
дааҟалеит. Усгьы
иҳәеит, Пиноккио ихы наиқәкны:
– Изакәызеи, нас, узхашшаауа, цқьа
иҳәеи?
– Дрыцҳаушьарц Арлекин.
– Шаҟаҩ шәрыцҳасшьарыда.
Уара сануҟәаҵ, уи иакәхоит
амца
иақәысҵо, избанзар сара сқәашҭ
ҟаԥшьӡа изӡыроуп.
– Ус анакәха, – ҿааиҭит Пиноккио ҳаҭыр ақәҵан, амажәа
иалхыз ихылԥа ихыхны наҟ инкаижьын,
ихы ҩышьҭихит, – ус
анакәха, сара иҟасҵо
здыруеит. Шәааиас
арахь, шәхаҵкы аполициауаа!
Шәааи,
сҿаҳәаны
амца сақәышәҵа! Арлекин рыцҳа, сара
сҩыза
гәыҳалал, сара сцынхәрас
дҭахар зуам, сара сыбла шааԥшуа.
Арҭ, бжьыҭгала иҳәаз ахаҵа ажәақәа, изаҳауаз акьанџьақәа
зегьы ргәы арԥшааит. Аполициауаагьы, ишымҿлыхызгьы,
ауеимадаҳәа инеимарҭәеит, макьана занацәа ирыҵоу
асарақәа
реиԥш. Манџьафоко
минуҭқәак
иҽрыцәгьан дыштәац дтәан,
аха убригь хәыҷы-хәыҷла игәы ԥшаауа иалаган еимсараха ист. Ԥшьынтә роума,
хәынтә роума деимсан, уи
инапқәа рџаџо
Пиноккио
наиқәҿиҭит:
– Уара зеиԥшыҟам ҷкәыноуп! Уааи, арахь, сгәыдкыл!
Пиноккио хыма-ԥсыма уи днаидыххылан, ахәыԥшқеиԥш
ижакьа дахьынԥашалан иԥынҵаҟынӡа даныҩаӡа, иара ахыцәқәа
аҵәах аахиргеит.
– Нас, сеиқәхама сара? – дҵааит Арлекин рыцҳа еергьҳәа ибжьы ҩыҭкааны.
– Уеиқәхеит, – аҭак ҟаиҵеит Манџьафоко. Нас, дқәыԥсычҳауа,
ихы ҟьо инациҵеит: – Ус акәзааит нас! Иахьа сқәашҭ аӡра шагугьы исфап. Аха, аҽазны абас ианыҟала, шыцәгьарахо жәдыруаз!
Акьанџьақәа, ари анраҳа, агәгәаҳәа асцена инықәибаҳәеит,
алампақәа, ацәашьқәа адыркит зегьынџьара, ныҳәак азы еиԥш,
нас еибарԥо акәашара иалагеит. Абас, амра абз ҩыҵнахаанӡа
акәашара иаҿын урҭ.
Адырҩаҽны Манџьафоко Пиноккио днаскьеиԥхьан ус диазҵааит:
– Уаб ихьӡузеи?
– Џьеппетто.
– Занааҭс имоузеи?
– Аӷарра.
– Акыр ихашәалоу?
– Иџьыба аҵа ҭаԥсыртә аҟара. Анбан шәҟәы сзааихәарц азы
икьаҿзаҵә ааишәыхны иҭиит. Иара убрыгь қәыршә-ҵаршәны
иҟан, иажәхьан.
– Насыԥда, дрыцҳасшьарц акы аасыгымхеит. Абар, усҭ, хә-мааҭк ахьы. Уажәыҵәҟьа изга, сысаламгьы агымкәа исызиҭ.
Идыру усуп, Пиноккио уи зқьынтә диеихырхуан ҭабуп ҳәа
иеиҳәеит, атруппа иалаз акьанџьақәа зегьы, дара аполициаагьы
нарылаҵаны, игәыдикылан, дгәырӷьаҵәа, ихылԥа аҵыс ҭаԥыруа
аҩныҟа иҿынеихеит.
Амҩабжарагьы ааиҩимшацқәа, иааиԥылт зызшьапык ала
ицыркьуаз бгахәыҷыки зыҩблакгьы рыла илашәыз цгәыки.
Ианныҟәоз дареи-дареи еицхыраауан, еихӡыӡаауа еиҩызцәан
уаҩы ишимбац. Ацгәы лашәы абгахәыҷы цыркьы ажәҩахыр аҭан
иаҵагылан, абгахәыҷы ацгәажә амҩа иахмырҟьакәа иагон.
– Мшыбзиа, Пиноккио, – аҳәеит Абгахәыҷы, ҳаҭыр ақәҵангьы
инаиеихырхәеит.
– Уара иабоудыруеи сара исыхьӡу! – дҵааит Пиноккио.
– Сара уара уаб ибзианы дыздыруеит.
– Дабоубеи уи уара?
– Иацы дызбон, иҩнаԥхьа дгылан ихала.
– Дызҿызиз?
– Харԥ заҵәы дахьгылаз аҟәараҳәа деиҵасуан.
– Рыцҳа саб! Аха егьаурым, уажәшьҭарнахыс уи ахьҭа дакны
дқыџьқыџьуа дҟалом.
– Избан?
– Избан умбои сара суаҩ духеит.
– Уара ууаҩ духану? – акьатеиах ԥҵәо
иааччеит Абгахәыҷы.
Иааԥышәырччеит ацыгәгьы. Уи уаҩы
изгәамҭарц азы аԥхьатәи ашьапқәа
руакала аԥаҵақәа ааиԥхьнашьшьааит.
– Ара уаҩы дызхыччо ҳәа акгьы ыҟаӡам,
– дгәааит Пиноккио, – сгәы иалоу убри
ауп, шәшьыцны шәыгәқәа еиҟәыжәжәар
ҟалоит. Аха абар, абри еиԥш иҟоу аусқәа
рҿы шәара акры шәзеилкаауазар, хәба
ицо ахьтәы мааҭқәа!
Уи, иџьыба иааҭыхны, ахьы мааҭқәа
цырцыруа урҭ инарымҵеикит.
Ахьы ашьҭыбжь хаа алымҳа ианааҭас,
Абгахәыҷы аҽазнымкылакәа ихәахәаӡа иакыз ашьапы аариашеит,
Ацгәы
акәзар, аҩ-блакгьы аакылнарпаӷьит, урҭ мцаха
иаакәеицеит.
Аха уи иаразнак иааиқәнаԥсеит, Пиноккио изгәамҭартә.
– Ишԥарзуурц угәы иҭоу арҭ аԥарақәа? – иҵааит Абгахәыҷы.
– Зегь раԥхьа иргыланы, – иҳәеит Пиноккио, – саб изаасхәоит
акьаҿ ҿыц, акьаҿ бзиа, исымԥыхьашәар – ахьи араӡни ирылху,
ахә ду змоу ахаҳәқәа ҳәынҵәрас изызҿоу. Нас Анбан шәҟәы.
– Анбан шәҟәы – уара узу?
– Сара сзы. Иҟоу убри ауп, сара исҭахуп ашкол ахь сцаны сгәы
ақәкны аҵара сҵаларц.
– Сара усыхәаԥши! – аҳәеит Абгахәыҷы, – убри аҵара
бзамыҟәра иахҟьаны ауп абас сызшьапык смыхәо сҟазҵаз.
– Цқьа усыхәаԥш сара! – аҳәеит Ацгәы, – убри аҵара бзамыҟәра
сара сыҩблакгьы агеит.
Убри аамҭазы, амҩа нымҩахыҵ аҵла иқәтәаз ардәына
шкәакәа – иаҳәац ашәак инахҳәалашәа ус ҿаанаҭит:
– Пиноккио, арҭ агәымхақәа ирҳәо уазымӡырҩын,
изуасҳәазаалак, акәымзар, ухы уадырсырц иҟоуп!
Ардәына рыцҳа! Акгьы амҳәаӡар иабаргәыз! Ацгәы ишамчыз иҩаԥан, ардәына лышьҭагәа иакын, «уыу» ҳәагьы аҳәаха
амҭаӡакәа ахәгьы шамаз илбаанадеит.
Ардәына лбааданы, ақьышәи абзи ааихьшьны, Ацгәы аблақәа
аахнаҩахт, ԥасеиԥш илашәушәа аҽааҟаҵаны.
– Ардәына рыцҳа! – иҳәеит Пиноккио ацгәы ахь даанаԥшны.
– Иамоукәыз, иахаразиз асҵәҟьа рыцҳашьарада уазныҟәартә?
– Ахшыҩ асырҵарц иақәыскит. Уажәшьҭарнахыс ма иахашҭрым
«уқашь злам умҳаҵә алоумҵан» ҳәа баша ишырымҳәо.
Ԥыҭк инаскьахьан, Абгахәыҷы аангылан, Амҿтәы Уаҩхәыҷы
иахь иаахьаҳәит:
– Уара иуҭаху ухьтәы мааҭқәа раҟара рыцлар?
– Ишԥа?
– Уара иуҭаху ухә-мааҭ рыцҳақәа, шәкы, зқьы, ҩ-нызқь рылхра?
– Ишԥасҭахым! Аха изла?
– Уи мариоуп. Аҩныҟа умцакәа, ҳара уҳацаала – уаҳа акымзарак.
– Нас сабажәго сара?
Агаӡҳәыӡра ҳәа тәыла ссирк ыҟоуп,
убрахь.
Пиноккио дааиԥхьхәыцаан, иаахҵәаны
аҭак ҟаиҵеит:
– Мап, сцом. Уажәшьҭа сыҩны рацәак
бжьам, сыҩныҟа сцоит, саб дысзыԥшны
дахьтәоу. Аҭаҳмада рыцҳа, дшәаны дыҟазар
акәхап, иаха аҩныҟа сахьгәарымлаз.
Изызӡарызеи, сара уажәраанӡа ҳәатәхамҵак
сакәын. Ицәажәоз Амаҵагьы,
анцәеиныс, ишиашаз, «ҳаӷеимшхароуп
ари адунеи аҿы ахәыҷқәа ҳәатәхамҵаҩцәа
ирԥеиԥшу» ҳәа анаҳәаз. Уи ус шакәыз
сара схаҭа еилыскааит, убасҟак схызгеит
абри абжьарак. Иацухагьы аԥсреи абзареи срыбжьагылан Манџьафоко иҩны…
Бр-рр! Уажәыгь сцәа-сжьы схыԥан ицоит,
убри анаасгәалашәалак!
– Ус анакәха, – аҳәеит Абгахәыҷы! –
уара уҩныҟа уцарц уӡбаҵәҟьеит? Уца нас,
уара узы акәын изысҳәоз!
– Уара узы акәын изысҳәоз! – аҳәеит
Ацыгәгьы.
– Цқьа уазхәыц, Пиноккио, избанзар, уара унасыԥ ухала
уаӷрагыланы иукәаҳауеит.
– Ухала, ушьапқәа рыла! – аҳәеит Ацгәы.
– Уи шԥа? – иџьашьаны дҵааит Пиноккио.
– Бзиоуп, нас, иуасҳәап иҟоу, – аҭак ҟанаҵеит Абгахәыҷы. –
Уара иудыруазар акәхап атәыла Гаӡҳәыӡра аҿы ишыҟо «Адәы
џьашьахәы» ҳәа изышьҭоу. Абри адәаҿы џьара иааҭыжааны,
иаҳҳәап, цехинк ицо ахьы нҭауршәеит. Нас, хыхь анышә ақәԥсаны,
аҵеиџь иҭтаны ҩ-ведрак аӡыцқьа аҵоуҭәоит, ҽԥыхәшәык зааира аџьыка аҵоуԥсоит, ауха ашьшьыҳәа унеины унышьҭалоит.
Ауха иалагӡаны цехинк иааиуа ахьы гылоит, иеизҳаны ишәҭуеит,
адырҩаҽны амра аныҩагыло уи адәаҿы унеиуеит – нас иубозеи?
Ишәны иҟоу ачахәҵәеиԥш, аҵла ԥшӡа иазышьҭымхуа иақәжьуп
ахьтәы цехинқәа.
– Ус анакәха, – иаҳа-иаҳа иџьашьо дҵааит Пиноккио, – убри
адәаҿы сара сыхәцехинк ласҵар, ашьыжь саннеилак шаҟа цехинк збозеи?
Уи аԥхьаӡара мариоуп, – аҭак ҟанаҵеит Абгахәыҷы, –
унацәақәа рыла мацарагьы иуҳасабыр алшоит. Иаҳҳәап,
цехинцыԥхьаӡа
иахылҵуеит хәышә: ус анакәха, хәышә хәынтә
ишьҭухыр иагьыҟалоит адырҩаҽны ашьыжь иҿыцҳаҳараӡа,
ахьхьаҳәа уџьыба инҭоуԥсо ҩ-нызқьи хәышә цехин.
– О, ишԥассиру уи! – ҿааиҭит Пиноккио, дгәырӷьан, изшьапык дықәгыланы аӷырӷын еиԥш даақәгьежьааит. – Амала иҿалаз
ацехинқәа анеизызгалак ҩ-нызқь сара изгоит, хәышә шәара
ишәзынсыжьуеит.
– Ҳара иаҳзынужьырцу?! – агәы иҵаххны ҿаанаҭит Абгахәыҷы,
–анцәа уацәихьчааит уи..
– … Ҳара, – иаҿын Абгахәыҷы ажәа анагӡара – ианакәзаалакгьы
акы абаҳаури, џьара хашәалахәык абаҟаҳҵари ҳәа идәықәу шьоукы
ҳакәӡам. Ҳара егьырҭ ҳрыцхраарц, егьызмам акроурц азы мацароуп ҳхы аџьыка зықәаҳхуа.
– «… аџьыка зықәаҳхуа! – аҳәеит ацгәы.
«Изакә уаа иашақәоузеи, уаа заманақәоузеи!» – игәы иаанагеит Пиноккио. Иаразнак иара убраҵәҟьа иаб итәы, акьаҿ ҿыц
атәы, Анбан шәҟәы атәы, уаанӡа игәы иҭакны дшыҟаз аус бзиақәа
зегьы ртәы ааихашҭын Абгахәыҷи Ацгәи ус нареиҳәеит:
– Ҳдәықәышәҵа иаарласны! Саргьы шәара сшәыццоит.
Урҭ цон, ицон, ицон, аҵыхәтәан, ахәылԥаз инаӡеит «Адыӷаҷиа
ҟаԥшь» аҟынӡа.
– Ҳамҩахыҵып абра, – аҳәеит Абгахәыҷы, – акы ҳнацҳап,
ҳаԥсгьы ааиҭаҳкып. Аҵхыбжьон амҩа ҳақәлар, ианаашо адәы
џьашьахәы аҿы ҳҟалоит.
Урҭ, атаверна иныҩналан, рыхҩыкгьы астол иакәшан иаатәеит.
Аха аӡәы акрыфара дазыҳаҵҳаҵо дыҟамызт.
Ацгәы рыцҳа, ариабжьарак амгәахьаа иаргәаҟуаз, ҩажәижәохә
ԥсыӡ ҟаԥшь заҵәык роуп иазафаӡаз, убарҭ ирызхашаз атомат
сыӡбалгьы, насгьы ԥшь-порциак амгәачаԥа ашә иарганы иҟаҵоу
ачашә адкыланы. Амгәачаԥа цқьа иҟаҵамшәа анаба, х-порциак
ашә хыхи ахәшеи еиларшьшьны иааргарц иаԥхьеит.
Абгахәыҷы акы афақәарц аҭахын. Аха аҳақьым, афатә даара еилыхны иумфалар цәгьароуп ҳәа ашәҟәы аиҭахьан аҟнытә,
уи даара изыцклаԥшны иӡыз ажьа ахы аланагӡар акәхеит,
убри инацҵан, ус фатәы ласык аҳасабала, ибзианы ичахыз
ҩ-арбаӷьки. Насгьы, агәы арыцқьарц, иафо агәаԥханы иафартә
иҟаларцаз, иазааргарц рыхьӡ аҳәеит абнакәтқәа, акроликқәа,
адаӷьқәа, аинцәышқәа ржьы еиҵачаԥан иҟаҵаны. Убри анаҩсан,
уаҳа акы агәы иагомызт. Афатә убысҟак иацәымыӷхеит, зынӡак
сызнахәаԥшуам аҳәон уи.
Пиноккио, уи зынӡа хәыҷӡак ауп иифа. Уи иҿеиҵаз какан бжаки
ча-ҽыҭки ракәын, аха урҭ дрыламкьысӡеит. Ахәыҷы рыцҳа, «Адәы
џьашьахәы» азхәыцра даган, ахьы ҿырпы дарҭәызшәа дыҟан.
Акранырфа ашьҭахь, Абгахәыҷы атаверна аԥшәма ус анаҳәеит:
– Ҩ-уада бзиак ҳазҭарцәы, акы синиор Пиноккио изы, егьи
– сҩызеи сареи ҳзы. Амҩа ҳамоуп, ҳаԥсы ааиҭаҳкыр ҳҭахуп.
Аха ишәхашәмыршҭын, аҵхыбжьон ҳшәырҿыхароуп, избанзар,
ҳамҩа ҳақәлароуп.
– Шәара ишышәҭаху синиорраа, – иҳәан Абгахәыҷи ацгәи
днаралацәҟәит атаверна аԥшәма, зегьы бзиоуп ҳареи-ҳареи
ҳаилибакаауеит ҳәа аанаго.
Пиноккио ихы ахчы инылеиҵаанӡа дыцәеит, аԥхыӡгьы ибеит.
Ԥхыӡла, уи убри адәагәҭа дгылан, адәы зегьы аҵла хәыҷқәа
ықәеиҭаҳан, аҵла хәыҷқәа ирзышьҭымхуа ахьтәы цехинқәа
ржьымжәақәа рхьынҳалан. Урҭ ажьымжәақәа, аԥша анаарыласлак, иахьынеидыслоз абжьы рхылҵуан: «зин-злин, зин-злин, зин-злин» ҳәа уи ала ирҳәарц рҭахызшәа: «Уажәшьҭа
ҳҿыхтәуп, ҳҿышәх!» Иара, инапы наргӡаны, азна ахьы ааҟаиҵарц
иҩышьҭихуан, ашә агәгәаҳәа иасын даадырҿыхеит.
Ари атаверна аԥшәма иакәын.
– Сымҩалаҩцәа хиоума? – дҵааит Амҿтәы Уаҩхәыҷы.
– Ихиамкәа! Ахиара мацараҿы иҟоума, ҩ-сааҭк рышьҭахь
амҩа иқәлахьан.
– Ццакырас ирымазиз?
– Ацгәы адырра аиуит, аԥеиҳабы ашьапқәа аҵаа иаблит, даара ихәарҭам ҳәа.
– Уаххьа ахә рымшәаӡеи?
– Ишԥашәҳәо, ишԥашәҳәо. Урҭ даара иааӡо шьоук роуп, шәара
шәыххь згеит, шәгәы ндырхозма ишәԥыҩлан.
– Иауазеи! Усала исԥыҩлеит ҳәа сгәы нхаӡагәышьомызт сара,
– ҿааиҭит Пиноккио, ихгьы ааибыӷ-быӷит. Нас дҵааит: – Сҩызцәа
қьиацәа ажәас исзынрыжьзеи, дареи сареи ҳабеиқәшәои?
– «Адәы џьашьахәы» аҿы, уаҵәы ашьыжь амра аҩагыламҭазы.
Пиноккио ацехинқәа руакы иаха ирфаз инахҭниҵан, атаверна ааныжьны иҿынеихеит.
Уи напыршьышьыла акәын дышцоз, избанзар, убла аҵәыршы
ҭакызар иумбо илашьцан. Иааикәыршаны џьара ҷытбжьык гомызт.
Ус, ԥсаатә ссирқәак, рыбжьы мыргаӡакәа аҵых иахьалаԥыруаз,
рымҵәыжәҩақәа Пиноккио иҿҳәазон. Уи дшәаны деиҭаԥан
дыҳәҳәон: «Уарбану?». Аха иааикәыршаны иҟаз ашьхарԥқәа
ирныҩны арахь ихынҳәуан абжьы: «Уарбану, уарбану, уарбану…»
Ус, қыдбажәк аҿы ибеит маҵа хәыҷӡак, ицәышӡа, афарфортә
кәаҷаб иҭыҳәҳәо афҭил еиԥш алашара зхылҵуаз.
– Уара узусҭада? – дҵааит Пиноккио.
– Сара Ицәажәо Амаҵа аԥсыгага соуп, – аҳәеит уи нарцәынтәи
иааҩуазшәа ергьҳәа игоз абжьы хәыҷала.
– Иуҭахузеи нас сара сҟынтә! – дҵааит Амҿтәы Уаҩхәыҷы.
– Исҭахуп суабжьарц. Ухынҳәы, убри инхаз ацехинқәа аԥшьба
ирыцҳахаз уаб изга. Уи лаӷырӡи-ҿи ааиқәимхыц, уахьцаз,
уахьыбжьаӡыз ахьизымдыруа аҟнытә.
– Уаҵәы сара саб ҳаҭыр зқәу синиорхоит, избанзар, абарҭ
аԥшь-цехинк ҩ-нызқь рылҵырц иҟоуп!
– Урҭ, иаармарианы ушбеиахаша ҳәа уабжьазгаз рҳәатәы
хоумҵан, сыҷкәын хәыҷы, ус зҳәо ма рхы еилаԥсоуп, ма
цәгьахәыцыҩцәоуп. Сҳәатәы хаҵаны, ухынҳәы!
– Аха сара макьана амҩа сымоуп.
– Асеиԥш аҵх лашәха…
– Сцалароуп!
– Аҵх лашәуп…
– Уеизгьы сцалароуп
– Амҩа шәарҭоуп…
– Уеизгьы сцоит
– Ианакәызаалак иухоумыршҭлан, зхаҳәатәала мацара
иныҟәо ахәыҷқәа, знымзар зны ӷәӷәала иахьхәуеит.
– Дырҩегьых иаҳәац аҳәоит! Уҵх аабзиахааит, Амаҵа.
– Уҵх аабзиахааит, Пиноккио. Хыхь иҟоу урцәихьчааит
амашәырқәеи арҳәцәеи.
Абригь аҳәан, Ицәажәоз Амаҵа ааҿыцәааит, изыҭәҳәаз
ацәашь еиԥш. Амҩагьы ԥаса аасҭа еиҳагьы иаалашьцеит.
– Убас еиҿартәуп адунеи, – амҩа дахьықәыз дхәыцуан Амҿтәы
Уаҩхәыҷы, – ҳара иӷару ахәыҷқәа ҳзы аԥсҭазаара мариам. Зегьы
ҳара иҳабашьуеит, зегьы ҳара иҳақәмақаруеит, ҳгәы ҳҽанырҵоит,
иҳабжьоит. Ухы аарыҵоуҵар, зегьы, иухашшаҩцәоу, узыркьаҭаз
дара ракәушәа, угәы ааԥырҵәоит. Зегьы, абри Ицәажәо Амаҵа
гаӡажәқәагьы нарылаҵаны. Аа, абыржәыгь абни Амаҵа
гаӡажә аҳәатәы ахьхасымҵаз иахҟьаны, рыцҳарас иҟоу зегьы
срықәымшәар ҟамлозаап шәымбои! Уи мацара акәым, арҳәцәа
сымҩа ркырц иҟазаап, шәымбои! Анцәа иџьшьаны, арҳәцәа
ҳәа изҿу, абацәа ирхәыцит, уахынла адәныҟа идәылҵыр зҭаху
ахәыҷқәа аладыршәарц. Иаҳҳәап, сымҩа рыкӡаргьы дара убарҭ
арҳәцәа срыцәшәома нас? Сара урҭ снырҿагылон сыбжьы насыргон: Асиниорцәа арҳәцәа, сара сҟынтәи ишәҭахузеи шәарҭ?!
Амала, ижәдыруаз, сара урҭқәа злазыгӡо сакәӡам, хәмархабаҟә
ҟалаанӡа наҟ шәыӡ, уаҳагьы ацҳәа ҳҳәоит ҳәа шәаламгакәа!» Ари
аҩыза анраҳалак нахыс, арҳәцәа рыцҳақәа, уажәы избо џьысшьоит,
ршьамхы рҽадыргашт. Ус акәымкәа, исҳәаз рлымҳа иҭамкәаӡакәа,
ишакәым рхы ныҟәырго иалагар, урҭ ишыбзиоу ацара рҭахымхар,
сара сшьамхы сҽасыргап – убриалагьы ҳааилгоит.
Инагӡаны ахәыцха даламгаӡакәа, ишьҭахьҵәҟьа шьҭыбжьқәак
иаҳаит. Данаахьаԥш, аҵых иналибааит, арацәа зҭырхыз ааҵәақәа
рхы иҭарԥаны цәыршәагақәак, ршьапԥынҵа иқәгыланы
ишьҭагыла ишааиуаз.
«Абарҭ ракәхап арҳәцәагьы!» – игәы иаанагеит уи. Иԥарақәа
ахьиҵәахыша дақәымшәакәа, хыма-ԥсыма иҿы инҭеиԥсан, ибз
инаҵеиҵеит.
Уи ашьҭахь дыҩырц ақәикит, аха шьаҿак ааҟаиҵаанӡа,
длышьҭагәа дыркит.
– Ма аԥара, ма аԥсҭазаара! – иаҳаит уи ауаҩы игәы ҭзырӡыӡааша
ҩ-бжьы ҭахәаҽқәак.
Пиноккио, иҿы ахьҭәыз аҟнытә, ибжьы рганы аҭак изыҟаҵомызт,
ус, инапқәа, ишьапқәа рыла, арҭ зҽеицакны ишьҭаз,
зыблақәа мацара кәеицеиуа арацәа зҭырхыз ааҵәақәа иркылыҳәҳәоз
идирдырырц далагеит, иара Амҿтәы Уаҩхәыҷы
рыцҳа иџьыбақәа аҵа шырҭаԥсуа, иреицәа-иреиӷьны капеи
кылҵәакгьы шҭаршәым.
– Бзиоуп, бзиоуп! Уҭахызаргьы уҿаҳаха, амала аԥарақәа
цәырга! – инеиқәҟааит арҳәцәа аҩыџьагьы рҽырцәгьаны.
Амҿтәы Уаҩхәыҷы ихы, инапқәа рҟьара далагеит, акгьы
сымаӡам ҳәа аанаго.
– Ма аԥарақәа цәыругоит, мамзаргьы уԥсҭазвара аԥсцәаҳа
итәхоит абыржәыҵәҟьа! – днаиқәҟааит гыларыла еиҳаз арҳәҩы.
– … абыржәыҵәҟьа! – иҳәеит егьи.
– Уара уанаҳшьлак, уабгьы ҳилгоит!
– … Уабгьы!
– Мап, мап, мап, саб рыцҳа шәиламкьысын! – дныҩныҵәаашеит
Пиноккио.
Абасгьы ааиҿыҵҟьеит, иҿы иҭаз ахьгьы ахьхьа аахгеит.
– Аа, уара амӡышәа! Уҿы иҭоуҵазаап аԥарақәа! Уажәыҵәҟьа
арахь иҭыршәшәа!
Пиноккио ихы иқәыжьны ҿиҭуамызт.
– Уҿаҳахеит уажәы? Уаагылишь, арахь иуҿаҳхып зегьы! Абрыгь
рҳәан, руаӡәы Пиноккио иԥынҵа ааникылт, егьи – ицламҳәа. Нас
ишрылшоз иҿы аихырԥара иалагеит. Аха уаҳа умԥсит: Амҿтәы
Уаҩхәыҷы иҿы рӡахызшәа, ирыҵлазшәа акәын ишыҟаз. Убри
аамҭазы, арҳәцәа рахьтә гыларыла иеиҵаз ҳәызба дук ааҭиԥааит,
уи иҿы алеихирԥарц. Аха Пиноккио али-ԥси рыбжьара уи инапы днамҵасын, хаԥыцла иааҿҵәаны наҟ дкажьцәеит. Аха шәара
шәазхәыц уи шаҟа иџьеишьаз, арҳәҩы инапы ацынхәрас ацгәы
ашьапы иҿыҵшәан ианынкашәа!
Ари илшаз игәы аарыӷәӷәан, уи арҳәцәа рысра, рыбӷаҷра
далагеит, нас, дҩарымпыҵҟьан, аанда дҩахыԥан, дыҩны адәы
днықәлеит. Арҳәцәа уи инаишьҭалт дҿырҟьаса, ажьа ыҵзырҟьаз
алақәа реиԥш.
Жәохә километра иреиҵамкәа даныҩ, Пиноккио имч зынӡа
илӡааит. Срыцәцоит ҳәа имаз агәыӷрагьы ицәыӡуа иалагахьан
еиԥш, алашьцараҿы еилиргартә иаԥхьаҵәҟьа ибеит ԥсаҵла
хаҩаӡарак. Аԥса-ҵла дҩахьынԥашалан, дышзахәоз ацәқәанӡа
дыхәнаны днықәтәеит. Арҳәцәагьы аԥсаҵла иҩахьынԥашалан,
ԥыҭк иахьааскьаз, иҩахыҩрын, ицәӷәыхаа иахьыкнаҳаз, даара
ржьы рцеит.
Аха урҭгьы ус иаагылоз ракәмызт. Аԥса ҵла амҵан афархь-мархь шаҟа рзеизгоз еизганы амца ацрарҵеит. Аԥсаҵла
амзашеиԥш амца акын, аҵых аарлашеит. Пиноккио ԥыҭраамҭак
амцабз ҵәи-ҵәиуа иара иахь ааскьара ишаҿыз дахәаԥшуан,
аха иҟаԥшьыхәхәаҵәараӡа иӡны иааҽҳәырхыз абнакәты
деиԥшымхарц азы, дкаууа дыԥан ҵаҟа дыҩкаԥан, деиҭаҩаҵҟьан
дыҩт. Арҳәцәагьы дҿырҟьаса еиҭанаишьҭалеит.
Ус ишеит, аха арҳәцәа ишьҭыҵуамызт. Убри аамҭазы Амҿтәы
Уаҩхәыҷы имҩа ааихнаҵәеит иҳәынҵәаршьшьыраха аӡы зҭаз
жра дук. Ушьҭа ишԥеиуеи?
– Акы, ҩба, хԥа! – ибжьы нҭырҟьаны, Пиноккио дҩаҵҟьан
дыҩны ажра дынхықәыххылан дыԥеит, нырцәҟагьы дҩықәԥалт.
Арҳәцәагьы иара инаишьҭарххны иԥан, аха рыҽрызнымкылакәа
ажра иҭаҳаит.
Арҭ иҳәынҵәаршьшьыраха иҟаз аӡы иахьҭаҳаз заҳаз Пиноккио, дыҩны дышцоз, дгәырӷьаҵәа ибжьы нарықәиргеит:
– Цқьа шәҽышәкәаба, шәхаҵкы арҳәцәа!
Уа ихәаҽызар ҟалап ҳәа игәы иаанаган, ишьҭахьҟа данԥшы,
ибеит урҭ ааҵәала рыҽҭаҳәҳәа ишьҭеибаҵа ишааиуаз. Аҩыџьагьы
аӡыԥси аҳәынҵәеи рхьыкәкәа иҟан.
Амҿтәы Уаҩхәыҷы зынӡа игәы каҳаит. Уаҳа зылшо иԥсра
убааит
ҳәа, ҿыцха иҽкаижьырц игәы иааҭеикуан, данԥшы инахараны, аҵла рыбӷьеилачра иалибааит иҟәашкакараӡа иҟаз ҩын
хәыҷык.
«Абни аҩнаҟынӡа сыԥсы сызнагар, издыруада сеиқәхар…» –
игәы иааҭиҳәааит Пиноккио.
Уаҳагьы минуҭк мырӡкәа, уи дыҩны бнала иҿынеихеит.
Арҳәцәа шишьҭац ишьҭан. Ҩ-сааҭк инарықәгәыӷуа дышзахәоз
даныҩ, иԥсы мцо-имаауа дкарахан, аҩны шкәакәа ашә днадыххылан дасит. Аӡәгьы ақәҿимҭит.
Уи ишилшоз дасит, избанзар, ишьҭеибаҵа иааиуаз рҳақьԥсықьбжьы
иаҳауа аҟара иааскьахьан. Дырҩегьых аӡәгьы
ақәҿимҭит. Аӡәгьы ибжьы шимыргозгьы, уи игәы кыдгылан,
хыла, шьапыла ашә аджәара далагеит. Убри аамҭазы аԥенџьыр
лхы аалалкит Ауԥшәыл, ӡӷаб хәыҷы ԥшӡакы. Уи лыхцәы
жәҩангәыԥшшәылан.
– Ах, Ауԥшәыл ԥшӡа, хцәыжәҩангәыԥшшәыла, – дааӷьаҵәыӷьаҵәит
Пиноккио, – ашә сзаарт, иҟалозар! Дрыцҳашьа аҷкәын
ҭынхада ар… ар… зышь…
Иажәа аҳәаха имҭакәа ишьҭахьала дааныркылан, иҿы неихаргуеит.
– Уажәшьҭа уахьцо ҳамбари! – илымҳа инҭаҩит анҭ аҩыџьа
рыбжьы бааԥсқәа ҭахәаҽӡа.
Пиноккио ибла ҭаа аԥенџьыр ахь деиҭанаԥшит, аха аӡӷаб
жәҩангәыԥшшәыла
аԥхыӡ еиԥш дынкаба дцахьан, Амҿтәы Уаҩхәыҷы
аҟәараҳәа аиҵасра далагеит, имҿтәы ҟәартәрақәа зегьы
рыбжьы го иалагеит, ибз иаҵаз ацехинқәагьы ахьхьа аарыхгахт.
– Аҳа! – инаиқәҟааит арҳәцәа, – иаауртуоу, иааумыртуоу
уҿы? Дырҩегьых ҿуҭуам, акәу? Уаагыла, нас ,уажәы уи ҳара
иузааҳартып.
Абрыгь рҳәан, аҩыџьагьы ашыр-сырҳәа раҳәызба ццышәқәа
ааҭыркәыцәаан, ишрылшоз Пиноккио ивара иақәкны аҿынадырхеит,
аха, анцәа иџьшьала,
Амҿтәы Уаҩхәыҷы амҿҩа ӷәӷәа
далхын. Аҳәызбақәа наидԥыҵәҵәала
ицеит алабыҵәқәа реиԥш,
арҳәцәа
аҳәызбахәқәа мацара аарымпыҵахеит,
аҩыџьагьы
рыблақәа ҭызза иааихәаԥшит.
– Уажәшьҭа издырт иҟаҵатәу,
– иҳәеит арҳәцәа руаӡәы, –
дыкнаҳатәуп. Абасала дыкнаҳҳауеит!
– Дыкнаҳҳааит! – иҳәеит
егьи.
Уи, дырҳәазаны абна
дҩыларгалан, инапқәа
ишьҭахь иҿаҳәаны, ашаха ырҟәараҟәантәны ихәда
инахадыршәын, иҩаихан, «Аџь Ду» ҳәа
акәша-мыкәша зегьы зышьҭаз амахә аҿы
дыкнарҳаит. Дара ҵаҟа ашьац иҩылатәан
аԥшра иалагеит Амҿтәы Уаҩхәыҷы аԥаҭԥаҭра
данаҟәыҵуа ҳәа. Аха х-сааҭк рышьҭахьгьы
Пиноккио иблақәа шааԥшыц иааԥшуан,
иҿгьы шаркыц иаркын, ԥаса аасҭа еиҳагьы
дԥаҭхалеиуан.
Аҵыхәтәаны арҳәцәа аԥшра ргәы
ақәыԥҵәан иҩагылт, Пиноккио иахь
иҩаԥшны ихыччо ус рҳәеит:
– Уаҵәынӡа! Уаҵәы ҳанааилак, уара
ааӡара злаумоу, аҳаҭырбара иаҵанакуа
иагымкәа излоудыруала, улеишәа урбзиап,
уҟәымшәышәӡа… Учықьнеиӡа уԥсны уҟалап, уҿы хәыҷгьы
улымҳарҭақәа рҟынӡа иаартхап.
Урҭ цеит.
Дук мырҵыкәа аԥша ӷәӷәа ҵысит. Уи амахә ианаслак, уа
икнаҳаз арыцҳа дрыҳәҳәа зны арахь дымҩаннаҵон, зны – анахь,
амшаԥазы изысуа асаркьал еиԥш. Ас аԥша дахьаргьалоз ҿык-бзык иазымҳәо даргәаҟуан уи, ашаха акәзар, аҟәараҟәантәра
иаҳа-иаҳа ихәламшәа бжьнахәраауан, иԥсыԥ изеивымго, иаҳа-иаҳа иқәлашьцон. Иԥсра шааигәахоз шеиликаауазгьы, уи
агәыӷра иман, ауаҩ гәы зызҭоу аӡәы дымҩасны дышцо дибар
дышԥеимыцхраари ҳәа дхәыцуан. Аха аӡәгьы, аӡәымзар аӡәгьы
џьара ихабар ыҟамшәа аниба, иаб дааизхәыцит, уаҳа ибжьы
изҭымкаауа аҵыхәтәан иааиҿшәеит:
– Ах, саб, саб! Уара абра уҟазҭгьы уажәы…
Уаҳагьы уи акгьы изымҳәеит. Иблақәа ааиқәиԥсеит, иҿгьы
аатит, ишьапқәа ааиҵихын қәацара имамкәа даакынхалт.
Арҳәцәа Аџь Ду амахә аҿы икнарҳаз Пиноккио рыцҳа абзара аҵкыс аԥсра даназааигәаз, зыхцәы жәҩангәыԥшшәылаз
Ауԥшәыл дырҩегьых аԥенџьыр даалагылт. Аԥшацәгьа иҟьо
Амҿтәы Уаҩхәыҷы дахьыкнаҳаз анылба, лгәаҵанӡа дрыцҳалшьан,
хынтә лнапы ааинылҟьеит.
Абри инақәырццакны амҵәыжәҩашьҭыбжьы геит, Ахьшьыцба дугьы лԥенџьыр инықәтәеит.
– Дҵас исылҭозеи Ауԥшәыл? – аҳәеит Ахьшьыцба аԥыц асаара инышьҭакшо ихырхәан. (Ари Ауԥшәыл хәыҷы, зыхцәы
жәҩангәыԥшшәылаз, иқьиаз ԥеамбарын, уажәшьҭа зқьы шықәса
инареиҳаны).
– Дубауоу ани Аџь Ду амахә аҿы икнаҳау Амҿтәы Уаҩхәыҷы?
– Дызбоит.
– Бзиоуп нас. Уԥырны унеины, уԥыц ӷәӷәа ала дыкныхны,
ашьшьыҳәа Аџь аҵаҟа ашьац дылаҵа.
Ахьшьыцба ҩышьҭыԥрааит. Ҩ-минуҭк рыла уи хынҳәит, усгьы аҳәеит:
– Зегьы шәара ишсыдышәҵаз иҟасҵеит.
– Дышԥоубеи нас уи? Дыԥсу дыбзоу?
– Уи аԥсы диеиԥшын, аха зынӡаҵәҟьа иԥсы ҭыҵны изыҟалом,
избанзар, ихәда зхәыруаз ашаха анааихысх уи дааӷызит, ергьҳәагьы
иқьышә иааныԥшит: «Уажәшьҭа схы еиӷьны избоит».
Ауԥшәыл лнапы анааинылҟьа, иааит аԥина. Уи ауаҩ иеиԥш,
ҩ-шьапык ирықәгыланы акәын ишааиуаз. Аԥина аҽкацаҩы
иливреиа ҿыц ашәын, ахы иахан ажәҩахырқәа инарықәԥсоз
апарик шкәакәа, уи ахыхь х-кәакьк змаз, ххьала иқәҵаз ахылԥа.
Уи аамышьҭахьгьы, иара иашәын ашоколад ԥшшәы змаз, абырлаш ҳәынҵәрақәа зықәгылаз, ҩ-џьыба дуқәак наҟ-ааҟ изызҿаз
(уа иаҵәахуан астол аҟынтәи аҳкәажә иалҭоз абаҩқәа) асиуртук,
адима ҟаԥшьы иалхыз аиқәа кьаҿ ашьан, абырфын қалԥадқәа,
зҿы аартыз ашьаҵақәа, ашьҭахь иара
иамыҳәҳәон атапанчаҭреиԥш иӡахыз
атлас жәҩангәыԥшшәыла (ақәа анауаз
уа аҵыхәа аҵәахуан).
– Цқьа ухшыҩ азышьҭны усзыӡырҩла…
– уи лхы нақәылкит Ауԥшәыл.
– Иреиӷьӡоу, зегь реиҳа иласу схьыуардын абыржәыҵәҟьа ишәырхиа ҳәа
раҳә, убри уҩақәтәаны абнахь уца. Убра
Аџь Ду аҵаҟа дышьҭоуп зыԥсахәага
ҭоу Амҿтәы Уаҩхәыҷы. Ашьшьыҳәа
даашьҭыхны ахчқәа дрықәҵаны абра
дысзаага. Иуасҳәаз еилукаау?
Аԥина ашьҭахь иамыҳәҳәоз, атапанчаҭреиԥш
иӡахыз атлас жәҩангәыԥшшәыла
ԥшьынтәҟа иаарышәшәан,
амацәыс еиԥш иныҩнҟьеит.
Дук мырҵыкәа, ашҭа иҩҭҟьеит
ижәҩангәыԥшшәылаз ахьыуардын
ԥшӡа хәыҷы. Уи иаакәыршаны аканареика ахәы ала ирхиан, аҩнуҵҟа
иаакәыршаны иҭагылан ахҷаҭи аварениеи рыла иҭәыз
абанкақәа, урҭ ирықәын ахаа-мыхаақәа – хкы рацәала. Ахьыуардын
хәыҷы иаҵакын шә-уӷәк аҳәынаԥшкәакәақәа. Аԥина
аҽкацаҩ итәарҭаҿы иқәтәан, аҳауаҿы аҟамчы ашьҭыбжь аргон
аҽкацаҩы иеиԥшҵәҟьа.
Жәохә минуҭкгьы цқьа имцацкәа, ахьыуардын хынҳәит.
Асоф аҿы иԥшыз аԥшәмагьы, Амҿтәы Уаҩхәыҷы рыцҳа лнапы
данҵаны, зыҭӡамцқәа џьоуҳарԥсараха иҟаз ауадахь дналгеит,
нас ирыдылҵеит, ацуҭаҿы зегьы реиҳа хьӡы змоу ахәшәтәыҩцәа
ааргарц.
Иара убри инашьҭарххны икылибагәа иааит ахәшәтәыҩцәагьы:
Алаҳәа, Атыҩарҩар, Ицәажәо Амаҵа.
– Сара исҭахын исаҳарц шәара шәгәы иаанаго, асиниорцәа,
– лҳәеит Ауԥшәыл, Пиноккио дахьышьҭаз иакәшаны ихагылаз
ахҩыкгьы рахь, – сара исҭахын шәгәы иаанаго саҳарц, дыԥсу
дыбзоу абри Амҿтәы Уаҩхәыҷы гәаҟ.
Аԥхьа инарылҵит Алаҳәа. Уи Пиноккио ипульс гәанаҭеит,
иԥынҵа ааннакылт, ишьацәкьыс хәыҷы гәанаҭеит. Убарҭ
зегьы цқьа еиԥхьышьшьааны иангәанаҭа, уи абжьы цқьа
ишьақәыргыланы абарҭ реиԥш ажәақәа аҳәеит:
– Сара сгәы излаанаго ала, Амҿтәы Уаҩхәыҷы дыԥсуп. Уеизгьы арыцҳара дзықәшәаз иахҟьаны зынӡаҵәҟьа дыԥсымкәа
дыҟазҭгьы, хыԥара ақәымкәа иаанагоз, уи макьана иԥсы ҭоуп
ҳәа акәхон.
– Даараӡа сгәы иалоуп, – аҳәеит Атыҩарҩар, – ҳаҭыр ду зқәу сҩыза
ду, сҩыза бзиа, сашьа Алаҳәа агәаанагара иамоу сахьзақәшаҳаҭымхо.
Сара сгәанала, Амҿтәы Уаҩхәыҷы макьана иԥсы ҭоуп уеизгьы, уи
арыцҳара дзықәшәаз иахҟьаны иԥсы ҭамкәа дыҟазҭгьы, хыԥара
ақәымкәа уи дыԥсуп ҳәа акәын иаанагоз.
– Шәара залаҿышәымҭуазеи? – дазҵааит Ауԥшәыл Ицәажәо
Амаҵа.
– Сара сгәы иаанагоит аҳақьым дҟәышзар, ииҳәо акгьы анимам, ҿимҭыр иаҳа еиӷьуп ҳәа. Уеизгьы, ари Амҿтәы Уаҩхәыҷы сара
издыруа аӡәы иоуп. Дыздыруеижьҭеи акырҵуеит… Уажәраанӡа
ҽырҵысы змамкәа баша мҿыхсахак аиԥшҵәҟьа иқәыз Пиноккио, иаалырҟьан, дышьҭҟьаны дцо дарыхьҭышьит, акаруаҭгьы
ҵысҵысуа иалагеит.
– Абри Амҿтәы Уаҩхәыҷы, – иаҿын Ицәажәо Амаҵа, –гәымха
хԥароуп.
Пиноккио иблақәа аахитын, иаразнак ихиҩеит.
– … Цәгьахәыцҩуп, дымшгаҩуп, дҟьалоуп…
Пиноккио ихы ашьаршьаф ақәиршәит.
– … Абри Амҿтәы Уаҩхәыҷы – заб рыцҳа иԥсра аанӡа дызшьуа
ҳәатәхамҵоуп!
Ауада иааҩныҩит ақьыпшәып быжьқәа, аиҵақьбыжьқәа.
Шәазхәыц шаҟа иџьаршьаз иааидибагаланы иҟаз зегьы, ашьаршьаф ианааҩаха, еиҵақьны иҵәыуоз Пиноккио ихаҭа шиакәыз
анырба!
– Аԥсы данҵәыуо – уи арыӷьарахь дгьыжьуеит ҳәа ауп иаанаго, – ҳаҭыр ақәҵаӡан ҿаанаҭит Алаҳәа.
– Даараӡа сгәы иалоуп, ҳаҭыр ду зқәу сҩыза, сашьа уқәшаҳаҭхара
ахьсылымшо, – уи иаҳәаз инацралт Атыҩарҩар, – избанзар,
аԥсы данҵәыуо, сара стәала, уи аԥсра дазхьуеит ҳәа ауп иаанаго.
Ахәшәтәыҩцәа анца, Ауԥшәыл хәыҷы Пиноккио иахь днаскьан, илахь лнапы анадылкыла, еилылкааит ачымазаҩ амцашоура ӷәӷәа шимаз. Уи, апорошок шкәакәа ҵәыцак азна аӡы
иналаԥсаны, Амҿтәы Уаҩхәыҷы инаиркны лыбжьы хааӡа ус
лҳәеит:
– Абри ужәыр, мышқәак рыла угәы бзиахәха уааҟалоит.
Пиноккио аҵәца днахәаԥшын, ихы-иҿы ааиреицаԥан,
дрыцҳахәха дҵааит:
– Ихаау, иашоу?
– Иашоуп, аха уара узы ихәарҭоуп.
– Иашазар, сара исзыжәуам.
– Сара сҳәатәы хаҵаны ижә.
– Аша сара сахәарҭам!
– Ижә. Ианужәлак кыԥк ашьақар уоуеит, уи уфар дырҩегьых
уҿыҵа хааӡа иҟалоит.
– Иабаҟоу уи ашьақар кыԥ?
– Абар, – наҭалкит Ауԥшәыл хәыҷы, ахьтәы шьақарҭра
аҟынтәи иааҭылгеит шьақар кыԥк.
– Зны ашьақар сышәҭ, нас изжәуеит.
– Ажәа суҭоит, аа?
– Ааи.
Ашьақар неилыркит уи. Пиноккио, иаразнак хаԥыцла иааԥиҽын,
инылбааидан, иқьышәи ибзи неихьишьит.
– Ишԥахаау уҳәарауазеи! Ашьақар ахаара адагьы ихәшәызҭгьы!
Мышкы аабжьамыжьӡакәа аратга зыжәлон.
– Уажәшьҭа уажәа уамеижьан, ҿамҩа заҵәык ыжә, иаразнак
убзиахоит.
Пиноккио иҭахӡамкәа аҵәца аақәихын, иԥынҵа нҭеикит,
нас иқьышә инадикылт, дырҩегьых иԥынҵа нҭаиршьшьит,
аҵыхәтәан ус иҳәеит:
– Ари сара сзы мыцхәы
иашоуп, мыцхәӡа иашоуп.
Исзыжәҵәҟьом.
– Ас шԥоуҳәаӡо, макьана
агьама умбаӡацеи?
– Ус еилыскаартә сыҟоуп.
Сафыҩхьеит – уаҳа закәи. Дырҩегьых…
еиҭа шьақар кыԥк сымазар… Издыруада иснаржәыр.
Ауԥшәыл, анык леиԥш ичҳаны,
иҿы инҭалҵеит аҽа шьақар
кыԥк. нас, дырҩегьых аҵәца
неилыркит.
– Сара исзыжәуам, ари, –
иҳәеит Амҿтәы Уаҩхәыҷы игәы
хынҳәуа.
– Избан?
– Избанзар, сшьапы иаҵоу
ахчы сԥырхагоуп.
Аԥаимбар хәыҷы ахчы наҟ иаҵылхит.
– Аригь акгьы исмыхәеит. Макьанагьы исзыжәуам.
– Уаҳа иуԥырхагоузеи?
– Ивҵрааны иҟоу ашә.
Ауԥшәыл ашә алыркит.
– Мап, – ҿааиҭит Пиноккио, дқьызқьызуагьы аҵәыуара дналагеит, – сара ахәшә аша сзыжәуам, исзыжәуам, исзыжәуам!
– Сыҷкәын, абри иҟауҵо даара уахьхәырц уҟоуп.
– Сара сзы зегь дара роуп!
– Уара даара учмазаҩуп.
– Сара сзы зегь дара роуп!
– Уарыхьҭышьны узлаҟоу ала, ҩ-сааҭкгьы узнеиуам.
– Сара сзы зегь дара роуп !
– Уара аԥсра уацәымшәаӡо?
– Сара сзыцәшәо ҳәа акрыҟоума? Ари еиԥш ахәшә ужәыр
аасҭа, уԥсыр иаҳа еиӷьуп!
Убри аамҭазы, ашә ҟьаҟьаӡа иаатын, ауадахь иааҩналт ԥшь-кроликк, еиқәаҵәа самсалха. Урҭ наҟ-ааҟ ахқәа ирыҵагылан
иааҩнаргалт акәыба хәыҷы.
– Исымашәкузеи мшәа?! – дныҩныҵәааит Пиноккио,
дшәангьы дҩаҵҟьеит.
– Уара узы ҳааит, – аҳәеит акроликқәа иреиҳабыз.
– Сара сзу? Сара зынӡагьы сыԥсӡаме?
– Макьана уԥсым, аха даҽа минуҭқәак рыла уԥсуеит, избанзар, убзиазтәуа ахәшә ужәырц уҭахым.
– Ах, Аԥаимбар, сыхаара Аԥшӡа! – дааӷызит Амҿтәы Уаҩхәыҷы.
– Исышәҭ аҵәца, ишәырлас! Егьа ишәзырласуазаргьы, избанзар,
сыԥсыр сҭахым! Мап, сара сыԥсыр сҭахым!
Иҩнапык рыла аҵәца ааникылан, инҭыркәкәаны ижәит.
– Ус анакәха, – рҳәеит акроликқәа, – уажәазы ҳара баша
ҳаҽҳарааԥсеит.
Урҭ, акәыба хәыҷы еиҭа ҩаҵагылан,
игәамҵ-хамҵуа
индәылҵны ицеит.
Даҽа минуҭқәак рышьҭахь Пиноккио дыбзиахан, ииарҭа дылԥан,
адрымҳәа дынкаԥеит. Ишыжәбо ала,
Амҿтәы Уаҩхәыҷқәа, иаабац ауаа
раҵкыс излеиӷьу, шамахамзар ичмазцәахаӡом,
ичмазцәахаргьы ирласны ибзиахоит.
Ауԥшәыл, уи дыҩуа дыԥо ауада
дыҩноушәа анылба, ус лҳәеит:
– Ахәшә ухәеит нас?
– Исыхәуеит аума, аԥсра сахнарԥеит!
– Нас ариаҟара ҳаумырҳәакәа
изыумжәуазиз?
– Избанзар, ҳара ахәыҷқәа зегьы убасоуп ҳшыҟоу. Ҳара ачымазара аҵкысгьы ахәшә ҳацәшәоит.
– Уи ԥхашьароуп! Ахәыҷқәа ирдыруазароуп, ианаамҭоу
иржәыз ахәшә бзиа ачымазара бааԥсы ишалнарго, уимоу аԥсра
ишахнарԥогьы.
– Уи ҳәарада! Аҽазны ус иҟасҵом. Исхашҭуа сыҟаӡам акәыба
иаҵагыланы иааиз акролик еиқәаҵәақәа… усҟан аҵәца снапала
иаақәԥааны – иаразнак акәыстәуеит.
– Уажәшьҭа, арахь сара сахь уааскьаны исаҳә, арҳәцәа
ушрымԥыхьашәаз атәы.
– Убас иҟалеит, акьанџьатә театр аиҳабы Манџьафоко исиҭеит
хьтәы мааҭқәак, убасгьы сеиҳәеит: «Абри уаб изга». Аха амҩан
исықәшәеит ҳаҭыр зқәу Абгахәыҷи Ацгәи, урҭ ус сарҳәеит: «Абарҭ
ахәба ҩ-нызқь рылҵырц уҭахӡами? Ус анакәха, ҳара уҳацаала,
ҳара «Адәы џьашьахәы» аҿы уаагоит». Сара ус сҳәеит: «Шәаала,
дара ус рҳәеит: «Атаверна аҿы ҳамҩахыҵып, нас аҵхыбжьон
ҳгыланы амҩа ҳақәлап». Сара санҿыха, дара ыҟаӡамызт, избанзар, ицахьан. Нас сара схала сдәықәлеит, убасгьы илашьцан, ула
аҵәыршы ҭакызар иумбо, убри аҟнытә, амҩан сара исԥылт ҩыџьа
арҳәцәа, арацәа зҭырхыз ааҵәақәа рхарԥаны, усгьы сарҳәеит:
«Иааг аԥарақәа», сара ус сҳәеит: «Сара аԥара сымаӡам», избанзар, урҭ аԥшьцехинк сара сҿы иҭасҵахьан, убри аҟнытә арҳәцәа
руаӡәы инапы сыхәлеиҵарц даналага, сара зныкҟьарала инапы
сацҳан иааҿысҵәан, наҟ икасыжьцәеит, аха сара икасыжьцәеит
анапы акәымкәа ацгәы ашьапы, арҳәцәа ыҩны исышьҭалеит,
саргьы изласылшоз ала сыҩт, исыхьӡаны сҿаҳәаны сыкнарҳаанӡа,
абас ҳәаны «Уаҵәы ҳааиуеит, уаҵәынӡа учыкьнеихоит, уҿгьы
аатуеит, убарҭ убз иаҵаҵаны иуҵәахыз уԥшь-цехинкгьы ҳара
иаагоит».
– Иабаҟоу нас уажәы урҭ уԥарақәа?
– Исцәыӡит, – аҭак ҟаиҵеит Пиноккио.
Аха ииҳәаз мцын, избанзар, урҭ иџьыба иҭан.
Абри нагӡаны имҳәацкәа, иара усгьы иоуз иԥынҵа, даҽа
ҩ-мацәак иацлеит.
– Иабоуцәыӡи?
– Абнаҿы џьара …
Ари ашьҭахь иԥынҵа иҵегь еиҳахеит.
– Абнаҿы иуцәыӡзар, – лҳәеит Ауԥшәыл хәыҷы, – ҳаԥшаап,
иагьаабоит, избанзар, абнаҿы иӡуа зегьы уеизгьы-уеизгьы
иԥшаахоит.
– Аҳа уажәы цқьа исгәалашәеит, – ҿааиҭит Амҿтәы Уаҩхәыҷы,
– урҭ сцәымӡӡеит, шәара исышәҭаз ахәшә анызжәуаз машәыршәа
илбааздеит.
Ари амц ииҳәаз ашьҭахь иԥынҵа
убри иаҟарахеит, Пиноккио рыцҳа
ихы изынамырҳәы-аамырҳәуа. Арахь
снаҳәуеит ҳәа далагар иԥынҵа акаруаҭ
иаҿаԥон, ма ашә, ихы ҩышьҭихырц
даналага, Ауԥшәыл лыбла иҭеикшарц
аҷык ауп иааигхаз.
Лара иара дихәаԥшны аччара
даҿын.
– Шәзырччозеи? – дҵааит аизҳара
иаҿыз, зԥынҵа иаршәаны, згәы быжьнахны игылаз Амҿтәы Уаҩхәыҷы.
– Амц ахьуҳәаз ауп сызхыччо.
– Шәара излажәдырзеи сара амц шысҳәаз?
– Сыхаара аҷкәын хәыҷы, амц зҳәо иаразнак дырдыруеит.
Иҭкааны иуҳәозар, амцҳәарақәа ҩ-хкык ыҟоуп: руакы ашьапқәа
кьаҿуп, егьи – аԥынҵа дууп. Уара умцҳәара – аԥынҵа дууп.
Пиноккио ихы ахьигара изымдыруа дыԥхашьеит, ауада ддәылҟьаны дцарц далагеит. Аха уи егьалымҵит. Иԥынҵа
убасҟак идухеит, ашә изкылгомызт.
Сааҭбжак аҟара аԥаимбар хәыҷы Пиноккио иқьып-шәыпрақәа
лмаҳаӡозшәа усысгьы илымкит. Уи илҭахын, убри ала
дахьырхәны даҟәылхырц, игәхыршәагоу агра бааԥс, грас адунеи иаақәыршахьоу иреицәоу – амцҳәара даҟәылхырц. Аха
уи даара дахьхәны дшыҟоу, дшаргәаҟуа, иблақәа ҭыҵны ицо
дыҟоушәа анылба дрыцҳалшьеит. Уи лнапқәа анааинылҟьа,
ҵҩа змам аԥсаатә ауада иааҩнаԥрит. Урҭ зегьы ҵларкәыкәқәан.
Урҭ зегьы иԥшрадаз Пиноккио иԥынҵа ду инықәтәан, убасҟак
ҳаҭыр ақәҵаны иахыкәласуан, ԥыҭрак ашьҭахь раԥхьа ишыҟаз
иааҟалеит.
– Шәара исзыжәуа ԥсраҽнынӡа исхашҭуам, – иҳәеит Амҿтәы
Уаҩхәыҷы илаӷырӡқәа аарыцқьаны, – убасҟакгьы бзиа шәызбоит!
– Саргьы уара бзиа узбоит, – наиаҭалкит Ауԥшәыл, – иуҭахызар
сара сҿы уаагыл, уара сара сашьахәыҷы уакәыз, сара – уара
уаҳәшьа хәыҷы.
– Сара сшаагыларыз… аха саб рыцҳа ишԥеиԥсыхәо?
– Убрыгь сазхәыцхьуеит сара. Уаб адырра иҭоуп. Хәлаанӡа ара
дҟалоит иаргьы.
– Ииашану?! – дгәырӷьан ҩынтә-хынтә цыгәхыршәҭ ҟаиҵеит
Пиноккио. – Ус акәзар, азин сышәҭозар сиԥылап. Сгәы сартәом,
иаарласны даасгәыдсыҳәҳәаларц сҭахуп. Сара сҵыхәала акыр
дгәырҩахьеит.
– Уца, аха умҟьалааит. Бнала уцала, дуԥымлар ҟалаӡом.
Пиноккио, дындәылҟьан, абна аҟынӡа данынаӡа, абаӷьӡыс
еиԥш дкаԥо иҿынеихеит. Аха Аџь Ду даназааигәаха даангылеит.
Цәажәабжьқәак гозшәа иаҳан. Ус шьоукгьы амҩахь иаацәырҵит.
Аҳа ижәдыруазар изусҭцәоу урҭ? Абгахәыҷи Ацгәи, анҭ имҩалаҩцәа,
атаверна аҟны акрицызфаз.
– Ари ҳара бзиа иаабо Пиноккио иами, мшәа! – иныҩныҵәааит
Абгахәыҷы, аҽигәыджьыланы дгәыднакылт, дагәӡит. – Арахь
уабаанагеи?
– Уи аҭоурых ду амоуп, – иҳәеит Амҿтәы Уаҩхәыҷы. Аха
ансоулак зегьы шәасҳәоит, иааркьаҿны иуҳәозар, шәара асасааирҭаҿы
схала сныжьны шәанца, амҩан арҳәцәа сықәшәеит.
– Арҳәцәа уҳәоу?.. Ҳаи, угәнаҳа рықәшәааит! Иумаркуааз?
– Сԥарақәа сымырхырц иашьҭамзи.
– Аат, агәымхақәа! – иныҩныҵәааит Абгахәыҷы.
– Агәымхақәа! – уи инацнарӷызит ацгәы.
Аха сара срымпыҵҟьан сыҩт, – даҿын Амҿтәы Уаҩхәыҷы, –
дара сышьҭалт, убас исышьҭан, исыхьӡаны абри аџь махә аҿы
сыкнарҳаанӡа.
Пиноккио инапы нақәикит раԥхьа игылаз Аџь Ду.
– Абри иеиҳау агәыԥжәага ҟалашьа амоу? – аҳәеит Абгахәыҷы.
– Изакә аамҭа бааԥсузеи ҳазҭагыланы ҳаҟоу! Ҳара ауаа қьиақәа,
зхәы иаҭәҳәаны изфо ҳхы абаагари, ҳзыхьчо иҟоузеи?!
Еицәажәонаҵ Пиноккио игәеиҭеит, ацгәы арыӷьала ишыцыркьуаз, уи аԥхьатәи ашьапқәа руакы шамамыз.
Пиноккио ацгәы дазҵааит:
– Ушьапы иахьзеи?
Ацгәы акы аҳәақәарц иалаган, аха иҿаббаӡа инхеит. Абгахәыҷы
налаган ус аҳәеит:
– Сҩыза зынӡак ахӡыргара злоу иакәӡам, убри аҟнытә ауп
зҿимҭуа. Уи изы сара аҭак ҟасҵоит. Ари шыҟалаз усуоп, сааҭк
уажәы аԥхьа иаҳԥылеит неихыркәа змамыз, амла иаганы зшьап
изықәымгылоз бгажәк. Уи ҳәаркьиуа иалагеит, цас иауазшәа,
ҳаргьы акгьы анҳамаӡамыз иақәшәеит, ус ԥсыӡ баҩыкгьы
ҳзадымгалеит. Иҟанаҵазеи зугәахәуа абри афырхаҵа игәы
зызҭоу сҩыза? Аԥхьатәи ашьапқәа руакы аахҵәаны амла иагоз
абгажә инамҵанаршәит, џьара ԥсымышьҭыгас иахәарц.
Абригь аҳәеит, Абгахәыҷы алаӷырӡқәагьы акәаԥа-саԥаҳәа
инаҿышәшәеит. Пиноккиогьы игәаҟынӡа инеит. Уи Ацгәы днадгылан алымҳа дынҭахәыҭхәыҭит:
– Ацыгәқәа зегьы ус иҟазҭгьы, аҳәынаԥқәа рынасыԥ иакуан!
– Уара арахь уқәызгалазеи? – Амҿтәы Уаҩхәыҷы иазҵааит
Абгахәыҷы.
– Сара саб сизыԥшуп. Аа абыржәыҵәҟьа дааироуп.
– Уԥарақәа?
– Урҭ сџьыба иҭоуп, атаверниаҟны инаҳхыз ада зегьы.
– Уи бзиоуп, аха уаҵәыҵәҟьа убырҭ аԥшьба зқьы, иумоу
ҩ-нызқь рылҵыргьы ҟалон! Сара иуасҳәо аахоуҵар зыҟамлозеи?
Изылаумҵарызеи убарҭ уи адәаҿы?
– Иахьа иалҵуам. Аҽазны.
– Аҽазны ҳәа, уи уара ианаауҭаххалак иҟалома!
– Избан?
– Избан умбо, убри адәы уаҩ дук иааихәеит, уаҵәырнахыс
иара итәхоит, уа аԥара алаҵарагьы азин ыҟамкәа иҟаиҵоит.
– Асынтәи акрыбжьоу?
Ҩ-километрак иреиҵоуп. Ҳаргьы ҳуццап уҭахызар?
Сааҭбжак ала уа уҟалоит. Иаарласны, уԥарақәа ужып, ԥыҭрак
ашьҭахь ҩ-нызқь ҭоугалап, нас уахаҵәҟьа уџьыбақәа еимгәамӡо
ԥарала ирҭәны арахь уеиҭаахып. Ҳцома нас?
Пиноккио деиԥхьхәыцаауа дгылан, избанзар, игәалашәеит
Ауԥшәыл, аҭаҳмада Џьеппетто, Ицәажәо Амаҵа иаҳәаз ртәы.
Аха нас уи иҟаиҵаз ҟазҵо зхы ҭԥышшоу, гәы зызҭам ахәыҷқәа
роуп, – дақәшаҳаҭны ихы ааирҵысын, Абгахәыҷи Ацгәи рахь
ус иҳәеит:
– Шәаала, сшәыццоит!
Зегьы еилганы амҩа инықәлеит. Урҭ шьыбжьаанӡа ныҟәа ианца, инеит «Агаӡеикыга» ҳәа захьӡыз ақалақь аҟынӡа.
Ақалақь ианналала Пиноккио, аулицақәа рҿы ибеит амла иакны иҿарҳасуаз, ицәҳәны иҟаз алақәа: ахьҭа иакны иқыџьқыџьуаз,
ирҟәыдны иҟаз ауасақәа; аикақәа змамыз акәытқәеи, арбаӷьқәеи,
ԥышцырак иаҳәоз; зымҵәыжәҩа еилыӷраақәа зҭихьаз, убри
аҟнытә изымԥыруаз аԥарԥалыкьқәа; зҵыхәақәа змамыз,
иԥхашьаны быжьрабыжьҵәа иҵазар моу змамыз апавлинқәа;
ҭынч-ҭынч иԥхашьаԥхаҵо иниас-ааиасуа ахааназ аломбард
аҟны инрыжьыз зымҵәыжәҩа хәы ԥшӡақәа зҵәыуоз абнакәтқәа.
Абарҭ аҳәаркьицәеи иԥхашьоз ацәҳәы-ҟьантазқәеи ахьеилагьежьуаз уажәы-уажәы инарывыҟьҟьон Абгахәыҷы, ма ахьажьмҵарсҩы ма даҽа ԥсаатә ԥсыцәгьак зҭатәаз ахьыуардын.
аԥара ԥсахны иахьырго.
– Иабаҟоу «Иџьашьахәу
Адәы» – дҵааит Пиноккио.
– Асынтәи шьахәа/-шьаҿа бжьам.
Урҭ, ақалақь ааныжьны,
уи иакәыршаз
аҭӡамцқәа
ирцәыхарамкәа
дәык аҿы
иаагылт. Адәы иаабац
дәык излеиԥшымыз акгьы
ыҟамызт.
– Ҳааит, – аҳәеит Абгахәыҷы,
– уажәшьҭа уҽыларҟәны унапқәа рыла иҭыбӷьаҭаа, нас
уԥарақәа убрахь иҭаԥса.
Пиноккио ишиарҳәаз иҟаиҵеит: анышә ааҭибӷьаҭаан,
иԥарақәа уахь инҭаԥсаны анышә нарықәиԥсеит.
– Уажәшьҭа, – иаҿын Абгахәыҷы,
– ажра аҟынӡа уцаны, ведрак азна аӡы ааганы
иаҵаҭәа.
Пиноккио аӡы зҭаз ажраҿы днеин, аведра ахьимамыз
аҟнытә, иеимаақәа ааишьхны урҭ рыла аӡы ааганы иԥарақәа
ирыҵеиҭәеит.
Нас дҵааит:
– Уаҳа иҟаҵатәузеи?
– Акымзарак, – аҳәеит Абгахәыҷы, – иахьаауҭаху уца. Ҩажәа
минуҭ рыла ара уааи. Уанааилак аҵла қашәқашәо, икыдҳан
аԥарақәа шҿоу убап.
Амҿтәы Уаҩхәыҷы рыцҳа игәырӷьара ҵыхәаԥҵәа амамызт,
дааҟәымҵӡакәа Абгахәыҷи Ацгәи ҭабуп ҳәа реиҳәон, зеиӷьыҟам
аҳамҭа иақәиргәыӷуан.
– Ҳара акгьы ҳҭахӡам, – иажәа инаԥыҩлеит урҭ ацәгьауцәа,
– уара абас иаарласны абеиахашьа ахьуҳарҵаз ҳазхоит ҳара, уи
ҳара ҳзы зеиӷьыҟам ҳамҭоуп. Нас урҭ Пиноккио аҽаҩра барақьаҭ
идырныҳәалан, бзиалаҳәа иаҳәан, рымҩахь ицеит.
Ақалақь ахь даныхынҳә, Амҿтәы Уаҩхәыҷы аминуҭқәа
рыԥхьаӡара далагеит, аҵыхәтәан, уажәшьҭа иаамҭоуп ҳәа игәы
ианаанага, дырҩегьых «Иџьашьахәу Адәы» ашҟа дцеит.
Уи даара дыццакуан, игәгьы адық-дықҳәа иеисуан: тик-так,
тик-так, – иццакцәо аҭӡысааҭ еиԥш. Усгьы дҭахәыцуан: «Иаҳәап,
уи аҵла иҿазар зықьмааҭ ракәымкәа, ҩ-нызқь? Иаҳҳәап, ҩ-нызқь
ракәымкәа, х-нызқь ракәзар? Хә-нызқь ракәымкәа, шә-нызқь
ракәхар? Ах, сзеиԥш синиор сирхарызиз усҟан! Усҟан иаасхәарын
ауарҳал жәла бзиа, аҽҭра, зқьы раҟара амҿтәы ҽқәа зҭаку, аликиор ҟаԥшьи аликиор ҩежьи ахьысҵәахыша, зышәҟәықәҵарҭақәа
рҿы ашьақар зқәырҳәҳәны иҟаҵоу ашәырқәа, атортқәа,
априаникқәа, аминдальтә чашәқәа, ахәшатә вафлиқәа мацара
зықәгылоу библиотекак зкыша аҿаԥара.
Абри еиԥш ихааӡа ахәыцрақәа дышрылаз амҩа дықәын
уи. Аҵыхәтәан, Пиноккио адәы даназааигәаха дааҭгылт; убри
икыдҳа аԥарақәа зҿоу аҵла ахьыҟоу гәеиҭарц, аха акымзарак
имбеит. Аҽа шә-шьаҿак дазааигәахеит. Аха акгьы ыҟам. Ус адәы
днықәлан, иԥарақәа ахьижыз днахагылт. Аха иккаӡа иҟоуп. Уи
дааиԥхьхәыцааит, ихы ааибыӷ-быӷит, ихашҭит ашәҟәқәа рҿы
ирыҩуа, ари аиԥшқәа раан ҳаҭыр ақәҵаны ахныҟәгашьақәа.
Убри аамҭазы иаалырҟьаны ччабжьык иаҳаит данаахьаԥш
зхәы иалаԥшуа амахә иқәтәаз парпар дук ибеит.
– Уара узырччахуеи? – игәы еибакуа дҵааит Пиноккио.
– Сзырччо уи ауп, схәы сшалаԥшуаз, сымҵәыжәҩа аҵаҟа
исырчыхәчыхәт.
Амҿтәы Уаҩхәыҷы, уи уаҳа акгьы ахымҳәаакәа, аӡы зҭаз
ажрахь дцан, изеимаак азна аӡы ааганы, иԥарақәа ахьжыз
иақәиҭәеит.
Убасҟан иаалырҟьаны аччаԥшь еиҭаиаҳаит, ԥаса аҵкыс аҵәы
алаҵаны.
– Иуҳәар ҟамлари, – иԥсахы ҩеибакит Пиноккио, – абри
упарпартә ччарақәа змааноу?
– Иаазаҳауа зегьы хазҵо, аха змоу,
ҟьалас, цәгьахәыцҩыс иҟоу зегьы зхы
дзыржьо агаӡҳәыӡқәа анызбалак усоуп…
– Сара сакәзар узҿу?
– Ааи, Пиноккио хлаҳәацәгьа. Уара
убасҟак царҭа амамкәа убзамыҟәуп;
аҟәыджәлеиԥш, аҟабжәлеиԥш аԥарагьы
лаҵаны аҽаҩра еизугар ауеит ҳәа ануарҳәа
ихоуҵеит. Саргьы убысқәа акыр хасҵахьан, аха
уажәшьҭа сахьхәит. Аҵыхәтәан,
рыцҳарас иҟалаз, акыр анҵы ауп ианеилыскаа уаҩҵас акры ухашәаларц
уҭахызар, унапы аауҟьароуп, ухалагьы ухәыцроуп.
– Уара еилоужәжәо сзеилкаауам
сара, – иҳәеит Амҿтәы Уаҩхәыҷы.
Уеизгьы, уи дшәаны аҟәараҳәа
аиҵасра далагахьан.
– Ус анакәха, иҵегь иаартны
иуасҳәап, – иаҿын апарпар, – уара
ақалақь ахь уанца, Абгахәыҷи Ацгәи
аахынҳәын, уԥарақәа ахьыҵаз
иааҵырхын, аԥшатлакә еиԥш иқәҟьа
ицеит. Урҭ уажәшьҭа урыхьӡо иҟоума.
Уҭахызаргьы уҳәҳәала.
Пиноккио исаса ианахан уи
иаҳәоз дазыӡырҩуан,
иаҳауаз ахаҵара
имч ақәымхо,
уажәраанӡа
аӡы ахьақәиҭәаҵәҟьаз
нацәхыԥла
аҵыбӷьаҭаара далагеит. Уи аҭәаҟәа
ҭоургылар иҭымыҳәҳәо ижит, аха аԥарақәа уаҵәы иубар иаахә.
Ари аҩыза аниба, ихахьигара изымдыруа дҟалеит уи,
дааикәҟьашан, дышзахәоз ақалақь ахь дцан, аӡбарҭаҿы днеины
иреиҳәеит, дзырҳәыз ацәгьоуцәа ртәы.
Ӡбаҩыс иҟан неихыркәа змамыз амаамын ду Горила. Уи,
иахьажәыз, иӷарԥшархахьаз ажакьа шла ахьамаз, еиҳаракгьы
ахьтәы бласаркьақәа – аҽраԥшраду арҭон. Абласаркьақәа саркьа рҭасаӡамызт, аха амаамын уи ада ихәарҭамызт, избанзар,
аблақәа ирыгхахьан.
Пиноккио ихьыз зегьы акы аанмыжькәа аӡбаҩ иеиҳәеит,
цәгьацәыԥхамшьарыла дшыржьаз, иҳәеит ацәгьоуцәа рыхьӡқәа,
рыхьӡ ҷыдақәа, рыԥшра-рсахьа – изеиԥшраз, еиҳа уаҩы ибла
иҵашәартә излаҟақәаз, аҵыхәтәан даҳәеит, иашала-ҵабыргла
абри аус ӡбаны, ахара зхароу рҭыԥ иқәырҵарц.
Аӡбаҩ Амҿтәы Уаҩхәыҷы дизыӡырҩуан ихшыҩ азышьҭны,
дрыцҳашьаны, игәы иалырсны. Арыцҳара иақәшәаз иҳәатәы
даналга, аӡбаҩ инапы нарыгӡаны иаԥхьа иқәгылаз аҵәҵәа
днахыкәласит. Аҵәҵәабжьы шаагаз, иаразнак иааҩнашылт аполициаа рформа зшәыз ҩ-лак.
Аӡбаҩ инацәа Пиноккио инаиқәкны ус иҳәеит:
– Абри ахлаҳәацәгьа иԥарақәа ицәырӡеит. Ус анакәха,
дҿаҳәаны абыржәыҵәҟьа дганы абахҭа дҭашәк.
Асеиԥш дызқәымгәыӷӡоз аниаҳа, Амҿтәы Уаҩхәыҷы даара игәы ннархан арзаҳал иҩырц иҭаххеит. Аха аполициауаа,
аамҭа мырӡкәа, иҿы ааихагәаны, днаганы атыша дҭадыртәеит.
Ԥшьымз убра дҭатәан Пиноккио. Урҭ инымҵәаӡоз мызқәан. Уинахысгьы доурышьҭуа иҟаӡамызт, аха убри аамҭазы иҟалеит
иԥсы иаԥшәмахаз гәырӷьарак. Алыгтәыла иахагылаз акрал
ҷкәын иаӷацәа рақәԥараҿы аиааира ду игеит, убри ахьӡала, уи
агәырӷьара ҟаиҵеит, афеирверк, аҽыбӷаҟазара, амаланыҟәа
еицлабрақәа. Убри аамышьҭахьгьы, абри агәырӷьара дуӡӡа
ахьӡала, абахҭақәа зегьы рышәқәа аартны, ацәгьоуцәа зегьы
аушьҭын.
– Зегьы аурышьҭуазар, саргьы сышьҭтәуп, – иҳәеит Пиноккио
абахҭа ахылаԥшҩы иахь.
– Шәара мап, – аҭак ҟаиҵеит ахылаԥшҩы, – шәара амнистиа
шәаҵанакӡом.
– Уаҳа умԥсит, – уи инеиҿаирхьит Пиноккио, – саргьы
сыцәгьауҩыми, мшәан!
– Ус анакәха, шәара зқьынтәгьы шәиашам, саҭамыз, – иҳәан,
ҳаҭыр ақәҵан, ихылԥа ааихыхны, дхырхәеит ахылаԥшҩы, нас
абахҭа ашә ҟьаҟьаӡа иааиртын, Пиноккио ихы дақәиҭитәит.
Шәазхәыци, шаҟа дгәырӷьоз Пиноккио ихы данақәиҭха!
Ԥшраҳәа ҟамҵакәа, уи дышзахәоз Ауԥшәыл лыҩнахьы
ддәықәлеит.
Ақәа леиуан, амҩа ҳәынҵәаршьшьыраха иҟан. Амҿтәы
Уаҩхәыҷы ишьамхаҟынӡаҵәҟьа дыҵалон, аха зынӡаскгьы усыс
икымызт. Иаби абла ҭыԥхаақәа зхаз иаҳәшьеи рбара убасҟак
дазхьуан, уи лашәарыцак аҟара дыԥан дықәԥало акәын дышнеиуаз,
убри аҟнытә аҳәынҵәа иҭиҟьоз ихыууаан ицон. Дахьцоз дхәыцуан уи:
«Шаҟа рыцҳара схызгазеи!.. Аха зегьы сықәнагоит, избанзар, сара уаҩ ииҳәо змаҳаӡо, амҵ иацыҵҟьо мыҿтәы уаҩуп… Еснагь сара схаҳәатәала сахьныҟәара ауп сзышьҭоу, сызҭаху, сара
саҵкыс зқьынтә иҟәышу ирҳәо хамҵаӡакәа… Аха абри аминуҭ
инаркны сыбзианы, уаҩы сиххәыцуа аҟалара схы иадысҵоит.
Сара агәра згеит, иааӡам ахәыҷқәа, напы аазларклак аҿы акы
аарзырҽеиуам, уажәы саб дысзыԥшызар? Аԥаимбар Ауԥшәыл
лыҩны дыҟазар? Хлаҳәацәгьа! Убасҟак ҵуеит дсымбеижьҭеи,
даасгәыдыҳәҳәаланы дгәыдыскыландаз ҳәа ауп сшыҟоу.
Ауԥшәыл исаналыжьру иааҟасҵаз зегьы?.. Убасҟак убри лыбзиара здыруеит,
убасҟак дхаан сара сҿы, иара уажәыгь сыԥсы ҭаны
сахьыҟоу лара лоуп изыбзоуроу! Адунеи аҟны уаҳа дыҟамзар
ҟалап сара сеиԥш бзиара ззымдырӡо, гәы зызҭам, хаара зҵам
мӡышәа!»
Абас дышхәыцуаз Пиноккио иԥсы ҩеихыкка ицеит, даагылан,
нас ишьҭахьҟа днеиҭаԥеит.
Иибазеи, мшәан, уи?
Амҩа зегьы амҽхакны ишьҭан маҭ дук. Уи ацәа иаҵәан,
аблақәа кәеицеиуан, аҵыхәа ҵарыхәҵәаӡа иахьаанҵәоз ауаџьаҟ
еиԥш алҩа ҭыббы ицон.
Амҿтәы Уаҩхәыҷы ҿык-бзык иазымҳәо дшәеит. Уи дхьаҳәны
дыҩын, километрабжак аҟара днеины даагылт. Хаҳәк днықәтәан
дааԥшит, амаҭ агәаҵәа еилысны амҩа иқәлаанӡа, амҩа
ҭанарцәаанӡа ҳәа.
Уи дыԥшын сааҭк, дыԥшын ҩ-сааҭк, х-сааҭк, аха амаҭ
иахьышьҭаз ишьҭан, асынтәи ибон аблақәа ирхыз амцабз,
аҵыхәа иахылбыбуаз алҩа.
Аҵыхәтәан, Пиноккио игәы ааирыӷәӷәан, амаҭ дазааигәаны
дазнеит, нас ибжьы паӡа, агәы нирхарҳәа дшәо ҿааиҭит:
– Саҭамыз, агәызиан, синиор Амаҭ, аха иҟамлари аказы
сшәыҳәар, маҷӡак аҟара, сшәывсыртә аҟара шәаанаскьар?
Уи ииҳәаз ҭӡамцк иеиҳәаргьы ауан: амаҭ иахьышьҭаз
иагьымқәацеит.
Иара дырҩегьых игәаӷьуа-изымгәаӷьуа ҿааиҭит:
– Азин сышәҭ, синиор Амаҭ, ишәасҳәарц, сара уажәы
аҩныҟа сышцо, уа саб дысзыԥшуп, уии сареи шьардаӡа ҵуеит
ҳаибамбеижьҭеи… Убри аҟнытә, иҟамлари, шәывсра азин
сышәҭарц.
Уи дазыԥшын, ианамуӡах, изҵаара аҭакс џьара дыргак ма
инаҭап ҳәа, аха амаҭ уаҳа имқәацеит. Уи мацарагьы акәым,
уажәраанӡа зыԥсы ҭазшәа иҟаз амаҭ, иахьышьҭаз ихаҳәхазшәа
иааҟалеит.
«Иԥсны икажьзар?» – даахәыцт Пиноккио. Иақәикит амаҭ
дахыԥарц. Аха, ишьапы аҩахаха дахьымӡакәа, еиҵагаланы
иоурышьҭыз ачарч еиԥш аҽааиҵнаҳәеит иара. Ишәаны зыԥсы
зыхҟьаз Пиноккио дахьынеиҭаԥаз дҩықәҵәраан дкаҳаит. Убас
иманшәаламкәа длеит, ихы шеибгаз амҩа ианыжьлаз аҳәынҵәа
иҩылашьшь ицеит, ишьапқәа хаххала ацәашьқәа реиԥш аҳауа
иҩалахеит.
Амаҭ, Амҿтәы Уаҩхәыҷы икаҳашьа, ихы аҳәынҵәа илахан,
шаҟа ирласны ишьапқәа иҟьоз анаба, убасеиԥш ччарак ҳәа
азкашәеит, агәаҵӷа ԥҵәан, уажәазы аԥсы аахыҵҵәҟьеит.
Пиноккио, ииулак аҳәынҵәа данзаалҵ, иаԥхьаҟа дыҩит
дышзахәоз. Уи дгәыӷуан ишылашоу Ауԥшәыл лыҩны снаӡап
ҳәа. Аха амҩан, иаалырҟьаны ӷәӷәала амла дакын, ӡахәаҭрак
дынҭаԥалт, жьымжәақәак ҿихырц. Иҟаимҵаӡакәа дыҟазар
ибаргәызиз!
Ажьымжәа аанкылаха иамраӡакәа, алабыҵә иҵаԥҵәазшәа
акы ашьҭыбжь ган, ҩ-еихархәак убас ишьапы лҿырҳәыцаа иааныркылт, илакыҵа ацыԥхь ҩыҵыддит.
Амҿтәы Уаҩхәыҷы, абри ацуҭаҿы кәтышьаҭагә аанызмыжьуаз
ацыӷ азы анхацәа идыргылаз ашьацҳәа хлаҳәацәгьа даҿашәеит.
Ҳәара аҭахума, Пиноккио аҵәыуара, аҳәҳәара, амыҭҳагәҳәара
далагеит. Амала, уи иҳәҳәарақәа, иҵәыуарақәа акы иааимыхәеит,
избанзар, ааигәа-сигәа уаҩы дынхомызт, амҩагьы доуԥсы
даныршәламызт.
Ус илашьцеит.
Аха Амҿтәы Уаҩхәыҷы иара усгьы иқәлашьцон, избанзар,
ашьацҳәа ацқәа ишьапы иалалан иахьыркыз иԥсы ҿнакаауан,
нас дшәон: ихалазаҵәык дахьыҟаз, иахьуахынлаз. Убри аамҭазы
ихагьежьуа ихаз аӡыркәи илаԥш нақәшәеит, усгьы нақәҿиҭит:
– Аӡыркәи! Ууаҩызар усыцхраа, уаҩы изымычҳауа агәаҟра
сақәшәаны сыҟоуп!
– Аҷкәын рыцҳа, – агәы иалнарсит Аӡыркәи, – излаҟауҵазеи
ари аихатәы шьацҳәа уаҿыҵашәаратә еиԥш?
– Ҩбаҟа жьымжәа ааҿысхып ҳәа сахьынҭалаз…
– Уара иутәызма урҭ ажьымжәақәа?
– Мап…
– Иуазҳәадаз, шьоукы рыжь ҿых ҳәа?
– Амла сакуан.
– Сҩыза бзиахә, амла сакуеит ҳәа шьоукы рбаҳчақәа унарҭаҩруа
удәықәзар ҟалаӡом.
– Уи иашоуп, уи иашоуп! – дақәшаҳаҭхеит дқьыпшәыпуа Пиноккио. – Сара уаҳа ианакәызаалак уи аҩыза ҟасҵарц сыҟаӡам.
Убри аамҭазы аӡәы ишьапышьҭыбжьқәа раҳан, аицәажәара
иааҟәыҵит. Уи ишьапԥынҵа дықәгыланы дааиуан, уахынла
ркәытқәа ҭазырԥԥуаз ацыӷқәа руакы ашьацҳәа иаҿыҵашәазар
гәеиҭарц.
Уи шаҟа иџьеишьаз шәара шәазхәыц, ифанар иплашьч
ианааҵига, ацыӷ ацынхәрас аҷкәын дшаҿашәаз аниба?
– Аҳа! Ус анакәха уара уоуп, уара аӷьычкәыр, еснагь
сыкәтыӷрақәа зго! – Игәы ԥыжәжәо ҿааиҭит анхаҩы.
– Мап, са сакәӡам, са сакәӡам! – дныҩныҵәаашеит Пиноккио
деиҵақьуа, – сара жьымжәақәак ҿысхып ҳәа сахьааҭаԥалаз ауп.
– Шьоукы рыжь зӷьычуа ркәытқәагьы иӷьычуеит. Уаангылала,
уаниз амш угәаласыршәап иахьа!
Уи, Амҿтәы Уаҩхәыҷы
ашьацҳәа дааҿихын, асыс
еиԥш ихажәҩабжь
данкны
иҿынеихеит.
Аҩны аԥхьа, ацаҵаҟа
ианнеи, Анхаҩы Пиноккио
дыршәны наҟ дынкаиршәит.
– Аамҭа цахьеит, сара
сцаны сыцәароуп. Уаҵәы
цқьа-цқьа ҳаицәажәап.
Сыҩны сгәара зыхьчоз сла
ԥсит аҟнытә, макьаназы, уи
аҭыԥ уара иусҭоит. Уара сара сгәарԥла уакәзааит!
Абри иҳәан, Пиноккио ихәда инахеиҵеит, абҩатәы ҟәымӷқәа
злыҳәҳәоз арқьақьа, убасгьы иҭаҟаца иҟаиҵеит, ихы арахь
изҭымгартә. Арқьақьа иаркын зоура дуз адаҷеихаԥса.
– Ақәоура иалагозар, – иҳәеит анхаҩы, – алаҭра уҭал, уа макьанагьы иҭоуп ԥшьышықәса сла рыцҳа цәарҭас иамаз аҭәа.
Иухоумыршҭын, улымҳа кыдҵаны уӡырҩлароуп, насгьы ушлароуп.
Абарҭқәа аниабжьеига, анхаҩы аҩныҟа дыҩналаны ашә аиркит, Пиноккио рыцҳа дагьыԥсымкәа дагьбзамкәа уа дышьҭан,
ахьҭа даго, амла даго, ашәа даго. Уажәы-уажәы ихәда иалапан
иԥсыԥ изеивҵымго дҟазҵоз арқьақьа инацәа аҵеиҵон даацрыхон, усгьы иҳәон дыгәжәажәо:
Исықәнагоит! Са исықәнамго акгьы ыҟаӡам! Сара исҭаххеит
саашьаҟәха, амш го, акгьы муӡо сдәықәзар, убри азоуп
насыԥдарақәас иҟоу зегьы зсышьҭоу. Уаҩҵас иҟоу ҷкәыназҭгьы,
аҵареи аусуреи бзиа избозҭгьы, саб рыцҳа снаидтәалар, уажәы
ас сыхьӡомызт, абри адунеи аҵыхәан гәарԥлаҵас ахыухыуҳәа
сышуа стәаӡоымзт. Ах, иҿыцны сиир алшозҭгьы!.. Аха уажәшьҭа
исҳәо ԥсажәоуп, исыхьыз сыхьит.
Абри амонолог хәыҷы аиашазы, гәҭыӷьӷьаалаҵәҟьа ииҳәаз
ашьҭахь уи алаҭра дыҩҭаланы дыцәеит.
Пиноккио ҩ-сааҭк дыцәеит, аҵхыбжьон адәахьынтәи ҟәынд-ҟәындбжьқәак ддырҿыхеит. Уи, иԥынҵа алаҭра инҭирҳәҳәан
дыԥшит, иагьибеит ацыгәқәа иреиԥшыз шьоукы, рхамқәа
ирҭашьшьы. Урҭ ԥшьба ыҟан, рхы еидкыланы акы рыӡбон. Аха
урҭ цыгәқәамызт, цыӷқәан, зыԥсы цәгьаз, еиҳарак акәтаӷьқәеи
акәҷарақәеи ирызгагаз Ацыӷқәа руакы, егьырҭ иаарылҵын,
алаҭра инадгылан ус аҳәеит:
– Хәлыбзиа, Мелампо!
– Сара зынӡаскгьы Мелампо сакәӡам, – аҭак ҟаиҵеит Амҿтәы
Уаҩхәыҷы.
– Нас уарбану, уара?
– Сара Пиноккио соуп.
– Ара иҟоуҵозеи нас?
– Агәарԥла иахәҭоу.
– Мелампо абаҟоу? Иабаҟоу ани агәарԥлажә аҩны-агәара
зыхьчоз?
– Уи иахьа ашьыжь аԥсы ахыҵит.
– Аԥсы ахыҵну? Насыԥда! Уи даара иқьиан. Уаргьы абга
ахәламшәы иазыҩуа уеиԥшым.
– Саҭамыз, аха сара слаӡам.
– Узакәызеи, нас, уара?
– Амҿтәы Уаҩхәыҷы соуп.
– Нас, абри агәарԥла аҭыԥан унрыжьу?
– Ааи, срыцҳара рзымгартә. Насгьы салахьдырхәырц ауп.
– Ус акәзар, Мелампои ҳареи иҳабжьаз аиқәшаҳаҭра аҩыза
ҳабжьаҳҵап уаргьы ҳаргьы. Иудырыр уазыразхоит.
– Изакәы еиқәшаҳаҭроузеи уи 
– Ҳара еснагь еиԥш мчыбжьык ахь ҩынтә ҳаауеит, акәытҵара
ҳҭаланы аа-кәтык аагоит. Урҭ ааба рахьтә быжьба ҳара иаҳфоит,
акы уара иуаҳҭоит, ҳәарада, уара, акгьы умбаӡошәа, акгьы
узымдырӡошәа, умшыкәа, аԥшәма дмырҿыхакәа ҽырцәа
ахьыҟоуҵо азы.
– Мелампо убасҵәҟьа акәызма ишыҟанаҵоз? – дҵааит Пиноккио.
– Ааи, убас ҟанаҵон, иаргьы ҳаргьы ҳаиқәшәон, ҳажәа еимадан. Абасала, унышьҭаланы уцә, агәрагьы га, ҳара ҳанцо, уаԥхьа
ипашәкакараӡа ихәылхны кәты заманаӡак нышьҭаҵаны ҳцоит.
Сгәы иаанагоит, уареи сареи ишахәҭоу ҳаилибакааит ҳәа?
– Инамыцхәынгьы, – аҭак ҟаиҵеит Пиноккио, дмақаруашәагьы
ихы ааирҵысит «ҳаиҭеицәажәахра ҳаҟоуп» иҳәарашәа.
Ишшәарҭамыз ала ргәы андырҭынч, аԥшь-цыӷкгьы хыма-ԥсыма алаҭра иаварӷәӷәа иавагылаз акәытҵарахь рҿынархеит;
ршьапхыцқәа, рхаԥыцқәа рыла аӷәышә хәыҷы аадыртын, акакала уахь инҭапыҟҟа ицеит. Зегьгьы наҟ ианынҭала, рышьҭахь ашә
ныдҳалан иакит.
Уи аиркит Пиноккио, уимо, зеиԥш ҟамло егьыҟам ҳәа хаҳә
дукгьы надижьылт.
Нас ашра далагеит, дышуан
алеиԥшҵәҟьа, аа абас: «Ау-ау! Ау-ау!, уау-уау-уау!»
Ашыбжьы заҳаз анхаҩы, ииарҭа
дҩылҟьан, ишәақь аакынԥааны,
ахышә ихы инкылакны дҵааит:
– Иҟалазеи уа?
– Аӷьычцәа, – аҭак ҟаиҵеит Пиноккио.
– Иаба?
– Акәытҵараҿы.
– Уажәыҵәҟьа!
Али-ԥси рыбжьара анхаҩы
акәытҵара дҩадыххылан, ашә аартны уахь инапы ндәықәҵо, аԥшьцыӷкгьы кны ааҵәа инҭеиҵан, ус
иҳәеит:
– Егьажәундазгьы, уеизгьы, снапы шәампыҵашәеит. Сара
шәахьырхәышьагьы здыруеит, аха ус иҟоу уаҩым. Уаҵәы ари
ааигәа иҟоу акрыфарҭахь аиҳабы шәнаисҭап, уи шәцәақәа
аашәхырҵәрааны, шәҟаԥшьӡа шәиӡып. Ари еиԥш аԥеиԥш шәара
шәзы иҳаҭыруп, аха сара сеиԥш иҟоу ауаа гәыҭбаақәа ас еиԥш
иҟоу амаҷқәа рацәак ирышьҭаӡам.
Нас уи Пиноккио днаидгылан, ихы ааишьышьын диазҵааит:
– Излагәоуҭеи арҭ аӷьычцәа? сара с-Мелампо, сара зхы
сықәызҵаз Мелампо знымзар зынгьы алаԥш иааҵамшәаӡеите!
Амҿтәы Уаҩхәыҷы иаҳаз зегьы аахтны иҳәар ҟалон. Иҟалон
ицәыригар, алеи ацыӷқәеи ирыбжьаз аиқәшаҳаҭра атәы, аха ала
шыԥсхьаз даназхәыц, ус иӡбеит: «Хәарҭарас иалоузеи аԥсцәа
ишакәым рыхцәажәара? Аԥсцәа ԥсцәоуп, зегьы иреиӷьу, урҭ
ртәы зынӡа уаламцәажәароуп».
– Уара уцәазу, уҿыхазу ацыӷқәа анааиз? – дҵааит анхаҩы.
– Сара сыцәан, аҭак ҟаиҵеит Пиноккио, аха ацыӷқәа
рыҟәындҟәындбжьы сарҿыхеит, руакы алаҭра ашә иаалагылан ус
санаҳәеит: «Ушымшуа, аԥшәма дшумырҿыхо ала ажәа ҳауҭозар,
шьыжьхьазы иузынҳажьуеит, иреиӷьу кәтык, ипашәӡа ихәылхны».
Ишәаҳауоу иаҳәаз? Зынӡа зыламыс мцац абас игәаӷьны сара
ишԥасеиҳәо? Сара – Амҿтәы Уаҩхәхыҷы – сыгхақәа урылагаргьы иузыԥхьаӡом, аха макьана уи аҟынӡа сымнеиц аҵарҭыша
ганы аӷьычцәа срыцхраауа аҟара.
– Уара зеиӷьадыҟам ҷкәыноуп! – ҿааиҭит анхаҩы, ижәҩахыр
днықәс-нықәсны, – даара иҟәышны уцәажәоит. Убарҭқәа зегьы
рзы, иара абыржәыҵәҟьа аҩныҟа усышьҭуеит.
Абрыгьы иҳәан, Пиноккио ихәда иахаз арқьақьа аахихит уи.
Длазырҟәуаз, игәы цәызҟьоз арқьақьа ахьанҭара аҟынтәи
ихы данақәиҭха, Пиноккио дыҿҟьа-ҿҟьо адәқәа дрықәҟьа
иҿынеихеит, иԥсы ааиҭамкӡакәа, Ауԥшәыл лыҩныҟа игаз амҩаду
дақәшәаанӡа.
Амҩаду аҿы даннеи, иаԥхьа ишьҭаз арха днықәԥшит. Асынтәи
иубарҭан мыждарақә Абгахәыҷи Ацгәи ахьиԥылаз абна. Уи идырит аҵлара ирылыҳәҳәоз, зымахә аҿы дыкнарҳаз Аџь Ду, аха,
егьа дыԥшындазгьы, ахцәы жәҩангәыԥштәыла зқәыз Ауԥшәыл
лыҩны џьаргьы изгәамҭеит.
Убасҟан иоуразоуроу дааимнадеит цәалашәара бааԥсык.
Зеиӷьа илымшоз ала дыҩны аҩны зықәгылаз адәҳәыԥш аҿы дылбааит – аха уажәы уа ҩныҳәа акгьы гыламызт. Аҩны аҭыԥан уи
ибеит мармалташьтә ӷәыцәмаҟьак, абас еиԥш ажәа гәыҿкаагақәа
ҭаԥыҟҟаны изныз:
Абра джуп
зашьа хәыҷы пиноккио
дахьынижьыз иахыԥсааз
ахцәы жәҩангәыԥшшәыла зқәыз
Ауԥшәыл хәыҷы
Шәхаҿы ишәзаагару, Пиноккио
дшыҟалаз, анбанқәа еихшьало ииулак
абарҭ ажәақәа данрыԥхьа. Уи ҿыцха
анышә иҽықәыжьны, зқьынтә амармалташь хьшәашәа игәыӡуан, нас,
дқьызқьызны аҵәыуара далагон. Уи
иҩныӷызаабжь убас уаҩ игәаҟынӡа
инеиртә иҟан, икәша-мыкәша иҟаз ахәқәа зегьы еиҭарҳәон.
Дахьҵәыуоз абас иҳәон уи:
– О, сыхаара Ауԥшәыл, бзыԥсызеи бара? Сара, абриаҟара
ихәарҭам, сымԥсыкәа, бара, абриаҟара ибзиаз бзыԥсызеи?..
Дабаҟоу уажәы сабгьы? О, сыхаара Ауԥшәыл, исаҳә дабасыԥшаара
уи? Сара уи иҿы сагьынхоит. Уаҳагьы ианакәызаалак,
ианакәызаалак сицрыҵны, дныжьны џьарамзар џьара сцом…
О, сара сыхаара, Аԥаимбар, исаҳә иҟалозар, уи шиашам,
бара бшымыԥсыз! Сара бзиа сыббаҵәҟьозар, бзиа дыббозар башьа хәыҷы, бхынҳәы, быԥсы ҭал! Срыцҳабымшьаӡо абас
сахьызаҵәу, абас агәысакара сахьықәхаз? Анҭ арҳәцәа еиҭаар,
снаганы сеиҭакнарҳауеит, уаҳагьы сыкнызхуа ҳәа уаҩ дсымаӡам,
сныкныԥсыла сцоит. Иқәысхуазеи адунеи, схалазаҵәык?
Акрысҿазҵода, уажәшьҭа, сабгьы баргьы шәансцәыӡ? Сабаԥхьари
уаха? Исзызӡахуада акьаҿ ҿыц? Ах, шәынтә, зқьынтә ишԥеиӷьыз
саргьы сыԥсыр! Ааи, сыԥсыр сҭахуп саргьы!.. А-а-а!
Уи, ихахәы иркәыкәырц ақәикын аха ихахәгьы мыҿтәымзи
инацәақәа изаламырԥеит.
Убри аамҭазы иҩеихаԥрит ҳәыҳә дук. Уи, амҵәыжәҩақәа
еиҵыхны ишакыз иааҭгылан, аҳауа аҟынтәи ҿаанаҭит:
– Ишсоуҳәара, узҿузеи уара уа?
– Уаҳа иумбаӡои? Сара сҵәыуоит! – аҭак ҟаиҵеит Пиноккио,
ихы ҩышьҭыхны, илаӷырӡқәа имаӷрала ирыцқьо.
– Ишуҳәара, – еиҭа абжьы иқәнаргеит аҳәыҳә, – џьаракыр дубахьазар Амҿтәы Уаҩхәыҷы Пиноккио захьӡу?
– Пиноккио ба?.. Пиноккио уҳәама? – еиҭеиҳәеит Амҿтәы
Уаҩхәыҷы, ашырҳәа дҩаҵҟьеит. – Пиноккио сара соуп!
Ас заҳаз аҳәыҳә лбааны ҵаҟа инатәеит. Уи кәакәшь дук
иаҟаран.
– Ус анакәха, – уара Џьеппетто дудыруеит! – Амҿтәы Уаҩхәыҷы
иазҵааит уи.
– Дышԥасзымдыруеи! Уи сара саб хлаҳәацәгьа иоуп! Нас, уи
сара стәы уеиҳәеит, иара иҿала? Иара дахьыҟоу сугауоу? Иԥсы
ҭоума иара? Иҳәа, акы еиԥшымкәа суҳәоит, иԥсы ҭоума?
– Аҵыхәтәан данызбаз аахыс хымш ҵуеит, амшын аԥшаҳәаҿы
сиқәшәеит.
– Иҟаиҵозиз уи уа?
– Уи ашхәа хәыҷы аҟаҵара даҿын, аокеан еиҩиҵәарц. Арыцҳа,
ԥшьымз инареиҳаны адунеи еимирҟьоит, уара душьҭоуп, ара
уанизымԥшаа, Адунеи ҿыц ахь атәыла харақәа дрызцарц иӡбеит.
– Амшын аҟынӡа асынтәи акрыбжьоу? – дшәеит Пиноккио.
– Зықь километра инареиҳауп.
– Зқьыҵәҟьоу? Ах, Аҳәыҳә, умҵәыжәҩақәа сымазҭгьы
абыржәы!
– Иуҭахызар уанӡа сара узгоит.
– Изла?
– Сҟәаҟәа унықәыртәаны. Мыцхәы ухьанҭоума?
– Ухьанҭоума ба? Аҵысхә еиԥш сласуп, аԥша соуҭар сагоит.
Уаҳа ацәажәара даламлакәа, Пиноккио дыԥан Аҳәыҳә
днақәтәеит, наҟ-ааҟ ишьапқәа нахшьны, дгәырӷьаҵәагьы
иааҭирҟьеит:
– Аҳа, аҳа, сҽыццышә хәыҷы, са сыццакуеит!
Аҳәыҳә иаарласны убасҟак иҳаракны ихалеит, аԥсҭҳәақәа
инархьысуа. Амҿтәы Уаҩхәыҷы игәы ҭыԥсаауа ҵаҟа днаԥшит.
Даашәеит, ихлахаҵ ааилагьежьит, иҩнапык рылагьы Аҳәыҳә
ахәы дналаԥсны икит, дхыбганы дкамҳарц.
Урҭ аҽны хәлаанӡа иԥырны ицон. Ахәылԥаз Аҳәыҳә ус аҳәеит:
– Аӡба сыԥсуеит!
– Сара амла сеиқәынҵәоит, –
нациҵеит Пиноккио.
– Минуҭқәак ҳаԥсы ааҳшьап,
нас иаразнак ҳаиҭаԥрып, уаҵәы
амра аныҩагыло агаҿаҿы
ҳҟалартә.
Урҭ налбааԥрын, инрыжьхьаз
ҳәыҳәҭрак инҭаԥшит. Уа џьамк
азна аӡи каҵкәырк азна ашырӡи
ҭагылан.
Амҿтәы Уаҩхәыҷы ианакәызаалакгьы
ибаны даақәгыломызт
ашырӡ, избанзар, уи игәы ӡыҩӡыҩуа
дҟанаҵон. Аха уи ахәылԥаз
имгәа азнаҵәҟьа ашырӡ ҭеигәан,
акы аанмыжькәа данаалга,
Аҳәыҳә ахь ус иҳәеит:
– Ахаангьы сгәы иаанагомызт ашырӡ абас ихаауп ҳәа!..
– Ари агәра унаргароуп,
дадхәыҷ, – аҳәеит Аҳәыҳә, –
амла уанакуа, уаҳа иуфо акгьы аныҟам, ашырӡгьы уаҳа
назҭахым фатәхоит. Амла
ахахәылхра аздырӡом.
Ԥыҭк анырфа, ианыржә,
рыԥсы ааиҭакны дырҩегьых
амҩа иқәлеит. Адырҩаҽны
агаҿаҿы инаӡеит.
Пиноккио
днылбааган, ҵаҟа днаргыланы, иҭабуп егьиуп ҳәа уи
иҟынтә иаҳарц аҭахымхакәа,
иаразнак
иҩышьҭыԥраан
ажәҩан иҩалаӡит.
Џьоукы еидибагәала агаҿа
иқәгыланы
амшын ахь иԥшуан,
рнапқәа
ҟьо еиԥхыҳәҳәон.
– Иҟалазеи ара? – длазҵааит ҭакәажәык Пиноккио.
– Зԥа дызцәыӡыз аб рыцҳа ишхәа хәыҷы дақәтәаны амшын
дхылт, амшыннырцәгьы иԥа диԥшаарц. Амшын ҟадыџь иахьа
ибааԥсхеит, уи ишхәагьы иаргьы ҵаанарҟәрыларц акгьы агым.
– Дабаҟоу иара?
– Абан, абна, – лнапы налырххеит, хара, арасацәеиԥш
ацәқәырԥақәа еимдырҟьоз ашхәа хәыҷы ахь.
Ашхәа хәыҷы ихы нҭыҳәҳәо дубон уаҩы заҵәык.
Пиноккио, цқьа данԥшы, акәукәуҳәа дыҳәҳәеит:
– Ари сара саб иоуп!
Ашхәа акәзар, ацәқәырԥақәа иеигәыдырҵон, зны инарыҵаӡуан,
зны арахь иҩхаргалон. Пиноккио амшын иахагылаз
ацаҟьа ду ақәцә дахьықәгылаз ичабра аҟьара далагеит. Арантәи
акыр шынабжьазгьы, иара Џьеппетто ихаҭагьы, усынтәи дааԥшны
иԥа дидырызшәа, ишлиапа аҟьара далагеит, сеилаҳан снеи
уан уахь, аха ацәқәырԥақәа аԥсҟы сымырхуеит, сымч дырхом
ҳәа аанарго.
Ус, цәқәырԥа дуӡӡак ҩышьҭыззан, ашхәа хәыҷы налаӡит. Зегьы азыԥшын, ԥасеиԥш дырҩегьых ианбааԥшуеи ҳәа, аха уи уаҳа
ирымбеит.
– Мцахәкыдцәала! – рҳәеит еизаны агаҿа иқәгылаз аԥсыӡкцәа,
иматанеиуа еимпны рыҩныҟақәа рҿынархеит.
Аха убри аамҭазы, арҵәаа ҳәа аӡәы иҳәҳәабжь раҳан
ианаахьаҳә, дырбеит ацаҟьаҟынтәи абас зыбжьы рганы иԥаз
аҷкәын хәыҷы:
– Сара деиқәсырхоит саб!
Пиноккио амҿы дахьалхыз аҟынтә, дӡаамыҟәрылаӡакәа
аԥсыӡ еиԥш дыӡсо иҿынеихеит. Ацәқәырԥақәа даамҵадырсын,
зны днарыхәлашәа дцеит, аха деиҭаарылҵәрааит. Иаҳа-иаҳа
агаҿа иацәыхараны аӡы иалԥшуан зны инапы, зны ишьапы.
Аҵыхәтәан, агаҿа иқәгылаз зынӡа днарымпыҵабеит.
– Ахәыҷы рыцҳа! – рҳәан аԥсыӡкцәа, иматанеиуа рыҩныҟақәа
рҿынархеит.
Саб дысзеиқәырхозар ҳәа дгәыӷны ауха шаанӡа дыӡсаны дцон
Пиноккио. Изакәу ҵхы бааԥсызиз уи! Ақәаршҩы, адунеизегьтәи
аӡхыҵра ҟалазшәа, акырцх шәпа, уаҩы иимбац адыд, ажәҩан
аҷҷаҳәа иааимызхуа амацәыс!
Ашарԥазы уи илаԥш нахьысит агаҿа еицарса. Арии амшын
агәҭа иҟаз дгьылбжьахан. Уи имчқәа зегьы еизиркәкәеит, агаҿа
аҟынӡа днаӡарц, аха башан. Ацәқәырԥақәа еигәыдло, еиқәыззо,
уи аҵәаҟьеиԥш илахәмаруан дахьырхыршәылаз. Аҵыхәтәаншәа,
цәқәырԥа дуӡӡак шааиуаз, даашьҭԥааны аҟәара днықәнаршәит.
Днықәнаршәит ахьӡуп, аха инапқәагьы ишьапқәагьы ԥыххаа
ицарц акы аагымхеит. Хар сымаӡамкәа салҵит иҳәан, ихы алеижьжьеит уи.
Убри аамҭазы ажәҩан неилыҩры-ааилыҩрит, амрагьы
аакылԥхеит,
амшынгьы хәыҷы-хәыҷла иҭынчхеит, ахәша
хыршьылазшәа иҟәыбз-ҟәыбзуа иааҟалеит.
Пиноккио имаҭәақәа рҩаны инцәиҵан, даанаԥшы-ааԥшит:
абри амшын еизада ду аҿы џьара иреицәо шхәакы, аӡәызаҵәык
идамзаргьы дҭатәаны сылаԥш нақәшәозар ҳәа. Аха, егьа
иҽадцаланы дыԥшызаргьы, ажәҩани амшыни, нас зынӡа иахьыхараз аҟынтә мҵык иаҟараны иибоз ҩба-хԥа ԥра ракәымзар акгьы имбеит.
– Ма иахьӡу уаҩы идыруазар, абри адгьылбжьаха! – дааиҵақьит
Пиноккио. Абри адгьылбжьахаҿы хар змамшәа иҟоу уаҩ дынхауоу днымхауоу еилкаазар, иаҳҳәап, ахәыҷқәа аҵламахә аҿы
рыкнаҳара ҵасыс измам. Сзазҵаарыда уи азы? Иара ус аӡәыр
дыҟаӡошь ара?
Абри адгьылбжьаха мазеи ду аҿы иараӡәзаҵәык ида уаҩԥсы
дықәымкәа иҟазар ҳәа даназхәыц, убас илахь еиқәнаҵеит,
днатәаны иеиужьны аҵәыуара даламгар моу имамкәа. Убри
аамҭазы зынӡа агаҿа иазааигәаны ибеит зхатәы усқәа ирышьҭаз
ԥсыӡ дук.
Аԥсыӡ иахьӡыз ахьизымдыруаз
аҟынтә, ус ибжьы ҩаҳаракны
уи иҩақәиргеит Амҿтәы Уаҩхәыҷы!
– Еи! Синиор аԥсыӡ! Иҟалозар аказы сшәазҵаауан.
– Сӡырҩуеит, – аҭак ҟанаҵеит аԥсыӡ. Ари даара зҟазшьа бзиаз, аҽаџьара шамаха иумԥыхьамшәо Мшынҳәазаарын.
– Ишсашәҳәара, ҳаҭыр зқәу, иҟоума абри адгьылбжьахаҿы,
ауаҩы иифаша, иижәша џьара акы ахьиоуша, иара дырфап ҳәа
дымшәо?
– Ҳәарада? – аҭак ҟанаҵеит Амшынҳәа. – Убарҭ ақыҭақәа руакы
зынӡа иааигәаӡоуп.
– Уахь сышԥанеиуеи?
– Абасынтәи, армарахь инагоу амҩахәасҭа уаныланы, уԥынҵа
уашьҭаланы уҿыноухар, уа унанагоит.
– Даҽа зҵаарак иҟалозар: шәара уахгьы-ҽынгьы амшын
шәхуп, ашхәа хәыҷы дақәтәаны амшын дахьху џьаракыр саб
дшәықәшәазар?
– Дарбану уара уаб?
– Адунеи аҿы иҟоу абацәа зегьы иреиӷьу, адунеи зегьы аҿы
иҟоу аԥацәа иреицәоу сара шсакәу еиԥш.
– Иахьатәи афарҭын бааԥсы зеиԥшраз ала ашхәа хәыҷы
ӡааҟәрылазар акәхап.
– Саб?
– Аԥсреи аӡреи ҳамшын иҭазгалаз Акула хлымӡаах дылбаанадазар акәхап.
– Идуу уи Акула? – дҵааит Пиноккио дшәаны дқыџьқыџьуа.
– Оумаӡа, – аҭак ҟанаҵеит Амшынҳәа. – Убри заҟароу цқьа
иудыруазарц азы иуасҳәап: уи хә-еихагылакны еихагылоу аҩны
аҵкыс еиҳауп, асасагьы убасҟак иҭбаауп, иҵаулоуп, адәыӷба
шеибгоу, алҩа зхылбыбуа апаравозгьы иаргьы акы иакӡамшәа
илҭаҩры ицоит.
– Анцәа ҳрыцҳашьа! – дшәаны ҿааиҭит Амҿтәы Уаҩхәыҷы,
ирласынгьы амаҭәақәа ааишәхиҳәан, дырҩегьых Амшынҳәа ахь
даахьаҳәит: – абзиараз, синиора аԥсыӡ! Саҭамыз шәахьныскылаз,
даараӡа иҭабуп шәхы схымбаакәа шәахьсацәажәаз.
Нас уи дыццакны амҩа днықәлеит. Дыццакны акәым,
дыҩҵәҟьаны. Аха џьара ҷытбжьык гацыԥхьаӡа, иаразнак
дхьаԥшуан, избанзар, дшәон хә-еихагылакны иҟоу аҩны иаҟароу,
адәыӷба шеибгоу зсаса иҭало акула ишьҭазар ҳәа.
Сааҭбжак ала уи ақыҭаҿы днаӡеит. Ақыҭа иахьӡын «Аџьа бзиа
избо ашьхыҵә рқыҭа» ҳәа. Амҩақәа уаала иҭәын, урҭ зегьы иццакы-ццакуа инеилыс-ҩеилысуан. Ара зегьы акы рнапы алакын, зегьы акака ирҿын. Иахьа хәлаанӡа уԥшаауазаргьы, акы
иаҿымыз, ус баша амш згоз, аашьаҟәк усгьы џьара дубомызт.
«Еилкаауп, – игәы инҭеиҳәеит аашьаҩ Пиноккио, – ари ақыҭа
сара исзаԥсам. Акрура сара истәым».
Аха уи амла даргәаҟуан, ҩажәеи ԥшьба сааҭ рыҩнуҵҟа ахәаша
иҿы иҭамшәацызт, иара ус џьара шырӡтә сатлашькгьы.
Ишԥаҟаиҵари?
Џьара ча ҿаҵак ма сольдок иоурц азыҳәа, ма усутәык иԥшаар
акәын, ма дҳәаркьиуа, инапы нарымҵакуа ддәықәлар акәын.
Аҳәара дацәыԥхашьон, избанзар, иаб зныкымкәа ихы
иҭеигалахьан, аҳәара азин змоу неихыркәа змами алыгажәцәеи
ахымхәацәеи роуп, егьырҭ зегьы уеизгьы-уеизгьы аус рулароуп
ҳәа.
Убри аамҭазы дааивалеит зыԥси-зыԥси еихьымӡо, аԥхӡы
зыхьшы зықә ылхны рацәала иҭәыз ҩ-тачкак аиргьҳәа иназгоз
аӡәы.
Дахьынаихәаԥшыз уаҩ бзиашәа дибан, уи днаидгылан,
дыԥхашьаны ибла дызхымԥшыло, еергьҳәа ибжьы ааҭкааны ус
иҳәеит:
– Сольдок сышәҭар ҟамлари, амла саганы сымԥсырц азы?
– Сольдок акәым, – аҭак ҟаиҵеит арацәа згоз, – ԥшьсольдок
усҭоит абарҭ атачкақәа аҩнынӡа исыцугозар.
– Аџьашьахәы уҳәеит, уара, – уи иажәа днаԥыҩлеит Амҿтәы
Уаҩхәыҷы, игәы нханы, – идырны уҟаз, сара ианакәызаалакгьы,
аҽадеиԥш атачка смырҳәазац.
– Уҟаз, нас, ус еиҳа еиӷьоушьозар! Ус акәымкәа амла
уакыҵәҟьозар, ани ухамхаԥагьара ҩбаҟа хԥаҟа ҽыҭ аамрыссан
иф, амала угәы икыламхааит!
Даҽа ԥыҭрак ашьҭахь дааивалт ахаҳәцәҩы, иашьчикк азна
акьыр иаҵаланы ицоз.
– Ҳаҭыр зқәу, амла иакны аҿарҳасра ззааны игылоу аҷкәын
хәыҷы рыцҳа сольдок ишәҭар ҟамлари?
– Иусҭоит, амала усышьҭаланы уаала, санааԥсалак сеидара
аасымудар, акы акәым хә-сольдок унапы иакуп.
– Акьыр хьанҭоуп, – иҳәеит Пиноккио. – Сыбӷа ԥысҵәар
сҭахым.
– Убӷа ԥҵәар ҳәа ушәозар, уа угылаз, шаҟагьы узыҿарҳасло
уҿарҳасла.
Сааҭбжак иалагӡаны ҩажәаҩык иреиҵамкәа ауаа ивсит Пиноккио. Урҭ зегьы дрыҳәон иара, аха дара зегьы абас аҭак ирҭон:
– Уаҳа уԥхамшьаӡо уара? Баша амш го агәарабжьара убжьоуп.
Уи аҵкыс еиӷьми џьара усутәык уԥшаар, уча-ҿаҵа злааухәаша
арҳашьа уҵар.
Аҵыхәтәан дааивалт ԥҳәыс қьиак ҩ-ерыӡк аӡы лыманы.
– Мап шәҳәару, ди, ҿамҩак аӡы шәеирыӡ иахызжәаар?
– Ижә, сыҷкәын, ижә, – лҳәан, лыҩеирыӡкгьы налыргылт
аԥҳәыс қьиа.
– Ҿамҩақәак аӡы анижә, Пиноккио иқьышә ааирыцқьан,
дааҟәынд-ҟәындит:
– Аӡба уаҳа сакуам. Амлагьы уаҳа самкуа сыҟазҭгьы!
Аԥҳәыс қьиа ари анлаҳа ус иалҳәеит:
– Абарҭ сеирыӡқәа руакы аҩнынӡа исызноугозар ча ҽыҭк
усҭоит.
Пиноккио аирыӡ днахәаԥшын, ааигьы имҳәеит, мапгьы.
– Ача иацуфарц иусҭоит, џьамк азна ашәҭ ылызго акапусҭа,
ахәшеи аҵәыҵәыреи аҵаҵаны, – даҿын аԥҳәыс қьиа.
Пиноккио дырҩегьых, даара иҽеиԥштәны аирыӡ днахәаԥшит,
аха ҿимҭит.
– Акапусҭа ашьҭахь аканфеҭ усҭап.
Ариҵәҟьа дзаҵамгылеит Пиноккио.
– Зеиӷьыҟам! Шәеирыӡ аҩнынӡа ишәзызгап, – ҿааиҭит уи.
Аирыӡ даара ихьанҭан, Амҿтәы Уаҩхәыҷы инапқәа
ирызнымкылошәа аниба, ихы иқәиргылар акәхеит.
Аҩны ианнеи, аԥҳәыс қьиа Пиноккио астол днахалыртәан,
инаимҵалыргылеит ча ҽыҭк, акапусҭа, аканфеҭ.
Пиноккио ифомызт – илбааидон. Уи имгәа ҭацәын, хәымз
уаҩы дахьыҩнаӡамыз аҩадақәа реиԥш.
Ԥыҭк ифан, иԥсы анааҭала, уи ихы ҩышьҭихит иԥсы ҿызхыз
ҭабуп ҳәа леиҳәарц. Цқьагьы длыхәамԥшыцкәа, уи ихәламшәы
еиҵыхәхәа иааҭаҩит, «о-о-о!!! ҳәа, дгачамкны акапусҭеи ачеи
рыла иҭәыз иҿы ахьааиртыз инхеит.
– Асҟак иџьоушьазеи? – дҵааит дыччо аԥҳәыс қьиа.
– Шәара, – игәы инамырҳәо дналагеит Пиноккио, – шәара…
шәара… шәара шәлеиԥшуп… шәара дысгәалашәыршәеит…
ааи, ааи, ааи, ари лара лыбжьы ахаҭоуп… лыхцәоуп… ааи, ааи,
ааи… шәара шәыхцәы жәҩангәыԥшшәылоуп… лара лыхцәеиԥш!
Ах, сыхаара, Ауԥшәыл хәыҷы! Сыхаара сԥаимбар хәыҷы! Убри
шәара шшәакәу шәымӡан, ишәҳәа ииашаны, шәара шшәакәу!
Ижәдыруандаз шаҟа сҵәыуоз, шаҟа сгәаҟуаз!
Абрыгь иҳәеит, уи илаӷырӡқәагьы ҭыкьаса рҿынархеит, иаргьы аԥҳәыс қьиа лшьапы иҽныҵаижьт.
Раԥхьа аԥҳәыс қьиа мап лкуан, ахцәы жәҩангәыԥшшәыла
зқәыз Ауԥшәыл сакәӡам ҳәа. Аха лымаӡа шлыҵырхыз анылба,
лҽылраргамеит, Пиноккио ус иалҳәеит:
– Излоудырзеи, уара амҿтәы аҩысҭаа хәыҷы сара шсакәыз?
– Уи шәара шәахь исымаз абзиабара ду исзаанартит.
– Иугәалашәауоу, усҟан сыӡӷаб хәыҷны сынужьит, уажәы ишубо, сыԥҳәысуп, уара суанзаргьы ауан.
– Уи еиҳагьы еиӷьуп, избанзар, уажәшьҭа саҳәшьа хәыҷы ҳәа
акәымкәа сан ҳәа басҳәалап. Акрааҵуеит сара ан дсымазарц
сҭахуижьҭеи, ахәыҷқәа зегьы реиԥш. Уеизгьы, абас иаалырҟьаны
излашәызҳазеи?
– Уи сара исымаӡоуп.
– Исшәырҵа, саргьы сызҳар сҭахуп. Уаҳа ишәымбаӡои, уаҳа
ишаасзымҳаӡац, иара уажәыгь шә-са бзиак саҟарам.
– Уара зҳашьа умаӡам, – лҳәеит Ауԥшәыл.
– Избан?
– Избанзар, амҿы иалху ахәыҷқәа рызҳаӡом. Урҭ адунеи
иқәлоит имҿтәы уаҩхәыҷқәаны, иҟанаҵгьы убас иҟоуп, уаҳагьы
иаарзымҳаӡакәангьы иԥсуеит.
– Ах, сгәы шԥаԥнаҵәеи Мыҿтәы Уаҩхәыҷны аҟазаара!–
ҿааиҭит Пиноккио, ихгьы аҿыгә аахиргеит ҭаҷкәымла, –
уажәшьҭа суаҩызар сҭахуп.
– Ууаҩхоит уаԥсахар.
– Ииашану? Сыҽшԥаԥсастәри?
– Уи мариоуп. Амала, ухәыҷы бзианы аҟазаара уашьҭалароуп.
– Сара схәыҷы бзиаӡами?
– Угәы иалсыргьы, мап. Ахәыҷы бзиақәа реиҳабацәа ирыххәыцуеит.
Уара…
– Сара сҳәатәхамҵоуп.
– Ахәыҷы бзиақәа ибзианы аҵара рҵоит, аус руеит, уара…
– Сара саашьаҟәуп, сагьмышгаҩуп.
– Ахәыҷы бзиақәа еснагь аиаша рҳәоит…
– Сара еснагь мцуп исҳәо.
– Ахәыҷы бзиақәа рҽагмыжькәа ашкол ахь иныҟәоит…
– Сара убри азхәыцра мацара сгәы бжьнахуеит. Аха иахьарнанхыс сара аԥсҭазаара ҿыц ахы скуеит.
– Ажәа суҭауоу?
– Ишәысҭоит. Сара схәыҷы бзиахоит, саб иажәымҭа
сыршкәакәоит. Дабаҵабгеи, саб насыԥда?
– Уи сара исыздырам.
– Знымзар зны дызбару, даасгәыдсыҳәҳәалартә сзыҟалару
убри зны?
– Сгәы иаанагоит ус акәхоит
ҳәа… Уимо агәра гангьы
сыҟоуп.
Ари аҩыза аҭак Пиноккио
даргәырӷьеит, Ауԥшәыл лнапы аанкыланы агәыӡра далагеит. Нас ихы ҩышьҭихын бзиабарала иҭәыз иблақәа рыла
дналыхәаԥшын, дҵааит:
– Сыхаара сан, бара усҟан
быԥсыҵәҟьазма?
– Ус акәымшәа ауп, – аҭак
ҟалҵеит Феа дааԥышәырччан.
– Ибдыруандаз, уаҳа
басҳәомызт шаҟа сгәы ҿнакааз
«Абра джуп» ҳәа санаԥхьа.
Сыхәламшәы еималеит…
– Издыруеит. Убри азоуп изуанасыжьызгьы. Угәы
ишалсыҵәҟьаз агәра анызга, еилыскааит уара угәы шбылуаз.
Згәы былуа ахәыҷқәа, маҷк ихжәацәазаргьы, ааӡара рыгзаргьы,
зынӡа угәы рыцәцартә иҟам, аҽакала иуҳәозар, урҭ амҩа иаша
рыԥшаап ҳәа урықәгәыӷыртә иҟоуп. Убри аҟнытә сушьҭаланы
абрахь сааит. Сара уара уан сакәхоит…
– Рацәа сынакьаҭа ҟалеит! – ҿааиҭит Пиноккио, дгәырӷьан
дышьҭыԥо.
– Сара усызхәыцла, еснагь иуасҳәо ҟаҵала.
– Сеигәырӷьаны, даара гәахәас иҟаҵаны!
– Уаҵәырнахыс, – даҿын уи, – ашкол ахь аныҟәара уалагоит.
Пиноккио игәырӷьара ианыԥшыртә иааихсыӷьит.
– Уара ухала иалухыр ҟалоит иуҭаху анапҟазара, ма даҽа
занааҭк.
Пиноккио деиқәышьшьы дааҟалеит.
– Изакәызеи уа иуҟәынд-ҟәындуа? – дҵааит Ауԥшәыл
илгәамырԥхакәа.
– Сара схәыцуан… – Ибжьы ааиргь ҳәа иааҭикааит Амҿтәы
Уаҩхәыҷы, – ашкол ахь ацара, иҟалап, уажәшьҭа сацәдухазар…
– Мап, сыхаара хәыҷы. Ианакәызаалаак иухоумыршҭын,
аҵара ианаамҭам ҳәа шыҟаӡам!
– Аха сара исҭахымеи аҵара, мамзаргьы анапҟазара азанааҭ!
– Избан?
– Избан акәзар, сгәы иаанагоит аусура даара игәыԥҵәагоуп,
уаркароит ҳәа.
– Сыхаара хәыҷы, – лҳәеит Ауԥшәыл, – абас еиԥш ихәыцуа,
шамахаӡак акәымзар, рыԥсҭазаара ма абахҭаҿы инҵәоит, ма
ахәшәтәырҭаҿы. Уара уахымԥо иудыруазароуп: ауаҩы, дарбанзаалак, иуалуп акы ҟаиҵаларц, акы инапы алакызарц, аус иуларц. Рыцҳароуп иҟоу амшгарада акгьы ззымдыруа, ибаҩданны
изызҳаз изы! Аашьара, амшгара – даара ичымазара бааԥсуп, уи
зцәа иалалаз дышхәыҷунатә ихәшәтәыроуп акәымзар, дандухалак уи ихигартә дзыҟалаӡом!
Арҭ ажәақәа Пиноккио игәаҵанӡа инеит. Уи ихы
ҩышьҭикәыцәаан ус иҳәеит амца иҿықәыҳәҳә:
– Сара аҵарагьы салагоит, аусгьы зулоит, бара иаасабҳәалак
зегьгьы ҟасҵоит. Аиашазы сгәы ԥнаҵәеит Амҿтәы Уаҩы
иԥсҭазаара, иааҟасҵалакгьы, изулакгьы исҭахуп суаҩхарц,
сыҷкәын иашахарц. Ус сақәыбмыргәыӷи, ииашами?
Адырҩаҽны Пиноккио инықәыршәны жәлар рышкол ахь
дцеит. Шәхаҿы иаажәги, Амҿтәы Уаҩхәыҷы дқәаџуа рышкол
аҿы даннеи, ахәыҷқәа леишәацәгьақәа шыҟалаз! Урҭ ркьатеиах ԥҵәаны инкаҳаанӡа иччон. Дасу уи џьара акы иҵеигалар
иҭахын: аӡәы ихылԥа импыҵижәеит, егьи ишьҭахьала икьаҿ
кны дахеит, даҽаӡәых миланла иԥынҵа иааҵакны аԥаҵақәа
ҭихырц далагеит,
даҽа ԥыҭҩык инапқәеи ишьапқәеи ацахақәа
рыла иҿарҳәеит, иаабац мыҿтәы кьанџьак еиԥш ддырхәмарырц.
Ԥыҭрак Пиноккио урҭ дхьаԥшынгьы дрыхәаԥшуамызт, иара
иус ҟаиҵон. Аха, аҵыхәтәан, уи ичҳара аницәыӡ, ибжьы ҵааршәха
еиҳа ихыччоз, еиҳа ицрыхоз рахь даахьаҳәит:
– Ашьшьыҳәа ахьырԥар. Сара ара сзааиз шәара шәгәы
смырҿыӷьып ҳәа акәым. Сара зегьы ҳаҭыр рықәсҵоит, даргьы
сара ҳаҭыр сықәырҵар сҭахуп.
– Аферым, агмыг! Уара зынӡа ашәҟәы ианухуашәа ауп
ушцәажәо! – инеиԥхныҳәҳәеит абызҳәацәа ркьатеиах ԥҵәо.
Реиҳа ицәгьацәыԥхамшьаз руаӡәы инапы аҿынаирхеит,
Амҿтәы Уаҩхәыҷы иԥынҵа днамҵасырц.
Аха уи акгьы алымҵит, избанзар, Амҿтәы Уаҩхәыҷы апарта
иныҵакны дидҵыгьлеит.
– Ох, ишԥакьакьоу ушьапқәа, иԥҵәааите! – дныҩныӷызааит
уи, Амҿтәы Уаҩхәыҷы дахьасыз ашәытақәа иаанахәаз рҟәыҷуа.
– Имашьхәылҵқәа… Ишьапқәа раҵкьысгьы икьакоуп! –
дааиҵақьит егьи, ҿҭыӡәӡәаала дахьихцәажәоз аҟынтә Пиноккио
зымгәа дҭасыз.
Ус акә егьыс акә, знык данҵыгь, аҽазнык имашьхәылҵ
аниҟьа инаркны, али-ԥси рыбжьара аҷкәынцәа зегьы ихаҵкы
кадмыршәуа дааҟалеит Амҿтәы Уаҩхәыҷы. Зегьы уи иқәеибаҳәа
игәыдкылара иалагеит, бааԥсылагьы бзиа дырбеит.
Арҵаҩгьы дирҽхәон, избанзар, уи ибон Амҿтәы Уаҩхәыҷы
шаҟа ихы азышьҭны дӡырҩуа, шаҟа аҽышәара илоу, дагьшгаӡам,
еснагь зегь раԥхьа ашкол ахь даауеит, аурок анынҵәалакгьы зегьы рышьҭахьынӡа дшымгыло.
Акызаҵәык уи игыз, ҩыза деилихӡомызт, аҵарагьы зҭахымыз,
иара усгьы акы аҟаҵара зҭахымыз амшгацәагьы егьырҭ зегьы
реиԥш дырзыҟан.
Арҵаҩы есымша игәиҽаниҵон, Ауԥшәыл қьиагьы знымкәа
иалҳәахьан:
– Уҽыхьча, Пиноккио! Убарҭ
уҩызцәа бжьысқәа мышкымзар мышкы убранӡа унаргоит,
аҵара угәы узақәымкуа. Иҟалоит
иакәӡам акы уақәдыршәаргьы.
– Изакәызаалак акы
шәацәымшәан, – аҭак ҟаиҵон
Амҿтәы Уаҩхәыҷы, ижәҩахырқәа
ԥырҽаҽо, ихысга нацәа ала илахь
аҿыгә-ҿыгәҳәа днасуа, «ара анцәа
имшала, иазхаша ахшыбаҩ» ҭоуп
ҳәа аанаго.
Ҽнак, ашкол ахь дышцоз
иааиԥылеит хәыҷ гәарҭак еицхрышьшьы.
– Ажәабжь ҿыц умаҳаӡаци? –
иазҵааит урҭ иара.
– Мап.
– Абра ааигәа амшын аҿы
ицәырҵит шьхакы иаҟароу акула.
– Иашану? .. Саб рыцҳа
данӡааҟәрылаз
абри агаҿаҿы ирбоз акәзар?
– Ҳара агаҿахь ҳцоит уи абара.
Уҳаццауоу?
– Мап, сара ашкол ахь сцароуп.
– Ашколымкәа, уаҟәымҵуеи
наҟ! Уаҵәы ҳцап уахь. Акры аанагома ҩ-ҵатәхәык рыла еиҵоуп,
ма еиҳауп ҳәа… Зегьы дара роуп, абыржәы ҳшыҟоу, ҳашҽадақәо
ҳаанхоит!
– Арҵаҩцәа ишԥараҳҳәо нас?
– Акгьы раҳҳәаӡом, дара иаарҭаххалак рҳәааит. Ҳара есымша
иахьҳацәҳауа азы аԥара роуеит урҭ.
– Сан?
– Уан иабалдыруеи, – рҳәеит иҩызцәа бжьысқәа.
– Сара иҟасҵо жәдыруоу? Акула иара усгьы уеизгьы-уеизгьы
избароуп, аха ашкол ашьҭахь.
– Уара агаӡа насыԥда! – инеиԥхныҳәҳәеит урҭ зегьы, – абни
иаҟароу аԥсыӡ уара унеиаанӡа ҳәа иԥшуп, убра утәаз, агәы
анҿыӷьлак аҽыҩхыжьлан илықәҳа ицоит, уара ара уԥшыз!
– Агаҿанӡа шаҟа бжьоузеи араантәи?
– Ацара-аара сааҭк аҭахуп.
– Шәааӡырҩы! Ԥхьаҟа! Раԥхьа иҩеиуа ҳәа ҳаиԥхныҩлоит! –
ҿааиҭит Пиноккио.
Абригь иҳәеит, уа игылаз амаҷҟар зегьы, рышәҟәқәеи
ртетрадқәеи шырҩыҵракыз иҩаҵибарҟьеит. Пиноккио зегьы
раԥхьа днеиуан, ишьапқәа амҵәыжәҩақәа рыдиаазшәа.
Уажәы-уажәы дхьаԥшны, инрыжьыз, изырхьымӡоз рҩызцәа
дырхыччон уи. Урҭ асаба иаганы, аԥхӡы рыхьшы, иааԥсаны
иҳашҳашуа иахьибоз акы иеиԥшымкәа игәы иахәон. Арыцҳа, уи
издырамызт изакә хҭыс бааԥсқәаз ирааигәоз.
Агаҿа ианнықәгыла, Пиноккио амшын илаԥш нахигеит.
Аха
акула ҳәа акгьы имбеит. Амшын ҭынчӡа, еизадаӡа ишьҭан, асаркьа ду еиԥш.
– Иабаҟоу уи шәакула? – иҩызцәа дрызҵааит уи.
– Уи шьыжьхьа афозар ҟалап, – иҳәеит дааччан аӡәы.
– Мамзаргьы аиарҭа ицәыҵаланы ицеит, алацәа ааихьнашьырц, – дынцәыҵаччеит аҽаӡәы.
Арҭ рҭак бзамыҟәқәа рыла, Пиноккио еиликааит иҩызцәа
дшыржьаз, дшырҟаҭәаз. Дгәаан урҭ днарзыҵҟьеит уи:
– Акула егьи ҳәа абра алакә бзамыҟә зсашәҳәа иарбану?
– Убрыгь аказы иуаҳҳәазар акәхап, – рҳәеит урҭ еицҿакны.
– Иззы?
– Уара уҵатәқәа кажьны, ашкол уҽагырханы уҳацааит. Уаҳа
уԥхамшьаӡо, абас мышкы аабжьамыжьӡакәа угәы ақәкны ашкол ахь уахьныҟәо? Уаҳа уԥхамшьаӡо абас ухы ақәырԥсны аҵара
ахьуҵо?
– Шәара шәусс иалоузеи сара аҵара шысҵо?
– Ҳус шԥалам! Уара иухырҟьаны арҵаҩы ҳара ҳбаны дынхом.
– Избан?
– Избанзар, зхы ақәырԥсны аҵара зҵо, аҵара зҭахым зегьы
рзы аҭагылазаашьа бааԥсы ҟарҵоит. Ҳара иаҳҭахым уара иуҵо,
уи ҳара инаҳҿаркуа иҟазарц: ҳаргьы ҳхы бзиа иаабоит!
– Нас иҟасҵаран исыхәҭоузеи сара?
– Уаргьы ашкол уцәымыӷхароуп, иуцәымыӷхароуп аҵатәқәа,
арҵаҩцәа. Убарҭ ахԥа роуп ҳара иҳаӷацәа бааԥсқәоу.
– Сара уеизгьы аҵара шысҵац исҵалар ишԥаҟашәҵо?
– Усҟан ҳара умԥангьы ҳақәлом, уҳалаҳцоит, насгьы упарак
шаабалак еиԥш ҳаӷрагылоит.
– Гәымхароуп шәара ишәҳәо зегьы, – иҳәеит Амҿтәы
Уаҩхәыҷы, ихгьы ааирҵысит.
– Иухоумыршҭын, Пиноккио, – ҿааиҭит амаҷҟар иҩарылҳәҳәоз,
– ацәгьаҳәареи ахамаԥагьареи рзин уаҳҭаран ҳаҟаӡам! Уара
ҳара уаҳцәымшәозар, ҳара зынӡаскгьы уара ҳуцәшәаӡом! Насгьы, иудыруаз: уара аӡәы уоуп, ҳара быжьҩык ҳаҟоуп.
– Быжьҩык акәым, аха бжьы-гәнаҳақәак, – ибжьы ҩыҭганы
дааччеит Пиноккио.
– Ишәмаҳаӡеи уара, ҿҭыӡәӡәала дышҳацәажәаз? Агәнаҳақәа
ҳәа ҳаиҳәеит!
– Ирхынҳә, Пиноккио уажәақәа, акәымзар, ацәгьарахь икылугоит!
– Хи-хи! – дынцәыҵаччеит Амҿтәы Уаҩхәыҷы, ихысга
нацәагьы иԥынҵа инақәирӷәӷәеит.
– Пиноккио, уусқәа цәгьоутәуеит!
– Хи-хи!
– Уаҳрабоит, уара алаԥынҵа икылҟьаз!
– Хи-хи!
– Уԥынҵа аҟәадабаа кылҩруа уҩны угәарлоит иахьа!
– Хи-хи!
– Аа, нас хи-хи! – ҿааиҭит амшгацәа рахьтә еиҳа зыҽзырхаҵоз,
– усҭеит, уаххьазы иҵәахы, – уи иркаланы Пиноккио ихы даст.
Пиноккио аҭак ҟаиҵеит, уаҳагьы даанымгылаӡакәа днарылагьежьит, иааилагьежьит. Пиноккио ихала дшыҟазгьы, алым еиԥш
дықәԥон, ихы риҭомызт. Иреиӷьыз, ирҩаны иҟаҵаз амҿы иалхыз
ишьапқәа убас аус дируан, уи назықәшәоз зегьы идыҟьҟьаны
ицон, уи нахысгьы иааигәара иааиӡомызт.
Иааигәа изымнеиуа ианалага, – иаӷацәа ирԥыхьашәоз
игәыдырҵо иалагеит. Ршәырақәа аадыртын, рышәҟәқәа ҭырго иалагеит, Пиноккиогьы акырцх еиԥш инеиқәыԥсеит анбан шәҟәқәа,
аграмматикақәа, «Џьеппетто», «Миндцоли», Тур иажәабжьқәа,
Багини
иҩымҭа «Пульчино» уҳәа егьырҭ арҵага шәҟәқәагьы.
Аха зыбаҩ зцәыласыз Амҿтәы Уаҩхәыҷы, дақәшәаны ихы арахь
ирнаауа, анахь ирнаауа, деиҭаԥо мацара акы ааиқәимыршәеит:
ашәҟәқәа зегьы ихыууаан амшын иалаԥсон.
Шәазхәыц шәара, аԥсыӡқәа ирыхьыз! Урҭ арҭ ашәҟәқәа
фатәыс иаԥсахап ҳәа ргәы иаанаган, ҵҩа рымамкәа хыхь ихалт.
Аха даҟьак аҟара, ма атитултә бӷьыц мацара агьама аазбаз зегьы,
рҿы иҭрышәшәаны арахь икарԥсо иалагеит, ргәы иқәымгылакәа,
«ари ҳара иаҳчысхәым», ҳәа рҳәарц рҭахызшәа.
Пиноккио иаӷацәеи иареи
иаҳа-иаҳа еидшылон. Амшын
аҟнытә Дыӷаҷиак ааҭыҵын,
аԥслымӡ илаланы иааскьан,
ахьҭа злаланы иҟоу атрубеиԥш
абжьы ҩаргеит:
– Шәара амшгацәа гаӡажәқәа!
Ас еиԥш абзамыҟәқәа анеидшылалак ианакәызаалак бзиара
ахылҵӡом. Машәыр жәуеит!
Адыӷаҷиа рыцҳа! Уи иаҳәоз амшын агәаҿы иҵыззоз
ацәқәырԥақәа, ма баша имҩасуа ԥшак ахь ахы рханы иаҳәар
иаҩызан. Ани цәгьа иацәыԥхамшьоз Пиноккио илахь еимарџахәны
даахьаԥшны ус иаахижәеит:
– Иаркы наҟ уфонтан, уара адыӷаҷиа гәырҿыӷьга! Уиаҵкыс
ҩбаҟа конфеҭ науҿоуҟәшәар, ухәламшәы ааҭнарыцқьаап,
уеимҳәара ааиқәнакып. Мамзаргьы ацәарҭаӷәы унықәианы
уаҩҵас уԥхӡы улх!
Убри аамҭазы зышәҟәқәа зегьы Пиноккио игәыдзҵоз, уаҳа
идыршәуаз анырмоу, иара ишәыра ахьышьҭаз иаашьҭырхит. Уи
ишәҟәқәа ирылан зцәа жәпаз, зкәакьқәа сахҭанла иҭаӡны иҟаз
шәҟәык. Ари арифметика рҵага шәҟәы акәын. Уажәшьҭа шәара
шәазхәыц уи шаҟа ихьанҭаз!
Амшгацәа руаӡәы, абри ашәҟәы ааникылан, Пиноккио
ихы иарбаны ишимчыз иршәит. Аха уи, Амҿтәы Уаҩхәыҷы
иқәымшәакәа, изыршәыз иҩызак ихыҵәҟьа иаахеит. Уи иаразнак
иԥшшәы неихҟьеит, дҟәашӡа дааҟалеит, иӡәӡәаны иаацәырхыз
ампахьшьеиԥш.
– Мама… мама.. Бсыцхраа, сыԥсуеит! – абарҭ ажәақәа ааиҳәан,
иара уаҵәҟьа иҿы акит.
Уи дхышәҭны деиҵхәа аԥслымӡ днылаҳаит.
Ари збаз ахәыҷқәа шәан, еибарыҩны дасу рхы ахьынахаз иҩт.
Пиноккио даагылт. Убрыгь дшәаны, дагьԥсымкәа дагьбзамкәа
дыҟан, аха дыҩны днеин, ичабра амшын аҿы иааирбааӡан,
иалаԥсны икажьыз илахь инақәиҵеит. Пиноккио, дшәаны
дҵәыуо, уи ихьӡ ҳәаны иқәҿиҭуа далагеит:
– Еџьенио, сара с-Еџьенио рыцҳа: ублақәа аахтны уаасҿаԥши!..
Закәызеи, мшәан, акгьы зсоумҳәо? Сара сакәӡам ари узызуз!
Сыгәра га, уи аҩыза сара иҟасҵомызт!.. Ублақәа аарты, Еџьенио!
Ублақәа абас ихҩаны ишыҟоу инхар, иудыруаз, саргьы сыԥсуеит…
О, анцәа ду! Аҩныҟа гәарлашьас исымоузеи уажәшьҭа? Лыбла
сышԥахыԥшылари сан гәы ҳалал? Ишԥасыԥсыхәо уажәшьҭа?
Схы абасырхари? Сҽабасҵәахри?.. О, шаҟа исзеиӷьзиз, шәынтә,
зқьынтә исзеиӷьзиз ашкол ахь сцар! Рҳәатәы зхасҵазеи урҭ
аҷкәынцәа, имшмыхәланы исзыҟалаз: Арҵаҩы исеимҳәахьази
зныкымкәа!» Аха сара зеиԥш дуԥыхьамшәо гаӡҳәыӡуп. Сыбзиа
зҭаху ирҳәо саҳауеит, арахь изабалак исарҳәо ауп иҟасҵо. Нас
урҭ зегьы хәмархабыҟәхоит сара сзы… Сыԥсы ҭанаҵы жәохә
минуҭ ирыдамхаргьы сҭынчны, сгәы раҳаҭны сҟамлац. О, анцәа
ду, исԥеиԥшхарц иҟоузеи сара?! Исылҵраны сыҟоузеи, сыҟоузеи
исылҵраны?
Пиноккио дҟыууан, ихы дасуан, ибжьы иқәиргон Еџьенио
рыцҳа. Ус уи иаҳаит иааигәахаз ашьапышьҭыбжьқәа.
Уи даахьаҳәит. Ҩыџьа аполициауаа иара иахь иааиуан.
– Ҿыцха ара узкажьузеи? – иазҵааит уи Пиноккио.
– Сҩыза сицхраауеит.
– Ихьзеи, игәы цәгьома?
– Усоуп ҳәа сыҟоуп.
– Игәы цәгьамхар дабацои! – Аполициауаа руаӡәы иҽыларҟәны
Еџьенио цқьа днаихәаԥшит. – Ари аҷкәын илакыҵа ҵшәааны
дыҟоуп. Иҟазҵада ари?
– Сара сакәӡам! – иҳәагәышьеит Амҿтәы Уаҩхәыҷы, дшәаны
иԥсы изҭымкаауа.
– Дызусҭада нас, уара уакәымзар?
– Сара сакәым, – еиҭеиҳәеит Пиноккио.
– Иқәшәаз, дызхәыз закәузеи?
– Абри ашәҟәы, – Амҿтәы Уаҩхәыҷы ацәа жәпа зхаз, сахҭанла
иҭаӡны иҟаз арифметика арҵага шәҟәы ҩышьҭыхны идирбеит.
– Изтәыда ари ашәҟәы?
– Сара.
– Убри аҟара акәын иаҭахызгьы. Ҳара ҳзы уи азхоит. Ҳажәа
ҩбамтәкәа уҩагыланы, уҳаԥыза!
– Аха сара…
– Уаала!
– Сара исхараме…
– Уаала!
Аполициауаа рдәықәламҭазы, ашхәа иақәтәаны мшынгәыла
ирывсны ицоз ԥсыӡкыҩцәак аарԥхьан, ус рарҳәеит:
– Абри ахәыҷы шәара шәнапы данаҳҵоит. Ихы хәуп.
Аҩныҟа дганы шәааихылаԥш. Ҳара уаҵәы ҳаауеит, нас ҳара
дышәҟәаҳкуеит.
Нас Пиноккио наҟ-ааҟ иҩаивагылан,
инапқәа еиларӷәӷәа
икны инаиқәҵәҟьеит:
– Ԥхьаҟа! Иаарлас, иаарлас,
акәымзар иуқәшәоит!
Ражәа ааҩбамтәӡакәа, Амҿтәы
Уаҩхәыҷы, ақыҭахь игаз амҩала
иҿынеихеит. Даара игәы бжьысны дыҟан иара. Аԥсҭазаара ԥхыӡк
еиԥш, ԥхыӡ гәымхак еиԥш акәын
ишибоз! Зынӡа ииҳәара-ииура
изымдыруа дықәхеит. Иблақәа
акакаҷ рыҵашәон, ишьапқәа
ҟәарҟәаруан,
ибз иҿажәҩан икыдҷаблон,
ажәак изҳәомызт. Иара
абас дшыҟазгьы, зегь реиҳа изхымгоз, ҩыџьа аполициаа деимырхха
Ауԥшәыл гәыблҩы лбаҳчақәа
дрыҵганы дыргарц иахьыҟаз
акәын. Дыԥсыр иаҳа еиӷьын.
Ақыҭа иҩалагылоны еиԥш, иаацәырҟьаз аԥша, Пиноккио
ихылԥа ааихԥааны жәабаҟа шьаҿа инаганы иканажьит.
– Азин сышәҭ, – иҳәеит аполициаа рахь Амҿтәы Уаҩхәыҷы, –
схылԥа ашьҭыхра.
– Унеи нас ишьҭых, иааихга, иааихга!
Амҿтәы Уаҩхәыҷы днеины ихылԥа ааихеиҵан, арахь
дыхнымҳәкәа, инеиҿыҵакны, амшын ахь ихы рханы дыҩит
ахыкәалаа еиԥш.
Аполициаа еилыркааит, уи ихьӡаны икра ус ишымариамхоз,
убри аҟнытә, ишьҭарҵеит ала-ашьҭазаҩ, алақәа реицлабрақәа
зегьы рҿы аҩразы аиааира згалоз. Пиноккио ишьамхы ӷәӷәа
ирҵысуан, аха ала ашьамхы иаҳа иӷәӷәан. Ауаа рыҩнқәа
ирыҩныппны, ари иалҵуа аабоит ҳәа аԥшра иалагеит. Аха
урҭ ирбоз рацәак акгьы ыҟам, избанзар Алеи Пиноккиеи убри
еиԥш асаба шьҭырхит, минуҭқәак рыла уи уалԥшны акгьы умбо
иҟалеит.
Абас аддыҳәа еишьҭеибаҵа ианеишьҭаз, зны игәы нҭыԥсаа
ицеит, салгеит ҳәагьы игәы иааинаҭеит Пиноккио избанзар,
Алидоро (убас ахьӡын ила) неицрасырц аҷык ауп игхаз.
Амҿтәы Уаҩхәыҷы ишьҭахь иаҳауан алажә аҳашҳашбжьы, уимоу иаҿыҵҟьоз афақь ацара ааӡон изқәа аҟынӡа.
Инасыԥны агаҿа ааигәан, амшын аҟынӡа шьаҿақәак ракәын
ибжьаз.
Амҿтәы Уаҩхәыҷы, аԥаҩ дышнықәыххыз еиԥш, аӡы иҭыԥо
аԥсыӡ еиԥш, аҽыҩҳәа дыԥан инахараны амшын аҟьаԥ ааҭиргеит.
Алидорогьы аҽазнымкылакәа аӡы илҭаҳаит. Ахлаҳәацәгьа
аӡсара аздырӡомызт. Уи ааԥаҭхалеит, аҽӡаанамырҟәрыларц, аха
аҽаҟьацыԥхьаӡа иаҳа-иаҳа ҵаҟа ицон. Иаулак ахы ҩҭырҳәҳәан,
абжьы ҭганы иааҟааит:
– Аӡы сашьит, аӡы сашьит!
– Емпыт умоуп! – иақәҿиҭит харантәи зшәара зхыԥсаахьаз
Пиноккио.
Усыцхраа, сыхаара Пиноккио!.. Сыԥсы еиқәырха!..
Ас аӷьаҵәыӷьаҵәбжьы заҳаз, агәы ҳәа ахьы зызҭаз Пиноккио
ала ахь ибжьы наиргеит:
– Уԥсы еиқәсырхар, уаҳа ушсышьҭамло, ушсыцрыӡаауа ала
ажәа суҭауоу?
– Исҭоубоуп! Исҭоубоуп! Уааццакы иҟалозар, суҳәоит! Даҽа
минуҭбжак уанаабжьажьа, сҭахеит.
Пиноккио уеизгьы даашьақәхеит азныказы. Нас уи
игәалашәеит иаб иажәаԥҟа: «Абзиа аныҟауҵа, иуцәыӡӡом».
Дыӡсаны Алидоро аҟны днаӡан, иҩнапыкгьы рыла аҵыхәа ааникылан, еибгакәакәараӡа аҟәарахьы инықәижьт.
Ала рыцҳа ашьапқәа ирзынкыломызт. Убасҟак аӡ-ҵаа ажәит,
ампыл еиԥш ичит ихаззала. Уеизгьы, Пиноккио уи агәра усҟак
игомызт аҟынтә, дырҩегьых амшын иҽалаижьыр еиҳа еиӷьны
иԥхьаӡеит. Дыӡсаны, ԥыҭк данынаскьа, зыԥсы еиқәирхаз иҩыза
ус нақәҿиҭит:
– Абзиараз Алидоро! Амҩа иреиӷьу!
– Абзиараз, Пиноккио! – аҭак ҟанаҵеит ала. – Шәынтәгьы
зқьынтәгьы ҭабуп ҳәа уасҳәоит, сыԥсы ахьеиқәурхаз азы! Сара
даараӡа аус бзиа сзыҟауҵеит, абзиа аҵыхәа ыӡӡом. Иудыруазеи,
дырҩегьых ҳахьеиқәшәо.
Пиноккио агаҿа иаваршәны дыӡсо иҿынеихеит. Аҵыхәтәан,
уажәшьҭак сшәарҭам ҳәа игәы иаанаган, днаԥшы-ааԥшит, иагьибеит алҩа зҭыббы ицоз аҳаԥы.
«Ари аҳаԥаҿы, – игәы иаанагеит уи, – амца еиқәызар акәхап.
Уи зеиԥшыҟам усми! Уа снахатәаны сыҽсырԥхап. Нас… нас
иҟалалкгьы ҟалааит».
Абас ааиӡбан, аҳаԥахьы ихы рханы дыӡсо иҿынеихеит.
Аҳаԥахьы сҭалоит ҳәа амшын дахьааӡхыҵыз, аӡы акы ааҭыҩрын,
дааимлаҳәа дыкны дама аҿынанахеит. Дыҩны дцарц ақәикит,
аха далгахьан, избанзар, уи иԥаҟьԥаҟьуа иеилаз аԥсыӡ хкы рацәа
дрылакны каҭа дук дакхьан.
Убри аамҭазы иагьибеит аҳаԥы дшааҭыҵыз иара аԥсыӡкыҩгьы.
Уи убасҟак иҿаԥшылара цәгьан, убас деибыҭан, амшын
иаршыз цәыршәагак иакәыз џьушьарын. Ахахәы ацынхәрас уи
ихы аҳаскьын иаҵәа ықәиааны иҟан, ицәа-ижьы зегьы иаҵәан,
ишьапаҟынӡа илаӡоз ижакьа дугьы иаҵәҟаҟараӡа иҟан. Уи,
зышьҭахьтәи зшьапқәа ирықәгыланы иааԥшуа енцәыш дуӡӡак
даҟаран.
Акаҭа аӡы ианааҭига, акы иеиԥшымкәа игәы иахәан ҿааиҭит:
– Насыԥ шԥасымаз!!! Иахьа саргьы шаҟа сзыфо аԥсыӡ
сыӷразгәап!
«Сара сынасыԥ иакит, сара сыԥсыӡым», – игәы иаанагеит
зыԥсы ааиз Пиноккио.
Ԥсыӡла иҭәыз акаҭа има дынҭалт алҩақ иашәхьаз аҳаԥы
ҭылашьцара. Аҳаԥы агәҭаны игылан ашша зынӡыҭылахьаз акыцԥлакь, аҿҿа ахга. Акры зхыҵуаз аԥсыӡ шша афҩы уахәаҽуан.
– Уажәшьҭа ҳнарылаԥшыпишь изеиԥш ԥсыӡқәоу иакыз ҳакаҭа,
– иҳәеит Аԥсыӡкҩы Иаҵәа. Баҳаҿык иаҟараз инапгьы уахь
иҩҭаиршьшьын, ҩба-хԥа гәышҵаҟаԥшьқәа ааҭигеит. – Изеиԥш
ԥсыӡқәоузеи! – иҳәан инарҳәы-аарҳәуа дырфҩит игәарԥханы.
Данафҩы, иршәны иҭарцәны игылаз адыргьла инҭеиԥсеит.
Акырынтә абас ҟаиҵеит уи. Акаҭа ԥсыӡк ааҭихцыԥхьаӡа
дгәырӷьаҵәа ҿааиҭуан:
– Изеиԥш шәиаҟузеи!
– Изакәытә Рыцәузеи, еиҵыхәхәа-еиҵыхәхәа!
– Изеиԥш маҭ ԥсыӡузеи!
Агәра жәга, убарҭ зыӡбахә
иҳәаз зегьы убри иара адыргьлахьы иширшәуаз.
Зегьы рҵыхәтәан дынхеит
Пиноккио.
Уи акаҭ дааҭыхны данынаихәаԥш,
ибла иаҵәақәа аакылицеит, дшәама уҳәартә
еиԥшгьы
ибжьы ааҭирҟьеит:
– Ари закә ԥсыӡузеи
мшәан? Абри еиԥш ԥсыӡк
знымзар/-зны исфахьеит ҳәагьы
сыҟам.
Даара днарҳәы-аарҳәуа
Пиноккио дихәаԥшит уи, усгьы ҿааиҭит:
– Иҟалап, амшын дыӷаҷиа
акәзар…
Пиноккио даргәааит адыӷаҷиа дахьадыркылаз, игәы
иҩыҵаххын даацәажәеит:
– Адыӷаҷиа захьӡузеи? Ишԥыкәу сара ас шәышсацәажәо?
Ижәдыруазааит сара Амҿтәы Уаҩхәыҷы соуп!
– Амҿтәы Уаҩхәыҷы уҳәоу?– иааџьеишьеит аԥсыӡкҩы, – аиаша уасҳәап, уи еиԥш аԥсыӡжәла макьана исымбац сара. Еиҳагьы
еиӷьми, зынӡа сгәы иахәаӡаны ауп ушысфо.
– Сара сышәфарцу? Уаҳа ишәзеилымкаауеи, сара сшыԥсыӡым?
Уаҳагьы ишәымбаӡо, сара сышцәажәо, сышхәыцуа, шәара
шәеиԥшҵәҟьа!
– Уи иашацқьоуп, – дақәшаҳаҭхеит аԥсыӡкҩы. – Ус анакәха,
сара аус сымоуп, сара сеиԥш ихәыцуа ицәажәо аԥсыӡ аҿы, убри
аҟнытә иақәнагогьы акы аагсыжьуам.
– Изакәызеи убри исықәнаго?
– Ҳаиҩызара ахьӡала, иалкааны ҳаҭыр ахьуқәусҵо аҟынтә,
уара ухала иалухыр ҟалоит, акыц уанҵаны узӡру, ус атомат
уҵаҭәаны аҟәџьал уҭаҵаны узжәру?
– Исҭахуҵәҟьа уашьҭалар, – аҭак ҟаиҵеит Пиноккио, – насгьы
алаԥшра сымазар, еиӷьҵәҟьоу соуужьыр аҩныҟа сцон.
– Ари ус ухәмарны акәхап ишуҳәо?
Мамзар угәы иаанагома,
абри еиԥш шамахаӡа иуԥыхьамшәо аԥсыӡ
агьама мбакәа саагылоит ҳәа? Амҿтәы Уаҩхәыҷқәа рҭаацәара иатәу
аԥсыӡ хкы
есымша аратәи аӡқәа
ирҭашәаӡом. Азин сыҭ егьырҭ аԥсыӡқәа
унарылаҵаны аԥлакь уанҵаны
узӡырц, уара узгьы ус иаҳа
иҳаҭыруп. Ԥыҭҩык урылакны уанырӡуа еснагь иаҳа угәы иахәоит.
Уи ас аниҳәа, Пиноккио хлаҳәацәгьа
аҵәыуара, ауура далагеит, дрыцҳаишьарц иҳәара далагеит. Ус иҳәеит уи илаӷырӡ
икәаашо:
– Ах, ашкол ахь сцазҭгьы… Аха сара сҩызцәа рҳәатәахьы сианаган, еицәаз ахь скылнагеит. У-у-у, у-у-у!..
Нас Аԥсыӡкҩы Иаҵәа инапы сзампыҵыҵуазар ҳәа
ишьапԥынҵеи ихи еидкьысло аҵәиҵәира далагеит, аха уи
апҟыз шьыҵәра дук ааиларшан, инапқәагьы, ишьапқәагьы
еидԥахланы, аҭубар еиԥш дҿеиҳәан, егьырҭ аԥсыӡқәа зҭаз
аҟәџьал дынҭаиршәит.
Ашьҭахь уи, саара дук азны ашыла ааиган, аҟәџьал ахы ларханы аԥсыӡқәа зегьы уахь иалеиԥсеит.
Нас инапы иаҵәақәа рыла урҭ ашыла иларкәымпылны уантәи ишиашаз
аԥлакь ианиҵон.
Раԥхьа еилашуаз ахәша иалеиԥсеит
алымҳарҭа ҟаԥшь рыцҳақәа,
урҭ инарышьҭалт арыцәқәа, нас –
амгәлыҿқәа. Аҵыхәтәан иара Пиноккио иҟынӡа дааӡеит. Ари еиԥш аԥсра
гәымха аҿаԥхьа данаақәгыла, убас
дҟалеит, иҿы акны ажәак изымҳәо.
Илаԥш заҵәык акәын «срыцҳашьа»
ҳәа зҳәоз. Аха Аԥсыӡкҩы Иаҵәа
урҭқәа зынӡагьы ибарц иҭахӡамызт,
усысгьы имамызт. Уи хәынтә-фынтә
раҟара Пиноккио ашыла дылишьит,
агиԥс иалху акьанџьеиԥш, дҟәашӡа,
ибла ахьҭоу умбо дҟалаанӡа.
Нас ихы дааникын…
Аԥсыӡкҩы Пиноккио аилашра иаҿыз ахәшахь ддәықәиҵарц
инапы ҩышьҭихуан, аҳаԥы иааҵалеит, аџьра иаҿыз аԥсыӡқәа
рыфҩы иаанагаз ла дук.
– Удәылцқьа наҟ! – уи днақәыҳәҳәеит аԥсыӡкҩы, Пиноккио
инапаҿы дшикыз.
Аха амла инҵәоз ала рыцҳа иҟоуҵәыуо, иҵыхәрышәшәон,
абас аҳәарц аҭахызшәа: «Маҷк аҟара иӡны иҟоу аԥсыӡ сыҭ, саргьы уаҳа схабар усырбом, убла сыхгылом».
– Удәылцқьа! – деиҭаҵаҟьеит уи аԥсыӡкҩы, ишьапгьы
ҩышьҭихит амгәацәа дҭасырц.
Аха ала усгьы иуршәоз акәӡамызт, уи ахаԥыцқәа аахнарџьаџьан,
асаса ҩеихнаҳәеит.
Убри аамҭазы аҳаԥы ергьҳәа иааҵҩит бжьык ҭааӡа:
– Усыцхраа, сыԥсы еиқәырха, Алидоро! Уара санеиқәумырха
сҵыхәтәа ԥҵәеит!
Ала иаразнак Пиноккио ибжьы адырит. Зегь реиҳагьы
иџьанашьаз, уи ибжьы аԥсыӡкҩы инапы иакыз ашыларкәымпыл
иалҩны иахьгаз ауп.
– Иҟанаҵазеи нас уи? Уи ҩаԥан, ани ашыларкәымпыл
аԥсыӡкҩы иааимнаԥаан, ашьшьыҳәа ахаԥыцқәа инарыбжьакны,
амацәысҭҟьареиԥш аҳаԥы иҩыҭҟьеит.
Аԥсыӡкҩы уаҩы ишимбац дазгәааит зыфара абас дазхьуаз
аԥсыӡ ахьицәыргаз. Уи дҩаҵҟьан ала дашьҭалт, аха шьаҿақәак
анааҟаиҵа, аимҳәара дакын, дхьагәгәа даахынҳәит.
Алидоро акәзар, ақыҭахь игаз амҩахь икылсхьан. Уи аангылан, ашьшьыҳәа Пиноккио днышьҭанаҵеит.
– Сызлаузаԥсахарызеи абри абзиара ду исзууз?!. – иҳәеит Пиноккио.
– Акымзарак, – аҳәеит ала. – Уара зны убас сеиқәурхеит, баша
ирҳәом, «абзиа ҟаҵаны аӡы иаҭ» ҳәа. Иҟоу убри ауп, адунеи аҿы
зегьы еицхыраалароуп.
– Уахь аҳаԥахьы уҵазгалазхеи уара?
– Сара аӡы санҭугагьы, акраамҭа сыԥсымкәа-сыбзамкәа
аҟәара сықәжьын. Ус аԥша иаанагеит ирӡуаз аԥсыӡ афҩы ссир.
Уи афҩы сгәы ааимнахын, сыблаҟыблаҵәо иахьынтәаауаз
сдәықәлеит. Даҽа аԥсык сымнеиргьы…
– Уаҳа ажәак ацумҵан, – дныҩныҳәҳәеит Пиноккио ишәаӡыӡара изыхынҳәыхын, аԥхӡы хьшәашәа иқәнаҭәо, – уаҳа
ажәак!.. Даҽа аԥсык уагханы унеир, уажәшьҭа сыӡны сылбаардахьазаарын! Ор-рр! Сцәа сыҭрыхьҭшьаауеит, убри саназхәыцлак!
Алидоро ччо, арӷьа шьапы иаахан Амҿтәы Уаҩхәыҷы инеинаркит, иаргьы, уи аанкыланы, иааирӷәӷәеит, уажәшьҭарнахыс
ишеиҩызцәоу ала.
Уи ашьҭахь урҭ еицрыҵит.
Ала аҩныҟа ицеит. Пиноккио дырҩегьых ихала данаанха, уа
ааигәа игылаз ақәацә аԥхьа итәаз алыгажә иахь ҿааиҭит:
– Ишсашәҳәара, ҳаҭыр зқәу, ишәаҳахьазар шәара зхы ҭаԥҽны
иҟаз ҷкәынак иӡбахә, Еџьенио
захьӡу?
– Уи аԥсыӡкцәа рқәацәахь дырган, уажәы…
– Уажәы дыԥсыма?!. – уи иажәа
днаԥыҩлеит Пиноккио.
– Мап. Уажәы уи дыбзиахан,
иҩны дыҟоуп.
– Ииашану? Ииашану? – дныҩныҳәҳәеит
Амҿтәы Уаҩхәыҷы,
дгәырӷьан
цыгәхыршәҭ ҟаҵо. – Ус
анакәха, усҟак ишәарҭамызт уи
ихәра?
– Уи даара ишәарҭахар алшон,
уимо дахыԥсааргьы ҟалон, – иҳәеит
алыгажә, избанзар, ихы изласыз
ашәҟәы шәҟәы хьанҭан, ацәа жәпа
ахан.
– Дарбану уи ашәҟәы ихы иаазырхаз?
– Ашкол ицҭаз иҩызак, Пиноккио ҳәа аӡәы.
– Дызусҭада уи Пиноккио? – дҵааит Амҿтәы Уаҩхәыҷы
иҽыргаӡаны.
– Ирҳәоит, мӡышәак, аашьаҟәк, акыргьы ишәарҭоу аӡәы иоуп
ҳәа.
– Мцуп, иаацқьаны, мцуп!
– Уара дудыруама уи Пиноккио?
– Ус, наԥшыхақә..
– Нас угәы иаанагозеи уи азы? – дҵааит алыгажә.
– Сара сгәы иаанагоит уи зеиԥшҭам арԥысуп ҳәа, идуҵо
ҟаиҵоит, алеишәазы асыс даҩызоуп, даараӡа бзиа ибоит иабгьы
иҭаацәагьы.
Дымшәа-дмырҳа ас амц аниҳәа, Амҿтәы Уаҩхәыҷы иԥынҵа
гәеиҭазар, ҩ-мацәак иацлахьан. Нас уи дшәан иаразнак аҳәҳәара
далагеит:
– Ихашәымҵан, ҳаҭыр зқәу, уи дыбзиоуп ҳәа ахьшәасҳәаз!
Сара ибзиаҵәҟьаны дыздыруеит Пиноккио, агәрагьы шәсыргоит,
аиашазы уи, акы иаԥсам аӡә шиакәу, бжьаҩашьа-хабжьаҟьалак,
мышгаҩык, ашкол ахь дымцаӡакәа зҩызцәа ирыцаапкларц ицаз.
Абас шааиҳәаз еиԥш иԥынҵа иааубартә иагхеит.
– Ас узышкәакәоузеи? – иаалырҟьаны дҵааит алыгажә.
– Иҟоу уи ауп… сара исызгәамҭаӡакәа ҿыц акьыр зыхьшьны
иҟаз аҭӡамц садҳәазалазаап, – аҭак ҟаиҵеит Амҿтәы Уаҩхәыҷы.
Уи дацәыԥхашьеит, аԥсыӡ еиԥш ашыла дыларкәымпылны
дырӡырц шырҭахыз атәы аҳәара.
– Иабаҟоу, укьаҿ, уеиқәа, ухылԥа?
– Амҩан аӷьычцәа сԥылан сдырҳәит… Ишсашәҳәара, ауаҩбырг
қьиа, џьара изакәызаалак сара сзы шәҵатәык шәмоуӡари,
аҩнынӡа сызлацаша?
– Сыҷкәын хәыҷы, аҟәыд зҭасыԥсо амакәан анаҩс акымзарак
сымам. Иуҭахызар, абар иаргьы ахьышьҭоу.
Пиноккио аҽазнык имырҳәакәа, иаашьҭиԥааит иҭацәны
ишьҭаз амакәан. Нас, мыркатылла инапқәа ркылдарҭа ааиҭан,
ҵаҟа аҵа днахан иааԥиҟаӡан, убри наишәхарԥаны ақыҭахь
иҿынеихеит. Амҩан уи иламыс даргәаҟуа иалагеит. Шьаҿак
ԥхьаҟа иҟаиҵар, ҩба шьҭахьҟа иҟаиҵон, насгьы ихы дацәажәон:
– Бласы ицәырызгозеи Ауԥшәыл бзиахә лҿы? Абас санылбалак
ишԥалҳәо?.. Аҩынтәраангьы исаналыжьру схара?.. Мап, санажьшьа лымаӡам, хымԥада исаналыжьӡом! Уи иагьиашахоит, избанзар, сара акы иаԥсоу сакәым. Сара сааҟәымҵӡакәа сеиӷьхоит ҳәа
сыԥшуп, арахь еиӷьхара сымаӡам, исҳәазгьы аԥша иагеит!
Ақыҭа данналала шылашьцара лашьцахьан. Аҵх бааԥсын, ақәа
иалаган икыдҵәан илеиуан. Аха Пиноккио ихы шхаз Ауԥшәыл
лыҩныҟа дцон, дшынаӡалак ашә днадгыланы дасырц.
Уеизгьы, уажәраанӡа иҽырхаҵан дшыҟаз, ашә
даннадгылаҵәҟьа, асра изымгәаӷьыкәа ҩажәаҟа шьаҿа шьҭахьла
мацара дцаны даагылт. Нас, дырҩегьых иҽааирхаҵан, ашә
аҟынӡа днаӡеит, аха дырҩегьых
изымгәаӷьыкәа дхынҳәит. Ахынтәраангьы
ус ихьит. Аԥшьынтә раан,
игәы ҭыҵны ицо, знык ашә днас/-наст, аха имырдуцәакәа.
Ԥыҭрак ашьҭахь, хыхьтәи аԥенџьырқәа
акы аалашеит (аҩны ԥшьбаны
еихагылан). Пиноккио ибеит,
уантәи ацәашьы зхы иқәыргыланы
зҽаадәылзырҳәҳәаз акамыршша. Уи
дҵааит:
– Дарбану уажәааны ашә иасуа?
– Ауԥшәыл аҩны дыҟоума? –
дҵааит Амҿтәы Уаҩхәыҷы.
– Дыцәоуп, даҳмырҿыхарц аҳәара
ҟалҵеит. Уара уарбану?
– Сара соуп.
– Уара уоуп, аха уара узусҭада?
– Пиноккио.
– Пиноккио дарбану?
– Ауԥшәыл лҿы иҟоу Амҿтәы Уаҩхәыҷы.
– Аа, уажәшьҭа еилыскааит, – аҳәеит акамыршша, – Уажәыҵәҟьа
сылбааны ашә узаасыртуеит.
– Иҟалозар, иаарлас, ахьҭа саганы сынҵәоит!
– Сыҷкәын хәыҷы, сара скамыршшоуп, акамыршшақәа
ианакәызаалак иццакӡом.
Сааҭк цеит, ҩ-сааҭк цеит, ашә шаркыц иаркын. Ахьҭа иакны ишәаны аҟәараҳәа иеиҵасуа игылаз Пиноккио иҽаархаҵан
иаарыӷәӷәаны ашә даст. Абас хынтә данас, ахԥатәи аихагыла
аҟынтәи аԥенџьыр аатын, аҽаадәылнарҳәҳәеит иара убри акамыршша.
– Сыхаара, сылашара Акамыршша, ҵаҟантәи ибжьы наиргеит
Пиноккио, ҩ-сааҭк ҵит сыԥшижьҭеи! О, ҩ-сааҭк ари еиԥш амшазы ҩышықәса раҵкыс иаууп. Суҳәоит иаарлас!
– Сара сыҷкәын хәыҷы, – аҭакс иаҳәеит Акамыршша
имыццакӡакәа, иҭынчӡа, – сара скамыршшоуп, акамыршша
ианакәызаалак иццакӡом.
Ус иҟалеит аҵхыбжьон, нас асааҭ акы, асааҭ ҩба, ашә ыҵарҟаца
ишаркыц иаркын.
Пиноккио иԥсахы еибакӡеит. Ишимчыз ашә асра далагеит.
Аха аӡәгьы ҿиҭуамызт.
– Аҳа! – дныҩныҳәҳәеит Пиноккио иԥсахы еилалан, – Ус
анакәха, уажәшьҭа шьапыла салагоит.
Уи шьҭахьла дцаны, дшааиуаз ишимчыз ишьапала ашә дасит.
Убасҟак иӷәӷәаны дасит, уи ишьапы абжа наҟ амҿы иалалеит.
Амҿтәы Уаҩхәыҷы ишьапы арахь иалихырц далагеит, аха уаҳа
умԥсит, уи имч ақәымхеит. Ишьапы ашә иалан аҵәымӷ еиԥш.
Шәхаҿы иаажәги Пиноккио рыцҳа иҭагылазаашьа! Уи ауха
шаанӡа абас изшьапык ашә ишалаз, изшьапык ҵаҟа ишгылаз аашеит.
Ианаашоз ашәгьы аатит. Акамыршша гәыблҩы аԥшьбатәи аихагыла аҟынтә ҵаҟа албааразы иаҭаххеит иарыцқьаны жәасааҭк.
Иагьҳәатәуп уи изы иара даара аҽышәара ду шыҟанаҵаз!
– Иҟауҵозеи уа, ушьапы ашә иадкыланы? – иааччан Амҿтәы
Уаҩхәыҷы иазҵааит Акамыршша.
– Арыцҳара сақәшәеит. Издыруада ҳаҭыр зқәу Акамыршша
уара акры узазуазар…
– Ари ауасҭа ида уаҩ дахәарҭам, сара ианакәызаалак уасҭарак
напы асмыркыц.
– Ауԥшәыл шәсызлыҳә…
– Дыцәоуп, даарагьы дҳаҳәеит даҳмырҿыхарц.
– Иҟасҵарызеи нас сара? Иахьа хәлаанӡагьы абас сынхарцу?
– Џьара акала ухы ахга. Иаҳҳәап, ааҵраҿы ииасуа ашышкамсқәа
ԥхьаӡала.
– Ма џьара исфара сзаажәга, зынӡа сыԥсылмыткуеит.
– Уажәыҵәҟьа, – аҳәеит Акамыршша.
Аиашаз, х-сааҭки бжаки ҵхьан, Пиноккио ибеит уи ахы
араӡынтә гәыблаа ықәыргыланы ишаауаз. Агәыблаа ианын чахарӡаак, акәты, ԥшь-тама ҟалак.
– Ари Ауԥшәыл ишәзаалышьҭыз шьыжьхьоуп, – аҳәеит Акамыршша.
Ари аҩыза збаз Пиноккио игәы ԥхаӡа дааҟалеит. Аха акрысфоит ҳәа напы анаиркы ауп иангәеиҭа, агәыблаа ианыз ача
агиԥс иалхын, акәты – ақьааджәпа, атамақәа – алебастра, ус
уахьрыхәаԥшуаз ииашаҵәҟьақәоушәа убла ржьон. Шәа шәазхәыц
шьҭа, амла еиқәынҵәоз Амҿтәы Уаҩхәыҷы дшыҟаларыз!
Уи дышҵәыуара дҟалан, агәыблаагьы ианызгьы ыршәны
икаижьыр иҭаххеит. Аха уи аҟаҵаха дахьымӡеит иара. Акыр
дахьгәаҟхьаз акәу – изыхҟьазаалак иԥсы илышәшәеит.
Даналҵ, уи ибеит Ауԥшәыл лдиван дшықәыз, ларгьы дшихагылаз.
– Уажәыгь еиҭауанасыжьуеит, – лҳәеит уи, – аха даҽа знык
убас ҟасҵоит ҳәа уаналага, уара узықәшәаша ҳаӷоу дақәшәааит.
Пиноккио ажәа иҭиит, ҭоуба ҟаиҵеит уажәшьҭарнахыс ибзианы
аҵара шиҵало, ихы бзианы ишымҩаԥигало ала. Абри иажәа
дагьамеижьеит ашықәс нҵәаанӡа. Уимо, аԥышәарақәа рҿы
аҳамҭа ирҭеит ашкол зегьы аҿы иреиӷьу аҵаҩы ҳәа. Илеишәагьы
убасҟак ирыбзиеит, Ауԥшәыл дгәырӷьаҵәа ус иалҳәеит:
– Уаҵәы, егьараан исҳәахьазаргьы, угәахәтәы уахьысыгӡоит.
– Уи шԥа?
– Уаҵәырнахыс уара Умҿтәы Уаҩхәыҷны уҟалаӡом иаабац
ҷкәын хәыҷык уиеиԥшхоит.
Ҿык-бзык иазҳәом уи Пиноккио шаҟа деигәырӷьаз. Иҩызцәа
ашкол еицҭаз зегьы ааԥхьан Ауԥшәыл лыҩныҟа убри ахьӡала
иҟалҵарц иҟаз адкыларахь. Ауԥшәыл ажәа илҭеит ҩышә каҳуа
ахш алаҭәаны, ԥшьышә ӷәазали, наҟ-ааҟгьы ахәша рыхьшьны
ишлырхио ала уи аҽны. Абри амш уаҩы ихамышҭуа, игәырӷьахәу
мышны иҟаларц иҟан, аха…
Рыцҳарас иҟалаз, Амҿтәы Уаҩхәыҷқәа рыԥсҭазаараҿы еснагь
иҟоуп зегьы нарҳәы-аарҳәны иқәызҵо «аха».
Ҳәара аҭахума, Пиноккио Ауԥшәыл длыҳәеит ақалақь
ахь длышьҭырц иҩызцәа рааԥхьаразы. Уи азин илҭан, усгьы
иалҳәеит:
– Уца, уаҵәазы уҩызцәа зегьы ааԥхьа, аха, иухоумыршҭыроуп,
ихәлаанӡа аҩныҟа ухынҳәыр шакәу. Еилукаау?
– Ажәа шәысҭоит, сааҭк иахымгакәа сшыхынҳәуа ала, – иҳәеит
аҭакс Амҿтәы Уаҩхәыҷы.
– Угәуҽаныз, Пиноккио! Ахәыҷқәа ажәа рҭиуеит, аха нас аилагарагьы рдыруеит.
– Сара зегьы среиԥшума, ажәа сҭизар, инасыгӡоит, исҳәеит –
иҟасҵеит!
– Иҳамбари нас. Уеиҭасхымхәыцыр, ухы иазеицәоу ҟауҵоит
ауп.
– Избан?
– Избанзар, еиҳа здыруа ихымхәыцуа ахәыҷқәа зегьы
арыцҳара ианиоит.
– Уи сара иагымкәа исхызгахьеит, – иҳәеит Пиноккио. –
Уажәшьҭарнахыс уаҳа саҿашәом.
– Аиаша уҳәауоу, иумҳәауоу аабап нас.
Уаҳа аамҭа мгакәа, аныс изыҟалаз
Ауԥшәыл бзиала ҳәа налаҳәаны,
дшәышәуа, дкаԥа-чаԥо аҩны
дындәылҵит Пиноккио.
Сааҭк аҩнуҵҟала иҩызцәа зегьы
ааԥхьара риҭахьан Пиноккио. Шьоукы ажәак имырҳәакәа иеигәырӷьаҵәа
ирыдыркылон уи, шьоукых
маҷк рхахә ылырхуан, аха акаҳуа,
ахш шалаҭәахо, аӷәазалқәа
наҟ-ааҟгьы
ахәша шрыхьшьу
анеилыркаалак,
урҭгьы
аӡәгьы
даанмыжькәа ус иарҳәон:
– Уеизгьы-уеизгьы ҳнеиуеит,
уара угәы иахәо ҟаҳҵарц азы.
Ашкол ицҭаз иҩызцәа
рҟынтәи руаӡәы иаҳа дрыликаауан Пиноккио. Уи ихьӡын Ромео, аха ус хьӡыртәраны иарҳәон
«Фитиль» ҳәа. Ари ҷкәына абаа
хәыҷык, ԥшшәы ихаӡамкәа иеихада дахҟьашо, ацәацәашь
иалԥшуа асагәреи еиԥш акәын
дшыҟаз.
Ашкол зегьы аҿы Фитиль
зегь реиҳа иаашьоз, иԥхамшьоз
хәыҷын, аха Пиноккио иԥсеиԥш
бзиа дибон уи. Иҩныҟа днеиԥхьарцгьы
уи иҿы днеит, аха иара аҩны диқәымшәеит. Аҽазнык,
ҩынтә, хынтә днеит Пиноккио, аха знымзар-зны диқәымшәеит
уи. Уаҩы дабеиԥшаари? Кылҳарас кылсырҭас иҟоу зегьы еимданы дышнеиуаз, нхаҩык иашҭаҿы дибеит Фитиль.
– Ара иҟауҵозеи? – дҵааит Пиноккио.
– Аҵхыбжьон сазыԥшуп, ныҟәара
сдәықәларцы.
– Иаба?
– Ихараны, ихараны ихараӡаны.
– Сара хынтә снеихьеит уҩны,
иахьатәи ашара сушьҭоуп!
– Иуҭахыз са сҟны?
– Уара уажәыгь иузымдырӡои ажәабжь гәырӷьахә? Уара
иузымдырӡои закә насыԥ дуу сара исзыԥшу?
– Изакәызеи?
– Уаҵәырнахыс сара уаҳа Амҿтәы Уаҩхәыҷы сакәхом, абарҭ
зегьы шәеиԥш сҟалоит.
– Иудысныҳәалоит нас.
– Ус анакәха, уаҵәы сгәырӷьараҿы сузыԥшуп.
– Иуасымҳәеи мшәан, сара уаха аҵых сҽалакны сықәҵуеит.
– Иарбан сааҭ рзы?
– Дук мырҵыкәа
– Ухы абаурхо?
– Сара сцоит… адунеи аҿы зегь реиҳа иссиру атәалахь, –
гәҿыӷьра ахьыҟаӡам «Амшгара Атәылахь!»
– Иахьӡузеи уи атәыла?
– Уи иахьӡуп «Агәмырҿыӷьра Атәыла». Уаала, усыцца.
– Мап, сара сызцом.
– Баша мап укуеит, Пиноккио! Сыгәра га, даара уахьхәырц
уҟоуп уахьсыцымцаз. Ҳара аҷкәынцәа ҳзы уи еиӷьу атәыла
зыҟалом. Уа ашколгьы ыҟам, рҵаҩгьы дыҟам, иара убас –
шәыҟәгьы. Уа аҵара ҵатәӡам. Аԥшьаша уа иԥсшьара мшуп, амчыбжь иамоуп ф-ԥшьашаки мҽышаки. Уазхәыц уара, ҭагалантәи
аԥсшьарамшқәа ианар аказы иалагоит, декабр 31 рзы ауп
ианынҵәо. Убри атәылоуп сара сгьамала еиҿкаау. Абас иҟазароуп
ацивилизациа змоу атәылақәа зегьы рҿы.
– Уеизгьы, изҿузеи убри агәмырҿыӷьырҭа Атәылаҿы?
– Ашьыжь инаркны инеихашәы ихәлаанӡа ахәмарра, амшгара.
Ахәылԥаз ишьҭаланы ицәоит, адырҩаҽны иҩагылан, дырҩегьых
иацы изҿыз иналагахуеит. Иахуҳәаауазеи нас ари уара?
– Уа-ааҳ! – ҿааиҭит Пиноккио ихы рҵысуа. «Абри еиԥш
аԥсҭазаара саргьы цәгьа избаӡом» ҳәа аанагап уҳәартә.
– Усыццома нас? Ма «ааи» ҳәа ма «мап». Игәаӷьы!
– Мап, мап, зынӡаскгьы исумырҳан! Ауԥшәыл гәыблҩы ажәа
лысҭахьеит сшыбзиахо ала, убри иагьынасыгӡоит. Амрагьы шьҭа
иҭашәоит. Аҩныҟа схынҳәлароуп. Ажәакала, угәы бзиаз, ухы бзиаз, амҩабзиагьы уақәшәааит!
– Уабаццакуеи, мшәан?
– Аҩныҟа. Сара Ауԥшәыл гәыблҩы дсыҳәахьеит ихәлаанӡа
аҩныҟа схынҳәырц.
– Даҽа ҩбаҟа минуҭ уааԥшы.
– Сагхоит.
– Ҩ-минуҭ заҵәык.
– Нас дсабашьуеит!
– Дуабашьааит. Лызхара дуабашьны – нас лҽеиқәылкуеит, –
иҳәеит уи агәымха Фитиль.
– Ныҟәара ухала уцауоу, аӡәыр дуцу?
– Схала ба? Ҳара шәҩык раҟара аҷкәынцәа ҳаҟоуп.
– Шьапылома шәышцо?
– Уажәы ара иаауеит аҽыуардын, уи сышьҭнахуеит, убри
атәыла ссир ахь сагарцы.
– Ишԥасҭахыз аҽыуардын иара абыржәыҵәҟьа иааир.
– Избан?
– Уахь шәышцо збар сҭахын.
– Маҷк уааԥшыр иумбои.
– Мап, мап. Сара аҩныҟа сцоит.
– Ҩ-минуҭк рзы иухьуазеи?
– Иара усгьы саанхеит. Ауԥшәыл лгәы иалсуеит.
– Рыцҳа Ауԥшәыл! Издыруада ахәылԥҵарақәа урфар ҳәа
дшәозар?
– Уара ииашаҵәҟьаны иудыруама, – дҵааит Пиноккио, – убри
атәылаҿы ашколқәа шыҟаҵәҟьам?
– Ҳәараҭахума, ашкол захьӡу ма ираҳахьоума?
– Арҵаҩцәагьы?
– Аӡәызаҵәык иара усгьы.
– Уа аҵарагьы ҵатәӡам!
– Зынӡагьы!
– Рацәа итәыла бзиоуп! – ҿааиҭит Пиноккио, уимо иҿаӡгьы
ааит. – Рацәа итәыла ссируп! Ианакәызаалакгьы уа сымнеиц, аха
убра сыҟазшәаҵәҟьа издыруеит уи зеиԥшроу?
– Нас, уҳацаалар иҟалозеи?
– Угәы иаанамган дхысхып ҳәа! Уажәшьҭарнахыс
сыҽшыбзиастәуа ала ажәа сҭихьеит Ауԥшәыл гәыблҩы лҿаԥхьа,
саргьы сажәақәа ус баша аԥша иасҭаӡом.
– Ус анакәха, бзиала. Насгьы, амҩан уаазвысуа ашколқәа,
агимназиақәа, ареалтә училишьчеқәа шәынтә-зқьынтә ухылԥа
ухыхны усызреихырхәа!
– Бзиала Фитиль! Амҩа бзиа, агәмырҿыӷьра рацәа, насгьы
зны-зынла уҩызцәагьы ааугәаларшәала!
Абри иҳәан, Амҿтәы Уаҩхәыҷы иҩныҟа ддәықәлеит. Аха,
ҩ-шьаҿак ааҟаиҵахьан, уи деиҭахынҳәын, иҩыза ус диазҵааит:
– Уара ииашаҵәҟьаны иудыруама уи атәылаҿы мчыбжьык
ф-ԥшьашаки мҽышаки шамоу.
– Ииашаҵәҟьаны!
– Уара ииашаҵәҟьаны иудыруама ҭагалантәи аԥсшьарамшқәа
ианар аказы иалаганы, декабр ҩажәижәеиза рзы ишынҵәо?
– Ииашаҵәҟьаны!
– Изакә тәыла ссирузеи! – иҳәеит Пиноккио дырҩегьых игәы
иахәаны дагьынкажьцәеит. Нас дааццакын инациҵеит:
– Абзиараз! Амҩа бзиа!
– Абзиараз!
– Шәанбадәықәло?
– Ԥшра ҟамҵаӡакәа.
– Сгәы ишԥалоу… Шәдәықәлара сааҭк аиҳа бжьамзар,
сааԥшыргьы ҟаларын.
– Ауԥшәыл ишԥалыԥсыхәо?
– Зегьы дара роуп, уажәшьҭа сагхахьеит… сагхаргьы, заа снеиргьы зегьы дара рами сааҭк азы.
– Рыцҳа Пиноккио! Ауԥшәыл дуацәҳауа уалагар, даҟәыҵып.
Ас ажәақәа шынеимырда-ааимырдоз илеихашәы ихәлеит.
Убри аамҭазы урҭ ирбеит, ихараны иҵыс-ҵысуа иааиуаз алашара, ираҳаит аҵәҵәақәа рышьҭыбжь, атруба абжьы хаа.
– Ари иароуп! – дҩаҵҟьеит Фитиль.
– Иарбан?
– Аҽыуардын, уахь сызго. Усыццауоу, усыцымцауоу?
– Ииашаҵәҟьоуп, нас, аа, – дҵааит Амҿтәы Уаҩхәыҷы, – уи
атәылаҿы аҵара ҵатәӡам?
– Зынӡагьы!
– Изакә тәыла ссирузеи, изакә тәыла ссирузеи, изакә тәыла
ссирузеи!
Ус аҽыуардын ааигәахеит абжьы мыргаӡакәа, абарбалқәа
уапцәала иҭаӡызшәа. Аҽыуардын иаҵаҳәан жәаҩа уӷә аҽадҳәысқәа.
Урҭ инеибанеиԥшны иеиҟара-еиҟаран, аха хәаԥштәыла
иеиԥшымызт. Ԥыҭк хцәышаақәан, егьырҭ – шкәакәақәан, баҳҭ-баҳҭ, изқәыԥсаз убарын, ацәаҳәа ҩежьқәеи, ацәаҳәа иаҵәақәеи
зылдаз убарын. Аха зегьы реиҳа иџьашьатәыз убарҭ аҩажәиԥшьба
ҽадҳәыс ршьапқәа ҽеимаала ичаԥамызт, зегьы инеибеиԥшны
ауаа реиԥш амагә шкәакәақәа рышьан.
Иказцоз урҭ аҽадақәа?
Шәхаҿы даажәг, уаҩаса хәыҷык, шәпажәпак, зынӡа
икәымпылхахьоу, аҵәахаҳеиԥш зӡамҩа ҭчаақәа ҭыҟаԥшьааӡа
иҟоу, зқьышә ҟаԥшь хәыҷқәа иааҟәымҵӡакәа аччаԥшь ықәу,
ихаакәакәараӡа иҟоу фатәык иазхьуа зыԥшәмаԥҳәыс илыҳәо
ацгәы абжьеиԥш, зыбжьы паӡа, ихааӡа иҟоу.
Абри даазбаз ахәыҷқәа зегьы убас дыргәаԥхон, иԥыларҭа
рибамҭо иҽыуардын дырҭәуан, агеографиатә хсаалаҿы абас
уздызыԥхьалоз «Агәмырҿыӷьырҭа Атәыла» ҳәа иарбаз, аџьанаҭ
тәылахьы игаразы.
Аиашазы, аҽыуардын ааба инадыркны жәаҩа рҟынӡа зхыҵуаз
рыла иҭәын. Ауалыр иҭоу аԥсыӡ еиԥш акәын урҭ рыла ишҭәыз.
Ахәыҷқәа убас еидҟыҟланы уа иантәалан, рыԥсыԥ алагаҩагара
рцәыуадаҩын, аха аӡәгьы ибжьы иргомызт, аӡ еиԥш итәан.
Сааҭқәак рыла, шәыҟәгьы, рҵаҩгьы, школгьы ахьыҟам,
атәылаҿы ҳҟалоит ҳәа агәыӷра ссир ирымаз зегьы рханаршҭуан,
иахьеидҟыҟлазгьы, амла иахьакуазгьы, аӡба иахьакуазгьы,
иахьыцәамызгьы.
Аҽыуардын шаангылаз еиԥш, ауаҩаса кәымпыл, дҳәи-ҵәиуа
Фитиль ихы наиқәикит:
– Ишсоуҳәара, соуԥшәыл хәыҷы, уаргьы иуҭахума насыԥ
ахьыҟоу атәылахь ацара?
– Ҳәарада, исҭахуп!
– Аха сара иуасҳәарц сыхәҭоуп, соуԥшәыл хәыҷы, аҽыуардын
аҿы аҭыԥ шыҟам. Ишубо еиҵапапа иҭәуп.
– Уи егьоурым, – иҳәеит Фитиль, – аҽыуардын аҿы аҭыԥ
ыҟамзар, ауардын ахәда сықәымтәои.
Абрыгь иҳәеит, дҩаԥан ауардын ахәда даақәтәеит.
– Уара, сыхаара? – иҽырхааӡаны Пиноккио иахь даахьаҳәит
уи ауаҩаса кәымпыл, – иуҭахузеи уара? Уцауоу уаанхауоу?
– Сара саанхоит, – иҳәеит аҭакс Пиноккио. – Сара аҩныҟа
сцароуп. Сара аҵара сҭахуп, ашкол аҿы аихьӡарақәа сымазарц,
егьырҭ хар змам ахәыҷқәа зегьы реиԥш.
– Анцәа дуцхрааит!
– Пиноккио, – урҭ реицәажәара иҽналеигалт Фитиль, – сара
усзыӡырҩы, уҳацаала аԥсҭазаара бзиа, аԥсҭазаара лахҿых
уҭахызар.
– Иҟалом, иҟалом, иҟалом!
– Уҳацаала, аԥсҭазаара бзиа уҭахызар! – ԥшьҩык рыбжьы
дыргеит аҽыуардын аҟынтәи.
– Уҳацаала, аԥсҭазаара бзиа уҭахызар! – адруҳәа урҭ иаарымырдеит ишышәҩыкызгьы.
– Шәара сшәыццар, нас илҳәараны дыҟоузеи Ауԥшәыл
гәыбылҩы? – дҵааит абжьажьара иалагахьаз Амҿтәы Уаҩхәыҷы.
– Уаҟәыҵ уи азхәыцра! Уи аҵкыс уазхәыцла ҳахьцо атәыла, иахьа шар хәлаанӡа ҟаҵатәы ҳамаӡамкәа ҳаҩуа адәы ҳахьықәлаша.
Пиноккио акгьы ахимҳәааӡеит ари, иара ус дқәыԥсычҳаит.
Нас деиҭақәыԥсычҳаит, еиҭах, еиҭах. Ахынтә данқәыԥсычҳа
ашьҭахь ус ҿааиҭит:
– Шәнаскьааскьа маҷк. Саргьы сцоит.
– Аҭыԥқәа зегьы нкылоуп, – иҳәеит Ауаҩаса кәымпыл, –
аха уара уахьҳацаало ҳшеигәырӷьо агәра угарц, сара сҭыԥ аҿы
усыртәоит.
– Шәара?
– Сара шьапыла сцалоит.
– Мап, уи аҩыза сзыҟаҵом сара, уи аҵкыс абарҭ аҽадҳәысқәа
руакы сақәтәоит, – иҳәеит Пиноккио.
Абасгьы иҳәан, аҽадҳәыс днадгылеит – уи раԥхьатәи ауӷә
арӷьарахь
иаҵакыз акәын. Иаргьы сҩаԥан сақәтәоит
ҳәа далагеит. Аха ари аԥстәы ԥшӡа хәыҷы иаахьаҳәны ԥышәха
убас
имгәацәа иҭасит, Пиноккио дышьҭҟьаны дахькаҳаз дԥаҟьԥаҟьуа
даашьҭахеит азныказ.
Шәхаҿы ишәзаагару ари збаз ахәыҷқәа рыччабжь шаҟарахаз!
Аха Ауаҩаса кәымпыл дыччомызт. Уи иара убраҵәҟьа аҽадҳәыс
мараҳә днадгылан, игәӡуашәа ааҟаиҵан, арӷьа лымҳа дацҳаит,
азыбжак аамихит.
Уаанӡа Пиноккио иԥсы аан, дҩаҵҟьан дыԥан аҽадҳәыс рыцҳа
абӷа днақәтәеит, наҟ-ааҟ ишьапқәа нахшьны. Уи убас дазыласхан
дыԥеит, ишахәҭазгьы дақәтәеит, ахәыҷқәагьы аччара иааҟәыҵын
ҿаарҭит: «Нагӡара иқәзааит Пиноккио!» Нас акраамҭа рнапқәа
изеинырҟьон.
Ус, аҽадҳәыс ашьҭахьтәи ашьапқәа ҩышьҭнахын, Амҿтәы
Уаҩхәыҷы дахырҩрны агәаԥҳәа асаба дныланажьит.
Дырҩегьых ахәыҷқәа ааибарччеит. Аха Ауаҩаса кәымпыл
дмыччаӡеит, убри аԥстәы ахь убасеиԥш бзиабарак ист, дырҩегьых
ианигәӡы, арма лымҳагьы азбжак амаӡамызт. Нас Амҿтәы
Уаҩхәыҷы иахь ус иҳәеит:
– Уеиҭақәтәа уацәымшәакәа. Ари аҽадҳәыс амараҳәра адыруеит.
Аха сара ажәақәак алымҳа иҭасҳәеит, уи ашьҭахь алеишәа
арыцәгьарым ҳәа сгәы иаанагоит.
Пиноккио дақәтәеит, аҽыуардынгьы дәықәлеит. Аха аҽадҳәысқәа
кәаруа ианцоз, аҽыуардынгьы амҩа злаҟаҵаз ахаҳә
иахьықәсуаз агәгәаҳәа абжьы ангоз, Амҿтәы Уаҩхәыҷы илымҳа
аҟынӡа инаӡеит абри еиԥш ацәажәашьҭыбжьы:
– Агаӡажә рыцҳа, уара ишуҳәаз иҟауҵеит, аха уахьхәырц уҟоуп
уи!
Пиноккио дшәаны даанаԥшы-ааԥшит, уи ахьынтәааҩуаз
изымдыруа.
Аха ус ҳәа изқәиҵаша акгьы имбеит, аҽадҳәысқәа
кәаруа ицон, аҽыуардын ишзахәоз инеиуан, уа иантәалаз
ахәыҷқәа ыцәан, Фитиль аашьышь еиԥш аххы ихгон, Ауаҩаса
кәымпыл ауардынхәда дахьықәтәаз иԥынҵа дҭацәажәо
ашьшьыҳәа ашәаны иҳәон:
Уахынла ицәоуп зегьы,
Сара заҵәык, сара заҵәык сыцәом…
Аҽа километрабжак аҟара ицахьан Пиноккио дырҩегьых
иаҳаит абри еиԥш ацәажәашьҭыбжь:
– Иудыруаз, уара агәлымҩы, ахәмарреи амшгареи мацара ихнахны аҵара казыжьыз, ашколи, арҵаҩцәеи, ашәҟәи
мап рцәызкыз, ахәыҷқәа бзиа шырзыԥшым… Уи сара схаҭа
иԥысшәахьеит… иуасҳәаргьы сылшоит. Мышкымзар мышкы
уажәы сара сышҵәыуо еиԥш уаргьы уҵәыуарц уҟоуп… аха усҟан
акгьы ихәарҭахом.
Ауаҩы ицәажәашьҭыбжьы аҵкыс абыӷьқәа реихьшьыбжьы
иеиԥшыз ажәақәа иаҳаз рышьҭахь, Амҿтәы Уаҩхәыҷы бааԥсыла
дшәаны ҵаҟа дыҩкаԥан, аҽадҳәыс ацламҳәа аанкылан абла
дынхыԥшылт.
Шәазхәыц уи шаҟа иџьеишьарыз аҽадҳәыс аҳәҳәыҳәа
аҵәыуара иаҿызшәа аниба… ҷкәына хәыҷык дышҵәыуара
иҵәыуо.
– Синиор, синиор! – дныҩныҳәҳәеит Пиноккио аҽыуардын
зтәыз иахь. – Ажәабжь ҿыц шәаҳауоу? Ари аҽадҳәыс аҵәыуара
иаҿуп.
– Иҵәыуалааит. Иқьызқьызны иҵәыуарц иҟоуп.
– Шәара шәоума ацәажәашьа азырҵаз?
– Мап. Иара ахала ажәақәак аҵеит, избанзар хышықәса инапышьцылаз алақәа ирыланхон.
– Рыцҳа!
– Уааласы, уааласы! – дааирццакит уи Ауаҩаса кәымпыл, –
аҽадҳәыс шҵәыуо абаразы инаҳхуа аамҭа ҳамаӡам. Уақәтәа,
ҳдәықәлоит! Ихьшәашәароуп, ҳамҩагь хароуп.
Пиноккио ақәҿымҭкәа уи ииҳәаз наигӡеит. Аҽыуардын
аҿынанахеит. Ашарԥаз, урҭ наӡеит Агәмырҿыӷьырҭа Тәылаҿы.
Ари Атәыла адунеи аҿы даҽа тәылак иеиԥшӡамызт. Уи иқәынхоз
ахәыҷқәа ракәӡан. Зегьы иреиҳабӡаз 14 шықәса рхыҵуан,
иреиҵбацәаз – аа-шықәса. Аулицақәа зегьы бжьырҭәааны
иҟан, игәырӷьоз, амш згоз ахәыҷқәа рыла, урҭ ршыкьбжьы
ухы ҵнахуан. Уахьыԥшлак ауахьадқәа реиԥш ус змамкәа, ҳәыс
змамкәа гәыԥ-гәыԥла идәықәыз ахәыҷқәа убон. Урҭ аимҵакьача
ихәмаруан, ахаҳә дырԥон, амаланыҟәақәа ирықәтәан, амҿтәы
ҽқәа ирықәтәан, «џьит» ихәмаруан, дареи дареи еишьҭеибаҵа
еишьҭан, шьоукы урҭ ирылан аклоунцәа рымаҭәа рышәҵаны,
ажәеинраалақәа ирыԥхьон, ашәа рҳәон, цыгәхыршәҭ ҟарҵон,
аҽқәа реиԥш ибылгьон, рнапқәа ирықәгыланы иныҟәон,
агьежьқәа ирышьҭаҩуан, аинралцәа реиԥш, ақьаадтә шлемқәеи
ақьаад жәпа иалхыз аҳәақәеи рҟәынҵаны инеи-ааиуан, иччон,
иеибарҳәҳәон, рнапқәа еинырҟьон, аршәаа иасуан, акәытқәа
реиԥш икаркаруан. Иаахҵәаны иуҳәозар, абри еиԥш ашыкьбжьы ықәҩуан абри атәыла, улымҳа абамба ҭаџьгәаны иаумыркыр удагәахар ҟаларын.
Адәҳәыԥшқәа зегьы рҿы ахәмарырҭақәа ҟаҵан, урҭ иахьа
шар хәлаанӡа ахәыҷқәа рыла иҭәын. Аҩнқәа рыҭӡамцқәа зегьы
ҩын, џьашьахәыс иҟоу зегьы анҵаны, иаҳҳәап:
«Нагӡара рықәзааит амхәаргақәа!» («Нагӡара рықәзааит
ахәмаргақәа аҭыԥан») «ара ашкол иҳҭыхым!» («Ҳара ашкол ахь
иаҳҭахым!» аҭыԥан). «Иҳампааит архиметика!» («Иҳамбааит
арифметика!» аҭыԥан).
Пиноккио, Фитиль уҳәа назлаз, ҿыц иааз ақалақь ишналалаз еиԥш, егьырҭ ахәыҷқәа рыжәпараҵәҟьа иазцеит, минуҭқәак
рыла урҭи дареи еицәнымхо еиҩызцәаны иааҟалеит.
Дарбаныз усҟан азы урҭ раҟара насыԥ зманы зхы зыԥхьаӡоз?
Зеиуахкы уҭаху ахәмаргақәа, амшгарақәа ишрылагылаз зынӡа
ирымбаӡакәа ицон асааҭқәа, амшқәа, амчыбжьқәа.
– Ах изакә қьафуроузеи! – иҳәон Пиноккио, машәырны Фитили иареи ааиқәшәацыԥхьаӡа.
– Иубауоу уажәы, сара сышиашаз! – иҳәон аҭакс Фитиль.
Абрахь акәын аара ахьуҭахымыз! Уара иуҭахын уеизгьы-уеизгьы убри Ауԥшәыл лахь уцарц, уаамҭа зегьы аҵара иақәурӡырц!
Иахьазы убарҭ узырбзамыҟәуа ашәҟәқәа рҟынтә, ашкол аҟынтә
ахақәиҭра уоуазар, сара ишсыбзоуроу ухоумыршҭын! Уи еилукаауоу уара? Аҩыза иаша иоуп абас аҟаҵара зылшо.
– Уи иашоуп, Фитиль. Иахьазы абас насыԥ сыманы сыҟазар,
ҳәарада, изыбзоуроу уара уоуп. Арҵаҩы уара узы исеиҳәахьоу
удыруоу? Уи ус сеиҳәон есымша: «Абни ахабжьаҟьала
уицымныҟәалан! Фитиль дҩыза бааԥсуп, уи уаницрымҵ
цәгьамзар бзиа уақәшәарц уҟам!.
– Арҵаҩы хлаҳәацәгьа! – ҿааиҭит ихы рҵысуа Фитиль. – Уи сбаны дшаанымхоз, цәгьамзар бзиагьы сара сзы ишимҳәоз бзианы
издыруан. Аха сара ацәгьа сгәаласыршәом, зегьы ианасыжьуеит.
– Уара ауаҩыбызшәа злоу аӡәы уоуп! – ҿааиҭит Пиноккио,
гәҭыӷьӷьала иҩыза дааигәыдиҳәҳәалан, илахь днагәӡын.
Абас ишыҟаз, ишыхәмаруаз, шар хәлаанӡа ишыпатҟалеиуаз,
ус наԥшыхақәгьы џьара шәҟәык инахьымԥшӡакәа, ирзыкашырраӡаны
ишыҟаз, хәымз нҭакәкәа ицахьан, азы шьыжьымҭанк
Пиноккио ихы иадибалаз бааԥсыла иџьеишьеит, игәгьы даара
иааимнаҟьеит.
Ихы иадибалазеи нас уи?
Уажәыҵәҟьа ишәасҳәоит уи атәы, акыр исзаԥсоу аԥхьаҩцәа
хәыҷқәа. Ҽнак, шьыжьымҭан, Пиноккио данааԥшы ихы дафо далагеит. Ихы дафо даналага уи игәеиҭеит…
Шәгәы ишԥаанагои, игәеиҭазеи?
Амитә. Уи илымҳақәа маҿа-маҿак аҟара рыцлахьан.
Шәара ишыжәдыруеиԥш, Амҿтәы Уаҩхәыҷы аханатәгьы
илымҳақәа зынӡа имаҷқәан, цқьа уахәамԥшыкәангьы
иубаӡомызт. Ус анакәха, шьҭа шәара шәазхәыц уи дзеиԥшрахаз,
уахык иалагӡаны уи илымҳақәа ҟат-ҟато ас ианыҟала.
Уи иаразнак асаркьа дашьҭалт, иҟалаз иблала ибарц. Асаркьа анизымԥшаа, уа иқәгылаз аџьам гәаҩа аӡы нанҭәаланы
дӡааԥшылт. Ҳақәшәира ибааит уи ииабаз аҩыза: уи ибеит
зеиӷьаҭам ҩ-ҽада лымҳак рыла ирхианы иҟаз ихы.
Шәара еилышәкаап, Пиноккио насыԥцәгьа дшыҟалаз, изакә
хьаау, ԥхашьароу уи дзықәшәаз.
Уи дҵәыуон, аҟәараҳәа деиҵасуан, ихы аҭӡамц ианиҟьон. Аха
шаҟа игәнигоз аҟара рызҳауан иҽадалымҳақәа, уимо рыхқәа
рахь ахәгьы рықәиааит.
Пиноккио арҵәааҳәа дыҳәҳәо даналага, уа, хыхь аабатәи
аихагылаҿы инхоз Аеш иаҳаит. Иҩны илбаан, Амҿтәы Уаҩхәыҷы
дшыҟаз анаба ус иазҵааит:
– Иухьзеи, сгәыла гәыраз?
– Сара сычмазаҩуп, сыхаара Аеш, сычмазаҩ гәаҟуп… Счымазарагьы чмазара иеиԥшым. Агәеисрашьҭыбжь зеиԥшроу
агәаҭашьа удыруоу?
– Маҷк аҟара.
– Ус акәзар, игәаҭи, аларқача сыхьзар.
Аеш ашьап хәыҷқәа ҩышьҭнахын, Пиноккио игәеисыбжь
ангәанаҭа, иаақәыԥсычҳан ус аҳәеит:
– Акыр иаԥсоу сҩыза, рыцҳарас иҟалаз, бзиак сызуаҳәаӡом.
– Избан?
– Избанзар, аларқача ухьны
уҟоуп.
– Изакә ларқачоузеи уи?
– Ари аҽада ларқача ҳәа
изышьҭоу ауп.
– Исзеилкаауам, – иҳәеит аҭакс
Пиноккио, ихьыз иаразнак ишеиликаазгьы.
– Ус анакәха, сара иуасҳәап, –
аҳәеит Аеш. – Иудыруаз, даҽа ҩба-хԥа сааҭ рыла уара уаҳа Амҿтәы
Уаҩхәыҷы уакәхаӡом, зынӡагьы
уҷкәына хәыҷны уаанхаӡом…
– Сызусҭахода нас?
– Даҽа ҩ-сааҭк, ма х-сааҭк
рыла уҽадахоит, абанҭ аҽыуардын
иаҵакны аџьармыкьахь акапусҭеи
асалаҭи зларго реиԥш.
– Ах сара хлаҳәацәгьа, сара акы зқәымыз! – ҿааиҭын Пиноккио, илымҳақәа иара итәымкәа аҽаӡәы итәызшәа, дрыхо,
ирҵәиуа далагеит.
– Сыхаара, – дысзыжьжьозар ҳәа иналагеит Аеш, –
иҟауҵагәышьарызеи. Уи лахьынҵоуп. Избанзар, ашәҟәы
ҟәышқәа рҿы иануп, ахәыҷқәа аашьацәа, ашәҟәқәеи арҵаҩцәеи
ирыцәхьаҳәыз, хәмарралеи мышгаралеи мацара зымшқәа
мҩасуа, аӡәызаҵәыкгьы даанмыжькәа, мышкымзар мышкы
иҽадахоит ҳәа.
– Убри иашаҵәҟьоуп нас? – деиҵақьны аҵәыуара дналагеит
Амҿтәы Уаҩхәыҷы.
– Ус акәгәышьоуп. Уҵәыуаргьы ухьыргьы акы иахәо ҳәа иҟам.
Уаанӡа акәын уи ианазхәыцтәыз.
– Аха сара исхарам уи! Сыгәра га, Аеш, Фитиль иоуп зегьы
зхароу.
– Дызусҭада уи Фитиль?
– Ашкол аҟынтәи сҩыза. Сара аҩныҟа схынҳәыр сҭахын,
сеиҳа здыруа ирҳәо хасҵар сҭахын, исҭахын сҵара насыгӡаларц,
ибзиангьы исҵалар… аха Фитиль ус сеиҳәеит: «Изуҭахузеи убри
аҵара, уи ала ухы зуршаҟәоузеи? Иабоуҭаху ашкол? Еиӷьуп сара
сахьцо, урҭқәа акгьы ахьыҟаӡам атәылахь уаала! Уа уаҳа аҵара
шәҵа ҳәа аӡәгьы иҳаиҳәо иҟалом, иахьа шар хәлаанӡа ҳкалышь-малышьуа ҳдәықәыз, ҳгәы змырҿыӷьша ҟаҳҵалап, ҳахәмарлап!»
– Изхоуҵазеи нас абри еиԥш иҟаз аҩыза баша иҳәатәы?
– Изхоуҵазеи ба? Акыр исзаԥсоу, Аеш, избанзар, сара соуп
Амҿтәы Уаҩхәыҷы, хшыҩ зызҭаӡам… гәы зызҭаӡам. Маҷк иадамзаргьы агәы сымазҭгьы Ауԥшәыл гәыраз сылцәыбналозма.
Уи бзиа сышԥалбоз, иарбан бзиароу сара сзы иҟалымҵацыз!..
Уажәшьҭа сара уаҩҵас иҟоу ҷкәынзаарын, Амҿтәы Уаҩхәыҷы
сакәымкәа. Џьара дсымԥыхьашәааит уи Фитиль, изызуа убап!
Ма уи сизхап, уаҳа акгьы сылымшаргьы!
Уи ашә дназыҩт. Аха, ашәхымсаҟны днаӡоны, иҽада
лымҳақәа ртәы ааигәалашәан, дааиқәҟьашеит. Ауаа зегьы ирбо
ас дыздәылҵуамызт. Иазиӡбазеи нас уи! Ақьафын иалхыз хылԥа
дук иԥшаан, ихы ҭаршьшьы инеихеиҵеит.
Нас ддәықәлеит Фитиль иԥшаара. Пиноккио акраамҭа дишьҭан
уи, аулицақәа еимидеит, ахәмаррҭақәа еимидеит, ажәакала,
зегьынџьара деимдеит. Аха џьаргьы димбеит. Иааиԥылалак
дрызҵаауан, аха Фитиль ихабар аӡәгьы издырамызт.
Аҵыхәтәан, уи дахьыҩназ дцан, ашә даст.
– Уарбану? – аҩнуҵҟантә ибжьы геит Фитиль.
– Ари сара соуп, – аҭак ҟаиҵеит Амҿтәы Уаҩхәыҷы.
– Уаагыл, уажәыҵәҟьа иузаасыртуеит.
Сааҭбжак ашьҭахь ашә аатит. Шәхаҿы иаажәга Пиноккио
дшыгачамкыз Фитильгьы ихы ҭаршьшьны ақьафын хылԥа ду
шихаз аниба!
Ари аниба Пиноккио маҷк игәы ааҭынчхеит, иаразнакгьы
игәы иаанагеит «Сара счымазара аҩыза имыхьзааит сҩыза?
Аҽада ларқача имыхьзааит?»
Уи акгьы имбаӡошәа ҟаиҵан, дԥышәырччо ус дҵааит:
– Уусқәа шԥаҟаӡо, сыхаара Фитиль?
– Анцәа ишиҳәара. Ашәха ҭрас иҟазҵаз аҳәынаԥ сеиԥшуп.
– Ииашаны иуҳәома, нас, иуҳәо?
– Амц зысҳәарызеи?
– Саҭоумҵан сҩыза, аха ари ахылԥа ду иухоуҵаз, улымҳақәа
злоуҵәахыз абауҭаххеи?
– Уи аҳақьым исабжьеигеит, избанзар, сшьамхы ӷәӷәаны
икыдысҟьан. Уара акыр иаԥсоу Амҿтәы Уаҩхәыҷы, ари
ақьафыналых ухы нҭымыҳәҳәо изухоузеи?
– Аҳақьым исабжьеигеит, избанзар, сышьхәа ишакәым џьара
иадсылан.
– Ах, Пиноккио рыцҳа!
– Ах, Фитиль рыцҳа!
Абри ашьҭахь акраамҭа, акраамҭаӡа аҩыџьагьы ҿырҭуамызт,
ус лаԥшыла иҭибаҵаауан.
Аҵыхәтәан Пиноккио ибжьы ҿыхааӡа иааиргеит:
– Ишсоуҳәара, сыхаара Фитиль, иахьа уажәраанӡа зныкыр
алымҳа хьаа уаргәаҟхьазма?
– Сароу? Мап!.. Уара?
– Ианакәызаалак! Аха иахьа ашьыжь сызлымҳак даара
сгәысҽаннаҵеит.
– Саргьы убасҵәҟьоуп.
– Уаргьу? Руа иарбану иухьаауа?
– Аҩбагьы. Уара?
– Аҩбагьы. Ус анакәха, уаргьы саргьы иҳахьыз акоуп!
– Сгәы иаанагоит усоуп ҳәа.
– Аказы суҳәоит, мап сцәумкын, Фитиль…
– Иҟалома. Сеигәырӷьаны инасмыгӡои!
– Улымҳақәа аахтны исумырбари?
– Изусмырбозеи? Аха, раԥхьа уара утәқәа збар сҭахын, сыхаара Пиноккио.
– Мап, раԥхьа уара утәқәа сырба.
– Мап, сыхаара хәыҷы! Раԥхьа уара, нас сара.
– Бзиоуп нас, – иҳәеит Амҿтәы Уаҩхәыҷы, – ус анакәха
аиқәшаҳаҭра ҳабжьаҳҵап.
– Ишуҳәара уи закәу.
– Ҳҩыџьагьы зныкала ҳхылԥақәа ҳхаҳхуеит. Уақәшаҳаҭми?
– Сақәшаҳаҭуп.
– Ус анакәха, уӡырҩла! – Пиноккио ибжьы рдуны ҿааиҭит: –
Акы! Ҩба! Хԥа!
«Хԥа» аниҳәа аҩыџьагьы рхылԥақәа аархыхны аҩада
идыршәит. Убасҟан убри еиԥш рыхьит иҟамлаҵәҟьазаргьы
дызусҭзаалак уаҩы изхамҵо. Абар ирыхьызгьы: Пиноккиогьы
Фитильгьы аҩыџьагьы ирыхьыз акы акәызшәа анырба, рхьаақәа,
рыԥхашьарақәа аархыԥсаан, аилацәҟәра иалагеит, нас акырынтә
ианышьҭыԥа, ианеихӡас, рыҽрызнымкылакәа ркьатеиах ԥҵәо
аччара иалагеит.
Акраамҭа убас иччон. Аха иаалырҟьан Фитиль иҽааиқәикит,
дгаз-ҽазуа далагеит, дцәышхеит, иҩыза иахьгьы ибжьы наиргеит!
– Усыцхраа, усыцхраа, Пиноккио!
– Иуҵалазеи?
– Ои, сшьапқәа сызрыхгылом!
– Саргьы сызрыхгылаӡом! – ҿааиҭит Пиноккио, ауеимадаҳәа
инеимеиҭәан.
Абрыгь рҳәеит, аҩыџьагьы рҽааладырҟәын, ԥшьынаԥха иҩуа
ауада иаҩналт. Урҭ ус иҩуанаҵ, рнапқәа амса ԥшӡақәа зхыз
шьапқәаны иааҟалеит, рхырҿқәа ацәшьхәеиԥш ихәхәахеит,
рцәа ржьы ихышәшәааӡа абаҳҭ еиқәаҵәа ақәԥсаны иҟаз ахәы
аахнаҟьеит.
Аха ижәдыруоу, арҭ анасыԥцәгьақәа зегьы реиҳа ирзеицәахаз?
Аҵыхәақәа шроуз анырба. Ахьааи агәырҩеи еиҭарзыхынҳәын,
аҵәыуара иалагеит, акы ахьрықәмыз, иахьразҟыдахаз иахашшаауа.
Еиӷьымзи ҿырымҭыр! Избанзар, аҵәыуареи ахашшаарақәеи
рцынхәрас рсаса анааихарк, аҽадаҟаабжь ҭыҩуа иалагеит. Рыбжьы рдуны иҟаауа, урҭ еихырҳәалон:
– И-а, и-а, и-а!
Убри аамҭазы ашә иасит, адәныҟантәигьы иааҩит абжьы:
– Иаашәырты! Сара аҽыуардынкацаҩ соуп, арахь шәаазгаз.
Уажәыҵәҟьа иашәырты акәымзар, бзиацәа шәсыркәашоит иахьа!
Ашә шымаатуаз аниба, Ауаҩаса Кәымпыл ишьапала днагәҭасны
иааиртит. Дшыныҩнашылаз еиԥш, Пиноккиои Фитили
днарыхәаԥшын ус иҳәеит:
– Аферым, аҷкәынцәа! Ицәгьамкәа шәҟаауан, иаразнак
шәыздырт шәыбжьқәа рыла. Убри аҟнытә ишыжәбо, абра сыҟоуп
саргьы.
Ас аниҳәа, аҽадҳәысқәа рыҩбагьы рыҽдырҭынчит. Урҭ, рҵыхәақәа
раҳәҭарҽыла, рыхқәа рықәыжь, рлымҳақәа хьышьшьы
еиваӷәӷәа игылан.
Зны Ауаҩаса Кәымпыл, рызқәа инапы нықәишьит, нас
аҽыҳәҳәага иԥшаан, иҳәҳәеит, ирыцқьеит.
Ианирыцқьа, аҩбагьы рыхәқәа цыр-цыруа асаркьеиԥш
арахь иуҿаԥхо иҟалеит. Иара даалаган урҭ анахәҭақәа рҿеиҵан,
аџьармыкьахь игеит хәы бзиала иҭирц.
Аиашазы, аахәаҩцәа ҟалеит.
Фитиль дааихәеит аабыкьа зҽада зцәыԥсыз нхаҩык, Пиноккио – аклоунцәеи аканат иқәгыланы икәашоз ацирк артистцәеи
рдиректор. Адиректор иӡбеит уи азыҟаҵаны, иркәашаларц,
ирԥаларц.
Уажәшьҭа еилышәымкааи, акыр иаԥсоу сара саԥхьаҩцәа
хәыҷқәа, Ауаҩаса Кәымпыл наплакыс имаз? Абри кьанҿаак
иҟамыз агәымха зхы-зҿы ахши ацхеи реиԥш изырхаауаз,
иҽыуардын дақәтәаны адунеи днықәс-ҩықәслон. Амҩан уи иеизигон, иижьоз, ииҟаҭәоз, ашәҟәқәеи арҵаҩцәеи збанык иаанымхоз ахәыҷы аашьаҩцәа, урҭ рыла ирҭәуан иҽыуардын. Ахәыҷқәа
ахьааигоз Агәмырҿыӷьра Атәылаҿы урҭ ааҟәымҵӡакәа амшгареи
ахәмарреи раамҭа зегьы ақәдырӡуа ианалагалак иҽадахон, нас,
деилаҳан урҭ анахәҭақәа нарҿаҵаны, ҭира игон иеиуеиԥшым
аџьармыкьақәеи ашәарах ҭирҭақәеи рахь. Абас мацара уи ирҳаит
аԥара рацәаны, дмиллионерхеит.
Уинахыс Фитиль ихьыз сызшәаҳәом сара. Аха сара издыруеит
Пиноккио, данырҭи аҽны инаркны аԥсҭазаара хьанҭа дынҭагылт.
Аҽыхәчара данынахадыргыла, иԥшәма ҿыц, чаз ԥыҭк
наимҵеиԥсеит. Аха Пиноккио, уи агьама шибаз еиԥш, иҿырҩрны
икаижьт. Ари збаз аԥшәма дгәамҵ-хамҵуа аҽыхәчара аҭәа
нҭеиҵеит. Аха аҭәагьы агәамԥхеит ҿыц ихшәаз аҽада.
– Аҭәагьы уфом, нас аа? – днақәҟааит аԥшәма. – Угәы иаанамгааит,
уара аҽадҳәыс рыцҳа, схахә ылсхып ҳәа, уаагылала, урҭқәа
зегьы ухасыршҭып сара!
Абас иҳәан, уи ихы аирдырырц, ашьапқәа шыҟоу апҟацаҳәа
аҟамчы нахиҟьеит.
Пиноккио убысҟак ихьит, аҵәыуара далагеит, дҟааит.
– И-а, и-а, са… сара ачаз сзырсом! – иҳәеит уи ииулак.
– Ус анакәха, аҭәа ыфала! – иҳәеит аҭакс, аҽадақәа рцәажәара
бзианы еилызкаауаз аԥшәма.
– И-а, и-а, са… аҭәа анысфалак сымгәа снархьуеит!
– Уара угәы иаанагозар ҟалап, абри уара уеиԥш иҟоу аҽада
аҟәарылқәа ржьи акәты агәаҵәеи рыла исырчалоит ҳәа! – иҳәан
аԥшәма, дгәамҵын еиҭа аҟамчы ҩахиҟьеит.
Аҩынтә раан аҟамчы ԥҵаҵа аниқәшәа, Пиноккио уаҳа
ҿимҭит, иԥсы иӡеит.
Аԥшәма аҽҭра ашә аиркын, Пиноккио ихала дынхеит. Амла
дакуан аҟынтә, дахьгылаз убас исаса еихихуан, уаџьаҟ ҿык аҟара.
Аха аҽыхәчараҿы уаҳа акгьы анимба, уи аҭәа аҟаҟара далагеит.
Ибзианы ианиҟаҟа, иблақәа аахиҩан илбааидеит.
«Аҭәа усҵәҟьагьы ицәгьаӡам, – иҳәеит уи игәаныла, – аха иаҳа
еиӷьымзи аҵара сҵозҭгьы!.. Усҟан ари аҭәа ацынхәрас, ча саки,
ҭубар хҵәаха бзиаки неидкыланы исфаларын! Ох! Ох! Ох!..
Адырҩаҽны дшааԥшыз еиԥшҵәҟьа аҭәа дашьҭалт. Аха
аҽыхәчара ҭацәын, избанзар, аҭәа зегьы иаха инҵәеит. Нас,
иҟаиҵахуаз, ихыхны уа ишьҭаз ачаз ала иҿы ирҭәит. Ачаз гьамала иара усгьы ма аԥрынџь, ма неополитантәи ашьаҳариа џьара
ишеиԥшым.
– Ичҳатәуп! – иҳәеит уи ачаз ахьиҟаҟоз. – Ма абри сынасыԥдара
атәы ахымхәара злоуи аашьацәеи зегьы ирдыруазҭгьы, уи
анеилыркаалак, рхаҭыԥ иқәларц! Ачҳара!.. Дырҩегьых ачҳара!..
– Уԥши уара ачҳара аҭахуп! – ҿааиҭит убри иақәыршәаны
иааҩналаз аԥшәма. – Иҟалап угәы иаанагозар, сыхаара сҽадҳәыс,
узхара уфаларц, узхара ужәларц ауп ҳәа узаасхәаз? Мап, аус уулап, аԥара уласырҳалап ҳәа ауп! Аҳы! Уаала ацирк ахь. Сара
иусырҵоит аихатәы гәыргәыл уҭууаа аԥара, хыла урысны ақьаад
уалырқәа рыԥжәара, ушьҭахьтәи ушьапқәа урықәгыланы вальси
полькеи рыкәашара.
Иҭахы-иҭахым Пиноккио рыцҳа убарҭқәа зегьы иҵалар
акәхеит. Хымз рыла уи акыргьы идырҵеит, хыԥхьаӡара змам
аҟамчԥҵаҵагьы иқәшәеит.
Аҵыхәтәан иааит аԥшәма, аиашазы, иџьашьатәыҵәҟьаз
аланарԥшыга атәы анрылеиҳәашаз амшгьы. Кәакьс иҟоу зегьы
рҿы иаддырҷбларц ирыдиҵаз афишақәа рҿы ианын:
- Аныҳәатә ланарԥшыга ду
Уаха ахәылԥаз шәара ижәбараны шәыҟоуп
Зеиӷьаҟам иџьашьатәу ашьҭыԥарақәа
Иара убасгьы егьырҭ ҳтруппа иалоу артистцәа зегьи аҽқәеи
- Инарыгӡо
Егьырҭ аномерқәагьы
Убри аамышьҭахь,
Зегь раԥхьа акәны ахәаԥшцәа идырбахоит
Зыхьӡ-зыԥша хара инаҩхьоу
- Аҽадҳәыс Пиноккио,
«Акәашара аеҵәыш» ҳәа изышьҭоу
- Атеатр бзианы ирлашахоит
Идыру усуп, уи ауха, аланарԥшыга алагара сааҭк шыбжьаз ацирк кәапеишәа идырҭәхьан. Ус атәарҭақәа ирыцҵо
аскамқәа рҿы аума, апартер аҿы аума, аложа аума хьыцқьала ахә
ушәозаргьы џьара ҭыԥк узыԥшаауамызт.
Ацирк амардуанқәа ипылыпылуа ирықәԥсан аӡӷабцәа хәыҷқәа,
аҷкәынцәа хәыҷқәа, еицырдыруа аҽадҳәыс Пиноккио шыкәашо
абара иазхьуаз.
Аспектакль аԥхьатәи ахәҭа анынҵәа, иҭәны итәаз ахәаԥшцәа
раԥхьа даақәгылт адиректор. Уи ишәын афрак еиқәаҵәа, аиқәа
шкәакәа, ишьамхы иҩахысуа ишьан ацәатә магәқәа. Акраамҭа
данхырхәа ашьҭахь, уи даара ҳаҭыр ақәҵаны, иҽыргәаԥны
иҳәеит абас иҭԥышша иҟаз ажәа:
– Ҳаҭыр зқәу ажәлар, акавалерцәа, аҳәсахәыҷқәа! Сара, ҵаҟа
знапы аҵазыҩуа, абри шәаҳҭны қалақь ссир аҿы иаакыдгылаз, насыԥс исыман, шәара шәеиԥш иҟоу иҟәышу, ҳаҭыр зқәу
ахәаԥшцәа ишәсырдырырц, ишәсырбарц аҽадҳәыс џьашьахәы.
Европа иҟоу атәыла хадақәа зегьы рҿы, иара иаҳаракыра ду аимператор ишибо иқәгыланы икәашахьеит. Ҳара ҳзы иҳамҭа дууп
шәара шәгәы иахәар, насгьы ҳшәыҳәоит аҭамзаара ҳашәҭарц!
Абас еидыргәагәала, иҽыргәаԥны ииҳәоз ажәа акыргьы
иахыччеит, рнапгьы азеинырҟьеит. Аха анапеинҟьараҵәҟьа
анҭарҵаз иара Пиноккио аренахь данаарга ауп. Уи ныҳәак азы
еиԥш деилаҳәан, алак зкәыршаз аӷәра хәыҷы иҿан, уи абҩатә
ҟәына ԥшӡақәа рыԥхны иақәгылан. Наҟ-ааҟ илымҳарҭақәа ирыван акамелиа шәҭқәа, аԥырцәқәа абырфын цаха ҟаԥшь рылаԥан,
мгәырхас иаман ираӡынԥсараха иҟаз ашарф, аҵыхәа цаха
ҟаԥшьылеи, цаха жәҩангәыԥшшәылеи иҭаӡны иҟаҵан. Ажәакала,
уи абас еиԥш иҟаз ҽадҳәысын, бзиа иумбарц зыҟаломызт.
Ахәаԥшцәа ианыдирдыруаз адиректор дырҩегьых ажәа
иҳәеит:
– Амитә ҳаҭыр зқәу аӡырҩцәа! Сара ара ишәасҳәап ҳәа
акәым, аакьыскьанӡа усда-ҳәысда, зхы иақәиҭны, хәык аҟынтәи
даҽа хәык инықәԥало, амра иабылхьаз атропикатә дәқәа
ирықәыз абри хшла ичо, абыржәы иадыруа анасырҵоз исхызгаз ауадаҩрақәа ртәы. Шәахәаԥшишь аблақәа шаҟа ибнеику!
Абри, ацивилизациа злоу ԥшь-шьапык зҵоу акәны аҟаҵаразы,
даҽакы анамыхәалак, зегьы зыххәыцуа аҟамчы-ԥҵаҵа абызшәа
аацәырсымгар ԥсыхәа ҟамлеит. Егьа схы агәасырԥхарц салагазаргьы, егьа исыргәыбзыӷзаргьы, сара бзиа самбеит, – уимоу –
иаҳа-иаҳа сацәымыӷхон. Аха, Галлес инаукатә система ала, сара
исыԥшааит, парижтәи амедицинатә факультетгьы акәашара
аҟазараҿы абаҩхатәра дуӡӡа иамоу атәы зҳәо ҳәа иршьаз еиларшара хәыҷык. Сара уи аартра схы иасырхәеит акәашара
анасырҵоз, аихатәы гәыргәыл икылууаа аԥашьа анасырҵоз,
ақьаадтә уалырқәа рхыԥара анасырҵоз. Раԥхьа иџьашәшьала!
Нас ахә шәшьала! Аха, асиниорцәа, ҳалагаанӡа, дырҩегьых
ишәасҳәо убри ауп, азин сышәҭарц уаҵәтәи, ахәылԥазтәи
ақәгыларқәа рахь шәааԥхьара. Иаҳҳәап, амш ақәа ауа иалагар,
ақәгылара ииагахоит ашьыбжьаараԥнахьы, асааҭ жәеиза рахь.
Адиректор дырҩегьых асаара дхырхәан, Пиноккио ихы
наиқәкны ус иҳәеит:
– Ԥхьаҟа, Пиноккио! Уаҳа наҭахымкәа, ишеиӷьу ала
ҳҟазара дшәырбаанӡа шәреихырхәа ҳаҭыр ду зқәу ахәаԥшцәа-акавалерцәа, аҳәсахәыҷқәа, ахәыҷқәа!
Пиноккио аԥхьатәи ашьапқәа наҵарҟәаланы
иаагылт, адиректор иҟамчы ашьҭыбжь иргеит
ибжьы иргаанӡа:
– Шьаҿала!
Аҽадҳәыс ҩагылан, шьаҿала арена иакәшеит.
Даҽа минуҭк ашьҭахь адиректор
ибжьы иргеит:
– Укәарны!
Пиноккио уи иҳәатәы дахымԥакәа
дкәаруа днықәлеит.
– Ҽырԥала!
Пиноккио ҽырԥала днықәлеит.
– Иоужьны!
Пиноккио иԥшьшьапыкгьы иҵаԥсаны дыҩит. Убри аамҭазы
адиректор инапы дҩахан тапанчала аҳауахь дхыст.
Ахысбжьы анга, аҽадҳәыс рхәызшәа аҽынканажьын, аҽааиҵнахит.
Дыдраҵас игоз анапеинҟьарақәа ирыцыҵҟьаны ианыҩагыла,
аҽадҳәыс ахгьы ҩышьҭнахит… дагьабеит ложак аҿы ԥҳәыс ԥшӡак
дыштәаз. Уи лыхәда иахаз амедалион иҭасан Амҿтәы Уаҩхәыҷы
ипатреҭ.
«Ари спаҭреҭ ауп!.. Ари асиниора Ауԥшәыл лоуп!» – игәы иаанагеит Пиноккио. Уи дидырт иаразнак, дгәырӷьангьы лықәҿиҭыр
иҭаххеит:
– О сара – с-Ауԥшәыл, о сара сԥаимбар!
Аха арҭ ажәақәа рцынхәрас уи ахәламшәы иҭыҩит убри еиԥш
аҟаабжь, ахәаԥшцәа, еиҳарак ахәыҷқәа, ишыччоз иԥсырц акы
аарыгымхеит.
Адиректор иҟамчхәала аԥынҵа дҭасит, ахәаԥшцәа рҿы ас
аҟаара шыԥхашьароу аирдырырц.
Аҽадҳәыс рыцҳа абз ҭнахын, хәбаҟа минуҭ ақьышә арыбзон.
Убри ала ахьаа хнаҽыр аҭахызу.
Аха шаҟа иџьеишьазеи аҩынтә раан ихы данҩаха, Ауԥшәыл
лҭыԥ ҭыкка ишыҟаз, дышцаз аниба.
Уи иаразнак игәы наимҩрит. Иблақәа
лаӷырӡыла иҭәит, аҵәыуара далагеит. Аха
уи аӡәгьы имбаӡеит, адиректор иакәзар,
дырҩегьых иҟамчы мҩаниҵан ибжьы ааиргеит:
– Уеиҵамхан, Пиноккио. Уажәшьҭа арҭ
асиниорцәа идурбароуп, уара аихатәы
гәыргәыл укылԥаны ушцо.
Пиноккио уи ҟаиҵарц хынтә иҽазикит,
аха ахынтәгьы иқәымҿиеит.
Аихатәы гәыргәыл даннадыххылалак,
иара дкылымԥакәа, иаҳа еиӷьашьаны
ҵаҟа днаҵсны дцон.
Аҵыхәтәан дыԥеит, аха, ирыцҳара, ишьҭахьтәи ишьапқәа,
агәыргәыл иҩаҿаԥан, дааҳәны ааҵәеиԥш ҵаҟа дынкаҳаит.
Даныҩагыла ауп иангәеиҭаз, дшыцыркьуаз. Уи аиргьҳәа
иҭыԥаҟынӡа днаӡеит.
– Пиноккио! Ҳара аҽадҳәыс аабарц ҳҭахуп! Арахь иаҳзаажәг!
– аиԥхныҳәҳәара иаҿын ааигәа итәаз ахәыҷқәа, аԥстәы хәыҷы
рыцҳашьаны.
Аха уи ауха аҽадҳәыс урҭ уаҳа ирымбеит.
Адырҩаҽны ашьыжь аветиринар уи ашьапы дахәаԥшуан,
аԥсы ҭанаҵы ишыцыркьу инхоит ҳәа иақәиҵеит. Усеиԥш аан
адиректор иҽыхьча ус иеиҳәеит:
– Аҽада цыркьы иалысхуазеи сара? Иафо иаԥсамкәа иҟалоит.
Аџьармыкьахь иганы иҭи.
Аџьармыкьаҿы ирласны дрыԥшааит аҽада аахәаҩ.
– Аҽада цыркьы азы шаҟа уҭахузеи? – дҵааит уи.
– Ҩажәа лир.
– Сара лирк усҭоит. Угәы иаанамган ари аҽада аказы исҭахуп
ҳәа. Сара исҭаху ацәоуп. Ацәа ԥшӡа, ацәа бзиа амоуп, абарабан
алсхыр сҭахуп, ақыҭантәи аоркестр азыҳәа.
Шәхаҿы ишәзаагару шәара, дышбарабанхоз анеиликаа Пиноккио дшыҟалаз!
Ишакәзаалак, аахәаҩ лирк ишәан, аҽада иманы дышиашаз агаҿахь ддәықәлт. Уа уи ихәда иахишьит хаҳә дук, ишьапы
ашаха ҩахеиҵан, ахы иара иааникылт. Нас, ишимчыз аҽадҳәыс
дҩагәҭасын, аӡы иҩҭаижьт.
Ахаҳә хьанҭа ду зыхәда иахаз Пиноккио дӡааҟәрылан дышнеиуаз, аӡаҵан аҟыгә аақәиргеит. Аахәаҩ ашаха импыҵарӷәӷәа
аԥаҩ даақәтәеит, аҽада анхәаҽлак арахь иааҭганы ацәа ахихырц.
Аҽадҳәыс аӡы аҵа иҟазижьҭеи ҩынҩажәижәаба минуҭ
иеиҵамкәа иҵхьаны, иаазхәаз ус иҳәеит:
– Уажәшьҭа сҽадҳәыс цыркьы рыцҳа аӡы иашьны ихаббала ихызар акәхап. Ус анакәха, арахь ихагаланы ацәа ахыхтәуп.
Изеиԥш барабан ԥшӡоузеи уи иалысхша!
Уи ашаха дҩахо далагеит. Дахо, деиҭахо, дахо мацара,
аҵыхәтәан, шәгәы ишԥаанагои, иҩхеиҳәалазеи! Аӡы иашьны
иҟаз аҽада ацынхәрас, аӡы даалыҳәҳәеит зыԥсы ҭаз Амҿтәы
Уаҩхәыҷы. Уи злымҳарҭа ианкны аӡы иҭыргаз аԥсыӡ еиԥш
дҵәыр-ҵәыруан.
Аахәаҩ рыцҳа Амҿтәы Уаҩхәаҷы даниба, алаԥшҵашәара иоуз
џьишьан, иҿы ахьааихихыз инхеит, иблақәа ҭыҵны ихагәҭахь
иқәларц акы аарыгымхеит.
Маҷк ихаҭыԥ аҿы ианааи, ус иҳәеит деицәкьысуа:
– Иабаҟоу амшын иҭасыжьыз аҽадҳәыс?
– Уи са соуп, – дыччо аҭак ҟаиҵеит Амҿтәы Уаҩхәыҷы.
– Уароу?
– Ааи, уара амӡышәа! Усхыччоит акәу?
– Шәара сышәхыччону? Уи шәажьеит, дад, сара сыхәмарӡом.
– Уи шԥаҟалеи, уажәраанӡа уҽадҳәысын, уажәы иаразнак
уҽшԥеиҭоуки?
– Иҟалап, ари амшынӡы иабзоуразар. Амшын ус
ацәгьахәыцрақәа адыруеит.
– Иуҿашәалак умҳәалан, Амҿтәы Уаҩхәыҷы, уахьхәуеит!..
Угәы иаанамгааит уара убз абыӷразы ауп ҳәа сԥарақәа знысхыз.
Уҽаанкыл акәымзар шәы-ԥсык ухазаргьы акы ухасыжьуам.
– Уаасзыӡырҩы, дад, иаасыхҭызгаз зегьы уасҳәоит, сшьапы
иахоу ашаха ахых.
Аахәаҩ бзамыҟә, ари ссирк иҳәарц дыҟоуп иҳәан, ишьапы
ашаха аахихит. Зымҵәыжәҩақәа ԥдыртлаз аԥсаатә еиԥш ихы
ибо дааҟалеит Пиноккио, ихҭигазгьы
аҳәара дналагеит:
– Иахьарнахыс ижәдыруазааит,
сара ԥаса абыржәы сшыжәбо сыҟан.
Даара иагьысҭахын, адунеи иқәу
ахәыҷқәа зегьы реиԥш сҟаларц.
Аха аҵара сҭахымхакәа, аҩызцәа
бааԥсқәа рҳәатәы хаҵаны сыбнлат…
Шьыжьымҭанк, сҽада лымҳақәа ҟат-ҟато, сҽадҵыхәа кәаталеиуа сааԥшит.
Сышԥацәыԥхашьоз сара уи! Убас
ддамыӷаха дықәхааит ишәықәшәира
ӡәыр дыҟазар. Аҽада ахьырҭиуаз сааганы, ацирк аиҳабы сиаадырхәеит. Уи
ихажә убас иаӡбеит, сара скәашаҩ дуны,
насгьы ашаха сықәныҟәо сҟаиҵарц.
Аха хәылԥазык ахәмарраан, сара сшьапы ишакәым исыҵашәан, исыҵысшьуа
салагеит. Ацирк аиҳабы, уаҳа исылихыз, аџьармыкьахь сганы сырҭирц
рыдиҵеит. Уа шәара саашәхәеит.
– Схазланҵәара! Аԥара ухҭынҵаны
усыхәҳаит. Сԥарақәа сыззырхынҳәуада
сара?
– Сзаашәхәазеи нас? Сцәа иалышәхырц
шәҭахын абарабан? Абарабан!
– Ус акәымзи. Даҽа цәак абаазгои
сара шьҭа?
– Усҟак ихьаашәымган, ҽадамзар
иҟоузеи, даҽак шәыԥшаап.
– Ишсоуҳәара, уара аҷкәын мбжьахшәа иҟоу, уажәа уалгама?
– Мап, мап, – иҳәеит Амҿтәы Уаҩхәыҷы. – Аҽа ҩбаҟа ажәа
сымҳәакәа исцәынхеит. Саахәаны ара саажәгеит. Гәыблыла
ахаҳә сыхәда иахаҵаны амшын сҭашәыжьит. Ари еиԥш агәыблра
иаашәырԥшыз шәаҳаҭыр шьҭнахуеит. Саргьы сыҟанаҵы
шәыхьӡала анцәа сиашьапклап. Аха шәара иабажәдыруаз сара
Ауԥшәыл дышсымаз.
– Дабатәи Оуԥшәылу?
– Уи сара дсануп. Лара, зыхшара Бзиа избо, зылаԥш
иҵызмыршәо, урҭ рлеишәеи рхымҩаԥгашьеи рыла зынӡа
уаҩы дрызхьамԥшыртә иҟазаргьы, цәгьарак ианақәшәалак
иҿызҟәаҟәаауа анацәа бзиақәа зегьы дреиԥшуп. Ауԥшәыл
гәыблҩы сышхәаҽуаз анылба, сара сышҟа идәықәылҵеит аԥсыӡ
рацәа. Урҭ, аӡы иашьхьоу ҽадҳәыск аабеит рҳәан, илеи иласын
сыфара иалагеит. Изакә жьыхәҭа дуқәазиз исымыжәжәаны иргоз! Сара ахаангьы схахьгьы иааиуамызт аԥсыӡқәа аҷкәынцәа
хәыҷқәа раҵкысгьы рыԥсы цәгьоуп ҳәа… Урҭ ирфеит сҽада
цламҳәақәа, сыхәда, сыԥрыцәқәагьы шамаз, сцәа схыркәкәааит,
сшьапы амсақәаҵәҟьа хырҳаҳаит… Сҵыхәа афара зылшозгьы,
згәы былуаз ԥсыӡ хәыҷык ҟалеит.
– Аринахыс, – иҳәеит аахәаҩ игәы еилахынҳәуа, – анцәа
исаҭәеишьозар, аԥсыӡ сҿахьы иназгом! Даарак игәырхаагахарым
ҳәа сыҟоуп аԥсыӡ шуфо, аҽада аҵыхәа амгәацәа иааҭухыр!
– Саргьы убасҵәҟьа сгәы иаанагоит, – иҳәан аҭакс, дааччеит
Амҿтәы Уаҩхәыҷы. – Ажәакала, аԥсыӡқәа аҽада ацәеи ажьи рыԥсы
алаханы ианырфа, абаҩқәа рҟынӡа… абаҩқәа ракәым, амҿы
аҟынӡа ианынаӡа убасҟак рымгәа шыцәгьазгьы уи рхаԥыц иамкит.
Избанзар, сара амҿы бзиа салхуп,
ус аламала хаԥыцк саго сыҟаӡам.
Аԥсыӡқәагьы цеит рхахьынахаз,
ҭабуп ҳәангьы самҳәакәа. Абасала,
уажәшьҭа еилышәкаауазар
акәхап,
аҽадҳәыс ацынхәрас
Амҿтәы
Уаҩхәыҷы аӡы дызҭыжәгаз.
– Уажәабжь ухы иануҟьааит! –
иԥсахы ԥыжәжәо уи длаиқәҟааит
аахәаҩ. – Сара аԥара ухҭнысҵеит,
убри арахь исоур сҭахуп. Иузызуа удыруоу? Аџьармыкьаҟны
уганы усҭиуеит, амҿы замана
узаарымхәарызеи.
– Ҳәарада, сышәҭи. уи акы ахысҳәаауа сыҟоума сара, – иҳәеит
Пиноккио.
Абрыгь иҳәеит, аҽыҩҳәа дыԥеит амшын ахь, нас дыӡсо дынхылт.
– Абзиараз, ахәаахәҭыҩ ду, абарбан
алухырц ацәа ануҭаххо
сааугәаларшәала!
– ибжьы наиргеит уи.
Дыӡсаны акыр данынаскьа, деиҭаахьаҳәны ҿиҭит:
– Абзиараз, уаҳа снаскьоумган, иаҭахым, амала мцак
ааихәлоуҵарц хьышьаҵәқәак амҿы ануҭаххо сааугәаларшәала!
Али-ԥси рыбжьара убас хара дцахьан, агаҿантәи уаҩы
дизгәамҭо. ус амшын ихубаалон, уажәы-уажәы ихәмаруа
амшынҳәақәа реиԥш зны-зынла арахь иҩҭыԥалоз еиқәаҵәак.
Амшын дхыланы дыӡсо дышнеиуаз Пиноккио ибеит амармалташь иалхыз ацаҟьа. Ацаҟьа ақәцәан иқәгылан ӡыс хәыҷык
иԥшӡаҟәаҟәараӡа. Уи ҟаауан, иара иахьгьы адыргақәа ҟанаҵон
иазааигәан днеирц.
Зегь реиҳа иџьашьатәыз уи акәын, иара шкәакәамызт,
иеиқәаҵәамызт, мамзаргьы иӷрамызт, егьырҭ аӡарақәа зегьы
реиԥш – уи жәҩангәыԥштәылан, насгьы ицырцыруан, Ауԥшәыл
хәыҷы лыхцәеиԥш.
Уеизгьы еилышәкаарын, Пиноккио игәы ҭыԥаны ацара ишалагаз! Имчқәа еизиркәкәан, дышзахәоз уи ацаҟьахь ддәықәлеит.
Амҩабжара днеихьан, иаалырҟьаны амшын инӡааҳәҳәеит
хлымӡаахк. Уи иара изааигәахара иаҿын. Еихҳәаны иакыз асаса тыша дуӡӡак иеиԥшын, уи иҭыҳәҳәон х-радкны еивагылаз
ахаԥыц дуқәа. Урҭ убасҟак ицәыршәаган, иара ус асахьа ҭыхны
аӡәы иурбаргьы, дшәаны иԥсы ихаҳар ҟаларын.
Ижәдыруоу ари изакәтәы мшынтә хлымӡаахыз?
Ари акырынтә уажәраанӡагьы зыӡбахә ҳҳәахьоу акула дуӡӡа
акәын. Уи убасҟак аӷрабгон, убасҟак аԥсы ҭәуамызт, аԥсыӡқәагьы
аԥсыӡкцәа рызгьы ԥсцәаҳак иаҩызан.
Шәазхәыци ари ахлымӡаах аниба шаҟа дшәаз Пиноккио. Уи
иақәикит дкәараҵаны дацәцарц, егьирахь ихы ирхарц. Аха ихы
ахьааирхалак, еихҳәаны иакыз асаса иара ишиқәкыз ибон.
– Уласы Пиноккио, шаҟа ҟалалакгьы уласы! – иҟааҟаауа абжьы ааҩит аӡыс ԥшӡа хәыҷы.
Пиноккиогьы дышзахәоз иҽҟьаны
имаха-шьаха зегьы аус аируан.
– Ухы хьча, Пиноккио! Иухьӡеит!..
Абар, абар!.. Уласы, уласы! Акәымзар уара
утәы акгьы ыҟам!..
Пиноккиогьы дыӡсаны акәымызт,
ахыкәалаа
еиԥш дԥырны акәын дышнеиуаз. Абар ацаҟьа дазааигәаӡахеит, Аӡыс
хәыҷгьы ашьапы иаахеит инаркырц, ицхрааны аӡы дыҭнагарц.
Аха иахьымӡеит! Акула асаса дҭашәеит.
Аӡгьы иаргьы акәтаӷь-гәы анҭадырпҟо
еиԥш, убас дҭанарпҟеит Амҿтәы Уаҩхәыҷы
рыцҳа, иаразнак ақьамсаҵахь
дагеит. Дырҭрысны данылбаанадоз аӡы
рацәаны ижәын, сааҭбжак аҟара иԥсы
маауа-имцо ус дышьҭан.
Уи иԥсы маҷк ианаа, дахьыҟаз ҳәа
акгьы издырӡомызт. Иааикәыршаны
убас еиԥш илашьцан, амелан зҭаз ауалыр ихы ӡааиршьшьылазшәа. Пиноккио илымҳа кыдҵан дааӡырҩит, аха
џьара чытбжьык
имаҳаит. Зны-зынла
ус аԥшаӷьы ааиҿаслон. Азныказы уи
изеилымкааӡеит аԥша ахьынтәаауаз, аха
ашьҭахь ибеит аԥшаӷьы уи ахлымӡаах
арыцҳақәа рҟынтәи ишаауаз. Иҟалаз уи
ауп, Акула ашьырхынҵ бааԥсы иакны
иҟан, аԥсыԥ анеивнагоз, аԥша ҵысуан.
Раԥхьа Пиноккио игәы ишьҭуамызт, аха, аҵыхәтәан, ари амшын цәыршәага аҩнуҵҟа дышҭакыҵәҟьаз анеиликаа, аҵәыуара
далагеит. Деиҵақьуа ибжьы наиргеит:
– Шәсырцхраа! Шәсыцхраа! О сара разҟыда! Абра иаасыцхрааша
уаҳа уаҩы дҟамлаӡари?
– Иуцхраагәышьода, уара гәаҟцәгьа? – алашьцара иналҩит
бжьык, еиҟәыжәжәа иҟоу агитара абжьеиԥш ихьырвырӡа.
– Дарбан ари ицәажәо? – дҵааит ишәаны аԥхӡы хьшәашәа
зықәнаҭәоз Пиноккио.
– Ари сара, Амлагәыр насыԥеиқәаҵәа соуп, уара уанылбаанадоз Акула сылбаанадеит. Уара узакәы ԥсыӡузеи?
– Сара аԥсыӡқәеи сареи акгьы ҳзеилаӡам. Сара Амҿтәы
Уаҩхәыҷы соуп.
– Уԥсыӡымзар, ари ацәыршәага уҽзаҿоуҵазеи?
– Сара сҽаҿасымҵаӡеит, иара сафеит! Ишԥаҳаԥсыхәоу
шьҭа? Ари еиԥш алашьцараҿы? Сара исҭахым уи сарсарц! –
дныҩныҵәааит Пиноккио, дырҩегьых аҵәыуара дналаган.
– Саргьы исҭахӡам, – аҳәеит Амлагәыр, – аха сара сфилософуп, сгәы зласҟажогьы убриоуп – уԥсыӡны уани, еиӷьуп аӡаҿы
уҭахар, аԥлакь уанҵаны урџьыр аасҭа.
– Башоуп! – ҿааиҭит Пиноккио.
– Сара убас сгәы иаанагоит, – аҳәеит Амлагәыр, – ахатә
гәаанагара, амлагәырцәа-аполитикцәа изларԥхьаӡо ала, аҳаҭыр
балатәуп.
– Ус егьа иҟазаргьы, сара сцар сҭахуп… Сыбналар…
– Уца, убнал иузалыршозар.
– Ари ҳалбааздаз Акула акыр идуу? – дҵааит Амҿтәы
Уаҩхәыҷы.
– Уазхәыц уара уи шаҟароу, аҵыхәа аламҵакәа аура километрак ыҟоуп.
Абас алашьцараҿы ажәақәа шынеимырда-ааимырдоз, хара
џьара ергьҳәа илашошәа ибеит Пиноккио.
– Абнахьхьи иаабо закә лашарахарызеи! – иџьеишьеит Пиноккио.
– Ҳара ҳаиԥш арыцҳара иақәшәаз аӡәы иакәхап, дыԥшызар
акәхап ари аца ду санбарсо ҳәа.
– Сара уи дсыԥшаар сҭахуп. Издыруада уи кәрыжәаа ирықәло
ԥсыӡк акәзар, абасынтә сшьамхы сҽызласыргара сазҳәаша.
– Убас анцәа иагьыҟаиҵааит, сыхаара Амҿтәы Уаҩхәыҷы.
– Бзиала, Амлагәыр!
– Бзиала Амҿтәы Уаҩхәыҷы, анцәа угәыхәтәы уахьигӡааит!
– Уаҳа џьара ҳаиқәшәару уареи сареи?
– Издыруада?..
– Еиӷьуп уи зынӡа ҳазымхәыцуазар.
Пиноккио иҩыза бзиа Амлагәыри иареи абасала еиԥырҵын,
дгыр-гыруа алашьцара далаланы иҿынеихеит, уи Акула
даӷраланы дцон днапыршьышьуа, нахьхьиӡа џьара зцәаара ибоз
алашара ихы ақәкны.
Заҵа днаскьацыԥхьаӡа, еиҳа еилыкка ибон уи ацәыҵлашара:
даара дныҟәахьан еиԥш, уанӡа днаӡеит уи. Уа даннеи… Иибазеи уа? Ианакәызаалак уи закәу шәызҳәом! Ибеит стол хәыҷык,
уа иаркны иқәгылаз ацәашьы. Сапыншәахҵас, мамзаргьы
ахмыҳәҳәареиԥш ишкәакәаӡа ишлаз лыгажәык астол дахатәаны,
ишаӡоу иҟаз аԥсыӡ ссақәа иҟаҟон. Урҭ аԥсыӡқәа рыԥсы ҭан,
уажәы-уажәы иҿы арахь иҭыԥон.
Абри еиԥш аниба, Пиноккио убасҟак деигәырӷьеит, ихы еивысырц акы ааигымхеит. Дҵәыуар, дыччар, дааҟәымҵӡакәа
дцәажәалар иҭахын. Аха уи деицәкьысуан, еидкылаӡамкәа иҿы
акуа-иашьҭуа ҩбаҟа ажәа ракәӡоуп изҳәазгьы. Аҵыхәтәан ииулак уи доунашьҭын, арҵәааҳәа
дыҳәҳәеит, аҭаҳмада ихәдагьы
иҽынахишьит:
– Сыхаара, акырӡа исзаԥсоу саб!
Изулакгьы шәсыԥшааит! Уажәшьҭа
ианакәызаалак, ианакәызаалак
сышәԥырҵны шьаҿак ҟасҵом!
– Ус анакәха, сыбла самеижьеит
ауп нас? – иҳәеит аҭакс аҭаҳмада,
иблақәа ҭрыцқьо. – Ус анакәха, уара
схәыҷы Пиноккио уоуп, нас?
– Ааи, ааи, ари сара соуп, сара
схаҭа! Шәара зегьы сааншәыжьит,
ус акәӡами? Ах, акыр иаԥсоу саб,
шәара убриаҟара шәгәыблҩуп!
Сара сакәзар… Ах, ижәдыруашәа
шәыҟандаз шаҟа рыцҳара, шаҟа
гәаҟра срықәшәаз, заҟаҩы ргәаӷ
схыргахьоу! Шәхаҟны иаажәг,
саб рыцҳа, абри аҩыза? Сара ашкол ахь сцаразы шәкьаҿ ҭины
анбаншәҟәы анысзаашәхәаз аҽны,
сара шәара иааҟашәҵаз зегьы
аӡы иасҭеит акьанџьақәа ртеатр
сахәаԥшырц. Атеатр еиҳабы
мцеибаркыгас сҟаиҵарц
ақәикит,
иқәашҭ ҟаԥшьӡа исылеиӡрыц…
Аха ашьҭахь срыцҳаишьан,
шәара шәзы исиҭеит хә-мааҭк
ахьы, аха Абгахәыҷи ацгәи
сжьаны сдырҟьалеит, ашьҭахь
рҽырҩашьаны исышьҭалеит
сдырҳәырц,
сыкны Аџь Ду амахә
аҿы сыкнарҳаит, уантәи сыкныхны сыргеит ахцәы еишьыл зқәыз
Ауԥшәыл хәыҷы лахь, уи лыхәшәтәыҩцәа ансыхәаԥш «ари макьана дмыԥсыцзар, макьана иԥсы ҭоуп» рҳәеит, нас сара сыԥсы
ҭалан, амц самхаҳәеит, ашә исыздәылымго сԥынҵа азҳаит, убри
аҟнытә, уи ашьҭахь Абгахәыҷи, Ацгәи, сареи иаажит иаанханы
иҟаз ԥшь-мааҭк ахьы, ҩ-нызқь мааҭ ахьы алҵырц, аха мааҭкгьы
сымбеит, аӡбаҩ абас сышдырҳәыз аниаҳа, снаганы сҭеикит,
аӷьычцәа ргәы иахәо ҟаиҵарц азы, уантәи сара аӡахәаҭраҿы снанагеит, уа избеит ажьымжәа ԥшӡақәа, нас ашьацҳәа саҿашәеит,
анхаҩгьы ашаха сыхәда иахаиршәыртә сибеит, акәытҵара
сҷаԥшьаларц азы, ашьҭахь уи, акгьы шысхарамыз еиликаан,
схы сақәиҭитәит, зҵыхәа алҩа ҭыббы ицоз амаҭ схыччара иалагеит, ишыччоз акьатеи ԥҵәеит, абас сара дырҩегьых Ауԥшәыл
хәыҷы лыҩныҟа сдәықәлеит, аха уи дыԥсхьан, сара сышҵәыуоз
збаз аҳәыҳә ус санаҳәеит: «Сара избеит уара уаб ашхәа хәыҷы
аҟаҵара дшаҿыз уара уалеиԥшаарц» ҳәа, сара ус сҳәеит: «Уара
уеиԥш амҵәыжәҩақәа сымазҭгьы!», иара ус аҳәеит: «Уаб дубар уҭахыҵәҟьазар!», сара ус сҳәеит «Даара исҭахын, аха иааг!»
Иара ус аҳәеит: «Сара узгоит», сара сазҵааит: «Изла?», иара ус
аҳәеит: «Уааи, сыбӷа уқәтәа». Убас ауха шаанӡа ҳԥыруан, нас
сара ашьыжь амшын ихыԥшыло игылаз аԥсыӡкцәа ус сарҳәеит:
«Абна рыцҳак ишхәа хәыҷы аӡааҟәрылара иаҿуп», сара иаразнак
шәа шәыздырт харантәгьы, насгьы напыла-шьапыла адыргақәа
шәысҭон, шәыӡхыҵырц.
– Сара издырт, – иҳәеит Џьеппетто, – даарагьы исҭахын
схынҳәырц. Аха ҟаҵашьас иамазиз уи? Амшын бааԥсыла
ицәгьан, цәқәырԥа дук шааиуаз сышхәа хнаршәҭит. Ааигәа иҟаз
Акула хлымӡаахгьы иаразнак сгәанаҭеит. Иҩасзыҭрысын, абз
аасыҵшьны ахәшә цыреиԥш сылбаанадеит.
– Акыр ҵуама ара шәҭакыуижьҭеи? – дҵааит Пиноккио.
– Убри аҽны инаркны. Иаарласны ҩышықәса ҵуеит.
Ҩышықәса роуп акыр иаԥсоу с-Пиноккио, аха ҩышә шықәса
иреиԥшхеит урҭ сара сзы.
– Ара нхашьас, хныҟәгашьас иҟашәҵазеи? Ари ацәашьы
абашәыԥшааи? асԥычка шәызҭада?
– Зегьы-зегьы уасҳәоит. Ари сара сышхәа хәыҷы хзыршәҭыз
амшынцәгьа, хәҳахәҭга ӷбакгьы хнаршәҭит. Аматросцәа зегьы
рыԥсы ргеит, аха аӷба ахаҭа ӡааҟәрылт. Абри акула хлымӡаах
аҽны даара амла иакны иҟан, аӷба шеибгаз илбаанадеит.
– Зныкҟьаралоу? – иџьеишьеит Пиноккио.
– Зныкҟьарала. Амала амызгәыҭқәа арахь аҿы иҭыршәшәаны
амшын иҭанаԥсеит, урҭ аԥсыӡбаҩ еиԥш ахаԥыцқәа ирыҵахеит.
Сара исынасыԥхаз, аӷбаҿы иҟан акәац, ачарҩақәа, иқәџьны
иҟаҵаз ача, акаҳуа, ашьақар, астеоринтә цәашьқәа, асԥычкақәа.
Абри аҩышықәсагьы убриала сааиуан. Аха уи ашьҭаҵарҭагьы
ҭацәит, абри иубо ацәашьгьы аҵыхәтәантәиуп.
– Нас?
– Нас , сыхаара, ҳҩыџьагьы алашьцара ҳаҵахоит.
– Ус акәзар, сыхаара саб, – иҳәеит Пиноккио, – аамҭа
ҳмырӡроуп, ҳазлацаша ҳашьҭалароуп.
– Ацароу? Изла уи?
– Ҳара Акула асасала ҳҭыҵны амшын ҳалаԥалароуп.
– Уи аҳәара мариоуп, сыхаара Пиноккио, аха, рыцҳарас иҟалаз,
сара аӡсара сыздырӡом.
– Егьоурым!.. Сыжәҩа шәықәтәап. Сара ибзианы сыӡсоит,
акымзарак шәмырхькәа аҟәара аҟынӡа шәназгоит.
– Уи ус угәы уажьоит, сыхаара схәыҷы, – иҳәеит Џьеппетто,
ихы рҵысуа иччаԥшь рыцҳахәха. – Угәы иаанагома абас ихәыҷу
Амҿтәы Уаҩхәыҷы имч азхоит ҳәа изқәа сықәтәаны сгара?
– Ишәымбари нас. Ҳмыԥсыр амуазар, ма ҳаицыԥсып.
Уаҳагьы аамҭа арӡра игәы иҭамкәа, Пиноккио ԥхьаҟа
иҿынеихеит, иаб иахь ус ҳәаны!
– Шәсышьҭаланы шәаала, аҳаҳаи акы шәацәымшәан!
Абас урҭ акыр инаскьеит, Акула арҳәарак иҭысит, ахәамц зегьы рышьҭахь инрыжьит. Аха ахәламшәы аҿыҵәҟьа ианынаӡа,
иаагылан еиҳа ишыманшәалахаша цқьа ирбарц, иазхәыцырц
қәнагоуп ҳәа ирыԥхьаӡеит.
Иҳәазар қәнагоуп, Акула даара ишажәыз, аԥсеивҵахара шамаз, агәы иара иазхашаз аус азуамызт, убри аҟнытә еснагь аҿы
раҳан ишакыз акәын ишыцәаз. Ахәламшәы ахьаанҵәаҵәҟьоз,
аҿыҵа иҵагылаз Пиноккио ибеит аеҵәақәа мазарак зқәыԥсаз
ҽыҭк ажәҩани амза алашареи.
– Абыржәы ҳаиӷьым, – иаб илымҳа дынҭахәыҭхәыҭит уи. –
Акула аашьышь еиԥш ицәоуп, амшын акәзар, иҭынчуп, илашоуп.
Шәсышьҭал саб! Иаарласны ҳаиқәырхахоит ҳара.
Урҭ ахәламшәы иҩхалан, уи амамыршәага асасаҿы инаӡеит,
нас шьапҵаркьакьала абз иқәгыланы рҿынархеит. Уи абз ҭбаан,
абаҳча ду иҵагылоу амҩеиԥш
инҵәаӡом. Абз ахыцәқәан инаӡахьаны,
уажәшьҭа амшын ахь ҳаԥоит
ҳәа рҽаадырхионы, акула еимсеит.
Ианеимсоз убас шьҭахьҟа иҭрысит
Џьеппеттогьы, Пиноккиогьы еиҭа
арҳәарах аҟынӡа иалшәшәаны
иҭаԥсеит.
Ацәашьгьы ыцәан, абгьы
аԥагьы алашьцара иааҵахеит.
– Уажәшьҭа ҳаӡит, сыҷкәын.
– Избан? Шәнапы сшәыркы,
саб, шәықәымҵәрыртә шәшьапы
еихыжәгала.
– Сабоугагәышьо?
– Аҽазнык иԥаҳшәароуп. Шәаала шәагьымшәан ҳәа шәасҳәеит.
Пиноккио иаб инапы ааникылан, дырҩегьых ишьапы ҵыркьакьо
амамыршәага ахәламшәала хыхь ихалт, абз зегьы иахыст, х-радкны еивагылаз ахаԥыц дуӡӡақәа ирхыҵт. Амшын ахь
рыԥамҭазы Амҿтәы Уаҩхәыҷы иаб ус иеиҳәеит:
– Уааины сызқәа уқәтәа, иӷәӷәангьы саанкыл. Уинахыстәи –
сара исусуп.
Џьеппетто Пиноккио изқәа дҩықәтәан, иҽаларԥсны дааникылт. Амҿтәы Уаҩхәыҷы, ихы дақәгәыӷны амшын даалаԥалан,
дыӡсо иҿынеихеит. Амшын хәшаха иҭынчӡа иҭатәан, амза алашара меигӡарахда арахь ихҭәалон, Акула ҭахәхәа ицәан, убас
иӷәӷәангьы ицәан, абзарбзан ҭурҟьаргьы иазаарԥшуамызт.
Пиноккио ишимчыз инапқәа нкынҵо, дышзахәоз ԥхьаҟа
дцон. Ус игәеиҭеит зшьапқәа рыбжьара аҟынӡа аӡы иӡаакыланы
ихәда иқәтәаз Џьеппетто, аларқача ихьызшәа ақыџьқыџьра
дшалагаз.
Ахьҭа дакны акәу, дшәаны акәушь? Аилкаара уадаҩын… Урҭ
аҩбагьы ирыхҟьазаргьы ҟаларын. Пиноккио, уи дшәаны ауп изихьуа ҳәа ақәиҵан, игәшәымшәа иҳәо далагеит:
– Уҽырӷәӷәа саб! Минуҭқәак рыла ҳгәы бзиа ҳхы бзиа, аҟәара
ҳшықәгылоу убап.
– Иабаҟоу ас иурааигәаз аҟәара? – дҵааит аҳаҭмада, иаҳа-иаҳа дшәо, дааҟәымҵӡакәа, агәыр аҵа арахәыц кылыздо аҭеразы
иеиԥш, икылкааны иаԥхьаҟа дыԥшуа. – Сара сахьыԥшуа амшыни ажәҩани рыда даҽакы збом.
– Аха сара избоит агаҿа, – иҳәеит Амҿтәы Уаҩхәыҷы, – сара
сыблақәа ацгәы аблақәа иреиԥшуп, уахынла ҽынла аҵкысгьы
ирбоит.
Ақьыԥш Пиноккио ихы агәра игаӡошәа иҽыҟаиҵон, аха ара
иаҳа-иаҳа имчқәа каԥсан дҳаш-ҳашуа иԥсыԥ ергьҳәа илеига-ҩеигон. Уи ибон уаҳа шилымшоз, арахь агаҿа џьаргьы ибомызт.
Иԥсыԥ лагаҩагара изхонаҵы дыӡсон, нас Џьеппетто иахь
даахьаҳәын, ус иҳәеит иԥсы изҭымкаауа:
– Акыр иаԥсоу саб … шәсыцхраа… сыԥсуеит!
Абгьы аԥагьы аԥсра рҽаздырхионы ираҳаит, ирхиамыз агитара абжьеиԥш бжьык ҭахәаҽӡа:
– Дарбан ара аԥсхыхра зҽазызкыз?
– Сареи саб рыцҳаи.
– Убжьы џьара исаҳахьеит. Ари уара уоума Пиноккио?
– Зынӡа ииашоуп, сара соуп. Уара?
– Сара Амлагәыр соуп, Акула амгәаҿы иуцгәаҟуаз.
– Уԥсы злоугазеи?
– Уара иҟоуҵаз ҟасҵеит. Уи шыҟарҵоз раԥхьа уара иансурба,
саргьы сыԥсгатәы сыманы сеихеит.
– Сыхаара с-Млагәыр ԥсыӡ, уара ианаамҭаҵәҟьаз уааит.
Ухәыҷқәа рыбзиабара угәы иҭашу сыманы суҳәоит, уҳацхраа
акәымзар, ҳҩыџьагьы ахаҳәқәа реиԥш ҵаҟа ҳцоит.
– Сеилаҳан, гәыкԥсыкала! Ԥшь-минуҭк рыла аҟәара
шәшықәԥсоу жәбап.
Пиноккиогьы Џьеппеттогьы, хьаҳә-хьачраҳәа ҟамҵаӡакәа уи
иаҳәаз иақәшаҳаҭхеит. Аха аҵыхәа рымкыкәа, еиҳа иманшәалоуп
ҳәа, аԥсыӡ абӷа иқәтәеит.
– Ҳауцәыхьамҭаӡами? – дҵааит Пиноккио.
– Зынӡакгьы! Аҭәыц сықәыршәызшәа ауп ишызбо, – ргәы
арҭынчит Аԥсыӡ урҭ.
Аиашазы уи ҩышықәса зхыҵуа ацәтәрақәла аҟараҵәҟьа амч
аман.
Аҟәараҟынӡа ианынаӡа, Пиноккио дыԥан уахь днықәԥалт,
нас иаб инапы ииркын, дицхраан даалбааигеит. Абри ашьҭахь уи
иԥси-иԥси еихьымӡо Аԥсыӡ ихы нақәкны ус иҳәеит:
– Сҩыза бзиа, уара саб деиқәурхеит. Убри азы сара исҳәо
сҿашәом… Азин сыҭ ианамуӡах, узгәӡырц, сыԥсы ҭанаҵы уи сгәы
иахьҭнымҵәо ахьӡала.
Аԥсыӡ ақьышә аӡы иааӡаанарҳәҳәеит. Пиноккио дшьамхышгылан, иқьышә уанӡа инагӡаны, уи ақьышәҵәҟьа аҵәах аахиргеит. Абри еиԥш агәкыра ӷәӷәа ианакәызаалак изымбацыз, зшьа
хьшәашәаз Аԥсыӡ, ахьшәҭҳәа аӡы иҩӡааҵәрыла ицеит, иахьцо
аӡәгьы имбарц азы.
Ишшара ишеит.
Пиноккио ергьҳәа зшьапы иқәгылаз иаб иахь инапы
аҿынаирхан ҿааиҭит:
– Снапы аанышәкыл, акыр исзаԥсоу саб, амҩа ҳақәлап.
Ашышкамсқәа реиԥш ҳҳәар-ԥсаруа ҳцалап, ҳааԥсар
ҳнымҩахыҵны ҳаԥсы ааиҭаҳклап.
– Ҳабацо? – дҵааит Џьеппетто.
– Џьара қәацәк ҳаԥшаап, ҳрыцҳашьаны ҳгәы аалеиқәаҳҳәаларц
ча ҿаҵак ахьҳарҭаша, ҳхы нықәҵаны ҳацәарц гәыдкылак
ҳазлаиаша ачаз ахьҳарҭаша.
Шә-шьаҿакгьы ҟарымҵацкәа, амҩа нымҩахыҵ итәаны ирбеит ҩыџьа аҳәацәа, рыбла ахьҭоу умбо, узырҿамԥшуа.
Ари Ацгәи Абгахәыҷи ракәын, аха урҭ иаразнак рдырра цәгьан. Ихашәҵару, Ацгәы ҽырлашә шыҟанаҵоз мацара
илашәхаҵәҟьеит. Иажәыз, ицәҳәыз Абгахәыҷы акәзар, аҵыхәа
зынӡа иамаӡамызт. Абри шыҟалаз усоуп: ари аӷьычкәыр гәымха,
амамзаара иахҟьаны, ибыбышӡа иааимхәар ада ԥсыхәа имоуит.
Уи Абгахәыҷы аҵыхәа ауаџьаҟ злаҭыдрыцқьо аҩымсаг алихит.
– Ах, Пиноккио! – ҿаанаҭит Абгахәыҷы, арыцҳабжьы ахаҵаны.
– Џьара иулшо акы ҳаҭ, ҳарҭ ананамгацәа рыцҳақәа.
– … Иулшо! – аҳәеит Ацгәы.
– Абзиараз, амцҳәаҩцәа! – иҳәеит аҭакс Амҿтәы Уаҩхәыҷы. –
Азныказы сыжәжьеит, аха аҽазназы шәҽагьазышәымкын.
– Ҳагәра га, Пиноккио, уажәы аиашҵәҟьаз ҳара ҳагьнанамгоуп,
ҳагьрыцҳауп.
– … рыцҳауп! – иааӷызит Ацгәы.
– Шәнанамгазаргьы ишәықәнагоуп! Баша ирымҳәеит:
«Уӷьычны мацара аҩны узыргылом» ҳәа. Абзиараз алыбзҩыбзцәа!
– Ҳрыцҳашьа!
– … шәшьа!
– Абзиараз, алыбзҩыбзцәа! Ишәгәалашәыршәа ажәаԥҟа:
«Иӷьычу ача фатәыс ихәарҭам» ҳәа.
– Ҳгәашәҭ иҟалозар!
– … Иҟалозар!
– Абзиараз, алыбзҩыбзцәа! Ишәгәалашәыршәа ажәаԥҟа:
«Згәыла икьаҿ зӡаз, даныржуаз иқәдыршәуаз ашьаршьаф
ҟамлеит» ҳәа.
Абарҭ ажәақәа рышьҭахь Џьеппеттогьы Пиноккиогьы ҭынч
рымҩа инықәлеит. Даҽа шә-шьаҿак раҟара ҟарҵахьан, изныз
амҩахәасҭа ахьаанҵәоз адәҳәыԥш агәҭаны урҭ ирбеит ачазтә
қәацә хәыҷы кыцла ихыбны, иԥшӡаҟәаҟәараӡа иахьықәгылаз.
– Абри ақәацә аҿы аӡәы дыҟамкәа ҟаларым, – ҳнеины ашә
ҳасып.
Урҭ ақәацә инадгылан, ашә иаст.
– Уарбан? – игеит бжьык аҩнуҵҟантәи
– Аби аԥеи, дгьыли жәҩани рыбжьара хыбрагьы, ча ҿаҵакгьы
змам, арыцҳақәа, – аҭак ҟаиҵеит Амҿтәы Уаҩхәыҷы.
– Ацаԥха ааҭашәыргьежьыр ашә аатуеит, – игеит аҩнуҵҟантәи.
Пиноккио ацаԥха анааирҵәи ашә аатит. Ақәацә даныныҩнала
зехьынџьара днаԥшы-ааԥшит, аха аӡәгьы димбеит.
– Аԥшәма дабаҟоу? – иџьеишьеит Пиноккио.
– Сара ара хыхь сыҟоуп!
Аби аԥеи рыхқәа раҳан аҭуан ианнаҵаԥш, ирбеит Ицәажәоз
Амаҵа.
– О, са сыхаара Амаҵа хәыҷы! – ибжьы нақәиргеит уи Пиноккио, мыцхәы иҽраԥсышәаны.
– Уажәы уара узы схаауп, схәыҷуп, ус акәӡами? Иугәалашәауоу
амҿтәы жьаҳәа ансгәыдуҵаз, абри «ихаау, ихәыҷу» Амаҵа уҩны
идәылуцарц?
– Уара уиашоуп, сыхаара са Смаҵа хәыҷы! Саргьы сдәылца…
Саргьы амҿтәы жьаҳәа сгәыдҵа, исықәнагоит. Аха дрыцҳашьа,
саб хлаҳәацәгьа!
– Сара абгьы аԥагьы рыцҳасшьоит. Аха раԥхьа убасҟантәи
уҽырхықәымҵара угәаласыршәар сҭахын. Избанзар, ари адунеи
аҿы иахьынӡауа зегьы уаҩҵас урызныҟәалароуп, нас мышкы зны,
уара уи ада ԥсыхәа умамкәа уаныҟало уаҩҵас иузныҟәарц азы.
– Уара уиашоуп, сыхаара сара смаҵа хәыҷы, шәынтәгьы,
зқьынтәгьы уиашоуп. Сара ианакәызалак исхасыршҭуам иахьа уара исабжьоугаз. Аха, уеизгьы исоумҳәари сара, абри еиԥш
ақәацә хазына уара излоутәхаз?
– Ари ақәацә иацы сара иснаҭеит џьма ссирк, иссиру
иӡыжьԥшшәылоу ахәы зқәу.
– Уажәы иабаҟоу иара? – дҵааит Пиноккио, игәы ҭыԥсаауа.
– Исыздырам.
– Арахь иаарц ианбаҟоу?
– Арахь ианакәызаалак ихынҳәырц иҟаӡам. Ианцогьы алахь
еиқәышьшьы ус аҳәеит: «Рыцҳа, Пиноккио! Уи уаҳа дызбарц
сыҟаӡам. Акула дылбаанадеит!..»
– Убасҵәҟьа лҳәама?.. Ус анакәха, лара лхаҭа лакәын!.. Уи ла
лакәын! Ауԥшәыл хәыҷы, бзиа избо, акыр исзаԥсоу! – Пиноккио
дааиҵақьит, илаӷырӡқәагьы ибла ирҭҩры рҿылархеит.
Изхара данҵәыуа, ачаз ырманшәаланы ишьҭеиҵан, Џьеппетто
ицәарҭа ҟаиҵеит. Нас уи дазҵааит Ицәажәоз амаҵа:
– Ишсоуҳәара Амаҵа хәыҷы, иабасыԥшаари ҵәыцак аҟара
ахш саб рыцҳа изы?
– Абасынтәи х-дәҳәыԥшк уанырхыслак, дынхоит ауҭраҟаҵаҩ
Џьанџьо, уи х-жәхьак имоуп. Уца, уара ухала иуҭаху зегьы ааугоит.
Пиноккио дышзахәоз ауҭраҟаҵаҩ Џьанџьо иҟны дцеит. Уи
дҵааит:
– Шаҟа уҭахузеи ахш?
– Ҵәыцак.
– Ҵәыцак ахш сольдок иаԥсоуп. Заа исыҭ уи.
– Сара чантезимокгьы сымам, – иҳәеит аҭакс Пиноккио игәы
каҳан.
– Уусқәа башоуп, дад Амҿтәы Уаҩхәыҷы, – иҳәеит ауҭраҟаҵаҩ.
– Акгьы умагәышьамзар, ӡыгмацәазк азна ахшгьы сызуҭом.
– Иҟасҵарызеи нас, иамуазар иамуит, – дцарц даахьаҳәит уи.
– Аԥсык уаагыли, – ҿааиҭит Џьанџьо. – Ҳаилаӡаргьы ҟалоит.
Уара аӡыҭгага сызургьежьру?
– Уи закәызеи?
– Убас иҟаҵоу акоуп, амаа кны ианургьежьлак аӡы ҩанагоит,
ауҭраҭыхқәа ирыҵаҭәоит.
– Салагап сымч ақәхозар.
– Бзиоуп, ус анакәха, аҵеџь аҟынтәи шә-ведрак аӡы ҩаг,
ҵәыцак ахш усҭоит.
– Џьанџьо Амҿтәы Уаҩхәыҷы ауҭрахь диган, аӡҩагага амаа
шыргьежьтәыз иирбеит. Пиноккио дышиашаз аус напы аиркит.
Шә-ведрак аӡы ҭитаанӡа, ихы инаркны ишьапаҟынӡа дбааӡеит.
Знымзар зны абасҟак ихы џьа аимырбацызт уи.
– Иахьа уажәраанӡа ари аус сҽадҳәыс иҟанаҵон, – иҳәеит
ауҭраҟаҵаҩ. Аха уажәы аԥсразы абна ишьҭоуп, ахлаҳәацәгьа.
– Избар ҟалару? – дҵааит Амҿтәы Уаҩхәыҷы.
– Изыҟамлозеи.
Аҽҭраҿы дахьнеиз Пиноккио днахагылт амлеи аџьабаа цәгьеи
иаганы аԥсра иаҿыз аҽадҳәысцқьа. Данахәаԥш илахь еиқәҵаны
Пиноккио ус иҳәеит: «Ари аҽадҳәыс сдыруашәа сыҟоуп. Аӡәы
дысгәаланаршәоит, аха дарбанҵәҟьоу сыздыруам.
Уи иҽыларҟәны ҽадҳәыс бызшәала
дҵааит:
– Уара узусҭада?
Ари азҵаара заҳаз аҽадҳәыс ергьҳәа
алацәақәа ааимнахын, ҽадҳәыс
бызшәала ус аҳәеит:
– Сара фи… фи… и… ти… иль…
Ажәа азынамыгӡакәа алацәа ныхнаҩан
иԥсит.
– Ах, Фитиль насыԥда! – дааҟәынд-ҟәындит Пиноккио.
Уи ачаз аашьҭихын, илаӷырӡқәа
алеирыцқьеит.
– Ари зыхә умшәаз, зыԥса умшәаз
аҽадҳәыс зуҵәыуо закәыхи? –
иџьеишьеит ауҭраҟаҵаҩ. – Сара
напынҵала иаазхәаз иҟасҵараны
исыхәҭоузеи шьҭа.
– Ари сара дысҩызан.
– Уи ишԥа?
– Ашкол ҳаицҭан.
– Ишԥа, ишԥа? – дныҩнаҟааит Џьанџьо, ибжьы ҩҭыганы
дааччеит.
– Изакәызеи уара иубыжәуа? Аҽадақәеи уареи ашкол
шәеицҭазма нас?.. Ус анакәха, уа амаҭәар бзиақәа урхысуазар
акәхарын!
Амҿтәы Уаҩхәыҷы уи ииҳәаз иахиҳәаара иҿамшәазт, ҵәыцак
азна ахшаӡа иманы ақәацәахь дхынҳәит.
Убри аҽны инаркны хәымз есышьыжь дгыланы, аӡы аҭтара
дцон, ичмазаҩыз иаб изы ҵәыцак ахш ирҳарц. Уи мацарагьы
акәым, ари аамҭала уи иҵеит абаџьар иалхны акаҵкәырқәа –
ахәыҷқәа, адуқәа – рыҟаҵара. Урҭ ирҭнихуаз аԥарақәагьы даара деиҷаҳаны акәын ишнихуаз. Уи инапала иҟаиҵеит атәарҭа
тата аҭаны аӡәы дызкышаз акәырҷыжь. Амш анбзиаха иаб убри
дақәыртәаны днаига-ааигалон, аҳауацқьа ифарц.
Хәылԥазыла уи аҩреи аԥхьареи иҵон. Уа иааигәаны иҟаз
ақыҭаҿы иааихәеит лагарҭагьы лгарҭагьы змаӡамыз шәыҟә дук,
убри дагьаԥхьон. Ачазхәҵәы ахыцәқәа ырҵарны далаҩуан. Ацеи
амаахыри рҩаны, аӡы ирылҵуаз аҟәџьал иҭаҭәаны миланс ихы
иаирхәон.
Абасала, уи иаб дхәажжаӡа дныҟәигон, зегьы ирхаршәалангьы
кастиум ҿыцк ахә ҳәа ҩынҩажәа сольдо ҵәахны иман.
Шьыжьык уи иаб ус иеиҳәеит:
– Абра ааигәа иҟоу аџьармыкьаҟны сцаны кьаҿк, хылԥак,
ҩбаҟа шьаҵа хкы аасхәоит схазы. Сҽеилаҳәа-сҽеилаца аҩны санааилак, – иҳәеит Пиноккио дыччо, – сышәзымдырыр ҟалоит,
ҳаҭыр зқәу синиорк сиеиԥшхоит.
Уи дгәырӷьаҵәа дынкаԥо аҩны дындәылҵит. Ус, аӡәы ихьӡ
ҳәаны диԥхьозшәа иаҳан, даагылт. Данхьаҳә ибеит ачықьра
илҵны иаауаз Акамыршша ԥшӡа.
– Судыру сара? – иҵааит Акамыршша.
– Аа… мап… мап… усгәалашәом!
– Ишԥоугәаламшәо аӡыжьԥшшәала
ахцәы зқәыз Ауԥшәыл
лымаҵ
зуаз Акамыршша? Иухашҭма ацәашьы сыманы санылбаауаз, узшьапык ашә иавҵаханы уанԥшыз?
– Уи схашҭны шԥаҟалои! – ҿааиҭит Пиноккио. – Уааццакны ишуҳәара, Акамыршша ԥшӡа хәыҷы, дабанужьи уи сыхаара Ауԥшәыл ԥшӡа? Дышԥаҟоу? Исаналыжьма сара иҟасҵақәаз?
Сылгәалашәахьома знымзар зны? Маҷк иадамзаргьы бзиа сылбома макьана? Дабазбари знык иадамзаргьы?
Абас иԥси-иԥси еихьымӡо Пиноккио еиқәиршәаз азҵаарақәа
зегьы рҭакс, Акамыршша мыццакӡакәа ус аҳәеит:
– Сыхаара Пиноккио. Ауԥшәыл рыцҳа рацәак ихарамкәа абра
џьара ахәшәтәырҭаҿы дышьҭоуп.
– Ахәшҳәтәырҭаҿу?
– Ааи гәышьа! Уи убасҟак лхылгеит, дгәырҩеит, уажәы даара
дычмазаҩуп, ча ҿаҵак злаалхәоҵәҟьа лымам.
– Ус акәыҵәҟьану?! Ах, шаҟа сгәы снархьызеи! Ауԥшәыл рыцҳа,
Ауԥшәыл! Миллионк сымазар абыржәы, акы аанмыжькәа зегьы
лара илзысҭиуан. Сара ҩынҩажәа сольдо заҵәык роуп исымоу…
Абар урҭ, акостиум ҿыц рылаасхәарц исыман. Усҭ, Акамыршша,
ушзахәо уцаны Ауԥшәыл рыцҳа исызлыҭ!
– Уара укостиум?
– Иабасҭаху сара акостиум! Изҭахыда акәымзар, иара
исшәу ажәмыжәгьы наҟ исҭиуан, лара акы ишлыхәо здыруазар! Уца, Акамыршша, уааццакы! Ҩымш рыла уеиҭаа абра,
уаанӡа даҽа ҩ-сольдок раҟара шԥасзацымҵари.
Уажәраанӡа саб изы
аус зуан. Иахьарнахыс даҽа хә-сааҭк
еиҳаны аус зулоит, сан агәыблҩы
акы сызлыхәарҭахозар. Абзиараз,
Акамыршша. Ҩымш рышьҭахь
сузыԥшуп!
Акамыршша, ишимбаӡац ала, август
мра зықәшәаз аинцәыш еиԥш,
иҭрысны ицеит.
Пиноккио аҩныҟа данааи иаб
диазҵааит:
– Укостиум ҿыц абаҟоу?
– Исықәшәоз, сгәы иахәашаз акгьы сзымԥшааит, аҽазны сцахып.
Уи ауха Пиноккио абжьааԥны
еиԥш жәа-сааҭк рзы дмышьҭалаӡеит,
аҵх агәы ааҩнашаанӡа дтәан.
Ԥаса аа-каҵкәырк иҟаиҵоз рцынхәрас,
уи ауха иҟаиҵеит жәаф каҵкәыр.
Уи ашьҭахь ауп дышьҭаланы даныцәа. Ԥхыӡ дибеит Ауԥшәыл.
Уи улаԥш узылҟәымго дыссирын. Лара дыччо дааины
даалаҟәын, ус лҳәеит:
– Аферым, Пиноккио! Уара угәы ахьыбылуа, уахьқьиоу аҟынтә,
иахьа уажәраанӡа иааҟауҵахьоу аиакәымкәа зегьы уанасыжьуеит.
Заби зани анчмазцәоу, ианрымам-ианрыхӡым ирыцхраауа
ахәыҷқәа аҽхәаԥхьыӡ ду иаԥсоуп, урҭ уаанӡа ахымхәыцрақәа
рылазаргьы. Аринахысгьы убас уҟаз, уҟәышыз, усҟан анасыԥгьы
угхом!
Иԥхыӡ абра инҵәан, Пиноккиогьы аҭҳарцәҳәа дҿыхеит.
Шәхаҿы иаажәга шәара, шаҟа иџьеишьаз, уи дшыҟалаз,
данҿыха уаҳа дымҿтәы хәыҷымкәа, егьырҭ ахәыҷқәа зегьы
шыҟоу еиԥш дуаҩԥс иашаны дшыҟалаз анеиликаа! Уи даанаԥшы-ааԥшит: дзышьцылахьаз ачаз-қәацә аҭӡамцқәа рцынхәрас, ибеит илаша-лашо ауада ԥшӡа. Ашырҳәа ииарҭа данҩылԥа, ибеит
акостиум ҿыцҳаҳараӡа, иԥшӡаӡа, ихылԥа ҿыц, иара аҷлап еиԥш
изыбзиахашаз асахҭан иаша иалхыз ҩ-магә хәыҷык.
Уи иаразнак иҽааилеиҳәан, ҳәара аҭахума, иаразнак иҩнапыкгьы
иџьыба инҭаиршьшьит. Уахьынтәи уи иааҭигеит аслан
баҩы иалхыз ԥараҭра хәыҷык. Уа ианын: «Аӡыжьԥшшәыла ахцәы
зқәу Ауԥшәыл лыхаара Пиноккио излырхынҳәуеит ҩынҩажәа
сольдо, иҭабуп ҳәагьы ахылҳәаауеит дахьгәыблҩу». Аԥараҭра
анааирт, ҩынҩажәа бҩатәы сольдоқәа рцынхәрас, иааиҿаҷҷеит
ҩынҩажәа хьтәы цехинқәа…
Нас уи асаркьа даныԥшылт, ихгьы изымдырӡеит. Уаҳа
уантәи дихәаԥшуамызт Амҿтәы Уаҩхәыҷы, акьанџьа, уа дибеит
зыблагәы ӷраз, зхахәы хьаԥшшәыла шәыршәыруа изқәыз, аччеи
агәырӷьареи зҿықәыҳәҳә иҟаз аҷкәын ԥшӡа, аҷкәын ҟәыш.
Абарҭ еихык-еиҵыкны дзыниаз ассирқәа зегьы раан, Пиноккио издырамызт ԥхыӡзу лабҿабазу дызҭанагаланы дыҟаз.
«Саб дабаҟоушь?! – иаалырҟьаны игәы иаанагеит уи. Егьи ауада ашә аартны даныныҩнашыла дибеит, аҽазны иеиԥшымкәа
згәы алаҟа, зхы алаҟа, зчымазарақәа зегьы каԥсаны итәаз
Џьеппеттогьы. Аҭаҳмада бзиа иибоз имыругақәа кны, ахышә
азы аҳарџь аҭыҟҟара даҿын.
– Ишсоуҳәара, сыхаара саб, изыхҟьазеи абри еиԥш аиҭакра
ссирқәа иҟалаз? – иҳәан дҵааит Пиноккио, иаб инапы ааикәыршаны
днагәӡны.
– Ари зегьы уараӡәзаҵәык иубзоуроуп, – иҳәеит аҭакс
Џьеппетто.
– Избан сара?
– Избанзар, ахәыҷы мӡышәақәа анбзиахалак, рыкәша-мыкәша
иҟоу зегьы ҿыцхоит, иссирхоит.
– Дабаҟоу, ихахьаз, амҿы иалхыз Пиноккио?
– Абар дахьгылоу, – иҳәеит Џьеппетто.
Уи инацәа нақәикит аҟәардә иадгылаз, амҿтәы кьанџьа ду –
Амҿтәы Уаҩхәыҷы. Уи ихы хьаҽны ижәҩахыр иқәын, инапқәа
хьышьшьы наҟ-ааҟ ԥсы рхаӡамкәа ивакнаҳан, ишьапқәа ракәзар,
убасҟак ихаҟәало иҟан, абарҭ знымзар-зны ииашаӡа игылан ҳәа
уаҩы игәы изаанагарымызт.
Пиноккио уахь даахьаҳәын, цқьа дихәаԥшит уи. Минуҭк аҟара
иҭырҳәыцааны лаԥшыла данааимида, игәаҵанӡа иԥсыԥ ааивиган ус иҳәеит:
– Шаҟа сыччархәзиз сахьымҿтәы уаҩхәыҷыз! Изакә насыԥузеи
исоуз уажәы сахьуаҩԥсы иашоу!
Иахьагьы, Италиа, Флоренциа уахьыналсуаҵәҟьа иҟоуп Коллоди ҳәа ақыҭа. Уи ақыҭа ахаҭа здыруа маҷӡоуп, аха уи ахьӡ
жәласы ишьҭызхыз ашәҟәыҩҩы адунеи зегьы дадыруеит. Еиҳарак
иара бзиа дырбоит, иарбан милаҭзаалак, ҳәынҭқарразаалак,
тәылазаалак аҟынтәи ахәыҷқәа. Ирлас-ырласны уи ахьӡ, иаԥиҵаз
ахаҿсахьақәа ртәы еиҭарҳәоит ателехәаԥшраҿы, радиола
ахәыҷқәа рызтәи адырраҭарақәа рҿы, ахәыҷтәы спектакльқәа,
ахәыҷтәы операқәа, абалетқәа рҿы.
Абарҭ зегьы зыбзоуроу ашәҟәыҩҩы ахәыҷқәа рзы иаԥиҵаз,
ԥсра зқәым иповест «Пиноккио ихҭысқәа» роуп.
Карло Коллоди ижәлаҵәҟьа Флоренциани ауп. Диит иара 1826
шықәсазы, дыԥсит 1890 шықәсазы, Флоренциа. Уи даныҷкәыназ
Италиатәи амилаҭ-хақәиҭратә қәԥара далахәын, иара убас,
1848 шықәсазы Гарибальди инапхгарала имҩаԥысуаз ареволиуциа
ақәԥаҩцәа дрылан. Уинахысгьы еснагь далахәын ижәлар
рыцәгьеи рыбзиеи.
Коллоди даныҷкәыназ инаркны дыҩуан, зынгьы иҭижьуан
ихатәы журналқәа. – «Ацәашьы», «Аиҿахысра». Урҭ рдаҟьақәа рҿы,
ашәҟәыҩҩы сатиратә ажәа џьбарала дрықәыӡбон азалымдарақәа,
аиаша-ҵабырг бжьазырӡырц иашьҭаз; дырҿагылон, иҿаԥиҽуан
атәым џьеи, атәым ԥхӡашеи иалачоз, иалабеиахоз.
Карло Коллоди иқәрахь акыр даннеи, ахәыҷқәа рзы аҩра далагеит. Акыр зхызгахьаз, аԥсҭазаараҿы ацәгьеи абзиеи акыр збахьаз ашәҟәыҩҩы ҟәыш ибзианы идыруан ажәлар, атәыла, адунеи,
раԥхьаҟатәи рԥеиԥш азы ахәыҷы иааӡара, амҩа иаша иқәҵара
шаҟа аҵанакуаз. Ааӡара азҵаара ду иазкуп иреиӷьу иара ихәыҷтәы
повест «Пиноккио ихҭысқәа». Уаҩы иҳәар алшоит, абри аповест
адунеизегьтәи ахәыҷтәы литература ахыҵхырҭақәа ируакуп ҳәа.
Убри иахылҵны иахьа адунеи аҿы ирдыруа ахәыҷтәы
ҩымҭақәа даара ирацәоуп, аринахысгьы, уи, ӡыҭра зқәым анаҟәоу
еиԥш, убарҭ иреиԥшу акыр «ӡиас» ирхыҵхырҭахарц иҟоуп. Убас,
абри ашәҟәы ссир хыҵхырҭас изауз ируакуп А. Толстои иҩымҭа
«Ахьтәы цаԥха-хәыҷы». Ари аповест иалоу ахаҿсахьа хада,
ҳхәыҷқәа зегьы бзиа иеицырбахьоу, урҭ рыгәқәа рҿы аԥшәмара
шьҭызххьоу Буратино, ԥыҭк иԥсаху аҭагылазаашьа ҿыцқәа рыла
иаарԥшу Пиноккио иоуп.
«Ахьтәы цаԥха-хәыҷгьы», убас еиԥш иҟоу, Коллоди иповест
аӡ-ҟәыҵәақәа реиԥш иацрыҵуа егьырҭ аҩымҭақәагьы, иара
иарҵысуа афантазиа, аҭагылазаашьа хада иамоу, аҽҟьарҭақәа
иаанартуа ирыдҳәалоуп, урҭ рынагӡара, рхарҭәаара; рган ҿыцқәа
раарԥшра ауп дҵас ирзықәгылоу.
Аповест, раԥхьа иргыланы, ауаҩы ибзиабара, ахәыҷы ибзиабара ду ԥсыс иахоуп, хықәкысгьы иамоуп. Ауаҩы иахь агәыблра
иаша, абзиабара иаша злоу, егьырҭ аԥсҭазаара иаҭаху зегьы рҿы
дышҵаурахо, – убри шакәу ааӡарагьы гәыцәс иаҭатәу абриоуп
аповест иҳанаҳәо.
Аповест аҿы ихадоуп зыԥсы ҭалаз амҿтәы кьанџьа. Уи,
аԥсы шааҭалаз инаркны, уаҩы ихымхәыцуа, алеишәа ҷыдақәа
змоу, зыбзиа аҵкыс зыцәгьа аиааиуа, аҵара, аусура, ихәарҭаны
аҟазаара аасҭа, баша аныҟәара, амшгара иаҳа иеиӷьазшьо, иаҳа
уахь иахнаго, ажәакала, згәы макьана инагӡаны агәыблра алымсыц, имҿтәу аӡәы иоуп. Убри иахҟьаны уи акыр ихҭигеит, акыр
дгәаҟуеит, акыр еиликааит. Абарҭқәа еилкааны, ауаҩы изы
агәыблра, абзиабара, аусура, ихәарҭоу, аԥхьаҟа уаҩы иԥылаша
аҟаҵара уҳәа цәала-жьыла иҟазшьаны ианилала, игәы, ишьа/-ида зегьы агәыблра аналалаҵәҟьа – уи дуаҩԥсхоит.
Аповест аҿы ашәҟәыҩҩы ихы иаирхәоит ажәлар рлакәқәа,
жәлар рҿабызшәа хаа, рлаф, ргәеицамкра – убарҭ зегьы ирыбзоураны, иара иалоу ааӡаратә хықәкы, абжьагарақәа уҳәа, арахь
иалкьны акәымкәа, аҩымҭа иацәеижьны, сахьаркыла инаӡаны,
иара иатәны иҟалеит.
Абри аповест адунеи зегьы иахыҵәахьеит – уи асиужет ала
афильмқәа, аспектакльқәа, арадаиоспектакльқәа, абалетқәа
ҟарҵахьеит. Еиҭагоуп шамаха алитературатә бызшәақәа зегь
рахь. Аԥсышәала еиҭагоуп раԥхьаӡа акәны. Ҳгәы иаанагоит, иеицырдыруа
абри аповест аҿы Карло Коллоди ииҳәарц ииҭахыз
аԥсуа ԥхьаҩцәа хәыҷқәа ргәаҟынӡа абри аиҭага иазнагартә
ианыҟала, уи хҭыс бзиахоит аԥсуа ԥхьаҩцәа хәыҷқәа рызгьы,
аԥсуа хәыҷтәы литературазгьы.
Уажәшьҭа ажәа уара иутәуп, аԥхьаҩ, ашәҟәы иаԥхьаны,
аҵыхәтәантәи адаҟьа азыркыз.
