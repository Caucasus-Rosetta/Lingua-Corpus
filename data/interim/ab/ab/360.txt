 Џьума Аҳәба
Иҟалази иҟамлази 
Ажәабжьқәа

(Актәи)
Ишәасҳәо хыҭҳәаазар, шәиазҵаа Аботаникатә баҳча аусзуҩы, абиологиатә наукақәа рдоқтор Зураб Аӡынба.
Жәабаҟа шықәса раԥхьа, дсыԥшаан:
– Зурик, лафымкәа, ҳаҭыр сықәуҵома? – ҳәа сиазҵааит.
– Исзеилымкааит уҳәашьа. Уареи сареи, аишьцәа реиԥш ҳаицуп, ацәгьеи абзиеи рҿы ҳаидгылоуп, акы анысҭаху аҭел сасны абри сҭахуп сҳәоит, уаргьы убасҵәҟьа, уажәы ҳаҭыр сықәуҵома ҳәа усыдгылоуп, иџьасшьоит, странно иуҳәо.
– Странно иҵегьы еицәоу «странно» уҳәоит исҭаху ануасҳәалак.
– Изакәи?
– Зураб, уара усырҽхәаӡом, аха аҵара-дырра уаҿымызҭгьы уара Аԥсны уҟалон иреиӷьӡоу фотоҭыхҩыс.
– Егьиашаҵәҟьаны, Аԥсны зегьы сыздыруам, аха Аҟәа аконкурс ҟалар, схы сжьозар акәхап, аха агәра ганы сыҟоуп, актәи аҭыԥ шызго, избанзар, Аԥсны анҭыҵ, афотовыставка ҟарҵарц анырҭаху ҳаиҳабыра сара ирзыҟасҵо азы  аԥара усгьы, между нами, ҳампал сырҭоит.
– Саргьы аҳампал усҭоит, исҭаху сзыҟауҵар. 
– Аа, уажәшьҭа еилыскааит иуҭаху, ушәҟәы ҭыҵуеит,  исуҭар уҭахуп. Зеиӷьыҟам, уажәы арахь аусурахь иаасымгаӡеит. Уаҵәы ҳара  ҳахь Аботаникатә баҳчахь уне, ибзианы уҽеилаҳәаны, уфото ҭысхуеит, иахәаԥшыр, даҳбандаз рҳәартә аҭыԥҳацәа, уара усгьы ԥшӡак дубар  доуужьӡом.
– Усҟәаҵ аҵәы сылаҵара, амала абри иуҳәаз аԥшӡа дубар доуужьӡом ҳәа, ацәҟьара агәҭаҵәҟьа иақәуршәеит, дсывсны дысмышьҭит амыждараз, аха иҵегьы иџьоушьаша, зыгәра умгаша, иуасҳәоит исыхьыз. Иудыруеит, шаанӡа амра анаацәыҵхахо сҩагыланы, исзыԥшушәа амшын ахықәахь сцаны, амрагыларахь схы рханы снапқәа шьҭыхны сгыланы сыԥшуеит, амра ашьха ианавҵуа ҳәа, иаргьы ԥсы зхоу зегьы аԥсҭазаара рызҭо, сшәаны сцар ҳәа ишәошәа ашьшьыҳәа абз навҵнарҳәҳәоит нахьхьи ахра ахықәцәан, нас ашьшьыҳәа акасы зхызхуа аҭаца ԥшӡа леиԥш, ихало-ихало, иабаҟоу исуҭараны иҟоу ахаршә аҳәарц аҭахушәа, ишам-шамуа, игьам-гьамуа иаасҿаԥшуеит. Бзиа избаз ҭыԥҳак дааганы, лҿы хтны, субома сшыԥшӡоу лҳәошәа, убасеиԥш,  ҳшеиԥылалоз ҽнак, Зурик, агәра  угашам, амреи сареи ҳазхара ҳааибабан, уажәшьҭа сцап ҳәа аԥшаҳәа ианыршәланы мрагылара аганхь сышцоз аԥшаҳәаҿы, макьана шаанӡа, уаҩԥсык дыҟаӡам, аӡәы думԥыхьашәар уигьы, аспорт маҭәа лышәҵаны, аспорт еимаақәа лышьаҵаны ма ирласны дныҟәо даауԥылоит, еиҳараӡак дыҩуа днаувсуеит. Ари даауеит, дзыццаша арԥыс диԥыларц азыҳәан даауашәа, лтуфлиақәа рышьхәақәа шьҭыхны, аҭаца маҭәа даара еиԥшха лҽеилаҳәаны, амра анцәахәы ашьха ианаавҵуа, ахаҭа аҽыҵәахны, ажәҩан ахь иашьҭуа ашәахәақәа реиԥш ахьаԥшшәы рыҭаны, рыжәҩа зегьы аахәаны, лӡара-па инахысуа илықәыԥсоуп лыхцәқәа. Сааигәараӡа данааи, днасывсны данцоз ашәымҭаз даахьаҳәны данаасҿаԥш Зурик, сыгәра га,  аҳаԥы уанааҵыҵлак амра аауҿаҷҷар, убас иааҟалеит азныказ сыблақәа, анаахыст, мап, сыгәра га, иумдыруеи, ауаа аамысҭаҟәа аҭыԥҳацәа ргәы ҟарҵарц ицәажәақәо, ажәакала, ухаҭа ишыҟауҵало еиԥш комплементк аҳасабала акәым, уара, амра, амра ахаҭа ашәахәа  анаасҿаҷҷа: «Ты мое солнышко» сҳәеит, уаҳа акгьы. Ааи, изакәызаалак уаҳа ажәак сымҳәеит, уара сҩыза гәакьа Зурик, амра ашәахәа аауҿаҷҷаны ицар ашәахәа скуеит ҳәа уашьҭалом, иуҿаҷҷеит, ицеит, уаҳа акгьы уара, уаргьы умҩахь уцеит уаҳа акгьы, ухахьгьы иааиӡом, амра иуҿаҷҷаз, иахьа ашамҭаз амра ашәахәа сҿаҷҷеит ҳәа, ԥсаатәк наухыԥрааит, ицеит, уаҳа акгьы. Ларгьы аԥсаатә еиԥш, лара амра ашәахәа ахьцац ишцо еиԥш, ишысҳәаз еиԥш даасҿаччаны, лымҩа ианыршәланы дныҵаба дцеит.
– Уара, ахаан духамышҭуа угәаҿы… Уааӡырҩи, аблаҷыц афотоаппарат иаҩызоуп, аҭыхра уара иаанумкылар, иаанхоит убасҵәҟьа аблахкыга, ублаҿы, угәаҿы даанхоит. Уаҟа иҿыцу ҳәа егьыҟам. Уи аҩыза анаукаҿы имаҷзаргьы иуԥылоит усеиԥш ахҭыс, дибеит, дихамышҭуа дизаанхеит.
– Зурик анаука аганахьалоума, асахьаҩыра аҟны уҳәоума, усеиԥш аҿырԥштәқәа маҷӡам, уимоу, сара схаҭа  саԥхьахьеит шәҟәыҩҩык ихьыз. Блахкыгак дааиҿаҷҷаны, дныҵаба дцеит. Иара ашәҟәыҩҩы насыԥда, иԥсы ахьынӡаҭаз длышьҭан, длышьҭан, адунеи абжа дахысит, димбеит, димбаӡеит, лыӡбахәгьы имаҳаӡакәа дажәны дыԥсит.
– Урҭқәа еилыскааит. Машәырла иуԥылаз аԥҳәызба лара лхаҭа, иаҳҳәап, абыржәы,  иааины иааивагылар аҭыԥҳацәа ԥшьҩык, угәаҵа иҭашәаз аԥҳәызба, руа дарбану дузалхру?
– Иаразнак сналҿаԥшит, аа, абри лоуп сҳәоит.
– Лыԥшра-лсахьоума, лыхцәы аԥшшәы алоума, иамуӡозар, лшьапқәа ихәахәоу, ииашақәоу уҳәа, иаразнак дызлоудыррызеи?
– Лыблақәа рыла.
– Лыблақәа рыԥшшәқәа, шамахамзар еиқәшәаӡом, блаԥшшәыла, еилумкааи, ԥштыла.
– Зегьрыла уиашоуп, рыблақәа рыԥшшәы, сара сзыҳәан акымзарак акгьы аҵанакӡом.
– Еилукаартә ишԥауасҳәари… Ҿырԥштәык узаазгоит, нас еилукаауеит.
Ҳқыҭаҿы дыҟан Миха Адлеиба ҳәа шәарыцаҩ дук. Аҭыҩра аҟны машәырла имԥыхьашәоу, ма ишьу сыздыруам, абнаршәырантәи иааигеит абга-ласба. Ишыхәыҷызгьы иҿаҳәаны иман, избанзар ан акәу, аб акәу, Миха инхара ааигәара иааины ауура иалагон, иара, аҩны имаз алақәа абгаласба ргарц азыҳәан акәхарын, иашҭа иааҭаԥаланы, рыбжьы аргаха рмоуӡакәа,  илақәа ихәырны иршьуан. Миха ибзианы идыруан абгақәа ус зизыруаз: «Ишәшьла шәааҟәымҵӡакәа ишәшьла слақәа, сара ишәгәыдҵаны шәақьла шәысшьуам, шәхала шәжьы шәфо шәҟасҵап иҳәан, дацклаԥшны, акы агмырхакәа ааӡара даҿын, иаргьы Миха ишьцылеит, бзиа  дабеит. Иааигәара  уаҩ днанашьҭуамызт. Ажәакала иааигаз абга, аҩнытәи ала иаҩызахеит, аԥшәмацәа, асасцәа, аӷьычцәа, аҟыԥҳәа рыфҩы акуан, уи аума, Миха иԥсаса рааигәара абга неир абӷа ԥнаҵәон.
Миха Адлеиба ибга-ла  ҳқыҭа аӡбахә убасҟак иалаҩит, ҽнак, дшышәарыцоз, ҳгәашә дылсны дцон.
 Сан данылба:
– Миха, уаԥхьа сыԥсааит, уаамҩахыҵны,  счеиџьыка умфар санԥслак сумҵәуан, анцәа иумҳәан, уаргьы  уԥсыр снеиӡом.
– Иҟалазеи, Макбулиа, абриаҟара аҳәара заҭахузеи, бхаҵа Басариан дыҟоума?
– Ахәыҷқәа зегьы ыҟоуп, аха уҩыза дахьыҟам ԥырхагам, сара исшәоит иҳақәу ууал-ԥшьа, - лҳәеит.
– Изакәытә уалԥшьоузеи, Макбулиа, бзиарас ишәзызухьозеи?
– Мышкы аԥхьа аҳәыс аҵан, ҳажәхьа бзиа абга иафеит.
– Иабафеи?
– Чачаа рашҭаҿы, аҽнышьыбжьон.
– Уаҵәы-уаҵәашьҭахь, кәтык бымазар, ишьны ахьурӡы кнаҳа, саауеит, - иҳәан дцеит.
Адырҩауха:
–  Шәыжә зфаз абри ауп, ҳамҭас ишәымаз, - иҳәан, абга ацәа агәашәаҿ икнеиҳаит.
– Иабоумԥыхьашәеи?
– Исааӡаз абга-ла ашьҭа иҩхылан, аҭыҩра ианҭнаца иагәыдҵаны исшьит.
Сара абыжьбатәи акласс аҟны, аҩбатәи акласс аҟны дтәан Миха иҷкәын Беслан.
Аурокқәа анынҵәа:
– Бесик, аҩныҟа уцома?
– Сышԥамцо.
– Ҳаиццап.
– Уаала.
Рашҭа ҳанҭала, Бесик дсыцымзи, ари ҳара даҳтәуп аҳәазар акәхап, азныказ, иҵыхәаршәшәо инасыкәша-аасыкәшан, нас ашьҭахьтәи ашьапқәа ирықәгыланы сгәышԥы аԥхьатәи ашьап шәпа-жәпақәа анаднарӷәӷәала сышьҭахьҟа санкаҳа, акы умыхьзааит, сара абна-бга, иакәым узызуит аҳәозшәа, сыхәда, слымҳақәа, сӡамҩақәа арбзауа иалагеит. Саргьы  сшамхәаҽуа, ишсахәмаруа агәра анызга, ахәдаџьал  хчааӡа снапқәа  анакәсырша абӷа ааланарҟәит, еилыскааит иаҭахыз, абӷа сықәтәеит. Иҭрысны агәашә ахь идәықәлеит.
– Наҟ уақәҵ, наҟ! Абнахь уагоит, - ҳәа ҿылҭит Бесик иан,  нас лара, - Ҭуӷан, Ҭуӷан, ухынҳәы аҩныҟа ҳәа анҿылҭ, иԥхашьаз џьушьап, ахы ларҟәны, ашьшьыҳәа, ашәшьыраҿ инатәеит.
Итәеит, Зураб, аха ишԥатәеи! Аԥхьатәи  ашьапқәа анеиқәнаҵа, ацлымҳәа нықәнаҵеит, иара тәоуп ҿымҭӡакәа.
Ԥыҭрак ицәоуп, ахы аасшьышьып сҳәан, саннахәаԥш,  иааихьымсӡакәа абнарахь иԥшуан.
Сбызшәа аҳауазшәа, Ҭуӷан, уара, Ҭуӷан ду, уҩны уҟоуп араҟа зегьы бзиа урбоит, аӡәгьы угәы нирхаӡом,  ҳәа аблақәа  рышьшьра сшаҿыз, усыцхраа, сеиқәырха аҳәозшәа, гәырҩала иҭәны исыхәаԥшуан,  сгәы ааԥшаан Зурик, аҵәуара  салагеит. Миха игәеиҭан данааи:
– Наҟ иоушәыжь, ирыцҳауп, - сҳәеит.
– Иабацо, иоусыжьыр ашьцәа аҟырҟы ԥжәаны иршьуеит, - иҳәеит. Сыԥсҭазаара аҿы иҟалаз ари ахҭыс хәыҷы ишәахсҭаха сгәаҵа ианылеит.
Иумдыруеи Зураб, аамҭа зегь ахәышәтәуеит, ари сгәаҵа ианылаз ашәахсҭа ҟалеит 1947 шықәса анҵәамҭазы.
–1947 инаркны 1992 шықәсанӡа шаҟа шықәса бжьоуи?
– Ҩынҩажәи хәба шықәса.
– Убасҵәҟьоуп.
Ақырҭуа мпыҵахалаҩцәа ҳақәлеит. Сыҷкәынцәа аибашьрахь ицеит аҽныҵәҟьа. Сыҷкәынцәа рани сареи Гәдоуҭа ҳааит. Аҭаҳмада, исылшагәышьои сҳәан, амшынҵақәа рыҩра салагеит.
Афон аҳаԥы аазыртыз, асахьаҭыхҩы Гиви Смыр, автомат аашьҭихын дцеит еибашьра. Дабеибашьуеи ҳәа санразҵаа, икомандеи иареи Ешыра аоппозициа аҟны дтәоуп рҳәеит.
Сцеит Ешыраҟа, Гивигьы, иҩызцәагьы збан, снарацәажәап, џьара акы нанысҵап сҳәан сцеит.
Ҳаиқәшәеит.
Ҳазхара ҳаицәажәеит. Ахәлара ианалага:
– Џьума, уара угәы иҭоуи?
– Уаха араҟа, аҭабиаҿы саанхар сҭахуп, - сҳәеит.
– Уаанха,  ибзиоуп, сара срочно сымцар ауам, реиҳа сзықәгәыӷуаз, ҩажәихԥа шықәса зхыҵуаз ҳҩыза, аснаипер ихы даҿашәан ҩ-сааҭк раԥхьа дышьны Афонҟа дыргеит.
– Ҳаи, анаџьалбеит, асеиԥш акәзар Гиви саргьы суццоит, - сҳәан, сицны сцеит аԥсрахьы.
Дизааигәаны дидыруазаарын Гиви, убри аҟнытә, иара ихы-игәы дҭасуа диҵәуеит. Снахырхәаны акәыба санаадҵ ишаԥу еиԥш санрыдышшыла, ргәыла, ибзиаӡаны издыруаз Қамс сиазҵааит:
– Қамс, абри ақәрахьымӡа, дҭаацәаразма? – снаиазҵааит, акгьы сзымдыруашәа акәын сцәажәашьа шыҟаз, Қамс ивагылаз Чықь Аҩӡба:
– Уи издырӡом азыҳәаноуп дызусҭаз, - иҳәеит.
Қамс иԥҳәыс, Луиза Коӷониа, саншьа гәакьа Џьота имаҭа лоуп, убриа ҟнытә.
– Уара, Чықь, ианакәым акы сҳәазар, исоуҳәарауааз ус умҳәан ҳәа. Зҿумҭызеи? - сҳәеит сгәааны.
– Уара гәаараӡам, иабатәи гәаароу, агәырӷьара ду гәырҩахеит уаҳа акгьы, - иҳәеит Қамс. Иҟалаз уиоуп, иацы шьыбжьон аҩҭаацәарак еиқәшаҳаҭны, аԥсуа ҵасла, иара гәаҟ, иҭынхацәа, аибашьра ду цоит ижәбоит, ачараура дышԥаԥсам, чеиџьыкак ҟаҳҵап, ԥшӡала ачара  ҵаула ҳуеит, уажәазы ҳҭаца дҳашәҭ анырҳәа ачараҳәаҩцәа, аҭаца ҭаца маҭәала деилаҳәаны, аҭаца касы лхаҵаны дааргеит, аҭацаагара ашәа ҳәауа, иара гәаҟ рыцҳа иҽхьакшәа, аҭацаагацәа дрылан. Аҽныҵәҟьа, иацы, ашьыбжьышьҭахь Ешыра аоппозициа аҟынӡагьы днеиаанӡа аснаипер дгәеиҭан, аа, иубоит иҟалаз. Аҭаца ссир, аҭаца кассы аалхыхны ашәы касы лхалҵагәышьеит. Гәаҵәа зыӷроу дарбану ари аҩыза згәы иалымсыша, ауха сыцәамызт, аха, Афон аҭацәра иаҿын, убри азыҳәан иаанхада, иқәҵны ицада, аӡәыр дызбозар, снарацәажәап сҳәан, сызҿыз амшынҵақәа рыҩра азыҳәан сцеит Афонҟа.
Аҷкәынцәа абоубоз, абџьар аашьҭыхны изылшоз зегьы аибашьра иҟан, быргцәақәак, ҳәсақәак избақәаз урҭгьы ршәырақәа иаҵақьуа Афон иалҵны ацара иаҿын, ҭаҳмада-ерманык сиазҵаарц санааидгыла:
– Ухы уцәымыӷхама, иумбаӡои абомбақәа шкаҳауа, - ҳәа дасыдҟьеит.
Ақалақь, ҳжәытә аҳҭнықалақь, қьаԥҭаханы сахаанхеит, ари аҽнынӡа сыршьырауааз ҳәа сынкахәыцуа сышнеиуаз, ԥҳәызба ҵәрышкәак, ашәы лхьыкәкәа даасԥылеит, лыбла акгьы амбо. Ашәы илшәу ала, даԥсуазаап сҳәан:
– Дад, сбыкәыхшоуп, ашәы ҵаула бшәуп, ибыԥхада, баб иакәу, башьа иакәу, - сҳәеит сгәаҵанӡа сгәы иалсны.
Ажәак мҳәакәа, аҵәуара, аҵәуара акәым, ихышхыҵәаны рҿаархеит лылабжышқәа.
– Ибцәыԥсыда, баб иоума?
– Мап.
– Башьа иоума?
– Сашьа аџьабацәа дрылагылоуп, срочно акы  сҭахын аҟынтәи саауеит.
– Бхаҵа иоума?
– Шәара шәыздыруеит, Гиви Смыри шәареи шәаннеи, иара иакәын.
– Ҳаи, сыԥсындаз, иабаздыруаз, саҭабымҵан, баб сиқәлоуп, - сҳәан, сыԥҳа лакәзар еиԥш, лыҩнапык сыҩнапык анапсыргәыҵақәа инарынҵаны, ичҳа, сбыкәыхшоуп, Аԥсадгьыл шьакаҭәарала ада хьчашьа амам, анысҳәа, лыблақәа снарҭаԥшит. Сааилыҩҩааит, скамҳарц сҽаасырӷәӷәеит, сцәышхеит, сҟаԥшьхеит, сыблақәа шанхаӡеит.
– Ишәыхьи, отец? – абыржәы иацы лыԥсы еиԥш бзиа илбоз арԥыс, дзыццаз, иаахәлар дхынҳәуеит, уахатәи аҵх ҳанасыԥ иатәуп, хаҵеи ԥҳәысси ҳҟалоит, уара, уабиԥазаҵәуп, уара узыҳәан, аӡәымкәа ҩыџьамкәа, агәра ганы сыҟоуп аԥацәа шсыхшо, гәырӷьарала иҭәып уани уаби ргәараҭа ҳәа залҳәоз, згәыӷра зегьы аибашьра иалаблыз, убри, агәырҩа ду лзымхошәа, ҭаҳмадак дсыдыԥсылоит лҳәан, дыҳәҳәеит.
– Шәҳацхраа, шәааи, шәҳацхраа! – ҳәа даныҳәҳәа, сызнапык лҿы иадгәаланы, егьи снапала ирыӷәӷәаны искит лхы, дсымпыҵҟьаны дымцарц.
– Абааԥс, сбыҳәоит ҿыбымҭын, даҽазнык ҿыбҭыр, ибҭахызар, аа, абыржәы, ишыббо, шьаҿакоуп ибжьоу, сҽаласыжьуеит амшын, лҽаанылкылан:
– Анцәа-ауаа шаҳаҭуп, цәгьара сзыжәымуит, амшын шәҽаҭаны шәҽышәшьуа, сара шәеиқәсырхарц сҭахуп, шәара шәҽышәшьуеит, саҭашәымҵан шәара шәхы еиқәшәамзар?
– Схы, баԥхьа сыԥсааит, схы мыжда, амцхәгьы еиқәшәоуп, быҳәҳәабжь заҳауа ааип, иухьи ҳәа исазҵаап, акымзарак акгьы сыхьӡом сҳәап.
– Аа, еилыскааит, шәнапы сылашәкырц шәҭахны сыҳәҳәеит, шәарԥхашьоит, шәара ахьӡи аԥшеи рзыҳәан адәы иқәу, аҽнышьыбжьон, ахьымӡӷ лиргарц…
– Мамоу, бара, мамоу, ус ргәы иаанагар, бара быҟами, саб иаҟара исыхьыз игәы ианас, игәы анихь, дыԥсыр ҳәа сшәаны… Дарбану  быгәра зымгаша… – Уиакәӡам, сбыкәыхшоуп. Уи азыҳәан акәӡам бҿы еимлагәа изыскыз, уаҩԥсҵас исазҵаап иухьи ҳәа ирасҳәои?
– Нас сара исашәҳә.
– Исызбаҳәаӡом.
– Шәара даҽа чымазарак шәымазар?
– Сгәы шаҭаны ибзымҳәеит шәеилагоума ҳәа.
– Ус акәгәышьоуп.
– Сеилаганы, ахагацәа рыҩнаҿы сҭаԥсыр еиҳа исзеиӷьуп сзықәшәаны сыҟоу аҵкыс.
– Нас иаалырҟьаны, шәыԥҳа сакәзар аҟара срыцҳашьаны, сыблақәа шәанхыԥшыла, шәыпату схы иқәуп, иацы анышә зқәысыԥсаз сынасыԥ, быблақәа амра ашәахәақәа реиԥш исыхәаԥшуеит ҳәа, сыблақәа игәыдикылоз, шәара сыблақәа шәанаархыԥшыла, сылаԥш амаҭ еиԥш ишәыцҳазшәа, шәааҭрысын, шәцәышхеит, шәеиқәаҵәахеит, сара  шәысшьит ҳәаноуп сзыҳәҳәаз, шәара, сҿы еимлагәаны ишәкит. Аа, анцәа дшаҳаҭуп, Дыдрыԥшь ныха иамаҿуп, сҿы ааихыхны аӡәгьы иасҳәом, исашәҳәа ишәарҳәазеи имыцәаша сыблақәа?
– Быблақәа раԥхьа наӡаӡа ицәааит сара сыблақәа. Быблақәа аԥсҭазаара рхылҵуеит.
–Аԥсҭазаара зхылҵуа ауаҩ иакәӡам, амра ауп, сара сымроума, акы шәалаҩашьоит.
– Ибуам, ибуам исымҳәар. Абыржәы ибаҳәатәуп: «Ты мое солнышко».
– Нас исашәҳәа, шәара шәыԥҳа лакәушәа, иаҳагьы сгәы иахәоит.
«Ты мое солнышко» ҳәа засҳәаз, лареи сареи иахьынӡазгәарҭаз ала, ҳаиқәлацәан, жәаф-жәибжь шықәса ҳарҭагылан.
– Нас, арҭ ажәа ссирқәа аԥҳәызба илашәҳәеит,  ишәыхьи, урҭ ажәақәа  ашәира изаҩызахеи?
– Аҵкыс еицәоуп, сыгага еиԥшха исышьҭоуп аԥсцәаҳа иаҩызаха. Мҩамш бықәлааит, ибыхьша сыхьааит. Ибзаазгаз, сбыҳәоит наҟ ибхаршҭ аа, баагыли, абарҭ аԥарақәа рыла,  ацәашьы аахәаны сыхьӡала иаркы, ибынасыԥымхаз барԥыс иԥсы сакәыхшоуп, иԥсадгьыл ихы ақәиҵеит.
– Усгьы сџьыба иҭазааит арҭ ашәҟәқәа.
– Иҭабуп, исыҭ. Амала, - сқьышәқәа снапы анадыскыла:
– Аҭоуба ҟасҵахьеит Афон аныхабаа сыҩналаанӡа, исхамышҭырц: «Уаӷоу ианиҵааит, ихигахьоу зегьы» нанысҵан сымшынҵа, сара снаҭуп, сылахь сыџьамшь сӡатәит.
– Избоит, араҟа иҟаумҵан, ауахәама ҳаҩнагылам.
– Иҭабуп, Зурик.
– Ҭынч утәази. Саргьы снаҭуп. Иаачҳаны, уаасзыӡырҩы. Аԥсра еиӷьысшьо аҟынӡа снеит ҽнак. Изыхҟьаз зуҭахузеи схала саанхарц, са сцеит акатоликцәа руахәама ашҟа. Иудыруоу сыздыруам, акатоликцәа руахәама аҩныҵҟа, аҭӡамцқәа хыхьгьы ҵаҟагьы, џьарамзар џьаргьы сахьаҩырак кыдӡам, игылоугьы, итәоугьы аӡәгьы ҿиҭӡом. Хыхь  ажәҩанаҿ аӡәыр дыҟазар, уигьы духәаԥшӡом, ауахәама хыбуп, ухала уаанхоит, ухы уазаанхоит. Ухы уацәажәала.
– Ҳа-ҳа, са сҩыза гәакьа. Убри азыҳәаноуп, схала сааныжь, усыцхраа ҳәоуп ауахәама сзыҩналаз. Сыҩналеит, Зурик, амыждараз, ааи, ааи, амыждараз. Уи ашьҭахь еилукаап.
Аҽны, Анцәа иџьшьаны ауахәама, аҭааҩцәа маҷын, дара урҭгьы матанеиуамызт. Ҭынчран. Ҟәардәк снықәтәан, цәала-жьылагьы, доуҳалагьы скараханы сыҟамыз, асқам сышнықәтәаз ацәа насықәҳан, сылҭаҳәахаа сыцәеит, сааигәара итәаз, ҩыџьа аҳәсақәа усгьы сырԥырхагамызт.
Даасхагылан амра-шәахәа исҿаҷҷаз,  абжьааԥны еиԥш акәымкәа дгәааны:
– Уанбанӡабналои?
– Сабабналои, абра сахьыҟоу, иҳәала – сҳәеит
– Уара агәаҵәажәпа, ашәҟәыҩҩы. Уи азымхошәа ԥсихолог, ауаа закәу удыруаз џьысшьан, сицхраап лахьеиқәрак иоузар, игәаҵа иҭасырԥхап ашьыжь ашәахәа, амаалықь игәыдкылара иаҩызоу, убри ицқьоу илаша-лашо ашәахәа игәы иҭасырԥхар ихәап, еиӷьу аҩымҭақәа  аԥиҵап ҳәа ӡбаны…
– Баангыл, баангыл, имарианы сбыжәлаӡом, ибҳәеит сгәаҵәа жәпоуп, ус акәзааит, хәыҷык-хәыҷык еилыскаауеит, бара быблақәа алахьеиқәра уаҳа акгьы бымаӡамкәа, амра ашәахәа цқьа, ашәахәа лахҿых сгәы-сыԥсы злабырԥхои бара, алахьеиқә.
– Ииашаҵәҟьаны, ибзиаӡаны игәоуҭеит, аха уи  ангәоуҭах уажәоуп, усҟан, раԥхьа ҳанеиқәшәа, ари аҩыза ҟалаӡомызт, уара сыблақәа  уҭамԥшӡакәа: «Ты мое солнышко» уҳәеит. Уара уоума, сара сызтәу, сара сыртәуп зыԥсы ҭоу зегьы.
– Уи агәра ганы быҟоума?
– Агәра зызгои,  исҭахым, исҭахым, сызшаз убас сишеит. Исҭаххар ацгәы саҩызахоит, исҭаххар сшьауардынхоит, ма ҭакәажәык дсызгәаар,  аҽада саҩызаитәуеит, иҭаххар ала, ала бзиа акәым адворниашка саҩызаитәуеит, иҭаххар аҭакәажә сылҩызаитәуеит. Сызшаз убас сишеит.
– Бҽыбшьыр иаҳа еиӷьуп.
– Уара, абзиа збаша, сҽысшьыр иуазҭгьы, араҟа субомызт быԥсы ҭаз, бгәаҟлааит, былахь еиқәны быҟаз, бқьышә ааԥышәырччар бқьышә ҭаԥысҵәоит иҳәеит.
– Оҳо, ус акәзар, араҟа ҳабжьы раҳауеит, ҳандәылҵып, ҳаицәажәап.
– Ибзиоуп, ҳаицәажәап, амала араҟа акәым, ҳаицәажәап раԥхьа ҳахьеиқәшәаз, уаҵәы ибганы иахьыҟоу аресторан «Диоскуриа» ааигәара аҟәараҿы, утәаны, цқьа иуаҳауама, амшын уҭамлакәа, усзыԥшыз, снеиуеит.
– Ианба? Уаҵәы ианааилашәшәо?
– Унеуиама?
– Сышԥамнеиуеи. Сыԥшын, иааилашәшәхьан, аҳауа ҟәкын, амшын сынҭалан, ӡааҟәрыла ҟаҵаны, ла-ӡса сыӡсаны, макьана дмааӡац сҳәан, аҟәара снықәтәеит. Ҭакәажәык уҽеилаҳәа, ԥхашьароуп уҟьантазӡа лҳәеит.
– Уҽеилоуҳәама?
Сҽеиласҳәеит,  жәамш анҵы Москва ахагацәа рыҩнаҿы.
– Ахагацәа рыҩныҟа уабананагеи, узгада, ушьҭазҵада? Иухьыз араҟа аӡәыр игәеиҭама?
– Схы усгьы еилагахьан, иааҟәымҵӡакәа исеишуаз адворниашка, иахьцо сагааит сҳәан, трусикда, сахьынхо удыруеит, сҟәынд-ҟәындуа исҳәо уаҩы изеилымкаауа ҳашҭа санааҭала разҟыла, сгәыла Мушьни Бигәаа, исыхьыз аниба, исарочка ишәыхны иаасшәиҵан, суадақәа рышә аартны сшыныҩнеиҵаз дыҩны дцан, аибашьра Москваҟа дцан убри дизасын сышьҭарҵеит уара узыҳәан абзиара зҭаху. Уара уаҵкыс иҟәыӷоу уцәымӷуп. Амшын уҭамлан, ушьара уқәнаҟьоит, ухы-ухшыҩ иаԥырхагахоит ҳәа уасҳәеит, усыхьчарц агаӡа. Иуасҳәаз ухаҿы иааумгеит иҟалеи, иухьи?
– Сыԥсы маҷхо, аҳауа ҟәкын.
– Иахьагьы иузеилкааӡом, аҟәыӷара ашҟа амҩа дара ихьамҭоуп. Убри амҩа уқәысҵеит. Иааучҳар акәын.
Баша аҽыкәабара акәындаз хыла уҭасуа, уҭаӡсон.
Даара сузгәааит. Иухәҭаз узызума, ухы еилазгеит. Ишуҭаху уҟаз.
Абзиараз.
– Аа, уаангылишь.
– Ибҭахуи?
– Ҩызас иумада?
–– Аӡәгьы.
– Ҩыза дызмам, дыбнауаҩуп. Џьарак уаатәа.
– Сызтәом иҟасҵари.
– Џьарак уаатәа уара, сушьҭоуп, усзыԥшаауам.
– Џьарак сызтәом.
– Џьаргьы иугәамԥхаӡои?
– Исгәаԥхеит џьара, ҭаацәара бзиак. Акрысҿарҵеит, акрысдыржәит, адырҩаҽынгьы, адырхаҽынгьы. Шәысгәаԥхеит сҭаацәа аазгоит сҳәеит, рашҭа сҭырцеит.
Сара  иузысыԥшаауеит аҩызцәа.
Уи арбану?
– Аҽада. Агәы нумырхан. Амала, даҽазнык иуасҳәоит, аблақәа урҭамԥшлан. Аҽада аблақәа – урҭ сара сыблақәа роуп…
Абзиараз, анарцә ҳаиқәшәаанӡа.

29.06.2015 ш.

