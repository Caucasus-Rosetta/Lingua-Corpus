Елеонора Коӷониаԥҳа
"Анаурқәа" асценахь игьежьит...
Д. Гәлиа идрама "Анаурқәа" асценатә лахьынҵа бзиа зауз драматә рҿиамҭоуп. Апиеса бзиа амҩа асценахь ихазароуп. Адраматә рҿиамҭа даараӡа иуадаҩу алитература ажанрқәа  ирхыԥхьаӡалоуп, уи шамаха ашәҟәыҩҩцәа бзиақәа зегьы ирықәҿиом. Апиеса асценахь амҩа ылнахырц азы, марҭхәла еиқәшәазароуп, иқәнаргыло азҵаатәқәагьы наунагӡатәқәаны, атема хада актуалра аманы, аперсонажцәа аԥсҭазаара иагәылганы еиҿкаазароуп. Атеатр аԥсҭазаара изласаркьоу ала, апиеса иаанарԥшыроуп ауаатәыҩса зну адунеи ганрацәала.
Д. Гәлиа идрама "Анаурқәа" аԥсуа сценаҿы акырынтә аԥсҭазаара заухьо рҿиамҭоуп. "Анаурқәа" асценатә лахьынҵа аҭоурых ҳазааҭгылозар абас иҟоуп: 1952 ш. иқәиргылеит актиор-арежиссиор А. Агрба, анаҩсан 1962 ш. арежиссиор Н. Ешба ари адрама лара лдипломтә спектакльны иҟалоит, 1974 ш. Д. Гәлиа 100 ш. ихыҵра аҳаҭыразы арежиссир Д. Кәартаа еиҭашьақәиргылоит "Анаурқәа", 1984 ш. ари адрама ықәыргылан Аҟәатәи ақырҭуа театр аҿы (арежиссиор Г. Кавҭараӡе). Аха араҟагьы инҵәом "Анаурқәа" асценатә ҭоурых, избанзар, уи ықәиргылахьан аибашьра ҟалаанӡа Жәлар ртеатр аҿы актиор Шь. Гыцба, иара убас "Анаурқәа" дипломтә спектакльк аҳасабала аԥсуа хәаԥшыҩцәа ирыдыргалахьан 1985 ш. Қарҭтәи атеатртә институт аушьҭымҭацәа (арежиссиор Д. Кәартаа). Аибашьра ашьҭахь, Шә. Ԥачалиа ихьӡ зху Тҟәарчалтәи атеатр аҿы Шь. Гыцба даҽазныкгьы ари адрама асценаҿы аԥсҭазаара ахеиҵеит. Абри иаршаҳаҭуеит Д. Гәлиа идрамаҿы иахьеи-уахеи ауаатәыҩса ирыхҭысуа аԥсҭазаара ҟазарыла аарԥшра илшеит ҳәа. 
"Атетр амиалаҭ рзы хышәк, мамазаргьы саркьак иаҩызоуп, убри ахышә икылԥшны, убри асаркьа ианԥшыланы ауп, ҳара ҳажәлар моу, атәымуаагьы ҳара ҳзакәу, ҳҭоурых зеиԥшроу, иахьа иҳабзазашьоу, ҟазшьас, ҵасс иҳамақәоу зларбо,  излардыруа", абас иҩуан атеатр аҵакы дазааҭгыло аҵарауаҩ Шь. Инал-иԥа "Мҩахәасҭала ахрақәа рахь" захьӡу ишәҟәаҿы. Ииашаҵәҟьаны, атеатр амилаҭ рхәышҭаара аиқәырхаразы ҵәатәышьаҟас иаҵагылоу ҟазароуп, уи ароль амилаҭ рдоуҳатә ԥсҭазаараҿы аҵакы шьахәла еилызкаауаз Д. Гәлиа, ари апиеса аԥҵара азмырхакәа, амилаҭтә театр ашьақәгылараҿы ароль хада неигӡеит ҳҳәар ауеит, иара иԥсҭазаара ҳазааҭгылозар. Д. Гәлиа аԥсуа жәлар дырхыбаҩын, иҟаӡам хырхарҭак иара инапы зкьымсыцыз: анбан аԥҵара, аԥсуа шәҟәыҩҩцәа реиҵааӡара, аԥсуа шәҟәы аҭыжьра, агазеҭқәеи ажурналқәеи аԥсҭазаара рыҭара, атеатр ашьақәыргылара уҳәа ашәҟәыҩҩы илимыршаз арбану! Зны-зынла иагьџьоушьоит, излаилшазеи аӡәы абарҭқәа зегь реиҿкаара....
"Анаурқәа" Д. Гәлиа иҩит шәҟәыҩҩык иаҳасабала дҭышәынтәаланы даныҟала ашьҭахь, хаҭала уи ажанр аҿы ԥышәа дук шимамызгьы, ашәҟәыҩҩы илшеит аԥсуа жәлар рыбзазаратә, рсоциалтә ԥсҭазаара аазырԥшуа арҿиамҭа аԥҵара. Пиесак аҳасабала "Анаурқәа" ақәра рацәа шамоугьы, 21-тәи ашәышықәсазгьы атеатр азхьаԥшуеит, уи иаанагоит Д. Гәлиа ԥсра зқәым арҿиамҭа ҳзынижьит ҳәа. Декабр 9, 2015 ш. С. Ҷанба ихьӡ зху Аԥсуа драматә театр ахыбраҿы "Ақәыԥшцәа ртеатр" (асахьаркыратә напхгаҩы С. Агәмаа) иҳаднагалеит "Анаурқәа" асценатә вариант ҿыц. Уи ықәиргылеит уаанӡагьы ари адрама иазхьаԥшхьаз Жәлар рартист Шь. Гыцба. Аспектакль апремиера иаҭааит аклассика агәхьаагара знубаалоз аԥсуа театртә ҟазара абзиабаҩцәа. Аспектакль аҿы реиҳа игәахәароу, араҟа  ароль хада (Гәдым) неигӡон ақәыргылаҩ ихаҭа Шь. Гыцба, иара убас актиор А. Дауҭиа (асҭаршын), актриса М. Арсҭаа дцәырҵит Фатма лхаҿсахьала. Еиқәаҳаԥхьаӡаз актиорца зегьы акыраамҭа аԥсуа театртә ҟазара иацәыӡны иҟаз ҟазацәан. Аӡы ахьышьҭраь игьежьуеит рҳәоит, ус анакәха, ҳаԥхьаҟа аԥсуа хәаԥшыҩцәа ироуеит алшара урҭ актиорцәа рҟазара ацклаԥшра. Аспектакль аҿы арольқәа рӷьырак назыгӡо аибашьра ашьҭахь еиҵагылаз, актриса С. Агәмаа лааӡамҭацәа роуп. 
"Анаурқәа" ықәзыргылаз Шь. Гыцба, зегь раԥхьаӡа иргыланы актиор дууп, убри аҟнытә, асценаҿы актиор изанааҭ акыр ихадоу акакәны ишиԥхьаӡогьы убоит, избанзар, иара иалихит аклассикатә вариант, актиорцәа рыхәмаррала асценатә драматә рҿиамҭа аԥҵара. Асцена еилаҳәоуп ирмыцхәым шәыгала, ахәаԥшҩы ибоит аԥсуа нхаҩы иҩны ауадақәа руак. Гыцба уиаҟара ахархәара иҽеимҭеит  арежиссиортә хырхарҭа, асценатә спецеффектқәа. Хымԥада, арежиссиортә фантазиеи актиортә хәмарреи еилаӡҩаны ианыҟо, аспектакль еиҳагьы иҭнагоит, аха даҽаганкахьала, аспектакль аҿы арежиссура мацара аԥыжәара аҭаны, актиортә хәмарра уи иаҵанарӡуа ианыҟоу, ахәаԥшҩы игәазыҳәара зыӡӡом. Атеатр аҭоурых ҳазааҭгылозар, актиортә ҟазара ҳара ҳера ҟалаанӡа иҿиазар, арежиссиор изанааҭ 20-тәи ашәышықәса алагамҭазы  ишьақәгылеит ҳәа иԥхьаӡоуп. Иҟалап уи акәзаргьы, атеатр абзиабаҩцәа рӷьырак рзы, есқьынагьы изхадоу актиор ихәмарра, иагәылырҭәааны ахаҿсахьа аарԥшра. Гыцба иара занааҭла дызлактиору ала, хымԥада, аԥыжәара амгар ауамызт актиортә ҟазара. Ақәыргылаҩ Шь. Гыцба илшеит актиортә анасамбль бзиа ахархәарала, ахәаԥшҩы изнагара аԥсуа ԥсҭазаараҿы иахьа уажәраанӡа имҩаԥысуа ахынҭаҩынҭарақәа: адгьыл аҭыӡшәа, аҭаацәаратә еимакы-еиҿакы, ҵа змаӡам абзиабара иацу атрагедиа, аҵарҭышагара, цәгьа иуадаҩӡоу ауаатәыҩсатә еизыҟазаашьақәа ирхылҵуа атрагедиақәа... Аспектакль ашьҭахь, аинтервиу змырхуаз Шь. Гыцба, "Гәлиа иқәиргылоз абарҭ азҵаатәқәа иахьагьы иактуалтәума?" ҳәа иоуз азҵааразы "ахаҭаԥсаҭа" ҳәа аҭак ҟаиҵеит. Ииашаҵәҟьаны, Д. Гәлиа идрама асиужет уаназхәыцуа азныказ иузцәырҵуеит азҵаатәқәа: Аԥсуа ԥсҭазаараҿы адгьыл аҵыхәала ауаҩы ихгьы, иԥсгьы иҭааацәагьы ақәиҵома? Адгьыл еимакны ауаҩшьра алшома? Иашьа бзиа иибоз аԥҳәыс аԥсуа хаҵа хатә ҩызас далихуама? уҳәа адрама иагәылгоу ацәаҳәақәа уаадыргачамкратәы иҟоуп. Аха, арҭ азҵаатәқәа ҳара иаҳцәыхарам, ҳазну адунеи аҿы урҭ ахҭысқәа мҩаԥысуазар. Хаҭала абри зыҩуа сқыҭаҿы Аԥсны Аџьынџьтәылатәи еибашьра аамҭазы избахьеит аишьцәа ирхылҵыз адгьыл аҳәаа еимакны ишеибашьыз, аибашьра ашьҭахьгьы иҟан ахҭысқәа аԥҳәыс лҵыхәала аишьцәа еилыҵуа, аби аԥеи еиҿахысуа... Абри азоуп  изырҳәогьы, "ари адунеи аҿы иҟамло акгьы ыҟам" ҳәа...
Атеатр абзиабаҩцәа иазгәарҭахьеит, ахәаԥшҩы инапеинҟьабжь аҽаԥсатәра аҟазара ду шакәу ҵаҵӷәыс  иамоу. Уи акәхап, актиор Шь. Гыцба Гәдым ихаҿсахьа еиҿартәны раԥхьа асценаҿы данаацәырҵ еихсыӷьра зқәымыз анапеинҟьабжьқәа зиаҭәаршьаз. Уи алагьы, аԥсуа театр абзиабаҩцәа аҟаза ду идырдырит бзиа дшырбо, дшыргәалашәо, дрымбеижьҭеи дшыгәхьааргоз, иҟазара ишаҿгәҳәаауаз. Иара убасҵәҟьа напеинҟьарыла иԥылеит актиор А. Дауҭиа асҭаршын ироль сахьаркны асцена данаақәгыла....
 Апремиера ауха ихәмаруаз актиорцәа ҿарацәа рҟазара (иҟоуп арольқәа  еиҭныԥсахланы егьырҭ актиорцәа инарыгӡогьы) хшыҩзышьҭра ауҭаратәы иҟан. Ихадаӡоу арольқәа ирхыԥхьаӡаламзаргьы Луман ихаҿсахьа аазырԥшыз актиор А. Еныкь қәҿиаралатәи ихәмарра алумкаар алшом. Актиор А. Еныкь и-Луман илоу ауаҩытәыҩсатә хьысҳарақәа зегьы инарҷыданы, пластикала уажәы-уажәы зҽызыԥсахуа иҟазшьала иааирԥшуеит џьара аҵанӡа аҩны имҩаԥысуа атрагедиа ду иаргьы ишыгәниго, ишихароу. Луман зны дгәымбылџьбароуп, нас дымчыдоуп, даҽазны дхьысҳауп, арыцҳашьара анилогьы ыҟоуп. Актиор Еныкь уажәы-уажәы зҽызыԥсахуа аҟазшьақәа рыла, Луман асценаҿы далукаауа дҟаиҵоит. Луман иҵоурам хаҿсахьазаргьы, зны-зынла даарыцҳаушьаратәы, дагьеилукааратәы иҭихуеит, инагӡоуп ихаҿсахьа. Дыгәнукылоит, насгьы, дцәырҵыцыԥхьаӡа унапы изеинуҟьарцгьы уҭаххоит...
Аспектакль аҿы иаарԥшу ахаҿсахьақәа зегьы баҟаҵас ирылагылоуп Гәдым (Шь. Гыцба) ихаҿсахьа. Актиор Гыцба, ақәыԥшцәа рактиортә ансамбль еидызкыло иара иоуп, амала, аҟаза ду ишиҟазшьоу еиԥш, иара даламгеит "урҭ рыхәаҽра". Гыцба драматә актиоруп ԥсабарала, убри ауп адгьыл аҭыӡшәа аԥсҭазаараҿы анырра ду шамоу, амчра ду шацу, насгьы уи аимакра атрагедиа ду шалҵуа, ақәыргылаҩ – ароль хада анагӡаҩ иаҳасабала бла ҵарыла аарԥшра зилшаз.
"Анаурқәа" аҿы ароль хадақәа руак неигӡоит А. Анқәаб (Дауҭ). Актиор қәыԥш илшеит, аԥсҭазаара ацәыхацәыфара, азалымдара иаҿагыло уаҩны аҽаарԥшра. Иара убри инаҷыданы, А. Анқәаб абзиабаратә мотивқәа аԥсуа сценаҿы адраматә елементқәа рыла ихирҷеит. Ҵоуп, зны-зынла ахәаԥшҩы иоуан агәаанагара актиор иинтонациа зны-зынла иԥсахлар, иҵегьы агиперболатә ҟазшьа змоу аԥштәқәа алеигалар инеигӡо ароль еиҳа ишхаҭәаауа. Аха, апремиеира – уи аспектакль раԥхьаӡа аԥсҭазаарахь ашьапы анеихнаго мшуп, убри аҟнытә "Анаурқәа" иалоу афырхацәа анаҩстәи аԥсҭазаараҿгьы ишьақәгылалоит, усоуп ишыҟоу атеатртә спектакльқәа зегьы  рҟазшьа. Акино – уи знык иҭыхуп, ԥсахшьа амам, аспектакль есҽны иҿио, зыԥсы ҭоу ҟазароуп. Убри азоуп изырҳәо "актиор бзиа дудырырц уҭахызар, атеатр аҿы ихәмаршьа гәаҭ"  ҳәа.
Иалыскаарц сҭахын Селма лроль (К. Иашьыл), иара убас Ҳанифа лроль (Е. Туова) назыгӡо актрисацәа. Рҩыџьагьы дует ҳасабла аус руеит асценаҿы. Убри аҟара рыхәмарра хеибарҭәаауп, аӡә хазы лыдкыларагьы уадаҩуп. Акырҵуеит аԥсуа сценаҿы абас, бзиабарала иҭәу, ақәыԥшреи аҟазареи еиҿыбааны ахаҿсахьақәа рӡыргара ҳамбеижьҭеи. Даараӡа игәыҭшьаагаз ҭыԥын аспектакль аҿы Луман (А. Еныкь) иԥҳәыс Селма (К. Иашьыл) дкәашарц анлыдиҵоз. Араҟа, арольқәа назыгӡоз рҩыџьагьы (К. Иашьыл, А. Еныкь) ирылшеит, ахәаԥшҩы игәаҵанӡа инеиртә агиперболатә ҟазшьа ахаҵаны, амчи аҟазшьа ӷәӷәеи реиндаҭлара. Амч змаз Луман идҵала Селма кәашара дықәлар акәын, аха лара Селма апиесаҿы ҟазшьала дҟәымшәышәны, длеишәадашәа дубозаргьы, актриса атеатр аҿы иналыгӡоз ахаҿсахьала иаалырԥшит ларгьы ишлымоу абзиабара илнаҭо амч. Иашьылԥҳа иаалырԥшыз Селма зны-зынла агәаӷьра змоу ԥҳәысны даабоит, "сшьы, усеихс, нас!" лҳәоит Дауҭи лареи еизааигәаны ишгылаз Луман данрыхҭыгәла. Ари асценаҿы, дгәымбылџьбароушьа ҳзызхәыцуаз Лумангьы иаҳирбоит Селма лахь иаргьы ишимоу идгьылтәу бзиабарак, иашьа Дауҭ иеиԥш иҳараку адоуҳатә бзиабара аҟынӡа изымнаӡозаргьы. Гәдым иԥҳа Ҳанифа (Е. Туова) абзиабареи ацқьареи дырсимволны даарԥшуп Гыцба испектакль аҿы. Актриса лыхәмарра убри аҟара иԥсабаратәуп, азныказы абри атеатр аҿы акәымкәа, ус аԥсҭазаараҿы ҳазхәаԥшуа хҭысуп уҳәаратәы. 
Аспектакль аҿы цәаҳәа хаданы иагәылсуеит аԥсҭазааратә философиа еснагь иацу азалымдара аҿагыла. Уи еиҳаракгьы Гәдыми Дауҭи реидысларақәа рылоуп ишаарԥшу. Акыр хшыҩзышьҭра ауҭаратәы иҟан, акыраамҭа аҩны иҟамыз, араҟа имҩаԥысуаз идгьылтәу аимак-аиҿак иаҿагылоз Дауҭи уи иаб аҩнаҭа аԥшәма Гәдыми реиԥылара. Урҭ ахҟа шрыбжьазгьы, актиорцәа Шь. Гыцбеи А. Анқәаби ԥсуаҵас, иаахьшәашәацәоума уҳәаратәы иангәыдеибаҳәҳәало пластикала иаҳдырдыруеит аби ԥеи шымааибуагьы – агәакьара шьаҭас измоу абзиабарагьы шрымоу. Актиор Гыцба асценаҿы деикәагьежьуеит, адгьыл аҭыӡшәеи иҭаацәараҿы имҩаԥысуа аҭыӡшәеи рыӡбара иҽазшәо. Агротесктә ҟазшьа азалхуп, асҭаршын (А. Дауҭиа) ироль. Иара актиор ишәу ацәамаҭәагьы егьырҭ иршәу зегьы иргәылҷҷаауеит. Ажәакала, иахьатәи ҳаамҭаҿгьы аҳра зуа "фырхаҵаны" далкаауп иара, асҭаршынраа макьана рышьаҭа шыӷәӷәоу шьақәырӷәӷәо... Деилаарцыруа, имедал ӷьазӷьаз ихәда иахьнырҳаланы, аҵарҭышагареи, амишәанреи дырсимволны дааирԥшуеит актиор Дауҭиа исҭаршын. Асҭаршыни Гәдыми рсценақәа мҩаԥысуан лахҿыхрала, напеинҟьарала. Ахәаԥшҩы иаразнак идыруеит иахьеи уахеи ибла иабо акоррупциеи аҵарҭышагареи заҟа сахьаркырала ирыдыргало Гыцбеи Дауҭиеи. "Абри иуҳәо зыршаҳаҭуа қьаадк суҭандаз", иҳәоит актиор Шь. Гыцба, еиҵеиҟәаҟәоз аус ԥаршеи шьақәзырӷәӷәоз бӷьыц кәамҟьак даҳәо. Убри аамҭазы, Гыцба ифырхаҵа шәагаала дмаҷхазшәа дааҟалоит асҭаршын ду иҿаԥхьа данқьақьо. Аҵарҭыша аҭара асценаҿгьы, Гәдым иаҳбац зыбжьы ҟацаӡа иҟоу иакәымкәан, ауразоуроу дыхәшаха, дҟәымшәышәӡа, длаҟәны дааҟалоит. Ахәаԥшҩы иаҩсуам иара убас, аԥенџьыр ахышә аҟнытә агәыла Сааҭ идьыл асҭаршыни Гәдыми "ианхдырффоз". Аԥсҭазаараҿы ишаҳԥылало еиԥшҵәҟьа, ирҭаххеит, ирыӡбеит, аҵарҭыша ззыԥҵәаз аус! Абарҭ асценақәа идырҵабыргуеит наџьнатә аахыс аԥсҭазаараҿы зегь реиҳа инегативтәу аҵарҭышагара, амчра знапы иаку имҩаԥырго азинеилагара уҳәа иахьагьы аҭыԥ ду шамоу, уиоуп ас исахьаркны иаарԥшу асценақәа ахәаԥшҩы иаразнак азҿлымҳара зриҭо напеинҟьарала...
Иалкааны урзааҭгыларатәы иҟоуп, аспектакль аҿы егьырҭ арольқәа назыгӡо актиорцәагьы. Иаҳҳәап, Гәдым иԥшәмаԥҳәыс Фатма (М. Арсҭаа). Ҭеиҭԥшла еиҿкаау, еснагь агәалаҟазаара бзиа змоу аӡә лакәны иаарԥшу хаҿуп адрамаҿы Фатма. Ароль ахаҭагьы уамак идуум, аҽҟьарҭақәагьы рацәам, аха актриса Арсҭаа иналыгӡо ахаҿсахьа ианубаалоит адәахьтәи аҭеиҭԥш ишаҵаҵәаху агәырҩеи ахьааи. Лара лхаҵа иҳәатәы дацныҟәошәа, еиҳаракгьы дызҿу абжьаҟазароуп. Фатма – Селмеи Ҳанифеи рхьаа зыхәшәтәыша аҭагылазаашьа ауп дзызхәыцуа асценаҿы. Фатма (М. Арсҭаа) бжеиҳан ҿымҭӡакәаны ауп аҩны иҟоу ахынҭаҩынҭара аиқәыртәара аус шазылуа, аха Гәдым ихыԥша еиҳа аиааира агоит ҳамҳәозар. Гәдым зыдгьыли зхатә философиеи зыԥсы рыхҭнызҵо уаҩны дыҟоуп, убри азоуп адрама ахыркәшамҭазы дызҭахо зегь реиҳа ицқьоу иԥҳа Ҳанифа. Ари ахҭыс аспектакль анҵәамҭаҿы иҟоуп. Гәлиа ипиесаҿы Гәдым иԥҳа данҭахалак ашьҭахьгьы "адгьыл сара истәуп" иҳәозар,  аспектакль аҿы Шь. Гыцба уи усҵәҟьа иаликаауам, ианаму, Гәдым идгьыл арҭбаара дшаҿыз, иҩны атрагедиа шиҩнеигалаз аилкаара еиҳа аԥыжәара амоушәа ҳбоит, асценаҿы уи аамҭазы аӡәгьы бжьыҭгала акгьы злеимҳәо ала. Атрагедиа иҟалаз излаз аилашыра иаалнахуеит "Анаурқәа" иалоу ахаҿқәа зегьы...
Аспектакль аҿы иаԥҵоуп иара убас, Дамыр (В. Абыхәба), Аҷныр (А. Кәарҷиа), Сааҭ (И. Ажьиба) рхаҿсахьақәа. Ҳанифа бзиа илбо Дамыр даарԥшуп абзиабара аҵкыс, ахатә мал ахьчара иадгыло арԥысны. Актиор Абыхәба уи неигӡоит шьахәла. Иара ифырхаҵа имырхьаакәаны ауп аҭыԥҳа дналыгәҭасны иаб Сааҭ ипозициа дшадгыло. Дамыр дыгәнукылоит зыбаҩ зцәыласу, изҭаху здыруа арԥысны. Аҭаацәа еснагь ирыцу Аҷныр (А. Кәарҷиа) аспектакль ахы инаркны аҵыхәанӡа далахәуп. Аҷныргьы Ҳанифа леиԥш ацқьара дахаҿроуп. Актиор қәыԥш, иара инеигӡо арольи иареи еишьашәалоуп, ииашангьы далԥшаауп. Ароль назыгӡоз Кәарҷиа илшеит зыӡбахә ҳамоу аҟазшьақәа раарԥшра. Аҷныр зны зҿахәы зҳәаратәы иҟоу уаҩуп, зны аԥшәма иҳәатәы иахымԥо, даҽазныхгьы, абзиабара ахьчаразы аҭаҷкәым шьҭыхра иазыхиоу, аха инагӡаны ахақәиҭра змам...
Ароль адраматург ихәыцуеит, иҩуеит, аха асценаҿы автор итекст аҳәара азхом, ахаҿсахьа аԥҵара иаҭахуп аҩныҵҟатәи адунеи ҭбаа, апластика, ахәаԥшҩы зыгәра игаша ахатә шәыгақәа. Аҟазара захьӡугьы, ахаҿсахьа аҭыхроуп, актиор ииҳәо атекст ахаҿсахьа анацым, уи апиеса ахаҭа уанаԥхьо иаҩызахоит. Убри аҟнытә, иаҳҳәар ҳалшоит Шь. Гыцба иактиорцәа рӷьырак игәылырҭәаау хаҿсахьақәоуп ҳәа.
Аҵыхәтәантәи асценаҿы даацәырҵуеит  агәыла Сааҭ (И. Ажьиба), аспектакль аҿы аханатә зыӡбахә рымоу, зыдгьыл Гәдым итәитәырц ииҭаху. Сааҭ аурҭ бааԥс еиԥш дааҩнашылоит, дыҩналаанӡагьы асцена анҭыҵ ауҟьанчаҟьанбжьы ихылҵуеит. Ари ароль апиесаҿы зегь реиҳа  имаҷуп, аха Сааҭ ихатә мал азықәԥаразы зхы зымшаҭо иакәны ҳхаҿы даанхоит, избанзар, иара иҩнашылара ицәырнагаз ацәқәырԥа иахҟьаны дҭахоит Ҳанифа...
R.S. Аспектакль ашьҭахь ицәырҵыз хәыцрақәак... Шықәса 30 зхыҵуаз атеатртә ҭыӡшәа иахҟьаны, атеатр анҭыҵ инхаз актиорцәа рҟазара зыгхаз ахәаԥшҩы игәнаҳа  иаҵалода? Жәларык аԥсуа театр актиорцәа аԥсуа сценаҿы ахәмарра азин рымамкәа иҟан. Иаҳҳәар ауеит аԥсуа театр аҿы адиктатура аҳра ауан ҳәа. Убри иахҟьаны, аԥсуа театртә ԥсҭазаара иалхәдааз иреиуан здунеи зыԥсаххьоу актиорцәа дуқәа: А. Ҭаниа, З. Амқәаб-Ермолова, А. Ермолов, Е. Коӷониаԥҳа...
Август мза 2014 ш. Аԥсны Аҳәынҭқарра Ахада инапынҵақәа Жәлар реизара ахада В. Бганба ианынеигӡоз аамҭазы, иӡбахеит атеатр азҵаатәы. Аполитик В. Бганба усҟантәи Акультура аминистр Б. Гәынба диваргыланы илшеит шеишықәса ирзымыӡбауаз аус аҭыԥ ақәҵара. Иаԥҵахеит С. Агәмаа сахьаркыратә напхгаҩыс дызмоу "Аԥсуа ҳәынҭқарратә аҿар ртеатр". Абри иабзоураны асценаҿы ихәмарыртә алшара роуит артистцәа: С. Агәмаа, Шь. Гыцба, А. Дауҭиа, И. Коӷониа, М. Арсҭаа.
Аԥсуа драматә театр ахыбраҿы иахьа аус руеит ҩ-театрк. Атеатртә еиндаҭлара аҟазара иамыхәозар иаԥырхагам, уи ус шакәу агәра ҳнаргоит аҵыхәтәантәи аамҭазы  атеатртә ԥсҭазаарагьы ашьара иқәло иахьалагаз... 
