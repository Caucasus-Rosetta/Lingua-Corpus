АНИ АԤСАДГЬЫЛИ
АПОВЕСТ

Марҭа лани лаби рҭаацәа ирҿыҵны инхоижьҭеи митәык ҵуамызт. Урҭ зҿыҵыз Марҭа ландуи лаб иашьеи ракәын. Марҭа лаб ҩыџьа аишьцәа иман. Иеиҳаба Кәасҭа ихьӡын. Уи уаанӡа дырҿыҵны хазы анхара далагахьан. Акыргьы иҭаацәа дырцәыхараны дынхон. Марҭа лаб Захар дахьынхоз, аҩнду еиҳа иазааигәан, Кәасҭа дахьынхоз аасҭа. Аҩнду амраҭашәарахь ала иҟан, Захар иҩны – амрагыларахь ала. захар иҩни иҩндуи еимариашаны, рыҩбагьы амрагыларахь рыхқәа рханы игылан. Амра аныҩыҵхахалак, ашәахәақәа рцәыкәбарқәа инылаԥсон. Шьыбжьон амра нхышәҭаанӡа ус иҟан. Амра шьыбжьон ианынхышәҭлак нахыс, рыҩнқәа рышьҭахьҟа акәын амра ахьԥхоз, раԥхьаҟа ашьашәырра лахатәон.
Захар иҩны ашьҭахь дгыланы, амраҭашәарахь ала данԥшлак, дахьыҩныҵыз иҩнду ацәыкәбар днылаԥушан. Аӡәыр агәара дықәзаргьы даақәибаауан, ҳәатәык анимоугьы ибжьы наиргалон. Иара иҩны ахьгылаз, акыр илаҟәыран, аҩндуаа, раб иҩны ахьгылаз аасҭа. Убри аҟнытә, аҩнду аҿынтә уанԥшлак, Захар игәара унаргәыҵа еиԥш, уқәԥшуан.
Марҭа лакәзар, аҩндуаа рҿы дҳәар-ҳәаруа дцаны, даалон. Амала лаб иашьеиҳаба, Кәасҭа дахьынхоз лымала дымцацызт. Уахь лымала дцар дшәон, акыр ахьыбжьаз аҟнытә. Дымшәакәа, макьана дхәыҷымзи, Марҭа? Хәышықәса заҵәык роуми аарлаҳәа илхыҵуа? Аҩндуаа рҿы, лассы-лассы дахьааилоз акәхап, ландуи лаб иашьа Џыри даара бзиа изылбоз.
Андуцәа, усгьы, рмоҭацәа рзы ишыҟоу жәдыруеит, Минагьы лмаҭа длызгәаҟуан. Илылалҵауа длымамкәа бзиа дылбон. Ҽнак длымбар дылзычҳауамызт, дхагахон. Марҭа лани лаби рхарала, ҽнак анду лахь Марҭа данымнеи, Мина илықәыршәны дара рахь дцон. Еилылкаауан, арысҟаҟара аамҭа дара рахь Марҭа дызхымааизеи ҳәа.
Марҭа лаб иашьа Џыр,  занааҭла дырҵаҩын. Марҭа знык дызҳаны, ашкол дҭаландаз ҳәа дыҟан. Џыр убас дахыццакуан Марҭа ашкол  лҭалара. Лара ашкол дышҭамлацызгьы, аԥхьашьеи аҩышьеи бзианы илдыруан. Уи илзырҵаз Џыр иакәын.
Џыр Марҭа аԥхьашьеи аҩышьеи лырҵара адагьы, аԥсабарахь, лассы-лассы, ныҟәарагьы дигалон. Марҭа диманы ахәы дхалон, арха еимидон, аӡиас аԥшаҳәа давалон абна еихашьшьыра дыҵалон. Абас аныҟәарақәа раан, иибо, аҵлақәеи ашәҭқәеи рыхьӡқәа леиҳәон. Урҭ еиҩдыраашьас ирымақәоу леилиркаауан. Аҩныҟа ианыхынҳәуаз еиуеиԥшым ашәҭқәеи аҵла рбыӷьқәеи ргәыдыҳәҳәала аҩныҟа ирыманы иаалон. Аҩны ианааилак, аҽны ныҟәара аԥсабарахь иахьыҟаз, ирбаз-ираҳаз, ландуи, лани лаби ирзеиҭалҳәон.
Марҭа аԥсабара даара бзиа илбо лызҳауан. Марҭа лан Стефа лыхьӡын. Уи даԥсыуамызт, длитовҭыԥҳан. Аамҭа кьаҿла, лара аԥсуа ҵасқәа ҵаны, иагьыналыгӡон. Уи дызбалак, дарбанзаалак, даԥсыуоуп ҳәа ада уаҳа даҽакы лзимҳәартә еиԥш дыҟан. Мина лҭаца даара бзиа дылбон. Уи длеигәырӷьаны илзылҳәон: «жәаҩык аԥсыуа ҭацацәа дреҩсуеит» ҳәа.
Марҭа дшыхәыҷызгьы, х-бызшәак рыла дцәажәон: аԥсшәа, аурысшәа, алитов бызшәа. Нас уи бзиами! Ауаҩы заҟа бызшәа идыруа аҟара, убырсҟаҟара дҳаракыми, акультура илами, урҭ  абызшәақәа иахьрыхәҭоу, иана-хәҭоу изҳәар.
Захари Стефеи Марҭа дрыманы Литваҟа ицалон. Лара  Шиаулиа ақалақь азааигәара қыҭак аҿы дынхон. Стефа лан данычмазаҩха, лассы-лассы, лан дылбалар лҭаххеит, аха илылшомызт. Аума ахьыбжьоу атәылаҿы, лассы-лассы, ацара-аара мариоума? Уи лдыруан Стефагьы. Уи азын лыԥшәмагьы гәыбӷан илҭомызт. Ус иааиуан. Стефа аԥыхьа аасҭа, еиҳа лан дыгәхьаалго далагеит. Ашьыжь дҩагылацыԥхьаӡа ус лҳәалон: «Иаха ԥхыӡырла Литва сыҟахын, сан дызбон, ак лыхьзар ҟалап…»
Ари уахык акәым, ари ҩаха ракәым дыцәацыԥхьаӡа, еснагь лани лыԥсадгьыли ԥхыӡырла илбалон. Данааԥ-шлакгьы, урҭ ракәын дзызхәыцуазгьы, дызлацәа-жәозгьы. Стефа илзымчҳаӡауа даналага, илыӡбеит лыԥ-шәма иуазар, рынхара-рынҵыра зегьы наҭины, дара Литваҟа нхара ҳәа ицарц. Аха лара илцәыуадаҩын, уԥсадгьыл ааныжьны сыԥсадгьыл ахь уаала ҳәа лыԥшәма иаҳәара. Иалҳәаргьы ак алҵуеит ҳәа лгәы иаанагомызт аҟынтә, имҳәаӡакәа ус дааиуан. «Игәаӷьны исҳәап, иалҵуа збап, имур исыхьхуеи?» – лҳәан, уахык Марҭа даныцәа, Стефа лыԥшәмеи лареи рымала ианааизынха, лгәы иҭаз аацәырганы лыԥшәма иалҳәеит. Уаанӡа лара лгәы ишаанагоз акәхеит. Захар башахазгьы иԥшәма дақәимыргәыӷӡеит, иԥшәма длыцны, иара аӡәыр имазар ара иааныжьны, Литваҟа ацара.
Захар Литваҟа ацара мап ахьикыз, лара ицтәылымгеит. Уи ииашара еилылкааит. «Диашоуп Захар, дхаҵоуп, ԥҳәыс дааигеит, дынхоит-дынҵуеит. Иԥсадгьыл аҿы дыҟоуп, ԥҳәыск лзыҳәан иԥсадгьыл каижьуама?» лгәы иааҭылҳәааит Стефа. Уи нахыс Стефа лыԥшәма уаҳа ажәакгьы иалымҳәеит.
Ҽнак Стефа лымала аҩны дшыҟаз апочтаныҟәгаҩ ҽыла ргәашә даадгылт. Стефа днеиԥылеит. Иарҭмаҟ дзынтәалаз икәадыр ашьҭахь иадҳәаланы иақәыз асумка инапы нҭишьын газеҭқәак ааҭыхны Стефа иналиркит. Нас иҩнуҵаҟатәи иџьаба инапы нҭишьын, ателеграмма ааҭихын, убригьы налиркит. Ателеграмма злалиҭаз ала лнапы  аҵалҩит.
– Уҽыжәҵ, уԥсы ааиҭоукып, – лҳәеит, Стефа, аха иара иҭабуп, сыццакуеит» – иҳәан, дааҳәны иҿынеихеит.
Апочтаныҟәгаҩ данца ашьҭахь ауп, Стефа ателеграмма данаԥхьа. Асҵәҟьа ануп ҳәа дыҟазар, апочтаныҟәгаҩ ателеграмма шаалиркыз еиԥш,  дамыԥхьози, аха… Стефа ателеграмма дшаԥхьаз еиԥш, лылаӷырӡқәа лыблақәа иаархыжжылт. Илкыз ателеграмма ааиҩырҿаны лыкәа инҭалҵеит. Нас дышиашаз, луада дныҩналан, лызхара дҵәыуеит. Акыргьы дхәыцит Стефа. Уи илдыруан, лан дышԥсыз, аха Захар иалымҳәеит. Захар иалҳәар, иаргьы длыццар акәын, аха уахь Захар игара, лара иаԥсам ҳәа илԥхьаӡеит. Избанзар, Захар уахь дцеит ҳәа уа иара даангыломызт. Аԥсы анышә данарҭалак ашьҭахь, лара диманы  арахь дшаауаз лдыруан. Убри аҟнытә, Стефа лыԥшәма лан дшыԥсыз иалымҳәеит. Ахәылԥаз Захар усурантә аҩны данааи, Стефа днылҿаԥшызар, лылақәақәа ҟаԥшьшьӡа, дышҵәыуоз удырратәы иҟан.
– Ибыхьзеи, Стефа, бзырҵәыуазеи? – иҳәан, длазҵааит Захар иԥшәма.
– Сан дгәаҟуеит ҳәа ателеграмма соуит, – лҳәеит, Стефа, лан дшыԥсыз лыԥшәма иамҳәаӡакәа.
– Ус акәзар,  ацара аҭахуп, иҳамоу ҳԥарақәагьы ҳазхом. Сашьцәагьы уажәтәиала акгьы рымам. Ҳԥарақәа зқәуу, иахьа дызбан, «мчыбжьык ашьҭахь уԥарақәа уҩны инаганы иусҭоит» ҳәа сеиҳәеит. Уи амц зҳәо иакәӡам. Уаанӡа, ма џьара иааԥсахны ҳцап, ҳааир, иаҳҭап, – иҳәеит Захар.
– Аԥара аԥсахра сцәымӷуп. Уаргьы ишуцәымӷу здыруеит. Уаҵәы аашар, сара Марҭа дсыманы сцап, нас ҳԥарақәа зқәу иуиҭар, уара унеип, анеира аҭахны иҟалозар. Мчыбжьык аҟара уа уаангылап, нас арахь ҳаицны ҳаап. Ус сҳәеит ҳәа, уара угәы ишаанаго ауп аус злоу, угәы ишаанаго еиԥш уныҟәа, сара акгьы сгәы иалсӡауам, – лҳәеит, Стефа. Захар Стефа дахьынӡацәажәоз дӡырҩуа дгылан, нас даацәажәеит:
– Ус бара ианыбҭахха, бара ибҳәаз сара мап ацәыскуам, – иҳәеит Захар, уаҳа акгьы ахымҳәаакәа. «Бан дгәаҟуеит,  рҳәеит, аха, дыԥсызар ҟалап» ҳәа игәы иааҭиҳәааит Захар. Арҭ ирӡбаз Марҭа ианларҳәа, дгәырӷьаҵәа дааҟалеит. Захар иԥшәма ихы налықәикын:
– Ҳара иаҳаӡбаз сан иласҳәап. Баргьы саргьы ҳада ҳҭаацәара рахьтә аӡәгьы изымдыруа, Литваҟа шәцара иашам.
– Иуҳәо иашоуп, Захар. Сара снеины исҳәон, аха, сара сҽааидыскылап. Уара унеины, уани уашьеи ираҳәа, – лҳәеит, Стефа. Стефа илҳәаз Захар ихшыҩ аназишьҭ, инықәыршәны аҩнду ахь дцеит. Захар дахьнеиз, иани иашьеи иреиҳәеит, уаҵәы аашар Стефа Марҭа длыманы Литваҟа амҩа дшықәло. Ателеграмма шроуз, Стефа лан дшычмазаҩыз зҳәоз. Ари Мина ианаалаҳа:
– Дыԥсгәышьазаап, рыцҳа, – лҳәеит.
– Дыԥсызаргьы ҟалап, аха дыԥсит ҳәа ателеграмма иаҳәом, – иҳәеит, Захар, Стефа илҳәаз хаҵаны. Уи иара иҿы амц лҳәоит ҳәа игәы иаанагозма?
– Сара иԥсыша, Стефа лан дыԥсыҵәҟьазар, лымала дахьцо, иашоума? Ҳаргьы иҳахәҭами, аха… Ҳара ҳакәым, ма уара узцандаз. Абри азоуми, нан, иааигәоу лаагара зыбзиоу. Стефа сызкәыхшоу, илаҳар лгәы иалымсуеи, уажә исҳәо? – лҳәеит, аҵыхәтәан лгәы иҭаз аахтны лыҷкәын иҿы иахьылҳәаз лгәы иаланы, нас инацылҵеит:
– Џьара ҳуцхраап ҳәа уҟоу, нан? Акапеи кылҵәа ҳаҩны иҩнам иахьала. Амала, уара ишудыруа еиԥш, арыцхә ҩажәа рзы Џыр иуалафахәы иауеит. Иахьа жәибжьуп. Хымш роуп иагу иуалафахәы иоуразы, уигьы уиҭап. Уаҵәы шаашалак, саргьы аџьармыкьахь сцап. Џьара ҟәрышьқәак сзаагозар збап. Нас  ҳгәылацәа рҿы акы ааҳаԥсахп, иаҳзымшәар ҳәа ушәуоу, уажәтәила ҳаиԥҟьеит акәымзар. Уажәы сара сцоит лҳәазар, дцааит, уан дукәыхшоуп. Илымам лымдыруеи, сызкәыхшоу Стефа, – лҳәеит, Мина, иахьала цхыраарак ахьрылымшоз, лгәы иаланы.
Адырҩаҽны шьыжьымҭан, Захар иԥшәмеи иԥҳаи имашьынала Адлер иган, аҳаирплан иақәыртәаны, иара дгьежьны аҩныҟа дааит. Стефа зыҽны днеиз, аҽны акәын аԥсы анышә данарҭоз. Аԥсы анышә данарҭа ашьҭахь дхәыцын, лан лҩышә зыргылоз ҳәа лара лыда уаҩы длымамызт. Аҩнгьы баша иԥхасҭахар лҭахымхазт, Захар иахь ателеграмма ҟалҵеит абас анҵаны: «Сан дыԥсит, лҩышә зыргыло сара сыда уаҩы длымам, насгьы сани саби рааԥсара  сзыԥхасҭатәуам. Марҭеи сареи ара ҳаҟазаауеит. Ҳара уаҳа уахь ҳнеиӡуам. Ара уаанымгылозар, уа уҟаз арахь умааин ҳәа нанҵаны. Захар ателеграмма иоуз уамашәа ибеит, избанзар, ас иара дақәгәыӷуамызт. Иҟаҳҵаша, иаауша ҳәа акәын еснагь  еибырҳәалоз. Захар ателеграмма иоуз, иани иашьцәеи иганы идирбеит. иара иеиԥш, даргьы уамашәа ирбеит Стефа илҳәаз. Ирызхамҵеит дара. Иани иашьцәеи иабжьаргеит иҭаа-цәа дрышьҭаланы дцарц, ируазар арахь иааигарц. Ирымуазар иаргьы уа даангыларц, изакәхалак, иҭаацәа каимыжьырц. Иани иашьцәеи рҳәатәы хаҵаны, захар Литваҟа дцеит. Уаантәи дхынҳәны данаа, излеиҳәаз ала, захар Литва даангыларц иабжьылгеит, аха сыԥсадгьыли  шәареи шәысзеиҩыхуам, – иҳәан, дхынҳәны, арахь, Аԥсныҟа дааит. 
Ари ашьҭахь, лассы-лассы, асалам шәҟәқәа рыҩуан Стефеи Марҭеи. Урҭ ирыҩуаз, Захар нхара ҳәа уахь днеирц акәын, аха иара иуамызт. Уахь анеира акәым, ирыҩуаз асалам шәҟәқәа рҭакқәаҵәҟьа аҩра даҟәыҵит Захар. Ус ҟаиҵар, игьежьны арахь ишԥамаари ҳәа агәы ӷра иман. Уахь дшымнеиуаз анырдыр, даргьы асалам шәҟәқәа рыҩра иаҟәыҵит. Шықәсык аҟара анҵы, Марҭа лаб ихьӡала ашәҟәы лҩит: «Саб, уара скаужьит, аха сара, уара уеиҳагьы еиӷьу аб дсымоуп. Сгәырӷьаҵәа сыҟоуп, ашкол сҭоуп» ҳәа анҵаны.
Захар ишԥаиурыз? Иара дааҳәны иҭаацәа дзыр-ҿыломызт, инхара кажьны. Арахь, иҭаацәа цеит. Ушьҭа иԥшәмагьы хаҵа дцеит. «Сыԥҳа, сыԥҳа лоуп», мышкы, усгьы, хаҵа дцоит ара дыҟазаргьы. Дахьыҟазаалак слыцхраалап», – иҳәан, иаргьы ԥҳәыс дааигеит. Ҩыџьа аԥацәа лхылҵит иааигаз аԥҳәыс. Захар аԥҳәыс иааигаз, ауаҩы изааигәаз, ауаҩы дызҭахыз, аламыс зылжжуа иҟаз аӡә лакәын лара. Уи асалам шәҟәқәа Марҭа илзылыҩҩуан. Аҳамҭақәа лзылшьҭуан. Уи лыдагьы Марҭа ландуи, лаб иашьцәеи ус даанрыжьуамызт. Асалам шәҟәқәеи аҳамҭақәеи лассы-лассы илзыршьҭлауан.


Аҩбатәи ахы

Марҭа ахәбатәи акласс аҿы дтәоуп, аҵара бзианы илҵоит. Ан дануп,  дарбан ану зыхшаара бзиа дзымбо? Стефа лыԥҳа бзиа дшылбац дылбоит. Лабԥса Ливук иакәзар, уигьы иара дихылҵызшәа пату лықәиҵоит Марҭа. Марҭа лыда иара уаҳа хылҵ димаӡам, уи пату лықәимҵар, бзиа димбар, уаҳа пату зқәиҵода, бзиа иибода, Ливук? Ливук ауалафахәы бзианы иахьиауаз аусурҭа бзиа иман. иара ауалафахәы иауцыԥхьаӡа, Марҭа лгәы иаахәап ҳәа ҳамҭак анылзааимхәоз ҳәа мышкы ыҟамызт. Аха, иалаухи, иара дызлышьҭаз, еиԥш, лара дылҭахымызт.
Аԥсны даныҟаз еиԥш, длахҿыхӡа, «амца дақәуҵар, дымбылуа» ҳәа ишырҳәо еиԥш, дыҟамызт Марҭа. Уи ԥыхьа илымаз лҟазшьақәа лыԥсахит. Еснагь лгәы еиқәуп. Марҭа  ас дҟалеит, лан хаҵа данца ашьҭахь. Уаанӡагьы акыр лҽылԥсаххьан Марҭа, аха уажәык зынӡак акалашәақәа дҟалеит. Ливук егьа ҳамҭа лзааихәаргьы, егьа ажәа хаа лзиҳәаргьы, лара лылахь еиҵыхны дызихәаԥшуамызт. Лабԥса иҿы акәым, ланҵәҟьа лҿгьы ус ауп дшыҟоу. Иларҳәои, Стефеи Ливуки? Уи иларҳәаша дара ажәа рзыԥшаауам. Убри аҟнытә, урҭ ашьҭалеит ажәа хаала, еснагь лацәажәара. Маҭәа-ҩыҭәала лхыхра. Уигьы лыҵшәадахеит. Марҭа лҟазшьа бааԥсқәа ишьҭылхыз, аҟазшьа бзиахь аиагара рылымшеит. Марҭа лҭаацәа реиԥш, лырҵаҩцәагьы игәарҭеит лҟазшьақәа шылԥсахыз. Урҭгьы ашьҭалеит Марҭа лҟазшьа бааԥсқәа кажьны, лҟазшьа бзиақәа рышьақәыргылара, аха урҭгьы, акгьы рылымшеит, изҿыз рықәымҿиеит. Стефеи Ливуки арҵаҩцәа ашкол ахь ирыԥхьаны ирацәажәеит. Ирарҳәеит аҵараҿы дыцәгьам, аха аԥыхьа еиԥш, дыҟам. Лҟазшьа аԥсахра лҵарагьы ишаныԥшыз.
Арҵаҩцәеи лҭаацәеи еибырҳәеит Марҭа ахылаԥшра ҷыда шылҭахыз, уи азы рхы иамеигӡарц шыруалу. Даргьы рхы иамеигӡакәа аус шрыдырулаша иалацәажәеит.
Марҭа алитов школ акәын дызҭаз. Аҩнгьы уи анҭыҵгьы дызлацәажәоз, алитов бызшәа акәын. Ау-рысшәеи аԥсшәеи есааира лхашҭра иаҿын. Аурыс бызшәа ашкол аҿы сааҭқәак шрауазгьы, аԥсшәа аҵкьыс еиҳа илхашҭхьан. Избанзар, лара даԥсыуамзи, аԥсышәала акәымзи дышхәыцуаз, аԥсышәала акәымзи ҩнуҵҟала дышцәажәоз.
Марҭа аҩны даныҟаз, ашкол дҭалаанӡа лаб иашьа Џыр илирҵаз аԥсуа поетцәа ражәеинраалақәа рацәаны ҿырҳәала илдыруан. Еиҳарак илдыруан Џьота Тапаӷәуа иажәеинраалақәа. Лыдҵақәа аныҟалҵалак, ашьҭахь, Марҭа илдыруаз ажәеинраалақәа аԥҟҟаҳәа ҿырҳәала ианылҳәалак ашьҭахь, аԥысуак аԥсышәала диацәажәазшәа, лгәалаҟазаара ҩышьҭыҵуан. Марҭа аԥсуа жәеинраалақәа ҿырҳәала рҳәара адагьы, илдыруаз ажәеинраалақәа акакала дхәыцны, хҭҳәаак лыҩуазшәа илыҩуан. Убарҭқәа рҟнытә акәхап, аурыс бызшәа аҵкьыс, аԥсуа бызшәа еиҳа илхамшҭкәа лыхшыҩ аҿы изаанхазгьы.
Ишаҳҳәахьоу еиԥш, Марҭа аҵараҿы даарак дыӷә-ӷәамызт, ус бжьаратәи ҵаҩын. Ари лҭаацәеи лыр-ҵаҩцәеи даара ргәы иалан. Иҵегь деиӷьны аҵара лҵозар рҭахын, аха уаҳа иауамызт. Ишԥарурыз, нас Стефеи, Ливуки, лырҵаҩцәеи? Марҭа ибзианы аҵара лҵарц азыҳәан, еиҳарак лара лакәын аҭакԥхықәра здыз. Лара лгәы аҳәомызт аҵара.
Уахгьы-ҽынгьы лара лгәы иҭаз, дзызхәыцуаз: лаби, ландуи, лаб иашьцәеи ракәын. Марҭа уахык дахьыҩаиаз, аԥштәы змоу ԥхыӡ ссирк лбеит. Уи аԥхыӡ илбаз иааркьаҿны илҩырц лыӡбеит, аха ианбалыҩуеи? Ашьыжь, даныҩагылалак, акы днацҳаны, ашкол ахь дцароуп. Ашкол аҿынтә данааилак, илымҩышази, аха аԥхыӡ ахашҭра ақәуп, илхашҭуеит уаанӡа. Аԥхыӡ илбаз лхамыршҭыкәа илҩырц азын, илхашҭаанӡа аҩра напы алыркыр акәын. Ус злаҟалҵарызеи, ашкол ахь ицалатәызар? Лыԥхыӡ илбаз лҩырц азыҳәан, ма ашкол ахь дымцар акәын. Ус егьыҟалҵеит Марҭа. Аҽны ашкол ахь дымцаӡеит, схы сыхьуеит ҳәа ҿыҵгас иҟаҵаны.
– Бхы быхьуазар, баангылагәышьа, багьымгылан, иахьа, биаз, – лҳәеит, Стефа, ахыхьхәшә Марҭа  ианыллыржә ашьҭахь, Марҭагьы илҭахыз уи акәын. Аҽны ашкол ахь дымцаӡеит. Ливук усура данца ашьҭахь, митәык днымхакәа, Стефагьы аџьармыкьахь дцеит, Марҭа лымала аҩны данаанха, дҩагылан, астол днахатәаны, акраамҭа аҩра даҿын. Далгеит Марҭа аҩра дызҿыз. Абар илҩыз ахаҭа ахьыҟоу.
«Ааԥынрахуп. Аԥсны сыҟахуп. Саб иашьа Џыри сареи ҳашцалац еиԥш, аԥсабарахь ныҟәара ҳәа ҳдәықәлахт. Аԥсабара аԥшӡара ҳагәылашьшь, ҳагәылаланы ҳнеи-уеит. Аԥштәы змоу ателевизор аекран еиԥш, иҟахуп ҳанзқәыԥшуа аԥсабара зегьы. Ҳаԥхьа, ачықьра жьак ҩылҟьахт. Акәара нырцә-аарцә зшьапы ыҵыҩрны иқәҳаз ахьа, цыӷк ықәланы инеихуеит. Игәыҟаҵагаха абна илыҩуеит, еиуеиԥышм аԥсаатә рашәаҳәабжь. Ихьшәашәаӡа, ицаҳә-цаҳәуа, аҳауа цқьа ҳаимыгӡакәа илбааҳдахуеит. Џыр исирбоит ақәыџьма ашьҭақәа.
– Арҭ ақәыџьма ашьҭақәа ракәзар, иаргьы ааигәа џьара иҟазар акәхап, ҳабар ҳамфаӡои? – сҳәахт сара, зышьҭа збаз, уи ақәыџьма сацәшәаны.
– Ақәыџьма ҳара заҟа ҳацәшәо аҵкьысгьы, иара ҳара иҳацәшәоит. Ауаҩы ифҩы ихараны иакуеит. Ауаҩы ааигәара днеиаанӡа, иара аҽаҵәахуеит, – иҳәеит, Џыр. Ус акәзар, зышьҭақәа збаз ақәыџьма ҳара иҳацәшәаны аҽаҵәахзаап ҳәа сгәы иааҭысҳәааит сара. Ицаны иҟаз сыԥсгьы ахәхәаҳәа, ишызбоз, иаасылалеит. Сара азеиԥш тетрад аҿы ианысҵон аҵиаақәа рыхьӡқәа урҭ рбы ӷьқәа ҿыхны иаазгон. Уи ашьҭахь Џыр дсазҵаауан, ари иахьӡузеи? Ани иахьӡузеи ҳәа. Сара саҿамхаӡакәа исиҭоз изҵаарақәа рҭакқәа ҟасҵахуан. Исхашҭқәаз, мамзаргьы исзымдыруаз, рҭакқәа иара исеиҳәахуан. Аҩны санааи, аҽны, сахьцаз-сахьааз, избаз-исаҳаз уҳәа зегьы саб иашьа Џыр исирҳәеит, нас ахҭҳәаа сирҩыхт. Ԥхыӡырла саб иашьа ахҭҳәаа исирҩыз ахьтә, исхамшҭкәа исзаанхаз ауп сара абраҟа ианысҵазгьы». Абас иҩны даалган, илҩыз днахан астол инықәылҵеит. Ашьыжь, лани лабԥсеи ирбар ҳәа дшәан, илҩыз Марҭа лшәыра иҭаҵаны илҵәахит. Нас днеины, ахыза дхәыҵаланы диеит. Стефеи Ливуки анааи, илазҵааит:
– Марҭа, бгәабзиара шԥаҟоу?
– Сыбзиахеит, исыбаргәузеи? – лҳәеит лара. Аха изаҳауаз ргәы ҟалартә, ахаара аҵаҵаны иҳәамызт, аха иларҳәози, ирчҳаит, акгьы ахымҳәаакәа. Ус заҟа рчҳахьази? Ирчҳап аригьы.
Адырҩаҽны Марҭа дышцац еиԥш, ашкол ахь дцеит. Уи аҽны ирыман алитов литература. Акласс ахысраны иҟан «Сыԥсадгьыл» захьӡыз жәеинраалак. Арҵаҩы иҵатәхәы жәытә анышьақәирӷәӷәа, адҵа ҿыц риҭаанӡа, уи аҽазыҟаҵаразы, цқьа иреилзыркаашаз азҵаарақәа рзықәиргылеит. Ҳәарас иаҭахузеи, арҵаҩы изҵаарақәа ируакын, «Аԥсадгьыл закәузеи?» ҳәа азҵаара. Арҵаҩы иҩаиргылаз аҵаҩы абас аҭак ҟаиҵеит:
– Аԥсадгьыл захьӡу, ҳара ҳахьынхо, ҳауацәеи ҳҭы-нхацәеи ахьынхо, ҳазхылҵыз ҳабдуцәеа ахьынхоз анышә иахьамоу ауп.
– Иахьӡузеи, ус еиԥш иузыҟоу атәыла? – Арҵаҩы азҵаара ықәиргылахт, ҵаҩык инацәа наиқәкны.
– Ус еиԥш исзыҟоу тәылоуп Литва.
– Иашоуп, – иҳәеит, арҵаҩы, аҵаҩцәа рҭакқәа иҟарҵаз игәы иаахәаны. Нас ари азҵаара маҷк аҟара иааԥсахшәа Марҭа длазҵааит:
– Бара быԥсадгьыл иахьӡузеи?
– Сара с-ԥсадгьыл иахьӡуп Аԥсны.
– Иахьӡузеи? – Марҭа лырҵаҩы изҵаара аҭак иҟалҵаз игәы ишаамыхәаз, ихаҿы ианыԥшуа деиҭаҵаахт.
– Сара стәыла иахьӡуп Аԥсны, – лҳәахт, Марҭа.
– Бҩыза ииҳәаз бмаҳаӡеи? – иҳәеит, арҵаҩы ибжьы маҷк аҟара иҩышьҭыхшәа.
– Исаҳаит…
– Нас бҩыза ииҳәаз баҳазар, бҩыза иеиԥш, аҭак ҟабымҵоз. бара Аԥсны аума бахьынхо? Мап, бара бынхоит Литва. Литвоуп быԥсадгьыл. Насгьы ибдыруазарц быхәҭоуп, баԥсуазар аҵкьыс, блитовҭыԥҳазар еиҳа ишыбзеиӷьу. Ус акәӡами? Ҽеишәа бхәыци? Иара Аԥсны ҳәа бзышьҭоу, Қырҭтәыла акәӡами?
– Сара Аԥсны иахьа сынхаӡом, аха сара сыԥсадгьыл Аԥсноуп, избанзар, сара Аԥсны сиит. Сыуацәеи сҭын-хацәеи реиҳараҩык уоуп иахьынхо. Сара саԥысуоуп, – лҳәеит, Марҭа.
– Марҭа лтәыла Аԥсны акәзар, ара дзынхои, уахь дымцо? – рҳәан, аҵаҩцәа реиҳараҩык рбыжьқәа неи-ларԥсеит. Марҭа лҩызцәа ас анырҳәа, лара иаалцәым ӷахан, илҳәара лзымдыруа, даақәхеит, лылаӷырӡқәагьы лӡамҩа илахьыжжит.
– Шәаангыл, уи даҽазны илеилҳаркаап, уажәы ҳҵатә-хәы иацаҳҵап, – иҳәан, арҵаҩы аҵатәхә ҿыц ахь диасит. Абри амш аҽны инаркны Марҭа лҩызцәа дҵәылырхуа иалагеит. «Аԥсны», «аԥсуа» ҳәа илхыччоз рацәаҩхеит. Уи лара иахьлаҳауаз, лыԥсахы ԥнажәон, аха ишԥалурыз? Атәым жәҩан аҵаҟа атәым дгьыл зшьапы ықәгылаз аԥсуа ӡӷаб хәыҷы Марҭа.
Арҵаҩы азҵаарақәа Марҭа илиҭаз рҭакқәа шыҟал-ҵаз даара игәы иалсит. Аҵатәхәы мҩаԥигеит, аха ишԥамҩаԥигеи? Иара игәы излаанагоз ала, ас еиԥш иқәымҿиаз ҵатәхәы ихаангьы имҩаԥимгацызт.
«Алитов дгьыл аҿы дынхоит. Лан длитов ҭыԥҳауп. Хатәы бызшәас илымоу алитов бызшәоуп. Алитов дгьыл дықәгылоуп, алитов жәҩан аҵаҟа. Алитов чыс дааӡеит, арахь, сара слитов ҭыԥҳаӡам, саԥсуоуп ҳәа дықәгылоуп. Ахьаԥарч зхылҵыз иахәлаџьаџьоит ҳәа абниҵәҟьа улыхәырҭам, нас адуқәа акреилызкаауа шԥаҟоу? Изланхо ақырҭцәа изларчҳауазеи? Абас еиԥш иҟоу амилаҭ» ҳәа дхәыцуан Марҭа лырҵаҩы.
Абри ахәыцра ихы иҭагьежьуа ишҭаз, ииулак уи аҽнытәи аҵатәхәқәа дрылгеит. Ари арҵаҩы Марҭа лыкласс напхгаҩыс дыҟам, аҽакым, аха изымчҳаит, лабԥса иҿы дцаны ажәақәак иеимҳәарц. Уи аус ахьиуаз, шьыбжьон иԥсшьара иҽақәыршәаны днеин, иеиҳәеит, иахьа Марҭа акласс «шеилалгаз». Лара лымшала ишахәҭаз еиԥш, иҵатәхәы шизымҩаԥымгаз. Сара сыԥсадгьыл Аԥсноуп, уи ауп исҭаху, литва сара исыԥсадгьылӡам, иагьысҭахӡам» ҳәа шылҳәаз.  Ливук уи илеиҳәараны иҟа-зи. Ахәылԥаз Ливук аҩны данааи, Стефа илеиҳәеит, Марҭа лырҵаҩы иеиҳәаз. Стефа лыԥшәмеи лареи иааибырҳәан, Марҭа лгәы нмырхакәа илылабжьарц рыӡбеит. Ахәылԥаз, уаххьа анырфа ашьҭахь, ҭаацәала ианааилатәа, Ливук даацәажәан, ус иҳәеит:
– Марҭа, сара бабԥса соуп, аха иббоит, бара быда сара уаҩы дышсымам. Сыԥҳа хаҭа леиԥш бысҭахуп, патугьы бықәсҵоит, изласылшо ала. Уи бара еилыбкаауазар ҳәа сыҟоуп.
– Ааи, еилыскаауеит, – аҭак ааҟалҵеит Марҭа.
– Ус акәзар, баб ихаҭа иеиԥш, пату сықәыбҵоит баргьы.
– Ус ауп.
– Ус акәзар, бысзымгәаан, абык иеиԥш, сахьбацәажәо азы. Иахьа аус ахьызуаз, алитов литература шәызҭоз бырҵаҩы дааин, ишакәымз дбыхцәажәеит. Уи сара сгәы иаамыхәеит.
– Иҟасҵазеи, шәгәы иаамыхәартә еиԥш, – лҳәеит Марҭа Ливук иажәа далгаанӡа, иаалзымчҳакәа.
– Бара быԥсадгьыл Литвоуп. Абри бдыруазароуп. Ҳара бани баби ҳлитовцәоуп. Ҳара ҳаԥсадгьыл баргьы ибыԥсадгьылуп. Аԥсадгьыл захьӡу, ауаҩы иани иаби ахьынхо алоуп изалаго, уи бымдыруеи?
– Ааи, издыруеит. Аԥсадгьыл захьӡу ани аби рыла иалагоит. Уара саб иаҵкьыс субозаргьы, сабҵәҟьа, нахьхьи Аԥсны дыҟоуп. Сыуацәа, сҭынхацәа зегьы уа инхоит, уа иит. Сара ара сынхоит, аха Аԥсны сара исыԥсадгьылуп сҳәазар, иҟалои? Ииашаӡами сара исҳәаз? Сҩызцәа џьоукгьы «аԥсуа», «аԥсуа» ҳәа исхыччоит. Избан, ус изсыхччо. Аԥсуаа алитовцәа раҵкьыс еицәоума? – лҳәан, илҭахӡамкәан лыбжьы ҩҭылцан даацәажәеит Марҭа.
– Баб бышԥаиацәажәои, ԥхашьаарми ус ацәажәара, – лҳәан уаанӡа ҿымҭӡакәан иӡырҩуа итәаз Стефагьы ацәажәара лҽаалалырхәт.
– Мамоу, уи азы сара сгәааӡом. Сара сызгәаауа, бара бзоуп. Баб ҳкаижьт ҳәа еснагь исабҳәалон, аха уи иашаӡам. Саб ҳкаимыжьӡеит. Саб ҳара ҳауп дказыжь. Бара хаҵа бцаанӡагьы, ԥҳәыс дааимгаӡеит. Бара хаҵа банца, ашьҭахь ауп иара ԥҳәыс данааига, ҩыџьа аԥацәагьы иаухьеит. Урҭ сара сашьцәа роуп. Сызҳар, икасыжьӡуам, избалоит, – лҳәеит, Марҭа ари ажәа ҳәаны, лхы аҩахаха лымҭаӡакәан аҿаца аалҿыҵгеит. Илҿасыз лан лакәу, лабԥса иакәу лзеилымкааӡеит Марҭа. Марҭа лыблахаҵ ааилагьежьын, ҿыцха адашьма длықәҳаит. Стефа ахаангьы лыԥҳа лзы лнапы шьҭылымхыцызт, аха уажәы ишьҭылхит. Илыхьыз лзымдырит. Илуз аалцәымыӷхеит. Стефа лхаҵеи лареи неин, Марҭа даашьҭырхын, днаганы адиван днықәдыриеит. Нас Стефа дыҩны днеин, аҵәца азна аӡы аалган, Марҭа лқьышә инықәылкит, аха Марҭа аӡы лымжәит. Марҭа аӡы анылымжә, Стефа аҵәца ахы лалырхан, лнаргәыҵа ианҭәаланы, лхы-лҿы инақәылҭәеит. Ԥыҭрак ашьҭахь, Марҭа лыԥсмаҷра даалҵит. Стефеи Марҭеи рылаԥшқәа ааиқәшәеит. Рҩыџьагьы инеимаҭәаны аҵәыуара иналагеит.
Ливук даара ицәымыӷхеит, Стефа иҟалҵаз, аха иара иҟаиҵарызеи? Уи ауха уаҳа ажәак мҳәаӡакәа, дцаны диеит Ливук, ани аԥҳаи еибыргәаазар, еинаалап», – иҳәан. Аҵх агәҭа ааҩнашаанӡа, Стефа лыԥҳа длыдтәаланы лыгәшәымшәа лҳәон.
Аҵыхәтәаны Марҭа лылацәа нҭааит. Марҭа лылацәа анынҭаа, Стефа хызак ааганы инлықәылҵан, ларгьы луадахь дцеит. Усҟан, Ливук дмыцәацызт. Ҭаацәала ацтәы ирыллаз игәы иалан, зегьы иара ихы иахараитәуан Ливук. Стефа данынҩнала, лгәы нирхар  шиҭахымзгьы рыцтәы ирымаз даламцәажәар изымчҳазт:
– Стефа, Марҭа былкьымсыр акәын, иҟабҵаз иашам, – иҳәеит, иара.
– Дунеи хаан сылкьысхьазма? Лара лгәацәыхьк сҳәахьазма? Снапқәа хҩаар акәымзи, уи санылкьысуаз, – лҳәеит, Стефа лгәы ԥыжәжәо.
– Иҟалаз, ҟалеит. Уи шьҭа аарҳәышьа амам, аха лыгәшәа ҳамҳәар, наӡаӡа даҳцәыӡӡар алшоит, – иҳәеит, Ливук. Стефа лыԥшәма ииҳәаз шиашаз шылдыруазгьы, уаҳа ажәакгьы ахылымҳәааит лара. Стефа ҿылымҭуашәа аниба, иара иажәа инациҵеит:
– Иахьа суалафахәы сауит. Уаҵәы аашар, ԥсшьара мшуп.  Шиаулиаиҟа ҳцап Марҭа дҳаманы, ҳалзыхәҳахәҭып, ацирк ахь даагап, Шиаулиаитәи аҭыԥ ԥшӡарақәа лҳарбап, ҳаргьы ҳагәқәа ааҳарҿыхап, – иҳәеит, уи.
– Ибзиоуп, – лҳәеит, Стефа аарлаҳәа, лылаӷырӡқәа лҿашы, лыԥсы ҩеины лыхәцә иҵагыланы, лыԥсы лызҭымкаауа. Уаҳа аӡәгьы ҿимҭит. Ицәазу иааԥшуазу здыруадаз, аха аҵх лашьцаӡа, ауада иҩнажьын шьҭыбжьы ҳәа акгьы ауада иҩныҩуамызт.
Убри ауха, егьи ауадаҿы дмыцәаӡәакәа, ахәыцра даҿын Марҭа. Убри аҽны дзықәшәаз зегьы, лара лхы иахаралтәуан. Уажәы, лара лтәала, зегьы иашан, лара лыда. Зегьы рыԥсадгьыл рҭахуп, рыԥсадгьыл иадгылоит. Сара сыԥсадгьыл зысҭахымхари, сыԥасадгьыл сзадымгылари. Сан дысҿасзаргьы, лыԥсадгьыл ахьӡалоуп дысзҿас. Зынӡак гәҷыхь ажәак лазымҳәацыз саб дызкалыжьыз лыԥсадгьыл ахьӡалоуп, исычҳалап макьана. Сани сабԥсеи ирҳәо хасҵалап, сахьынӡахәыҷу. Знык иаасызҳар, Аԥсны-ҟа сцартә еиԥш сааҟалар, ҭагылазаашьак шаасоулак, уахь сцап. Уаагьы санԥса дыҟоуп, аха иамур, ма санду сылбап, ма – саҳәшьаду. Срымбаӡаргьы, сыԥсадгьыл аҿы сыԥсып. Ҩыџьа сашьцәа ыҟоуп. Схатәы ешьцәа, саб, санду, саб иашьцәа. Ахәы сахьхалалоз, акәара сызҭалалоз, аккара сахьыҵалалоз. Абарҭ зегьы гәхьааганы сыԥсуеит. Ианбазбои, урҭ. Шьыри, иааигәахондаз!.. Абас дышхәыцуаз, ацәа дынҭанагалеит ашарԥазшәа.

Ахԥатәи ахы

Стефа лыԥшәмеи лареи иахьа ашьыжь шаанӡа игылеит. Шиаулиаиҟа заа ицарц рҭаххеит, аха Марҭа ацәа дзалымҵит лхала, Стефеи Ливуки дрыцҳаршьан, ацәа балҵ ҳәагьы ларымҳәеит. Лара дангыла, амра акыр иҩеихьан. Марҭа лан лзы дгәааны дыҟан, аха дҟәыӷамзи, илынлырԥшуамызт, лан дылԥҟазаргьы дрыцҳалшьон. Марҭа лан лгәы иалсшаз, машәыршәа ажәак лҿыҵшәар ҳәа дшәаны дыԥсуан. Стефа Марҭа дгылазшәа анылба, дааины, дгәыдылкылеит. Аҭамзаара шьҭалҵеит лыԥҳа лҿаԥхьа.
Минуҭқәак Марҭа ҿылымҭӡеит. Стефа лыԥҳа даал-ԥырымҵӡуа длыдтәалан, нас Марҭа дааччашәа лун лан даарыцҳалшьан, лыхәда лнапы аахылшьын, даа-гәыдылкылт. Стефагьы дааччан, лыԥҳа даагәыдылкылан, даалгәӡит. Ашәҟәы даԥхьо рнаҩсан итәаз Ливук ари аниба, уигьы дааигәырӷьан, дзыԥхьоз, дахьынӡаԥхьахьаз, агәлаҵа нагәылеиҵан иааиҵаԥсаны, астол авҵаҿ инықәиҵеит. Нас Стефеи Марҭеи рахь даахьаҳәын, даацәажәеит:
– Иацы, суалафахәы саун, Шиаулиаиҟа  шәганы ацирки аҭыԥ ԥшӡарақәеи шәырбаны, Марҭа лзы амаҭәа ҿыцқәа аасхәап ҳәа сгәы иҭан. Шәаала ҳцап, ма иахьа. Амш макьана акрыҟоуп. Автобусқәа акатаҳәа ибжьоуп, ҳзымацар ҳәа шәшәоу?
– Марҭа, ҳцап Ливук иахьиҳәаз. Аумақәа ҳры-қәиргәыӷт, иҟаиҵо аабап, – лҳәеит, Стефа, Ливук ииҳәаз дақәшаҳаҭны. Азныказ, Марҭа илҳәо лҿамшәо дааҟалеит. Ашьҭахь, даахәыцын: «срыццап Шиаулиаиҟа, макьана рҳәатәы хасҵалап. Сыгәра ргартә сҽыҟасҵап», аалгәахәын, Ливук иажәақәа дрықәшаҳаҭхеит. Марҭа Шиаулиаиҟа ацара дшақәшаҳаҭхаз анеилыркаа Стефеи Ливуки аргәырӷьеит. Иаарласны Стефа рхәы ааҟалҵан, рыхҩыкгьы латәаны акрырфеит. Акранырфа ашьҭахь, дук рҽаандмырхакәа, рҽеилаҳәа-рҽеилаца агәара инҭыҵит. Автобус аангыларҭеи дара ахьынхози рацәак рыбжьамызт аҟнытә, аҩны ианындәылҵ, рацәак инымхакәа инеит автобус аанҿасарҭаҿ. Уа ианнеи, минуҭк аҟарагьы мырҵыкәа автобус ааин, иақәтәаны Шиаулиаиҟа ицеит. Дара шеицыз, ишиашаз, ацирк ахьыҟаз инеит. Уа ианнеи, акассаҿы, аблеҭқәа рыҭира иаҿын. Ливук днеин, аблеҭқәа ааихәеит. Уажәы, ацирк алагаразы даҽа сааҭки бжаки агын. Аамҭа рыман дара. Ацирк ааигәара аршәы ахьырҭиуаз инеин, Ливук ирзааихәан, ирфеит. Нас апарк иҵаланы акыр илеиҩеиуан. Ус иаадгылеит апатреҭ ҭы-хырҭа.
Марҭа рыгәҭа дыргыланы рпатреҭ ҭырхит рыхҩыкгьы. Ушьҭа раамҭа ааигәахо иалагеит. Ауаргьалаҿы инеины игьаларц рҭаххан, аха ацирк иагхон азы имнеит. «Ацирк анаабалак ашьҭахь ҳааип» рҳәан, иццакны ацирк ахь ицеит. Уа ианнеи, ицқьаны жәаминуҭк агын ацирк алагара. Дара заа инеин, рҭыԥқәа аанкыланы илатәеит. Дук мырҵыкәа иалагеит ацирк. Ахәаԥшцәа шыччоз мацара, ацирк аанҵәеит. Ацирк ашьҭахь, ауаргьала ахьыҟаз, апарк аҿы инеит, иахьынӡарҭахыз игьалеит. Атир аҿы инеин, акырынтә ихысит. Акраамҭа илеиҩеиуа апарк иҵан. Ашьҭахь, ирымбацыз аҭыԥ ԥшӡақәа акыр рбеит. «Ушьҭа адәқьанқәа ҳанрыҵаԥш-аарыҵаԥшқәап», – рҳәан, ишнеиуаз, акинотеатр инавалеит.
Афишақәа ахькыдыз ирыхәаԥшуа инеиуан.
– «Хҭырԥа шкәакәа», аԥсуа фильм!», – лҳәан, Марҭа арҵәааҳәа дыҳәҳәеит дгәырӷьацәаны.
– Ари зҩыз даԥсыуоуп. Сара дызбахьеит, ибзианы дыздыруеит. Аԥсуа шәҟәыҩҩцәеи аԥхьаҩцәеи реиԥылара аан, иара иажәеинраала данаԥхьа ашәҭқәа зысҭаз иоуп. Сан, усҟан, баргьы быҟан, дыбгәаламшәаӡои? – лҳәан, лан длазҵааит Марҭа.
– Дышԥасгәаламшәои, ашәҭқәа анибҭа, бҩышьҭыхны, багьааигәӡит. иаабароуп ари  афильм,  угәы  иацәым-ӷымзар, – лҳәан Стефа лыԥшәма лхы наиқәылкит.
– Баграт Шьынқәба «Ацынҵәарах» зҩыз иакәӡами?
– Ааи, «Ацынҵәарах» иара иоуп изҩыз, ихаҭаҵәҟьа иоуп. Изакәытә шәҟәузеи? «Ацынҵәарах» еиԥш ибзиамкәа иҟам, «Хҭырԥа шкәакәа». Иаабароуп, ишԥа-ҳамбои? – иҳәан, акинотеатр шыҟаз иҿынеихеит Лвиук. Стефагьы Марҭагьы игәырӷьаҵәа  уи ишьҭаланы рҿынархеит.
Аблеҭқәа ахьырҭиуаз акассаҿы ианнеи, иара днеины агәаран днагылеит. Стефеи Марҭеи уи изԥшны, аԥса аҵаҟа ашьашәыр аҿы рҽааныркылт. Ливук аблеҭқәа амхны ишааигаз еиԥш, акинотеатр илыҩналеит. Марҭа акиносахьа дахәаԥшуан, лгәы лыԥсы аҭаны. Лыжәлар ахақәиҭраз рықәԥара, рҭоурых дахьахәаԥушаз, лылаӷырӡқәа хыҳәҳәыла иаауан. Акиносахьа иалганы, акинотеатр ианыҩдәылҵ, лылаӷырӡқәа лҿашы дыҟан Марҭа. Ари Стефеи Ливуки ианырба, даарыцҳаршьеит, аха ирымбозшәа ҟарҵеит, еиҳа лгәырҩа иацырҵар ҳәа ишәазар акәхап.
– Ушьҭа адәқьанқәа ааимданы, ишаҳҳәаз еиԥш, Марҭа лзы ҳахәҳахәҭроуп. Ишыжәбо еиԥш шьыбжьонгьы акыр илхыҳәҳәахьеит, ҳанцо аџьармыкьаҿы ҳнеины, карпыжәқәакгьы ааҳхәароуп, – иҳәеит, Ливук. Уи акәхеит, рыхҩыкгьы шеицыз, адәқьанқәа еимдо ирыҵаланы рҿынархеит. Ана акы аархәо, ара акы аархәо, мацара Марҭа лзы ибзианы ихәҳахәҭит. Дара рзгьы ирҭахқәаз, акык-ҩбак аархәеит. Уаанӡа ишырыӡбахьаз еиԥш, адәқьанқәа рҿы ирҭахқәаз аахәаны ианааҵҵ, ишиашаз ауҭраҭыхқәа ахьырҭиуаз инеит. Еиҳа акарпыжә дуқәа ахьеиқәыжьыз инадгылт. Алаба ахы рҟьаны абӷьыц бжьаҵаны иҟан. Уи абӷьыц ианын акарпыжә акьыла шаҟа иаԥсаз. Ливук акарпыжә ахә днахәаԥшын, уаҳа дазымҵааӡакәа ҿааиҭит:
– Иҟалозар иреиҳау карпыжәк сзышәкапани? – днарыҳәеит акарпыжә зҭиуаз хаҵеи-ԥҳәыси.
– Иԥаҳҟоу, иԥаҳамҟоу? – Акарпыжә зҭиуаз ахаҵа аахәаҩ иахь азҵаара ныҟаиҵеит.
– Иԥышәымҟан, иԥышәымҟан, аӡы кылхәхәаны идәы-қәлоит. Ҳахьцогьы усҟаҟҵәҟьа иааигәаӡам. Амала ибзиоу ҳзалшәх, ламысла, – иҳәан, деиҭаиҳәахт ахаҵа.
Убри аамҭазы, аԥҳәыс лхаҵа иахь лхы нарханы аԥсы-шәала даацәажәеит:
– Уара, абри аду рзыкапан, ашәра агушәа сыҟоуп, наҟ ҳаблақәа ирԥыраагап, икылымҵәакәа иргоит.
–Уаҵәгьы ҳара ара акраҳҭиуеит. Ижьаны иҳазрыҭом, – иҳәеит, ахаҵа.
– Уаҵәы иааир, укьаԥа хырҵәар ҳәа ушәома? Наҟ ирыҭ, – лҳәахт, аԥҳәыс. Марҭа дахьгылаз дамхамыччар амуит. Уи дшыччо збаз, аԥҳәыс лхаҵа иахь лхы налырхан:
– Уара ани ахәыҷы ирыцу, иаҳҳәаз еилылкааит ҳәа сыҟоуп, дахьыччаз умбаӡеи?
– Еилылымкаакәан,  аԥсуа ара дабаҟагәышьоу? – иҳәан, иԥҳәыс «абри капан»,  ззылҳәаз акарпыжә капанны Ливук иахь инаирххеит ахаҵа.  Ливук акарпыжә зҭиуаз иааимихуаны еиԥш, Марҭа аԥсышәала даацәажәеит:
– Ибзиоу акарпыжә ҳзалшәх, ибзиоу, иалаҳхи, ибзиам акарпыжә.
– Унан, сҿы ашьа ҭашәааит, исҳәазеи? ари аӡӷаб хәыҷы даԥсыуазаап убоу? – лҳәан, аԥҳәыс илҳәаз аалцәымыӷхеит.
Ливук иикыз акарпыжә ыргьежьны, шьҭахьла иааимихт ахаҵа. Иара иҟалаз изымдыруа дгыланы аԥҳәыси ахаҵеи дрыхәаԥшуан. Ливук имихыз акарпыжә иаҟароуп зигәыхәуаз, ҩ-карпыжәк аалихын, акы Ливук инииркит, егьи – Марҭа. ливук ахә сшәоит ҳәа далагеит, аха ахаҵа имгеит. Аԥҳәысгьы дахьгылаз, «ахә шԥашәымаҳхуа» ҳәа лнапқәа ҟьо ацәажәара даҿын. иҟалаз анеилыркаа иҭабуп рҳәеит Ливуки Стефеи, ирҳәара рзымдыруа. Марҭагьы иҭабуп, изаҭахузеи, – лҳәеит, илзааигәаӡақәоу џьоукы лбазар аҟара дгәырӷьо. Ахаҵеи аԥҳәыси Марҭа цәажәарҭахәыс дыркит. Ларгьы аԥсыуак длымбеижьҭеи, аԥсышәала дымцәажәеижьҭеи акыр мҵуази аҟнытә дгәырӷьаҵәа драцәажәон. Марҭа лтәылатәиқәа, лбыз-шәала лызхара драцәажәап рҳәан, Стефеи Ливуки «ҳааиаанӡа ара быҟаз шәеицәажәала, ҳара иаҳзеимымдаз дәқьанқәак ҳанрыҩнаԥшны ҳааиуеит, – рҳәан, Марҭа дааныжьны дара цеит. Марҭеи акарпыжә зҭиуаз ахаҵеи аԥҳәыси рымала ианаанха, Марҭа лҭоурых зегьы еилыркааит, иагьлабжьаргеит, лыԥсадгьыл ахь дцарц. Ларгьы илҭахыз уи акәын. еснагь дзызхәыцуаз Аԥсныҟа ацара акәын. Ливуки Стефеи сааҭк аҟара анҵы иааит, Марҭагьы аҩныҟа дрыманы ицеит.
Ливуки Стефеи аҩныҟа ианцоз, акарпыжә зҭиқәоз хаҵеи ԥҳәыси рыҩныҟа инарԥхьеит. Уажәы, аԥсшәақәа ааибыҳәаны иааидыҵит.
Ишаҳҳәахьоу еиԥш, Марҭа лбызшәа лхамшҭит. Ажәеинраалақәа илдырқәоз, ҿырҳәала иахьылҳәалози, иахьылыҩуази, гәаныла, аԥсышәала дахьцәажәалози рзы. Абри акәын еиҳа дзыцәшәоз. Избанзар, Марҭа лаб иашьа Џыр илирҵаз анбанқәа еицҵо дыҩлар акәын, ашкол аҿы дахысуамызт. Урысшәала асалам шәҟәы лҩыртә еиԥш аҵара лымамызт. Литов бызшәала асалам шәҟәы лҩыртә еиԥш аҵара лыман, аха иззылыҩуада? Уи абызшәа еилызкаауа ҳәа лара илымада Аԥсны? Ҳәарас иаҭахузеи, ус еиԥш иҟоу лара аӡәгьы длымам. Ус анакәха ишылыҩуазаалак, лхатәы бызшәала илҩыроуп. Уаҳа лҿахәы злалҳәо даҽа бызшәак лымам. Егьа  исцәыуадаҩзаргьы, схатәы бызшәала изҩыроуп, – лҳәан, длатәан, лаб иашьа Џыр илирҵаз анбанқәа рыла, лаб иаҳәшьа Ҭина лыхьӡала асалам шәҟәы аҩра далагеит. Марҭа лаб иаҳәшьа Ҭина Гәдоуҭа дынхон. Ақалақь аҿы еиҳа асалам шәҟәқәа рауан, ақыҭаҿы инхақәо раасҭа. Марҭа асалам шәҟәы ҩны далгеит. Марҭа Шиаулиаи даныҟаз, акарпыжә зҭиуаз рҿы дааныжьны Ливуки Стефеи анца лара акиоск аҿы днеины, конвертк аалхәан, иҵәахны илыман. Уажәы, иаацәырганы, илҩыз асалам шәҟәы аконверт иазбзиахаратәы, ирҽны инҭалҵан, астол инықәҵаны, лнаргәыҵа лықәырӷәӷәаны илахьылшьын, иҷыгәӡа иаалҷабит. Нас аконверт аарҳәны астол илықәылҵан, адрес аҩра дналагеит. Ақалақь Гәдоуҭа, акомҿараа рымҩа, аҩны аномер… Аҩны аномер лхашҭын, илгәалаларшәарц дхәыцуа, даангылеит. Дхәыцит, деиҭахәыцит, аха илгәаламшәеит. Ианылгәаламшәа, уи ацәаҳәа аабжьажьны, аҵаҟа Ҟәыш-ԥҳа Ҭина ҳәа иланылҵеит. Уи аҵаҟа лара ладрес ҷыгәӡа иланылҵеит. иҟало збап, аҩны аномер сзанымҵеит, аха ари амҩаҿы зегьы дырдыруеит, – лҳәан, апочтаҿы иганы, аиашьчыкь иҭалыршәит, ларгьы аҩныҟа дааит. Абри амш инаркны, аӡә дышԥамаари, ма сысалам шәҟәы аҭак шԥаимыҩри ҳәа Марҭа амҩа даԥшны дтәан. Асалам шәҟәы аҵкьыс лара даар, еиҳа еиӷьын. Усҟан, длыцны дцаргьы алшон. Асалам шәҟәы аар, лара лакәымкәа лан, ма лабԥса рнапаҿы иҟалар ҟалон. Усҟан, Марҭа асалам шәҟәы лырымҭаргьы алшон. Ҭина илыҩуазгьы здырхуада? Имаӡоу акы анҵаны, лара илԥыхьамшәакәа ианыҟала илԥсыхәозеи?
Абри Ҭина дазымхәыцкәа шԥаҟалари ҳәа дхәыцуан Марҭа.
Марҭа лаҳәшьаду лыхьӡала асалам шәҟәы анылыҩ ашьҭахь, еиҳагьы дхәыцуа далагеит. Есымша лгәы еиқәын, ччаԥшьык лылаԥш иҵашәомызт. Ашкол аҿы аума, аҩны аума излазҵаауа аҭак улҭон, акәымзар, лара лхала акы дазҵаауа, изакәызаалак, интереск лыманы уаҩы димбацызт. Ҳәарас иаҭахузеи, ас лҟазшьа аҽаԥсахра лҵараҿгьы илнымԥышрц алымшеит.
Аҵараҿы, уаанӡагьы  иӷәӷәамыз  ахәыҷы, уажәы, еиҳа деицәахеит. «ԥшьбақәа» ахьлоулоз, «хԥақәа» рҿы длеит. «Хԥақәа» ахьлоулоз маҭәарқәак рҿы, зны-зынла «ҩбақәа» лауа далагеит. Лара класск аҿы длыцтәан, урыс ӡӷаб хәыҷык, Маша захьӡыз. Машагьы Марҭагьы ҵарала еиԥшын. Рҩыџьагьы рзы арҵаҩцәа ирҳәоз, акласс шьҭахьҟа ижәгоит, акы злыҵуа шәакәым шәара ҳәа акәын. Ишԥарурыз, ираҳалак, рыларыгӡон, арҭ аӡӷабцәа хәыҷқәа.
Зны, Марҭа длыргәырӷьеит Маша.
– Марҭа, бара ббызшәала иҭыҵуа ахәыҷтәы журнал ббахьоу, ҳәа длазҵааит, ашьыжь, ашкол ашҭаҿы, ианааиқәшәа.
– Ааи, избахьеит, анкьа, Аԥсны санынхоз, – лҳәеит, Марҭа.
– Иахьӡузеи уи?
– «Амцабз», – иаарласны аҭак ааҟалҵеит Марҭа.
Убри аамҭазы, Маша лышәҟәыҭра аалыртын, иааҭыл-геит ажурнал «Амцабз» ҿыцҳаҳараӡа. Марҭа ари анылба, деилагарц акгьы аалыгымхеит. Марҭа иаразнак, Маша дынлымпыҵасын, иаалымылхит.
– Ибысымҭозаргьы быздыруамеи, Марҭа? – лҳәеит Маша дыхәмаршәа.
– Изсыбҭо здыруеит, Маша, сбыкәыхшоуп, – лҳәан, Марҭа Маша даалгәыдылҳәҳәалеит, даалгәӡит.
– Иабабԥыхьашәеит, «Амцабз»? – иааҿахҵәаны, Марҭа лҩыза длазҵааит.
– Иацоуп, сан ԥсшьара ҳәа Аҟәантәи данаа. Ашә-ҟәыҭирҭаҿы дахьнеиз илбан, иаахәаны иаалгеит. Ари адагьы, аԥсуа шәҟәыҩҩцәа рҩымҭақәа рацәаны иаалгеит. Амала, урҭ зегьы, урысшәала еиҭаганы ауп ишыҟоу. Аԥсышәала иҟоу, абри «Амцабз» заҵәык ауп. Уи ззаалгазгьы бара бзоуп, лара даԥхьап ҳәа быҟоу?
???????? ?????????, ????? ????????????? ??????-??????, ? ?????? ???.
? ???? ?????????, ??? ???????? ????????. ??????? ??? ????????, ? ??????, ?????.
? ????? ?????? ??????, ???????? ??????????, ? ?????, ? ????? ???? ?????? ???????, ??????????.
????? ??? ??????, ?????????????????? ???????? ??? ??????? ?????? ????????. ?????? ????? ????????? ?????? ??? ?????.
?????-?????? ??? ??????? ??? ????????. ??????? ?????? ????????? ??????? ?????? ?????????, ???????? ?????????. ???????? ????? ?????. ????? ???????? ???? ?Ашәҟәқәа анаасхәоз, бҩыза даасгәалашәан илзаас-хәеит», – лҳәеит сан.
– Аҩны баннеилак, бан сыхьӡала дгәыдкыл. «Ҭабуп» ҳәа сызлаҳәа, – лҳәеит, Марҭа.
– Ушьҭа аҵәҵәа ҟалоит, аҵатәхәы ҳагымхааит, – лҳәан, – Марҭа Маша лаԥхьа дгыланы, лҿыналхеит.
Ашкол ашә аартны, ианыныҩнашылаҵәҟьа аҵатәхәы ахь аккаҳәа аҵәҵәа ааҟалеит. Марҭеи Машеи агымхакәа акласс аҿы иааит.
Иҷыгә-ҷыгәӡа урҭ рҭыԥқәа рҿы инатәеит. рырҵаҩы акласс дааҩналан аҵаҩцәа аԥсшәа аараҳәаны, аҵатәхәы дналагеит. Аҵатәхәы ацара иаҿуп. Марҭа аҵатәхәы ашҟа лыхшыҩ ыҟам. Уи лыхшыҩ азышьҭны дзызхәыцуа, Аԥсны иҭыҵуа ахәыҷтәы журнал «Амцабз» ауп. «Амцабз» Маша илылҭаз, алашара иахылҵуа лҿалашозшәа лбоит Марҭа. Знык аҩны снеины «Амцабз» снахәаԥшындаз ҳәа ауп Марҭа дшыҟоу. Аҵатәхәы абжа цахьеит. Арҵаҩы акласс  ӷәы дадгыланы акы аниҵоит, арахь дааԥшӡуам. «Амцабз» снахәаԥшып, аалгәахәын, уи лышәҟәҭра иахьҭаз, иааҭыхны, инарҳәы-аарҳәны днахәаԥшит. Аԥшӡара икны иаго иҟан, ари ажурнал. Абӷьыцқәа еихыршәшәо, сынрыхәаԥшып, – лҳәан, абӷьыцқәа реихыршәшәара дналагеит. Уи аамҭазы, лырҵаҩы акласс  ӷәы ианиҵашаз анҵаны, иаахьаҳәымҭа иақәшәеит. Илаԥш иааҵашәеит Марҭа илкыз ажурнал «Амцабз».
– Бзыԥхьо закәызеи, арахь исыҭи, уажәыҵәҟьа, – иҳәан, Марҭа илкыз ажурнал «Амцабз» лымихырц дынлыдххылт, аха лара лгәы инадылҵан, лнапқәа аакәлыршан, илымҭеит арҵаҩы.
– Бжурнал быманы, наҟ бдәылҵ, уаҳа арахь бзымбароуп, мамзар, исыҭ – иҳәеит арҵаҩы, илақәа кылырҵыҵны Марҭа длыхәаԥшуа.
– Исыманы сдәылҵуеит, аха ишәысҭом, ари ажурнал. Ари аԥсуа журналуп, ахәыҷқәа ԥсыс ирхоуп, – лҳәан, «Амцабз» лгәыдырӷәӷәаланы ишылкыз, ашә аартны, акласс дындәылҵит Марҭа. Аҵатәхәқәа рҟнытә, аҵәҵәа ааҟалеит. Марҭа ддәылзцаз арҵаҩы, арҵаҩцәа рҭыԥ ахь  дымнеикәа, дышиашаз адиректор икабинет длыҩналеит.
Минуҭқәак рышьҭахь, ашкол адиректор Марҭа длыԥхьеит. Марҭа ашкол адиректор икабинет дшы-ныҩналаз еиԥш, илаԥш ырцәгьаны дынлыхәаԥшит, аибашьраан, ауаа кнаҳаны изшьуаз фашистк длы-хәаԥшуазшәа аҟара дыԥхьаӡаны. Нас датәамбакәа даацәажәеит:
– «Ҟоҳ», бара боума? Даҽаӡәу џьысшьан. Сынлылабжьап аасгәахәын, аха бара ибасҳәозеи, алабжьара бнаалаӡом. Ашьшьыҳәа бышәҟәқәа аашьҭыхны аҩныҟа бца, бан даабгар бзеиԥшрақәоу ласҳәап акреилызкаауа лакәзар, ҳалацәажәап, – иҳәан, ашкол адиректор Марҭа дынлықәҵәҟьеит.
– Ибзиоуп, сцап, нас, – лҳәан, Марҭа адиректор икабинет дындәылҵит. Марҭа дышиашаз, акласс аҿы днеин, лышәҟәыҭра аашьҭылхын, акласс дныҩныҵит дышҵәыуаз.
Маша Марҭа дҵәыуашәа анылба, ларгьы лылаӷырӡқәа налҿашит. Марҭа аҩны даннеи, аӡәгьы дыҟамызт. Дышиашаз луада дныҩналан, дызҿыз аҵәуара инацылҵеит. Акыр данҵәыуа ашьҭахь «Амцабз» аалгәалашәеит. Лылаӷырӡқәа аалырбан, лышәҟәҭра иахьҭаз, иааҭыхны, астол илықәылҵан, зны, абӷьыцқәа еихыршәшәо, дынрыхәаԥшит, нас ажурнал аҩнуҵаҟа, ажурнал хәыҷы «Аԥра» аахлыртын, лылаԥш нахылгеит. Абар лара лқыҭантәи ахәыҷқәа ражәеинраалақәа ахьану. Марҭа лаб иашьа Кәасҭа иԥа Раули иԥҳа Ализеи ражәеинраалақәа ануп. Ализеи Раули Марҭа лаҳәшьеи лашьеи роуми. Урҭ рҩымҭақәа дрыԥхьоит, деиҭарыԥхьоит. Лара лбызшәа, лгәы аазыблит, игәхьааганы «шьыри, сқыҭаҿы сыҟандаз!» – аалгәахәит. Марҭа лгәырҩақәа зегьы аалхашҭит, лы-лақәа ҭыҟаԥшьааӡа иҟаз, ччаԥшьк зхымыз, уажәы, аччаԥшь ықәҳәҳәо, иҭыџьџьаауа, иааҟалеит.
Аԥсуа ашәак амотив аалгәалашәан, аҳәара дналагеит. Убри аамҭазы, Стефа дахьыҟаз аҟнытә дааин, ацәыкәбар дааҵашылт. Марҭа ашәа ҳәо луада дыҩноуп. Аԥсуашәа лҳәоит. Марҭа ашәа анбалҳәахьаз? Еснагь лгәы еиқәын, иарбану, нас лара ас дгәырӷьо дҟазҵаз  Марҭа, – лҳәан, Стефагьы лхы-лҿы аалхалашеит. Дышиашаз, Марҭа луада дныҩналеит Стефа. Марҭа лгәырӷьаҵәа дахьыҟоу, Стефа лгәалаҟазаара шьҭнахт.
– Марҭа, бгәырӷьаҵәа бахьыҟаз, сгәы иаахәеит, избзоуроузеи, ас бгәырӷьара? – Стефа лыԥҳа длазҵааит:
 – Ари ббоу? – лҳәан «Амцабз» астол иахьықәыз, Марҭа иаақәылхын, лан иналлырбеит.
Стефа «Амцабз» даннахәаԥш, уигьы даагәырӷьеит.
– Ибызҭада «Амцабз»? – Стефа лыԥҳа азҵаара лылҭеит.
– Сҩыза Маша лан Аҟәа лыԥсы лшьон. Исзаалгеит, – лҳәеит, Марҭа, нас лызҵаара инацылҵеит:
– Ара ианқәоу ббоу? Ализеи Раули. Абарҭ ражәеи-нраалақәа роуп. Стефа раԥхьатәи лабхәында иԥеи иԥҳаи ражәеинраалақәа ажурнал «Амцабз» иахьаныз лгәы иаа-хәеит.
– Бдухар, Аԥсныҟа бсышьҭлуеит, башьцәа рышҟа, – лҳәеит, Стефа лыԥҳа лхы налықәкны, лгәы иаахәап ҳәа даахәыцын.
– Иҭабуп, исабҳәаз азы. Сан… – лҳәан, Марҭа илҳәарц илҭахыз лзымҳәазт дааҿахеит, длыхәаԥшуа дааҭгылеит.
– Марҭа, ак бҳәар бҭахӡамзи?
– Ак сҳәар сҭахын.
– Иарбан ибҳәарц ибҭахыз?
– Сан, исҳәарц исҭахыз… «Амцабз» акласс аҿы сахьаԥ-хьоз азы арҵаҩы сдәылицеит. Адиректоргьы аҩныҟа бца ҳәа сеиҳәеит. – Уи Стефа иаалцәымыӷхеит.
– Адиректоргьы бышәҟәқәа быманы аҩныҟа бца ҳәа сеиҳәеит, – лҳәахт, Марҭа илымҳәац џьышьаны, лгәы еиҟәыжәжәо.
– Адиректор бызхирҟьои, уигьы акласс аҿы «Амцабз» бахьаԥхьоз азоума?
– Ааи, уи азоуп, арҵаҩы иеимҳәеи? Ҳәарас иаҭахузеи уи арҵаҩи адиректори сгәалаҟазаара  ӷәӷәаны ибжьырхит, аха ашкол ахь зынӡа снармышьҭуазаргьы агәхьаа скым. Уи агәырҩа иснаҭо аҟара, жәаба иацны «Амцабз» агәырӷьара снаҭеит, – лҳәеит, Марҭа.
– Уи бзиами, Марҭа? еснагь бзыргәырӷьалаша бры-қәшәалааит, –  лҳәан, Стефа лыԥҳа лгәырӷьара аалы-малырҽхәеит, аха лара лгәы ааиқәылеит, лҵатәхәқәа нҵәаанӡа лыԥҳа ашкол аҟнытә, аҩныҟа дахьаарышьҭыз азы. «Исаҳарызеишь сара ашкол аҿы сахьнеиуа» ҳәа дхәыцуан Стефа.
Адырҩаҽны шьыжьымҭан, Стефа ашкол ахь дцеит, Марҭа дымгаӡакәа. Ус иахәҭоуп ҳәа илԥхьаӡеит лара. Избанзар, адиректор ииҳәақәаз зегьы лыԥҳа лыла илмаҳаи, ҽзымдыр ҟалҵозма? Ашкол ахь Марҭа днаишьҭуазар, адиректор «даашьҭы», иҳәозар, даалышьҭып, ишԥа-ҟалҵари, Стефа? Иара даԥшәымами, аԥшәма дивасны иҟалҵарызеи? Стефа ашкол аҿы даннеи, аҵаҩцәеи арҵаҩцәеи иааихьаз маҷҩын. Адиректор икабинет ашә ҟьаҟьаӡа иаартын. Иара дыҩуа астол дахатәан. Адиректор ихы данҩаха, Стефа дибеит. Уи Стефа даниба, «арахь бааи», – иҳәан, инапы ааиҟьеит. Адиректор данлыԥхьа Стефа длыҩнашылт.
Акраамҭа еицәажәон адиректори Стефеи. Нас Стефа дҩагыланы аҩныҟа дааит. Аҩны дахьааиз, лыԥҳа илалҳәеит адиректор ииҳәақәаз зегьы акгьы аанмыжьӡакәа. Ус егьа иҳәазаргьы, дақәшаҳаҭхеит Марҭа ашкол ахь лынашьҭра. Акгьы агәхьаа мкӡакәа, зегьы чҳаны, Марҭа ашкол ахь дцарц лабжьалгеит Стефа. Адырҩаҽны шьыжьымҭан Марҭа лышәҟәҭра аашьҭыхны ашкол ахь дцеит.

????????? ???

Аԥшьбатәи ахы

Ҭина аҩны дыштәаз, ҽнак аҷыгәҷыгә ҳәа ашә аӡә дасит.
– Блеи, – лҳәеит, Ҭина, иааиз дзусҭоу ҽеишәа деи-лымкааӡакәа. Ара ус ауп ишыҟоу. Ақалақь хәыҷуп, зегьы еибадыруеит. Илзааиуа лдыруеит. Тәымуаҩы  дааиӡом усгьы. Иааиуа зегьы рзыҳәан, лышә, лгәашә есымша иаартуп. Дааҩнашылеит Ҭина лгәыла ԥҳәыс Сырма. Уи салам шәҟәык лкуп. Асалам шәҟәы Сырма илкушәа Ҭина ианылба:
– Асалам шәҟәы сзаабгама, – лҳәеит, Ҭина дыхәмаршәа иааиз лгәыла дҩылхаҵгыланы. Лара уи асалам шәҟәы зынӡакгьы дазыԥшӡамызт.
– Бтәа, Сырма, – лҳәан, Сырма дахьтәашаз наллырбан, лара дахьтәаз лҭыԥ аҿы длатәеит. Сырмагьы аскам даахан иахьыллырбаз, длатәеит.
– Уамашәагьы ибымбан, салам шәҟәык боухьоушәагьы быҟам, ус ауми?
– Ус акәымкәа, нас ишԥыкәу?
– Ус акәзар, нас ари закәи? – лҳәан, Сырма илкыз асалам шәҟәы Ҭина лахь иналырххеит Сырма. Сырма илкыз асалам шәҟәы Ҭина иаалымылхит. Ажәжәаҳәа аконверт аахлыртын, асалам шәҟәы ааҭылхын аԥхьара дналагеит. Ҭина асалам шәҟәы аԥхьара дналагаанӡа, Сырма даацәажәан:
– Иаха ахәылԥаз, аԥошьҭаныҟәгаҩ Смел сара сҿы даакыдгылан, Ҟәыш-ԥҳа Ҭина лыҩны аномер бдыруама, салам шәҟәык лзааит, аҩны аномер анӡамкәа. Салагар исԥшаашт, аха садхалоит, бара исызлыҭ,  шәара бзиа шәшеибабо, ибзианы издыруеит, – иҳәеит, аԥошь-ҭаныҟәгаҩ. Ҭина асалам шәҟәы аԥхьара даҿын. Ус лы-лаӷырӡқәа лылҿашит.
– Ари зыҩуа, сашьа иԥҳа лоуп, аԥхьатәи иԥҳәыс лҟынтә, – лҳәеит, Ҭина, ари асалам шәҟәы лзаазгаз, лгәыла ԥҳәыс Сырма ашәҟәы иаҳәо, лаҳар лҭахызшәа анылба.
– Уу рыцҳа, ибҳәоны смаҳахьази!.. Дхәыҷымзи, усҟан, анлызҳа шәкалыжьуама? Ус ԥыҭҩык ҳамандаз, – лҳәан, Сырма «сылԥырхагахарым, даԥхьааит,  длызхәыцааит лашьа иԥҳа» лҳәан, дҩагыланы ддәылҵны лҿыналхеит. Ҭина дзыԥхьоз асалам шәҟәы астол инықәылҵан:
– Унан, бцама, сара иԥсыша, баанымгыло зны? – лҳәан, дааӷьаҵәы-ӷьаҵәит Ҭина, аха Сырма илымукәа дцеит.
– Сара исхароуп, сысалам шәҟәы ашҟоуп схы ахьыҟоу, сысас пату злықәсҵашаз сгәаламшәеит, – лҳәан, даагьежьит Ҭина. Инагӡаны дызмыԥхьацкәа астол иқәылҵаз, асалам шәҟәы аақәхны аханатә аԥхьара дналагеит. Аԥхьаҩ иҳарҳап ари асалам шәҟәы иаҳәо, усҟан, аԥхьаҩ еиҳа деиликаауеит Марҭа. «Саб иаҳәшьа Ҭина, ари асалам шәҟәы бзызҩуа башьа иԥҳа Марҭа соуп. Излазыҩуагьы схатәы бызшәоуп. Схатәы бызшәа, саб иашьа Џыр исирҵаз ала. Избанзар, изыҩуа маӡоуп. Урысшәала изҩыр, еиҳа ибзиахон, аха сани сабԥсеи иаарымпыҵашәар, сзықәшәо сыздыруам. Амала урҭ аҩыџьа сара сзы даара ибзиақәоуп. Сан, сан лоуп, аха сабԥса сиԥҳаҵәҟьоушәа сибоит. Убас дшыҟоугьы сара дысҭахӡам. Сара исҭаху сабҵәҟьа иоуп. Ашкол аҿы сыхҭакны срымоуп, литов бызшәала аҵара ахьсзымҵо азы. Сҩызцәа ракәзар, сахьаԥсуоу азы сыԥхаршьоит. Ус сҳәеит ҳәа урыс ӡӷабк сыкласс аҿы дсыцтәоуп. Уи хатәы иаҳәшьак дысзылҩызоуп. Ааигәа лан Аҟәа лыԥсы лшьон. Ажурнал «Амцабз» аахәаны исзаалгеит. Саԥхьеит Ализеи Раули ражәеинраалақәа. Даара исгәаԥхеит. Сара атәым жәҩан аҵаҟа, атәым дгьыл сықәгылоуп. Ааԥынҵәҟьа ашәҭқәа анышәҭуа, сара сзы ԥшӡарак рылам. Аԥснытәи аԥсабара ԥхыӡырла избалоит. Издыруеит схатәы иашьцәа ҩыџьа шсымоу. Идухазар акәхап шьҭа. Санԥса асалам шәҟәқәа сзылҩуеит. Дыбзиоуп ҳәа сгәы иаанагоит. Уахь снеир, сылбару? Ҭина, сбыҳәоит, сысалам шәҟәы шаабоулак еиԥш, дарбанзаалак, аӡәгьы иамҳәаӡакәа бааирц. Бара бызбар, зегь шәызбазшәа сҟалон. Сышәҭахызар, сбыцны снеиуан. Ҭина, санԥса сылҭахымхар, нанду лҿы сзаангылаӡом, избанзар, урҭ еизааигәаны инхоит. Бара бҿы саангылар, уа ашкол сҭалар, бмуӡари? Сбызнагозар, бааир сбыцны снеиуеит. Абзиаразы, саҳәшьаду…».
Ҭина ари ашәҟәы даԥхьаны данаалга, лылаӷырӡқәа чабрала иаалрыцқьан, дҩагылеит. Даныҩагыла ауп иангәалҭа, астол дахатәаны, асалам шәҟәы дахьаԥхьоз лылаӷырӡқәа илеиуаз, астолқәыршә шарбааӡаз.
– Ишԥазури? – даахәыцит Ҭина, асалам шәҟәы даԥхьаны даныҩагыла. Илҭахым Марҭа дахьыҟоу. Даазгоит ҳәа сцар, лан дсылҭашам. Лара дсыцаар лҭаххашт. Дсыцаар, уаҳа ацара лҭахымхакәа даангылар, лан дрыцҳами, лгәы ԥжәашт, лара Марҭа дсылҭаҵәҟьаргьы дахьааиуа, иҟало здыруада? Ус акә, егьыс акә дахьугалак, дыцҭәахоит. Аха дыцҭәахоит ҳәа дызлакаҳажьрызеи, дӷьаҵәы-ӷьаҵәуа дышҳашьҭоу? Уи сара мап лцәыскыр, наӡаӡа гәыхәшәарҭахәыс слымкуеи? Уаҳа аӡәгьы иам-ҳәаӡакәа, сара сцап. Сашьцәа ираҳар, сара сымшьҭӡакәа, ҳара ҳцоит ҳәа иалагашт. Уи аҵкыс еиӷьуп, аӡәгьы иамҳәаӡакәа сара сцарц. Аха аблеҭ амхра мариам, аԥсшьацәа рацәоуп». Абас дхәыцуан Ҭина. Ахәылԥазы еиԥш, аҩны илымаз лусқәа данаарылга, Ҭина астанциахь дцеит. Уаанӡа лгәы ишаанагоз еиԥш, аԥсшьаҩцәа рацәан азы, аблеҭ аахәара цәгьахеит. Жәамш рышьҭахь адәыӷба ицо аҿы аблеҭ аахәаны иаалгеит.
Ихарацәоуп, аха ишԥалури? Даамццакыргьы макьана аԥсшьаҩцәа рацәаҩуп. Есс наҟ-наҟ, еиҳагьы еицәахоит. Жәамш иаалычҳап. Жәамшмоу, шаҟа шықәса ҵхьоузеи, Марҭа лан длыманы дцеижьҭеи, аха илчҳауанеи, уажәы, илзымчҳари? Ҭина жәамш митәык ыҟамшәа илԥхьаӡон, аха жәашықәса реиԥш илхылгеит. Асекундқәа сааҭхеит, асааҭқәа мшхеит, амшқәа шықәсахеит. Аха ҿҳәарак змам ҳәа иҟоузеи? Иааит жәамш захьӡызгьы. Ақыҭахь дцан, илгашаз аалгеит. Усҟан, лҭаацәа рҿы зынӡак иаалҿыҵалмыршәеит дахьцоз. Ҧсшьаҩцәақәак рзы ис-ҭахуп ҳәа ауп иралҳәаз. Гәдоуҭа адәыӷба аангыларҭатә станциаҿы днеит. Адәыӷба ааира сааҭк аҟара шагыз, ателеграмма ҟалҵеит Литваҟа, Стефа лыхьӡала. Аперрон аҿы илхалгеит лаамҭа. Дзацәажәарыз лмоукәа  агәҿыӷь дагар ҳәа ушәозу? Аԥсшьаҩцәа дышрацәажәоз, днаҳәны-дааҳәаанӡа, лсааҭ нҭакәкәа ицеит. Адәыӷба ааин, иззаӡа аперрон иаадгылт. Аԥсшьаҩцәа  адәыӷба аҭалара иаҿын. Ҭинагьы урҭ дрылагыланы, адәыӷба дынҭалан, лкупе аалԥшаан, днеины лҭыԥ аҿы днатәеит.
Ҭина лымҩалаҩцәа макьана уаҩы дмааицызт. дук мырҵыкәа, урҭгьы еихык-еиҵыкны аддыҳәа акупе ааҭдырҭәааит. Адәыӷбагьы, «шьҭа шәаала» аҳәозшәа, абжьы ныҭцаны иааҳәҳәан, авагонқәа неинҟьа-ааин-ҟьан, аҿынанахеит. Авагон аҩнуҵаҟа аџьџьаҳәа ауаа рцәажәабжь ҩныҩуан. Урҭ ирҳәон доусы рыԥсы ахьыршьоз, ишыршьаз. Ргәы иаахәаз, иаамыхәаз. Ирҳәашаз мачхәызма, ацәажәара иаҿын.
Ахәылԥазы ауп Шаулиаи адәыӷба аннеи.
Стефеи, Ливуки аҩны иҟан, урҭ аусурантә иаахьан. Марҭагьы ашкол аҿынтә даахьан, лыдҵақәагьы ҟал-ҵахьан. Рыхҩыкгьы еицны иналԥылеит. Адәыӷба авагон аномер рымдыруази, иахьаангылоз аԥхьаҵәҟьа иаангылеит ахҩыкгьы. Адәыӷба аангылаанӡа атамбур аҿынтә дыԥшуан Ҭина, аха адәыӷба ашьшьыҳәа иахьцоз аҟнытә, иаԥылақәоз лылаԥш нархьылгӡон ауп, нас дыҩрывсуан, илдыруаз уаҩы лылаԥш дыҵашәомызт. Адәыӷба анаангыла, Ҭина дызҭаз авагон аԥхьа хҩык шгылаз лылаԥш иааҵашәеит.
«Арҭ дара роуп, сара исзыԥшуп», – лҳәеит, Ҭина. Избанзар, хҩык ыҟоуп. Аӡә дҿоуп, уи Марҭа лоуп. Ахаҵа Стефа лыԥшәма иакәхап. Лгылашьа зеиԥшроу ала аԥҳәыс Стефа лоуп, аха данааҳә, лхы-лҿы анаалзылырха «ари лара лакәӡам» ҳәа лгәы иаанагеит. Избан акәзар, Стефа убысҟаҟара лҽылыԥсахит, убысҟаҟара ахәыжә-цәа лыҟәнылеит, дудырратәы дыҟамызт лара. Ҭина авагон длыбаарц амардуан данаҿагыла ауп Стефа данеилылкаа. Убасҟан Стефагьы Ҭина лылаԥш дааҵашәеит. нас Марҭа лахь лхы налырхан:
– Марҭа, абан баҳәшьаду амардуан дахьаҿагылоу, бнеины блыцымхраауа, бызгылоузеи? – Абри лҳәеит, лара Марҭа дылзымԥшӡакәа уахь лҿыналхеит. Марҭа лаҳәшьаду лылаԥш данааҵашәа, лан дынлаԥысын авагон амардуан дааҵаххит:
– Саҳәшьаду, бчамадан сыҭ, бчамадан. – Ҭина лчамадан Марҭа илылҭарц ианыналырхха, Стефа иаалымылхит. Асумка атамбур иқәгылаз, аақәылхын Ҭина Марҭа лахь иналырххеит. Марҭа Ҭина асумка аалымылхын, Стефа ачамадан ахьлыргылаз, Марҭа лабԥса иаԥхьа иналыргылеит. Нас дааҳәын, Ҭина лахь лҿыналхеит Марҭа. Убасҟан, Ҭина амардуан дылбааны, аперрон даақәгылахьан. Стефеи лареи гәыдибакыланы аԥсшәа еибырҳәахьан. Марҭа лгәырӷьаратә лаӷырӡқәа лҿашы Ҭины лыхәда дҩахьынҳалеит. Ҭина Марҭа ҳәа илдыруаз дабаҟаху, аҭыԥҳа наӡа лакәхахьеит. «Саҳәшьаду, банцо с-ԥсадгьыл ахь сыбгароуп, сара ара исҭахӡам», ҳәа Марҭа лгәы ашьҭыбыжь ҭыҩуан. Марҭа лгәы ашьҭыбжь иҭыҩуаз, Ҭинагьы илаҳауазшәа лгәы иабон. Рҩыџьагьы рыгәқәа убас еизааигәан. Арҭ аԥсшәа анааибырҳәа, Ливук даарыдгылт.
– Ари сыԥшәма иоуп шәеибадыруаз. Ливук ихьӡуп, – лҳәеит, Стефа, лыԥхашьа-ҧхаҵара мчыла лҽаалхшәа.
– Даара сгәы даахәеит. Уаҳа назҭахым ҷкәыноуп, – лҳәеит Ҭина, – Стефа хаҵа дахьцаз, лгәы ишаамыхәазгьы – Ҭина сыхьӡуп, Марҭа лаб иаҳәшьа соуп, – лҳәеит Ҭина Ливук иахь дынхьаԥшны.
– Даара сгәы иаахәеит ҳаибадырра, насгьы сасра ҳара ҳахь шәахьааз, – иҳәеит Ливукгьы.
– Иҭабуп, ас гәахәарала сахьшәыдышәкылаз, – лҳәеит Ливук ииҳәаз ажәа аҭакс Ҭинагьы. Уи акәхеит, Ҭина  лчамадани лсумкеи аалымырхын рҿынархеит. Рмашьына ахьгылаз инеин, абагаж ашә аартны, рымаҭәақәа нҭарҵеит. Зегьы амашьына ианақәтәа, Ливук имашьына аус ааирун, аҿынаирхеит. Сааҭбжак ашьҭахь Стефараа ргәашә инадгылт. Марҭа амашьына длылбаан, днеины, агәашә аалыртит. Амашьына агәашә инадгылт. Зегьы ллыбааит. Ливук имашьына зышә аартыз агараж иныҵаиргылт. Ливук изԥшны игылан. Ливук данааи, зегьы еицны, асасааирҭахь иҩхалеит. Стефа, иаразнак, лысасцәа рхәы аҟаҵарахь дниасит. Ҭина лчамадани лсумкеи рахь лнапы налырххеит, Марҭа лхы налықәкны:
– Ана иҭақәоу, арыжәтәи ашәырқәеи роуп. Урҭ сҭи-разы иаазымгаӡеит. Шәара шәзоуп изаазгаз, – лҳәеит. Марҭа дгәырӷьаҵәа днеин, ашәыр ааҭыхны аваза  азна ааҟалҵан, астол инықәлыргылт. Алитра азна ажьаӷьтә уатка, урҭ инрывалыргылт. Жәа-литрак зкуаз апластмасстә бочка ааҭылхын ауада агәҭахьшәа инкҿалыргылеит. Ашәырқәа зҭаз, иахылхша, ахылххьан усгьы. иахьгылаз, иаашьҭыхны ауалыр хәыҷы ахьгылаз, инаганы инавалыргылт.
Али-ԥси рыбжьара Стефа абысҭа уны, астол иаақә-лыргылт. Асыӡбал актәыжь, ашә ҟәаҟәаса ачанахқәа ирынҵаны инарывалыргылт. Астол ахьлырхио Марҭагьы длыцхраауан. Аԥсуаҵасҵәҟьа астол дырхиеит. Ари Ҭина уамашәа илбан:
– Аԥсны сыҟоушәа збоит, Стефа. Араагьы абысҭа жәуама?
– Абысҭа шԥаҳамуеи? Акәтыжьи аԥсыӡи бысҭада рыфара схаҿы исзаагом, – лҳәеит Стефа.
– Марҭагьы баргьы ишәфашт, аха Ливук изыфуоу?- дҵааит Ҭина.
– Ливук инацәақәа адкыланы имфааити? Уи иаҟара абысҭа бзиа избода? – аҭак ҟалҵеит Стефа.
 Сынтәатәиала, макьана, ацитурстә шәырқәа ҟамлацт, аха аҵәахырҭа шәымазаап, – иҳәеит Ливук, аваза ианыз мандарина цырак аахыхуа.
– Ааи, аҵәахырҭа ҳамоуп, – лҳәеит, Ҭина…
Абас ишынеицәажәа-ааицәажәоз акрырфеит, акгьы инахәеит. Аҵх акыр инаганы ауп дара шышьҭалаз.
Ҭина ари аҭаацәараҿы данааи ԥшьашан. Амҽыша асааҭ хәба рзы акәын аҩныҟа дхынҳәраны даныҟаз.
Уи аҟнытә, ахәашеи асабшеи Шиаулиаиҟа дрыманы ицеит. Аҭыԥ ԥшӡарақәа рацәаны илдырбеит. Аресторан ахь днарԥхьеит. Ларгьы акыр дыхәҳахәҭит. Иаалхәақәаз зегьы лсумкақәа ирҭаҵаны иҟалҵеит. Адәыӷба аангыларҭатә станциа, дара ахьынхоз, даарак иацәыхарамызт. Ихаразаргьы уаанӡа днарымго иҟазма? Аха рыцҳарак ҟалеит. Ливук аус ицызуаз иҩыза бзиак машәырла дҭахеит. Уи дышҭахаз ала иҩызак дааин иеиҳәеит. Ишԥаиурыз Ливук? Ҭина заа днаганы авокзал аҿы дизыртәомызт, арахь, Стефеи иареи аԥсрахьы имцар ҟаломызт.
– Ԥсыхәа зламоу ала, адәыӷба ақәҵра сааҭк аҟара шагу ҳаауеит, – рҳәеит, Ливуки Стефеи.
– Иаҭахӡам, шәара шәахьцо, шәымццакын, Марҭа снаскьалгап, – лҳәеит Ҭина. Уи акәхеит Стефеи Ливуки аԥсрахьы ицеит. Ҭинеи Марҭеи аҩны иаанхеит даҽа ԥшьба-хәба сааҭ аҩны иҟазар ауп. Нас ауп авокзал ахь ианцо. Марҭеи Ҭинеи рымала аҩны ианаанха, Марҭа Ҭина лаԥхьа длатәан, лоунытә даақәԥсычҳаны, ус лҳәеит:
– Ҭина, асалам шәҟәы ибзызҩыз бгәаламшәои?
– Ааи, ишԥасгәаламшәои? – аҭак ҟалҵеит Ҭина.
– Убасҟан сгәы шыҟаз ауп иахьагьы ишыҟоу. Исҭахым ара, сга аҩныҟа сыбҭахызар. Сбымгар иҟасҵо сара издыруеит.
– Ус бымҳәан, Марҭа. Бара бхәыҷӡам, бгаӡаӡам, ибҳәо шиашам шԥабзымдыруеи? Усҵәҟьа бгәы ианҭаз, дара ахьынӡаҟаз ибымҳәоз. Бара анҿыбымҭ, анкьа зны ак бҳәан ҳәа сара исызцәырымгеит. Ицәырзгаратәгьы изымбеит. Сахьшәыхәаԥшуаз, напы еикәыршала шәеибабоит. Нас сара ацәгьа злашәыбжьысҳәарызеи? Заа ибҳәар сырмацәажәарызи, ушьҭа ишԥаҟаҳҵои?
– Сбыццоит, уаҳа ишԥаҟаҳҵои?
– Ус иҟалаӡом. Имҳәакәа сара бсызгаӡом. иаанӡа сара саангылон, аха адәыӷба сагхар, адырҩаҽны аблеҭ сауӡуам. Заа аблеҭ ааухәароуп. Исымоу аблеҭ ԥхасҭахар, даҽа мызкы, аблеҭ смоур ҟалоит. Нас мыз дуӡӡак ара сызлатәарызеи, базхәыци, Марҭа? Иаҭаххар, даҽазны саауеит. Усҟан, мызкы аҟара ҳәа брымхны бызгоит, нас аамҭа иаҳнарбоит, баб иҿы баангылуоу, ма арахь баауоу. Ҽеишәа бхәыц, сбыкәыхшоуп, Марҭа, – лҳәеит, Ҭина.
– Ибзиоуп, нас, бара саб иаҳәшьа сбывасны акгьы сҳәом, – лҳәан, уи ала еинаалеит.
Асааҭ хԥа аныҟала, Ҭинеи Марҭеи рсумкақәа аашь-ҭыхны амҩа иқәлеит. Акыр изаацәан, аха заа ицар, Ма-рҭа лоуп изгәаԥхаз. «Багхар аҵкьыс, заа бнеир, еиҳа еи ӷьӡами», – лҳәан. Ҭинагьы уи дазыразхеит. Авокзал аҿы заа инеит Ҭинеи Марҭеи. Алимонад ллыржәит, аршәы лҿалҵеит.
Асумкақәа атәарҭа аԥхьа иргыланы, дара уа илатәеит. Уа итәан акраамҭа. Атәара ргәы анԥнаҵәа, асумкақәа уа изгылаз, уи ааигәа-сигәа аллеи-ҩеира иалагеит. Адәыӷба ааимҭаз, еиҭа иахьтәаз, илатәахит.
Ԥыҭрак уа итәан. Адәыӷба арҵәааҳәа аҳәҳәабжь аагеит, акыр инахараны. Апасаџьырцәа зегьы рымаҭәақәа аашьҭыхны, иара ахьаадгылоз, аперрон ахь еиханы рҿы-нархеит. Ҭинеи Марҭеи рсумкақәа аашьҭыхны урҭгьы зегьы ахьцоз, инарышьҭалеит. Апассџьырцәа зегь реиԥш, урҭгьы рсумкақәа надыргылеит. Ус адәыӷба ҳәазо, иаарывалеит. Аныҟәашәа иагырхо ашьшьыҳәа иааиуан. 
Ус ишааиуаз иаангылеит. Адәыӷба анаангыла, авагон-мҩаԥгаҩцәа рвагонқәа рышәқәа аадыртын, иллыбааны, доусы рмардуанқәа раԥхьа иаангылеит. илыбаашаз лыбааит, агәаран игыланы. Авагонқәа рҭалара иалагеит апассаџьырцәа. Ҭинагьы Марҭагьы агәаран инагылеит. Авагонмҩаԥгаҩ иаԥхьа ианааи, Ҭина лблеҭ аацәырганы инаилырбеит.
– Ари саб иаҳәшьа лоуп, слыцхарауеит, слыцҭаларц сшәыҳәоит, – лҳәеит, Марҭа. Авагонмҩаԥгаҩ иахь лхы нарханы.
– Бара ахәыҷы ибҳәаз, сара мап сзацәкуам, блыцхраа, азин бысҭоит, – иҳәеит, авагонмҩаԥгаҩ,  Марҭа длыхәаԥшуа. Уи акәхеит Ҭинеи Марҭеи еицхырааны авагон иҩыхәнеит. Рсумкақәа еимакы-еиҿакны икны авагон абжьара ибжьаланы рҿынархеит. Ус ишнеиуаз, инадгылеит лкупе. Акупе ашә аартны иныҩналеит. Лҭыԥ аагәалҭеит. Рсумкақәагьы рҭыԥқәа аарзырԥшааит. Иҭацәын макьана акупе. Илатәеит рыҩџьагьы. Акыр еидтәаланы еицәажәон арҭ рҩыџьагьы. Адәыӷба адәықә-лара хәбаҟа минуҭ шагыз, – «сара шьҭа сцоит» – лҳәан,   Марҭа Ҭина аԥсшәа аалаҳәаны, длыбаарц лҿыналхеит. Ҭина сгылоит ҳәа далагеит, аха Марҭа илымуит.
– Сара сцоит, бара бымгылан, ара бтәаз, – лҳәан.
– Ибзиоуп, баб иаҳәшьа дбыкәыхшоуп, машәырк ҟабымҵан, – лҳәан, излалдыруаз ала длылабжьеит Ҭина.
– Абзиараз, – Ҭинагьы аҭак ааҟалҵеит. Ҭина дахьтәаз, илзымчҳазт дҩагылан, акупе дындәылҵын, ахышә дынкылԥшит, аха Марҭа длымбаӡеит. Иаразнак дыш-ԥацеи? Ма ауаа рыжәпара дысзалымбаау?, – аалгәахәт Ҭина.
Ҭина лымҩанызак дааин, лҭыԥ аҿы длатәеит, лымаҭәақәа наԥхьакны. Лыԥсы лгәы икылаханы дыҟан уи.  Данылатәа акыр лыԥсы ааиҭалкит.
– Акгьы аасыгымхеит сагхарц, – лҳәеит, лара. Абри шаалҳәаз еиԥш, адәыӷбагьы хәар-чар арган, зны ԥхьала, нас шьҭахьла инеиха-ааихеит. Аҵыхәтәан ԥхьаҟа инеихан, аҿынанахеит. Литватәи Аԥсныҟа ахы рханы иаауеит адәыӷба. Есааира  адәыӷба Аԥсны иазааигәахошәа лбон Ҭина.
Ус жәабаҟа минуҭ адәыӷба ныҟәахьан еиԥш, Ҭина лымҩалеи лареи еицәажәо иштәаз, ашьшьыҳәа акупе ашә аартны дааҩнашылт Марҭа. Ҭина Марҭа данаалҿаԥш, иҟалаз лзымдырит, дшанханы даанхеит. Аԥхыӡ далоу џьылшьеит Ҭина азнык азы, нас даахәыцшәа лун, ус лҳәеит:
– Бабаҟаз Марҭа? Иҟабҵазеи? Сзыбжьазеи? Сымцар зуам бҳәар, бан илаҳамҳәози? Уи илаҳҳәар, мап лкуеит ҳәа сыҟамызт. Апату сықәырҵеит, ҭынха дук леиԥш, арахь бӷьычны баазгазшәа иҟалеит. Ишԥазуеи, шьҭа? – лҳәан, дааӷьаҵәы-ӷьаҵәит Ҭина дахьтәаз.
– Бара сбымгозар, сара уаҳа Литва саангылаӡом, иахьцалак, сара Аԥсныҟа сцоит. Уа сыԥсааит, уоуп сара сыԥсадгьыл, Литва акәӡам, – Марҭа дцәажәон дунаӡак леиԥш.
– Унан, Марҭа. Бара хәҷынӡара, аԥсра аӡбахә шԥабҳәо, – лҳәан, Ҭина лцәажәашьа лгәамԥхазт, илҳәаз лажәақәа рхьаршшаара далагеит.
– Сара Литва сҭахӡам, Аԥсноуп исҭаху. Алитов быз-шәала аҵара сҭоуп, исызҵаӡом. Зегьы сара сырҭахӡам…
– Ас анбгәиҭаз, уа саныҟаз ибҳәар ак ҟасымҵози.
– Ибҭаху сызу, аха сара Аԥсныҟа сымцар зуӡуам, – лҳәахт, Марҭа. Ҭина лымҩалаҩ, аԥсшәа лзеилкаауамызт, аха арҭ рыбжьара иҟаз еилылкааит. Марҭа лхы налықәылкын, абас даацәажәеит:
– Дызлабзыҟо?, ??????????
и, бзацәажәо?
– Саб иаҳәшьа лоуп, – лҳәеит, Марҭа аԥҳәыс дыл-ҿаԥшуа.
– Бахьыҟоу абыкәу, бызхаҟоузеи, уа? – дҵааит ам-ҩалаҩ.
– Сан лҿоуп сахьыҟоу? Саб дкажьны, сара саныхәыҷыз, Литваҟа саалган, уа слааӡеит. Хаҵагьы дцеит. Саб сан хаҵа дызцаз анидыр, иаргьы ԥҳәыс дааигеит. Ҩыџьа сашьцәа ыҟоуп. Сара саби сашьцәеи ахьыҟоу, сыҟазар сҭахуп. Ауаҩы иԥсадгьыл аҿы дыҟазар акәӡами? – Марҭа илацәажәоз аԥҳәыс лахь азҵаара ҟалҵеит.
– Быԥсадгьыл ибзааигәоу ахьынхо ауми? Нас бан лаҟара ибзааигәада бара?
– Иашоуп, сан зегь реиҳа дысзааигәоуп, аха сабгьы дысцәыхараӡам. Ара сара исзааигәаны инхо сан лымала лоуп. Аԥсадгьыл захьӡу, ауаҩы дахьиз, дахьааӡаз, иуацәа ахьиз, иахьааӡаз, дызхылҵыз иабшьҭра анышә иахьамадоу ауп. Уи ҳара ашкол аҿы ҳахысхьеит, издыруеит. Аԥсноуп сара сыԥсадгьыл. – Амҩалаҩ дылҿагыланы ацәажәара даҿын Марҭа.
– Иахцалак, бҵаар акәын, бахьнеиуа, бырҭахымхар, ишԥабуеи? – Амҩалаҩ Марҭа дышиашам леиллыркаауан.
– Аӡәы симбаргьы, аӡәы сибап. Сара исзааигәоу сзыр-ҭаху здыруеит. Издыруада, шәара ишышәҳәаз еиԥш зегьы сырҭахымхар, иҟасҵо сара издыруеит…
– Ус бымцәажәан, Марҭа. Ҳара ҳнапы бықәыргылан баабоит, аха бани бабԥсеи ҳаргәааит. Иабаҭахыз урҭ рыргәаара. Сара саннеи, ишсԥылаз, пату шсықәырҵаз, бымбаӡеи? Ушьҭа, ҳаԥҳа дӷьычны дылгеит ҳәа ами-лициацәа ҩеир, ирасҳәои сара? Бымшала сҭаркыргьы алымшаӡои?
– Амилициацәа ҩеир, ирасҳәо сара издыруеит, – лҳәеит, Марҭа, лҽаарӷәӷәашәа.
Аҵыхәтәан, Ҭина ус лҳәеит:
– Адәыӷба ахьаангыло, ҳлыбаап, ҳгьежьны ҳцап. Ираҳҳәап. Ус еиҳа еиӷьуп.
– Мамоу, Ҭина ибҭахызар, бара бгьежьы, сара Аԥсныҟа сцоит, – лҳәан, иаҿаршәны илҳәац лҳәон, Марҭа.
– Ус акәзар сҭаркыргьы сҭаркааит, бызгоит, аха аблеҭ бымаӡам. Адәыӷба банақәтәоз «Саб иаҳәшьа лҭыԥ аҿы днаганы саауеит» ҳәа ауп амҩаԥгаҩ ишиабҳәаз, сцаны сиацәажәап, иуазар, ҟәрышьқәак исҭоит – лҳәан, Ҭина дҩагыланы акәпе дындәылҵт. Амаҩалаҩи Марҭеи ааизынхеит. Адәыӷба ықәҳа Аԥсынҟа ацара иаҿуп. Ҿымҭроуп акупе аҩнуҵаҟа иҟоу. Ус амҩалаҩ аҭынчра еилаго даацәажәеит:
– Ишԥашәԥсыхәоу, амҩаԥгаҩ бгара мап ацәикыр?
Марҭа ҿылымҭӡеит. Адәыӷба шцац ицоит.
– Ус сҳәеит, аха бымшәан, аблеҭ ахә аҵкьыс инеиҳаны аштраф шәымырхуеит ауп, былбааганы бкарыжьуам усгьы. Иахьцалак, бцоит быԥсадгьыл ахь. Шәахьнеиша шәаннеилак, амилициацәа ҩеиуеит, бани бабԥсеи уахь адырра ҟарҵашт. Амилициацәа раԥхьа бара бакәхоит изызҵаауа. Аиаша бымҳәар, усҟан баб иаҳәшьа дҭабкит ауп. Убас лусқәа цәгьахоит. Аиаша бҳәар акгьы лыхьуам. Саргьы сшәыцхраауеит, шаҳаҭра шәзызуеит. Баҳәшьаду дааир, ҳадресқәа еимаадап, – лҳәеит.
– Ибзиуоп, ҳадресқәа еимаадап, аха сара исҳәо, сара издыруеит. Саҳәшьаду ишылхарасымтәуа агәра шәсыргоит. Уи азы шәгәы шәырҭынч.
Абас Марҭеи амҩалаҩи шеицәажәоз, Ҭина дааит амҩаԥгаҩ иҿынтә. «Амҩаԥагаҩ ииҳәазеи» ҳәа Марҭа игәа ӷьны дымҵааит.
– Нас амҩаԥгаҩ ииҳәазеи? – Амҩалаҩ дҵааит Ҭина лахь лхы нарханы.
– Ииҳәахуеи? Аревизор иамҳәакәа ҟәрышьқәак исҭап ҳәа салаган, аха имуит. Аревизор дыԥшааны ианиаиҳәа, ахынтәхә сиршәеит, штраф ҳасабла.
– Аштраф злаибҭаз акәтанциа биҭоу? – дҵааит, ам-ҩалаҩ.
– Ааи, исиҭеит, – аҭак ҟалҵеит Ҭина.
– Ибмырӡын, уи акәтанциа. Аҩны  шәнеиаанӡа ами-лициацәа ҩеир алшоит. Акәтанциа дбырбар, џьара ибыхәозар ббап, бара бааиаанӡа Марҭа иласҳәон, ами-лициацәа анҩеиуа, аиаша лҳәароуп. Садрес шәысҭоит, адырра сышәҭар, сара шаҳаҭра шәзызуеит. Шәачоуп сахьынхо, – лҳәан, лԥараҭра аҿы аалыртын, иԥшӡаӡа адаҷ хәыҷы ацырҳәаны ҩыгаки блокнотки ааҭылган, аблокнот бӷьыцк аанжәаны, ладрес анҵаны Ҭина иныллыркит.
– Ҳаибадыруазааит, саргьы  Гәдоуҭатәуп, – лҳәан, лҩы-геи лблакноти аалымылхын, абӷьыц ладрес анҵаны, лыблокнот ыргьежьны, шьҭахьла иналлыркит. Аимҩалаҩцәа аицәажәара иаҿуп. Адәыӷба ықәҳа ацара иаҿуп.
Аимҩалаҩцәа амла ианаклак акы инацҳауеит, ӡык инахәоит. Акыр иныҟәеит. Акырынтә ицәеит, акырынтә иааԥшит. Абар, иааит Шәача. Рымҩалаҩ лымаҭәеи-лҩыҭәеи дааидкыланы, аԥсшәа лаҳәаны днаурыжьит. Дара амҩа инықәлахт. Дара аицәажәара иаҿуп. Ицәеит, иааԥшит Адәыӷба ықәҳа ацара иаҿуп.
– Марҭа, ушьҭа ацәара ҟалаӡом. Ҳацәар ҳавнагар алшоит. Гагра ҳааины ҳаҟоуп, маҷк ауп иҳагу, – лҳәеит, Ҭина. Уаҳа ицәом, аицәажәара иаҿуп. Адәыӷба ықәҳа ацара иаҿуп. «Маҷк ауп ибжьоу, ушьҭа ҳааит лымҳәази, ишԥахароу? ҳәа Марҭа дхәыцуеит. Нас Марҭа лаҳәшьадуи лареи аицәажәара иналагоит. Аицәажәара иаҿуп. Адәыӷба ықәҳа ацара иаҿуп.
– Бгыл, Марҭа, ушьҭа ҳааит, ҳҽеидаҳкылап. Уажәы иахьаангыло ауп Гәдоуҭа, – лҳәеит Ҭина. Рсумкақәа аашьҭырхын алыбаарҭа ашә аԥхьа атамбур инықәгылт. Аицәажәара иаҿуп. Адәыӷба ықәҳа ацара иаҿуп.
– Ишҧахароу? – лҳәоит, Марҭа.
– Ушьҭа иааигәоуп, – лҳәоит Ҭина. Ацәажәара иа-ҟәыҵит. Адәыӷба ықәҳа ацара иаҿуп, аха изнеиуам. Адәыӷба иҵегь иццакыр рҭахуп, аха уаҳа изыццакуам. иара усгьы Гәдоуҭатәи авокзал иаадгылт. Иаагәырҕьеит Ҭинеи Марҭеи. Еиҳа дгәырӷьеит Марҭа. Адәыӷба иллыбааит. Марҭа лыԥсадгьыл лшьапы нықәлыргылт. Дааччеит, нас даақәԥсычҳаит. Аԥснытәи аҳауа цқьа иллыбаалдаз, лцәа-лжьы иалаланы дааимнадеит. Даҽак ала лшьа аусура иналагазшәа лбеит, мҵәыжәҩада дыԥрышашәа лхы лбо дааҟалеит. Ҭина Гәдоуҭа дынхоит, аха уажәы уахь дымнеиӡакәа ақыҭахь дылгарц иақәылкит. Авокзал аҿы иахьыллыбааҵәҟьо атаксиқәа уауеит. Уа илеин  иааԥшит Ҭинеи Марҭеи. Атаксиқәа ахьаангылоз, зегь раԥхьа дара леит. Урҭ ирышьҭаланы илеиқәаз рацәаҩуп. Раԥхьа иааиз атакси дара ҩақәтәан, иахьцоз анырҳәа, иаақәҵәин, иахьырҳәаз, ақыҭахь аҿыҩанахеит.
Харак имгакәа Ҭинеи Марҭеи Захар игәашә  илагылан. Аагаԥса наирҭан, иллыбааит. Атаксигьы ықәланы ицеит.


Ахәбатәи ахы

Марҭа лаб иҩны дыҟаижьҭеи ҩымз ирзынаҧшуеит. Макьана агәара дықәҵны џьаргьы дымцаӡацызт.
Кәасҭа ихы ихшаара, Џыр, Мина зегьы ҭаацәала Захар «исасцәоуп». Агәылацәа ракәзар, уа иштәоу итәаӡоуп. Марҭа лаара зегьы еигәырӷьоит, рызхара дрызбом. Џьоукы цеит шуҳәо, даҽа џьоукы аауеит. Захар иԥшәма ԥҳәыс дықәгьежьаауа «лысасцәеи», ицо-иаауа ибжьоу ргәылацәеи рхәы ақәыргылареи ақәхреи дырҿуп. Уи ус дыҟан, лаб иҩны даныҟазгьы – ара дахьааизгьы. Лхаан гәамҵра ззымдыруаз ԥҳәысын.
Марҭеи лареи анааиқәшәа инаркны, бзиа еибабо, пату еиқәырҵо, иалагеит. «Сыҷкәынцәа раҳәшьа лоуми, пату лықәсҵар, саргьы исықәылҵоит, сыԥҳа леиԥш дызбалап» ҳәа дхәыцуан Света. «Ушьҭа анацәа ҩыџьа сымоуп сызхылҵҵәҟьаз сан Литва дыҟоуп, аха уахь сан дызбаразы сымцалозар, зынӡа ҳәа уахь сара сцом. Аԥсны сыҟазароуп, Аԥсны сыԥсыроуп. Ус анакәха, санҵәҟьа лаҵкьыс Света пату лықәсҵалароуп. Уи дызлазбо ала апатуқәҵара даԥсоуп», ҳәа дхәыцуан Марҭагьы. Агәы-лацәа ракәзар,  «ани аԥҳаи реиԥш, пату еиқәырҵо иҟа-ландаз» ҳәа акәын гәаныла ирҳәоз.
Минагьы арҭ рпатуеиқәҵашьа даара лгәы иаахәон. Ус акәымкәа, еинымаало иҟаларгьы, Марҭа лара лыԥ-сы даҵаҵаны дылбон, аха лаб иҩны дыҟазар, еиҳа еиӷьалшьон. Усҟан, абзҳәацәа, ҩ-лак еибазырфогьы, ирҳәо рмауа иқәхон.
Марҭа лаб иҩны дааижьҭеи ҩымз ҵырц рацәак агмызт, аха Џыри Кәасҭеи рыҩны дымнеицызт. Лаб иҩнгьы лара лыхьӡала, ҷыдала лхәы ҟаҵаны, ҭаацәашәала имеидтәалацызт. Иахьа уаҵәы шырҳәоз, русқәа ирхамшәалакәа иахьанӡа иааит. Иахьа ашьыбжьон еиԥш, астол еиҵҳәа ду иахатәаны акрыфаны ианаалга, ашьашәыр аҿы илатәеит. Ажәақәа неимда-ааимдо, еицәажәо. Ус акыр итәан, нас Марҭа даацәажәан, ус лҳәеит:
– Сыҩны-сгәара зегьы сызхара избеит. Кәасҭеи Џыри рынхарҭақәа сынрықәԥшырц даара сгәы азҳәоит. Уи ашьҭахь, саныхәыҷыз, Џыр аԥсабарахь сахьигалоз, ашәҭқәа ҳгәыдыҳәҳәала иҟәшәаны, иахьаагалоз, рбара даара сазхьаауеит.
 Света ҳхәыҟаҵара дшаҿыз амцхә дҳарааԥсацәеит. Уаха сара уаххьафарахь шәнасԥхьоит, – лҳәеит Мина.  Уаҵәауха, хәыҷыкгьы ихароуп, аха Лиолиа ҳабҭоуп, – лҳәеит. Лиолиа ҳәа Мина иззылҳәоз, лҭаца еиҳаба лакәын, лԥа еиҳаба Кәасҭа иԥҳәыс.
– Уаха сара шәызгап ҳәа акәын, аха ушьҭа исҳәози, еиҳабак илҳәаз шәаҳауеит. Уаҵәауха сара шәысҭоуп, – лҳәеит, Лиолиа.
– Ҳаанӡа нанду ҳхәы ҟалҵоит. Џыр ара дыҟоуп. Ализеи Раули, Анжелеи ара шәыҟоуп, шәаала аԥсабарахь ныҟәара ҳцап, заҟа игәхьаазго жәдыруандаз, – лҳәеит, Марҭа.
– Ҳцап, ҳныҟәаны ҳанааилак, еиҳагьы акрыфара ҳгәаԥхо ҳҟалоит. Шәанду  ишәызлырхиашагьы анцәа идырп, – иҳәеит, Џыр.
– Аԥсабарахь ныҟәара ҳга, – рҳәан, ахәыҷқәа зегьы Џыр аҳәара ирҭеит.
– Ибзиоуп, аԥсабарахь ныҟәара шәзызымгои, – иҳәан, ахәыҷқәа иҟарҵаз аҳәара дазыразхеит Џыр. Џыр дазыразхашәа анырба, аҽеиқәыршәара иалагеит. Минуҭқәак рышьҭахь:
– Ҳаиқәшәоуп, уаала, – рҳәан, иааины Џыр дахьтәаз иааихагылт. Зегьы макәанк-макәанк ркуп.
– Ибзиоуп нас, – иҳәан ахәыҷқәа ирҳәаз дазыразхан, дцарц дҩагылеит. Ахәыҷқәа ааикәшеит.
– Ахьамҽыҕқәа акаԥсара иалагазар ахәҭоуп, – рҳәеит дара.
– Сан, ҳара ҳцеит. Арҭ ирҳәаз рҳәеит, срымгар руам. Ҳаҩнала ҳааиуеит. Ҳанаауа ахьагьы аагоит, – иҳәан, иҿынеихеит. Ахәыҷқәагьы уи инаишьҭалеит. Агәашә ианынҭыҵ, амҩаду инангылеит. Амҩаду ианыланы хышәҟа метра ицеит. Нас иааҳәны иахьылҭалаз, Џыр дахьынхоз акәын. Џыр игәашә инавсны, иуҭра азганк ала инавсны, хылаӷьараны иахьыҟаз, илҭалеит. Ишиашаз Абгарыҩҭа илкылсит. Усҟан, ҭагалара аналагамҭа акәын. Аӡәык-ҩыџьакгьы аџьықәреиқәагьы рҿыхрақәа иналагахьан.
Рҽышәаны анхацәа аҟәыд аҿыхра акәын изҿыз. Аҵлақәа рымахәқәа ирҿаз рбыӷьқәагьы еилшәшәа-ааилшәшәон. Шықәсқәак раԥхьа ныҟәара дахьаалоз, аҵлақәа рыхьӡқәа Марҭа Џыр иахьлеиҳәалоз, иааины игылоуп. Марҭа даазҵагылаз, аҵлақәа дрыхәаԥшуеит, шықәсқәак рышьҭахь изаҟараз аҵкьыс изеиҳахаз гәал-ҭоит. Ашәҭқәа рҟәшәоит.  Ус ишҩеиуаз,  жәабаҟа метра аҳаракыра аманы, аӡы лбааҽҽо иахьлеиуаз инаҵагылеит. Уи аган аҿы амардуан асахьа аҭаны,  аџь  ду иаҿагылаз адац ала акырынтә  Џыри Марҭеи ара иқәлахьазма? Уажәгьы  дықәнарц иҭаххеит.  Ара дахьыҩқәногьы кәароуп иҟоу. Аха лахьхьынтәи изҭаланы иаауаз акәара аҵкьыс, иҭбаауп. Аӡыхь бзиагьы ыҵҵуеит араҟа. Ара иҵҵуа аӡоуп, адацқәа ирхьынҳаланы иахьықәноз, аӡхыҽҽаргьы ҟазҵаз. Иара аҵкьыс еиҵақәоу акәараҷҷақәа нацла-аацло, жәытә-аахыс илеиуа аӡышьҭрагьы ҭӷәыхаа иҟазҵаз. Ара, ари аӡыхь ахьыҵҵуа абахә ашьапы ҩбаҟа метра иҳаракыроуп. Амҩа ырнааны иаҿгоуп. Уи амҩа уаныланы, хыхь уанҩықәлалак, гектарк аҟара ҟьаҟьароуп. Ашәаԥыџьаԥ рацәаны игылоуп. Урҭ ирылагылоуп ахьақәа рацәаны. Ахьақәа уажәоуп аҟалара ианаҿу, аха ирацәаны иахьыҟоу аҟнытә, сааҭкгьы иадымхалакәа, ирымаз рсумкақәа зегьы дырҭәит. Абас ала аԥсабарагьы рбеит ахьагьы рыҟәшәеит. Иҵегь аҩада ицашазаргьы, ашәаԥыџьаԥра ара инҵәоит. Ахахьы иҟоу дәқәоуп, ҳәсҭақәоуп. Уажәы, еицыз зегьы латәан, рыԥсы ршьеит. Џыр фархьқәак ааидикылан, амца еиқәиҵеит. Амца анеиқәиҵа ашьҭахь, ишәпақәаз амҿҩақәа ԥшааны, иааиган, амца инақәиҵеит. Ахьа цырақәа амца инҽҳәаԥсо, иӡны афара иналагеит. Рызхарақәа ахьа рфеит, рыԥсгьы ршьеит. Амца иақәыз амҿқәа, маҷ-саҷқәак ракәымзар, ибылхьан. Џыр амҿқәа иаанхаз, ахәышҭаара иааҽҳәыхны, еидкьымсло илышьҭаҵаны даӷрагыланы ирԥсит. Ушьҭа машәырк аҟалара дацәшәо ҳәа дыҟамызт Џыр. Ахьа ирҟәшәақәаз зҭақәаз рсумкақәа аашьҭырхын, излааз ала рҿынархеит. Хԥа-ԥшьба сааҭ инареиҳаны арҭ акәарахь иҟан. Аҳауа цқьа ирфази аҭыԥ ԥшӡарақәа ирбази агәалаҟазаара бзиа рнаҭан, игьежьны ианаауаз аҵкьыс, зегьы, еиҳа алахҿыхра рҿықәны акәын ишыҟаз. Инеицәхас-ааицәхасуа, ихәмаруа иаауан.
Џыргьы урҭ раԥхьа дгылан. Ирзымдыруаз аҵлақәеи аҵиаақәеи, ашәҭқәеи уҳәа рыхьӡқәа реиҳәон. Қәралеи дырралеи урҭ дреиҳан, аха дара драҟароушәа дрыцын, иашьцәа рхәыҷқәа. Ус, ажьа  ахьыҵҟьаз иаауеит ҳәа, излааз ала амҩа ишықәыз, Џыр инхарҭа акалҭ иаадгылт. Агәара ала имнеикәа, Џыр ибаҳча акалҭ аҿы ахҵысҭа аман. Уи ахҵысҭа инхыҵын ибаҳча иныҵалеит.
Марҭа зегьы гәцаракны дрыхәаԥушан. Лара даны-хәыҷыз, зышқәсан лан Литваҟа дылгаз ашықәсан иеиҭеиҳаз ишәыр шьапқәа заҟа иазҳаз дреигәырӷьаны дрыхәаԥшуан. Уамашәа илбон шаҟа ирызҳаз.
Ус абаҳчара иҩыҵсын, агәашә хәыҷы иҿаз аартны Џыр игәара иааҭалеит. Агәара рацәак иҭбаамызт, аха иахьыҟаз, аԥшӡара икны иаго акәын ишыҟаз. Ауарҳал иаҵәа каршәушәа ииаҵәаӡа иҟан. Агәара зегьы цқьан. Иатәымз акы џьара икаршәны иубомызт. Џыр ахәыҷқәа ицны, агәара ианааҭала уаҟьан-чаҟьан ҳәа рбыжьқәа анаага, Мина амаҵурҭа дааҩныҵын, ацәыкәбар дааҵашылт.
– Шәара шәоума, шәанду дшәыкәыхшааит, – лҳәан, лмоҭацәа даареигәырӷьан, лаԥшы хаала даарылаԥшит Мина.
– Нанду, Џыргьы бмаҭа иоума? – лҳәеит Марҭа дыччо, ланду алаф аалылхны.
– Уи сыҷкәын иоуми, иан дикәыхшааит, – лҳәеит, Мина, лыҷкәын диеигәырӷьо. Ахәыҷқәа зегьы ааибарччеит.
– Сан, ҳанцоз ишаҳҳәаз еиԥш, ҳхәы бырхиазар акәхап,  ҳаззегь амла ҳаԥсуа ҳааит. Ахьа аӡа, ахьа ҷиа ҳфеит, аха иаҳмыхәеит. Иаҳҟәшәаз ббоу? Ахьақәа макьана ҽеишәа иҟамлацызт, уажәоуп, анеилшәшәа-ааилшәшәара иана-ҿу, аха имаҷымкәа ирыҵажьуп.
– Ахьа ус ирацәазар, аӡынрагьы  ӷәӷәахоит. Ус рҳәон ажәытәуаа. Асы рацәаны илеир ҟалап. Аамҭа алԥха зауша, нан, – шәыхәгьы хиоуп, аха зегьы ҳаиқәымшәакәа атәара азин шәысҭом. Сыҷкәынцәеи смаҭацәеи зегьы ааироуп. Изларҳәо ала урҭгьы шьҭа рацәак инхашам, иаауиеит. Шәаргьы ашьашәыр аҿы маҷк шәаатәақәа, шәыԥсқәа ааиҭашәкы, – лҳәеит, Мина.
– Аиеи, аха, – иҳәеит, Џыр игәы мнаӡо.
– Нанду, сара амла сзычҳаӡуам, егьырҭ изабҳәо, сара саламзааит. Ус ауми? – лҳәеит Марҭа дыхәмаршәа.
– Бзиоуп, банду дбыкәыхшоуп, бзиоуп. Бара бзоуми зегьы зыҟасҵа, бахызбаауада? Аха зегь ааип ҳәа акәын. Уаҵәы ауха Лиолиа ҳхәы ҟалҵоит. Уи илбароуп сара иҟасҵаз, мамзар, бара баҵкьыс сара рхәы ҟасҵеит ҳәа  лҳәар ҳәа сшәоит, – лҳәеит, Мина дыччо, лыҷкәынцәеи лмаҭацәеи дреигәырӷьо, алаф рыхҳәаауа. Ус ишцәажәоз, агәашә ахь данԥшы:
– Абан иахьаауа, сызкәыхшаша, абан. Зегь мазеиуп. Дара шааилак еиԥш, ҳбысҭа аанаҳҵоит. Нас ҳлатәоит ауп, сшәыкәыхшааит. Амала, Лиолиа иаалмырбакәа  шәсыртәом, – лҳәахт, дыхәмаруа. Мина лыҷкәынцәеи лмоҭацәеи лҭацацәеи еицырхашьшьы агәара иааҭалт. Иааины иаарыдгылт Минеи Џыри ахәыҷқәа рыцны иахьгылаз.
– Шәара шәтәы сыздыруам, аха Џыр икомандеи иареи даара амла иакуа иҟоуп. иахьак акәара иҭоуп ,ныҟәара ҳәа ицан. Ахьагьы рацәаны ирҟәшәеит. Шәара шәааиаанӡа исыртәон, аха ушьҭан Лиолиа слеицәахар ҳәа сшәоит. Иҟасҵаз баахәаԥшыр сҭахуп, – лҳәеит, Мина дгәырӷьаҵәа, дыхәмаруа, Лиолиа лахь дыԥшуа.
– Иаабап, аха, сара шәара сызшәацлабуам, шәеиҳабуп, шәсырԥхашьом, – лҳәеит, Лиолиагьы дгәырӷьаҵәа.
– Шәааи, шәнапқәа шәыӡәӡәа, сара абысҭа анҵара салагоит, – лҳәан, Мина амаҵурҭахь лҿыналхауаны еиԥш, ргәашә машьынак аадгылеит. Уи зегьы раԥхьа Мина лылаԥш нақәшәеит. Мина агәараҿы, зегь ахьеидгылаз дааин, даарылагылеит. Кәасҭеи, захари, џыри агәашә ахь рҿынархеит. Агәашә иадгылаз амашьына иааҭыҵит ҩыџьа ахацәа, милициа маҭәала еилаҳәаз. Арҭ ахацәа  амашьына ишааҭыҵыз еиԥш, агәашә аартны, агәара иааҭалеит. Аԥшәмацәеи асасцәеи агәара агәҭаны иааиқәшәеит.
– Бзиала шәаабеит, – иҳәан, раԥхьа Кәасҭа днарԥылан, рнапқәа аарымихит. Нас Захари Џыри асасцәа рнапқәа аарымырхит. Урҭгьы аԥшәмацәа  ишыруа еиԥш, «бзиала шәаабеит», – рҳәан.
– Бзиара жәбааит, бзиара жәбааит, – рҳәеит, асас-цәагьы.
– Шәааи арахь, – иҳәан, Кәасҭа дааҳәын, аҩныҟа ихы рханы иҿынеихеит.
– Уахь ҳнеиуам ҳҳәом, ҳнеиразоуп, ҳхы азкны ҳзааз. Ус еилкаатәык ҳамоуп, еилаҳкаароуп. Амала, заа ишәаҳҳәоит, шәзыцәшәо ҳәа акгьы шыҟамло, ҳаз-хааз, шәара шәцәа иалашәахьазаргьы ҟалап, аха ҳара ҳашәԥырхагахом. Излеилаҳкаахьоу ала, аус ҟалоит шәара ишышәҭаху еиԥш, – иҳәеит, амилициацәа руаӡәы.
– Аа, ахәыҷы лзы акәзар, абар ларгьы дахьгылоу, шәлацәажәа, – иҳәеит, Џыр амилициацәа ихы нары-қәикын.
– Шәхәыҷы даазгаз, шәаҳәшьа ҳлацәажәахьеит. Уи ишылҳәо ҵабыргызар, шәызцәшәо ҳәа акгьы ыҟам, иагьыҟалом. Ҳаргьы ҳаԥсыуаауп, иаҳҳәашагьы шԥаҳ-зымдыруеи? – иҳәеит, егьи амилиционер. Минагьы днарԥылан иаагәыдылкылеит асасцәа.
– Ахәыҷы лзы акәзаап шәзааз, шәлацәажәа, нан, аха иахьак аҩны иҟамызт, «саныхәыҷыз, ашәҭқәа ахьыс-ҟәшәалоз, аҭыԥқәа гәхьаазгоит, сыжәгароуп, – лҳәан, иахьак акәара иҭоуп. Ҩымз ирзынаҧшуеит  дааижьҭеи, нан, аха аҩныҟа даҳзаамгацызт. Иахьа, схәыҷқәа зегьы ааидкыланы рхәы ҟасҵан, аишәа рхианы игылоуп. Абысҭа анҵарахьы сҿынасхуаны еиԥш, шәара шәанызба саангылеит. Уажәы снеины, сбысҭа аанысҵоит. Шәара шәнапқәа ӡык нарықәшәҭәа, – лҳәан, лҿыналхеит.
– Ди, шәыххьа згеит, зны ҳаззааз еилаҳкаароуп. насгьы ҳара аус аауеит, ачеиџьыка ашҟа ус ҳамаӡам, – иҳәеит, уаанӡа ицәажәоз амилиционер.
– Бзиоуп, уажәтәиала ачеиџьыка аӡбахә ҳҳәом. Иззааиз рус аҭыԥ иқәырҵааит. Уи ауп актәи азҵаара. Ачеиџьыка, уажәы ҳҭагылазаашьақәа зеиԥшрақәоу рыла, аҩбатәи зҵаарахоит. Уи нас ҳахәаԥшып. Сан, абысҭа анҵара бахымццакын, – иҳәан, Кәасҭа ибжьы Мина иналхьигӡеит. Амилициа ахәыҷқәа ианаарыдгыла рнапқәа аанкыло, аԥсшәақәа рарҳәеит.
– Шаҟа иҭыԥ ԥшӡароузеи, шәахьынхо? Ашьхақәа шәрықәԥшуа, амшын агәы шәхыԥшыло, – иҳәан, аԥ-сабара изхара изымбо, днаԥшы-ааԥшуан ицәажәац амилиционер.
– Уи ауми ишԥаԥшӡараҵәҟьоу, – иҳәеит, уаанӡа ҿы-зымҭуаз амилиционергьы.
Мина асасцәа шааиз анылба, акәты аца аҵаҟа иҭакны илымаз ааҭылган, азҿымҭыртә амҵәыжәҩақәеи ахәцәи еидкыланы   ишылкыз   ааҵрантә   лыбжьы   аалыргеит:
– Џыр, аранӡа уааишь. – Џыр иан лыбжьы ахьгаз днеит. Акәти аҳәызбеи еидкыланы илкуп Мина.
– Абри сзушьроуп. Ԥхашьароуп, исасцәоуп, дара рзы ҷыдак ҟамҵакәа.
– Ибзиоуп, – иҳәан, Мина лыкәти лаҳәызбеи аалымихын, ахәда хҵәаны илкаиршәит. зыхәда хиҵәаз акәты акыр аԥара иаҿын, аха, нас, ашьапқәа ааиҵнахын, аҽааиқәнакит.
Мина еснагь ҩба-хԥа кәты ашьразы иҭакны илыман. Шәишәиума, кәтума жәыхә ҩажәамш иҭалымккәа илшьӡомызт. Асас данааиуа, акәты акра дашьҭаломызт. Адәы ишықәу акәты аанкыланы илшьуамызт, ус ашьра ихәымгоуп ҳәа илԥхьаӡон. Џыр акәты анишь агәарахь днеит.
– Столк ахьгылоу, уаҭахк ҳашәҭ, ахәыҷы лҿахәы ил-ҿаҳхуа, ааҩыроуп, – иҳәеит амилиционер.
– Аа, шәааи арахь, – иҳәан,  Џыр дынраԥысын иҿы-неихеит. Амилиционерцәагьы уи инаишьҭалеит.
– Ауада шәакуазар, адуқәа шәааир ҟалоит, – иҳәахт, ицәажәац амилиционер.
– Џыр дыҟами, иазхоит. Шәара шәаԥсыуаауп, ҳара ҳаԥсыуаауп, ҳагәра еибамго ҳаҟоума? Лара илҳәо ауп ианышәҵо, ҳара ҳабаҭаху, – иҳәеит, Кәасҭа.
– Шәлеи шәыххьа згеит, – иҳәан, абарҵа иахьыҩқәназ, раԥхьатәи ауада ашәа ааиртын, илеирц нарабжьеигеит Џыр.
– Уара уаԥшәымоуп, уаԥхьа ҳашԥалеиуеи? – рҳәеит, амилиционерцәа рыҩџьагьы.
– Ибзиоуп, нас, слеип, – иҳәан, Џыр ауада дныҩналт. Даргьы уи ишьҭаланы иныҩналт. Урҭ рашьҭахь дныҩ-налеит Марҭа. Ауаҭах агәҭаны астол гьежь гылоуп, аскамқәа аваӷӷаа иадгылоуп. Ауада ҷыгәӡа еилырганы, иахәҭоу аҩнымаҭәа ҩнаргыланы, ицқьакәакәараӡа иҟоу?. ???????? ????????, ????? ???????? ????????, ????? ????. ????? ?? ???????? ???????. ?????? ????? ????????? ?????, ??? ??????????? ??????????:
? ?????? ???????? ? ??????????? ??? ?????????.
? ?????? ????????? ?????????, ? ???? ????????? ?????, ??? ???? ???????????.
? ??? ?????? ?????????, ?? ?????????? ??????. ? ????? ????????? ?????????, ?????????? ???? ????????? ????????:
? ??????????????, ??????? ?????, ? ??????.
? ??? ??????, ? ??????, ?????????? ???????????.
? ???? ?????????, ????? ????????? ?? ?????????, ??????????
? ?? ?????? ???????. п. Аскамқәа иаарыхан, астол иакәшаны илатәеит, Марҭа лыда. Марҭа ус дышгылац дгылоуп. Минуҭк аҟара ҿымҭӡакәа итәан, нас амилиционер даацәажәан:
– Аԥсшәа лдыруоу? – амилиционер Џыр диазҵааит.
– Аԥсшәа зымдыркәа саԥсыуами, – аҭак ааҟалҵеит Марҭа, Џыр аҭак имырҟаҵакәа.
– Ара бааины блатәеишь, ак басҳәақәар сҭахуп. – Марҭа дахьгылаз дааиҭаҵын, илацәажәоз иахь шьаҿақәак ааҟалҵан:
– Сышәзыӡырҩуеит, ишәҭаху шәҳәа, – лҳәеит.
– Зны блатәа, – иҳәахт, илацәажәоз амилиционер.
– Сара сышԥатәои, шәара шәҿаԥхьа? Ус сыхәҭоума, мамзаргьы?
– Ус акәзар ибзиоуп. бара баԥсыуа ҭыԥҳа цқьазаап. Марҭа сара ибысҭо азҵаарақәа ииашаны рҭак ҟаҵала. Ус иҟабҵар, бара ишыбҭаху бус еилҳаргоит.
– Сара ишысҭаху сусқәа ҟамлакәа, нас даҽаӡәы иши-ҭаху аума сара сусқәа шыҟало?
– Уи ҳаҟәыҵп. Шәанбааи Литвантәи?
– Ҩымз ирықәуп.
– Зҿы быҟадаз?
– Сани сареи раԥхьа санду лҿы ҳаҟан. Нас сан хаҵа данца, сабԥса иҿы сыҟан.
– Бгәы ндырхахьазма, бани бабԥсеи?
– Сдунеи ахаангьы.
– Нас Литвантәи арахь баазгада?
– Саҳәшьаду Ҭина саалгеит
– Уи шԥаҟалеи?
– Уи шыҟалаз абас ауп. Саб иаҳәшьа, ҳара ҳҿы дааит. Мышқәак дыҟан. Данаауаз, сани саби днаскьаргартә еиԥш, рҭагылазаашьа ҟамлеит. Ԥсрак ахь имцар ҟаломызт, ицеит. саб иаҳәшьа Ҭина лынаскьагара сара азин сырҭеит. Авокзал аҿынӡа слыццеит. Адәыӷба анааи, «бҭыԥ аҿы бнаганы бынҭасыртәароуп», – сҳәан, ҳаицхырааны лымаҭәақәа ҳаманы акупе аҿы ҳнеит. Адәыӷба ацамҭаз, аԥсшәақәа ааибаҳҳәан, слыбаарц сҿынасхеит. Сҿынасхеит, аха лара слымбаӡакәа, ашьашьма сҭаланы ашә асыркит. Адәыӷба дәықәлеит. Хыџьара раҟара иаангылахьаны еиԥш, Ҭина дахьыҟаз акупе ашә аартны слыҩнашылт. Ҭина санылба, уамашәа илбеит. Дгәааит. Ашьҭахь исалҳәеит, раԥхьа адәыӷба ахьаангыло, ҳлыбааны Шиаулиаи авокзал аҿы сааныжьны, лара даҽа дәыӷбак дҭаланы даарц, аблеҭ лауазар. Аблеҭ лмаур, ма Стефараа рҿы даангыларц, аблеҭ лауаанӡа, аха уи сара изымуит. Акыр дсыдхалеит, дҵәыуит. «Бымшала сҭаркуеит», – лҳәеит, аха изымуит. Ҭина илҳәаз сара ишызымуаз агәра анылга, амҩаԥгаҩ дылԥшаан, нас уи длыманы аревизор иҿы дцан, дзықәшәаз лҳәеит, ԥыҭрак анҵы, ашьҭахь дааит.
– Илеиҳәазеи, аревизор?
– Ҭина изласалҳәаз ала иӷәӷәаны длацәҳазаап, абилеҭ зыԥсаз аҵкьыс акырынтә еиҳаны аштраф лдыршәазаап.
– Нас бара  ус ҟабымҵар Ҭина аштраф лиршәаӡомызт, ус ауми?
– Ааи, усоуп.
– Нас изхарада?
– Сара исхароуп.
– Баб иаҳәшьа дҭаркыргьы бара бакәӡамзи изхараз?
– Ааи, саб иаҳәшьа Ҭина дҭаркыргьы сара сакәын изхараз, аха дызхаҭаркраны иҟоузеи?
– Бахьаалгаз азы.
– Сшаалгаз атәы шәасымҳәеи? Гәыбӷанк злалоуша ҳәа иҟоузеи? 
Ииашаны амилиционер, «Ҭина диашам» ҳәа ишә-ҳәартә еиԥш, имбеит. нас Марҭа аара лыдиҵошәа ацәажәара дналагеит:
– Ибзиоуп, Ҭина акгьы лхарамзааит, аха бара бан дзыбҭахымхазеи?
– Изҳәада, сан дысҭахым ҳәа.
– Дыбҭахызар, бан лҿы быҟамзаауази, арахь бзааи?
– Сан, ларгьы лыԥсадгьыл лызкамыжьит. Уи азоуп, саб дызилҵызгьы. Сара сыԥсадгьыл касыжьраны сзыҟоузеи? Ауаҩы иԥсадгьыл аҿы диит, уа дынхароуп. Иаҭаххар ихгьы ақәиҵароуп.
– Ашәҟәы ҩны Шиулиаитәи аорган ахь иҳашьҭыроуп, ианаҳҵозеи, уи ашәҟәы?
– Сан дысҭахуп, дкасыжьӡуам, сызҳар дызбалоит, аха уаанӡа саб иҿы сыҟазаауеит. Сара сыԥсадгьыл сызкажьуам. Саб иаҳәшьа Ҭина гәыбӷан шәызлыҭаӡом. Избанзар, сара исгәаԥханы, Аԥсныҟа сааит. Уи атәы шәасҳәахьеит, ишшәасҳәаз еиԥш ижәҩы.
– Ибзиоуп, Марҭа, ишыбҳәаз  еиԥш иааҩит, бнапы анҵа, – иҳәан, лнапы ахьанылҵашаз лирбеит. Ииҩыз дааԥхьан, иахьылирбаҵәҟьаз лнапы наҵалҩит. Марҭа лнапы анаҵалҩы, амилиционер дааччан:
– Ибзиоуп, Марҭа, бхы бақәиҭуп, адәахьы бцар ҟалоит.
– Иҭабуп, – лҳәан,  Марҭа адәахьы дцеит. дыҩны лҩы-зцәа «иҟаларызеишь» ҳәа иԥшны иахьтәаз, днеит. Џыр ахышә дадгыланы дахьԥшуаз ибон, Марҭа лнапқәа ҟьо, лҩызцәа акы шралҳәоз. Ҳәарада, уи иралҳәоз, амилиционери лареи реицәажәара атәы акәхарын.
– Илоуҳәараны иҟоузеи? Ишылҳәазҵәҟьа изҩит, – иҳәеит амилиционер,Џыр дниҿаԥшын:
– Уи ауми, – иҳәеит Џыр, уаҳа ажәак ахымҳәаакәа.
– Уи ала Ҭина лус далҵит. Ушьҭа, уаҳа шәара шәзыцә-шәо ҳәа акгьы ыҟам. Амала, ашшыԥхьыӡқәа алалҵар, еиҭа еилыргатәхоит. Усҟангьы, уажәеиԥш аҭак ҟалҵар, усҟан наунагӡа аӡӷаб шәара дышәтәхоит. Амала, аӡӷаб лыгәшәымшәа шәҳәалароуп. Дахьынӡахәыҷу лан лахь дшәымшьҭлароуп, дшәыцәхылхыр алшоит, – иҳәан, амилиционер, дцарц дҩагылеит. Иҩагылеит уи иҩызагьы, Џыргьы. Еицны индәылҵит. Арҭ рышьҭыбжь заҳаз Мина амаҵурҭа даадәылҵын, даарыдгылт.
– Сшәыкәыхшааит, шәхәы мазеины иқәгылоуп, акы шәнамыцҳакәа, фырџьанк мкыкәа шәоусыжьуам, – лҳәан, ацара зҽазызкыз, раԥхьа днеины днарԥырагылеит.
– Ус шәышԥацои? Ус ҟалашьа амаӡам, – иҳәеит Џыргьы.
– Ҳара аусура ҳәа ауп ара ҳшааиз, ҳаиҳабыра иаараҳар, ҳпартбилеҭқәа ҳцәыӡуеит, – рҳәеит, амилиционерцәа рҩыџьагьы, хҭак еицҭадыршәызшәа.
– Уи зҳәо ҳәа ара аӡәгьы дшыҟам сара агәра шәсыргоит. ианбыкәыз, аԥсуа ихьурӡы шхшьу, уи аҳаҭыр мбаӡакәа, ламыс змоу аԥсуа хаҵа данцахьоу. Ижәдыруеит аԥсуа игәараҭаҿ шәшыҟоу, – иҳәан, Џыр иҽырӷәӷәаны аԥшә-мара ааникылт.
– Ахьурӡы хшьны акәым, сыҷкәынцәа рыхҭӡак ааидкыланы, ирзааз раҳәшьа хәыҷы лыхьӡала шәишәи арбаӷьк шьны астол ҳлахатәоны еиԥш ауп шәара шәшааиз, шәус аилрыгара шәналагеит. Ҳара ҳхәы иҟаҳҵаз шәалазгӡом, – сҳәан, арбаӷьк ахысшьалан, уигьы, чаԥаны иқәгылоуп. нан дшәыкәыхшоуп, шәааироуп, – лҳәан, асасцәа анылк, мап рзымҳәеит, иаагьежьны, иааҭгылеит. Анапырӡәӡәага ахькнаҳаз, ахь рҿынархеит рыхҩыкгьы. Асасааирҭаҿ рысасцәа рхәы ҟаҵаны иқәгылан. Раԥхьа Џыр инапы ааиӡәӡәан, нас асасцәа рнапқәа аарӡәӡәеит. Асасааирҭа илыҩналеит. Еибарԥшны, доусы иахьырҭыԥқәаз ила-тәеит. Амаҵурҭа аҿынтә ахәыҷқәа рышьҭыбжь ааҩуан.
– Шәара, ҭаацәала шәлеидтәалон, аха ҳара иҳамуит, ҳашәԥырхагахеит, – рҳәеит, асасцәа.
– Асас дԥырхаганы, аԥшәма изыҳәан дҟамлаӡацт. Асас иааира, аԥшәма изыҳәан, игәадуроуп, – иҳәан, ишылатәаз еиԥш, ҿаҵақәак рхәы ианаамырх, Џыр ифырџьан аақәихын, дныҳәа-ныԥхьаны, ижәит. Асасцәагьы Џыр ииҳәаз афырџьанқәа аақәырхын, иржәит, имццакӡакәа. Џыр исасцәеи иареи, ихамырҟьаӡакәа рқьафқәа ҟарҵан аҩыжәра еимамкӡакәа иааидыҵит. Ахәыҷы лҿахәы илҿырхыз Шиаулиаиҟа иршьҭуазар акәхап. Ахәыҷы дызааиз ргәы ҭынчуп, уи лан дышрыцҳаршьогьы. Ахәы-ҷы лан дыгәхьааганы, сымцар ҟалом ҳәа дгылар, иҟа-раҵараны иҟази! Аха ус лымҳәеит ахәыҷы. Сангьы дысҭахуп, аха сыԥсадгьыл сызкажьуам, – лҳәеит. Лызҳар лангьы дылбалап, уи мап ацәызкуада? Лыԥсадгьыл аҿы дыҟоуп. Игәырӷьааит, иахьа, уи дыззааиз, ахҭаацәарак, агәырӷьара рыгымхааит азҳара рауааит.	


АФБАТӘИ АХЫ

Марҭа Литвантәи аҩны данааи, иаразнак ала ашкол ахь дырзымшьҭӡеит Светеи Захари. Уи лбара ҳәа акатаҳәа агәылацәа ааира иаҿын. Ашкол ахь Марҭа дрызҩамгаӡакәа даанхеит. Насгьы урҭ раҧхьаҟа иҟалоз рыздыруамызт. Марҭа лан дааины дылгозу, ма ара лаб иҿы даанхозу. Мчыбжьык ашьҭахь ауп Света Марҭа длыманы, ашкол ахь даннеи. Света Марҭа ашкол аҿы дҩалгаанӡа, Џыр игәы иҭан Марҭа дара рҿы даанкыланы, дахьҧсыҽу амаҭәарқәа рҿы ацхыраара лиҭарц, Џыр игәы иҭаз ҽнак иани иареи ашьашәыр аҿы итәаны ишеицәажәоз, имхаҳәеит.
– Уан дукәхшоуп Џыр, ус умҳәан, Марҭа лаб дбаҕьаӡа дынхоит. Уара ус уҳәар иара игәы иалсыргьы ҟалоит, – лҳәеит Џыр иан Мина.
– Акрыздыруоу, Марҭа ланҧсеи лареи еинымаалар ҳәа сшәоит азоуми абас зысҳәо, – иҳәеит Џыр. Ииҳәаз иажәақәа дрыхьхәны.
– Ус иҟалап ҳәа сара сгәы иаанагом. Света сызкәыхшоу, даара дҟәыҕа бааҧсуп, дгәыблҩуп. Ауаҩы дизааигәоуп, ауаҩы дылҭахуп. Насгьы лара лыҩҧацәа ыҟоуп, аҧҳа длымаӡам. Убри аҟнытә лхатә ҧҳак леиҧш, дыҧхьаӡаны, дылбоит ҳәа сгәы иаанагоит.
– Усгьы Анцәа иҟаиҵааит. Уи ауми абзиа, – иҳәан Џыр уаҳа ажәакгьы ацымҵакәа иҽааникылт. Ани аҧеи ашьашәыр аҿы итәаны, ас ишеицәажәоз ианҧшы, таксик агәашә аҧхьа иааин иаангылеит. Уи атаксии дыллылбааит Ҭина, Џыр иаҳәшьа. Ҭина лаагаҧсахә аныҟәцаҩ инаилҭан, лара агәашә аартны, дынҭалан, аҩныҟа лхы рханы, лҿаалхеит. Атаксист дызлааз амҩала иҿылеихеит. 
Минеи Џыри Ҭина данырба, иахьтәаз иҩагылан, лара даанӡа ҳәа имҧшыкәа илҧыларц уахь рҿыналхеит. Ҭина агәарабжьара дааиуан еиҧш, дара уахь ишнеиуаз иааиҧылеит. Аҧсшәақәа ааибырҳәеит. Нас иеицны Минеи Џыри ахьтәаз, ашьашәыр аҿы иааин илатәеит. Акраамҭа аӡәгьы ҿиҭуамызт, ҭынчран, нас Мина аҭынчра ааилалгеит:
– Ожәы абра бааиаанӡа ҳазлацәажәоз бдыруоу, Ҭина, – Мина Ҭина дналҿаҧшны ҿаалҭит:
– Шәызлацәажәоузеи? – Ҭина лан дналазҵааит.
– Марҭа лакәын ҳазлацәажәоз. Џыр иҭахан Марҭа ҳара ҳҿы дыҟазарц, дахькәадацәоу, лымкаала длыцхраарц, илыгу илыбзоу ҳәа зегьы ҳара ҳахәда иқәаҳҵарц. Аха Џыр ибзиоуп ҳәа ииӡбаз, сара сазыразымхеит. «Уи лаб иҩны дыҟазааит». Ҳара ҳҿы дыҟазааит ҳҳәар Захари Светеи ргәы иалсуеит. Урҭ ргәы алсра адагьы, абзҳәацәа аҳәатәы рауеит. Уи аҵкыс, иахьлыхәҭоу, лаб иҩны дыҟазааит ҳәа Џыр иасҳәеит. Бара бгәы ишҧаанагои? – лҳәан Мина лыҧҳа длазҵааит.
– Сара сгәы ишҧаанагахо, Џыр диашам. Сан бара ибҳәаз ауп ииашоу. Аӡҕаб лаб иҟны дыҟазароуп, аҧсуа ҵасла, ус ауп ишахәҭоу. Сара ақалақь аҿы сынхоит. Уа Марҭа ашкол дҭасҵап ҳәа сгәы иаанаган, аха сахьхәит. Сахьхәит избанзар, лаби ланҧсеи ахәыҷы дырҭахӡам. Ланду лҿы ма лаҳәшьаду лҿы ауп дахьыҟоу ҳәа лан дашшыр, еиҳа азакәан лара илыдгылоит – лҳәеит Ҭина. Абас Ҭина лгәы иҭаз ҳәаны даналга, Минеи Џыри рахь лхы налырхан, деиҭаҵаахт:
– Марҭа ашкол ахь днажәгахьоу?
– Ааи, Света Марҭа длыманы, иахьа ашкол ахь дцеит. Амала, уи дрыдыркылоу, дрыдрымкылоу сыздыруам, аха… – лҳәеит  Мина.
– Шәҟәыда ашкол ахь дрыдрымкыларгьы алшоит. Уи Литва ашкол дызлаҭаз ала изакәызаалак шәҟәык лыцӡам. Стефа дгәааны дыҟоуп, душьуазаргьы дара рышкол аҿы днеины, иаҭахқәоу ашәҟәқәа рымхны, иаалышьҭраны дыҟаӡам. Амала, Шиоулиантәи РОНО ахь ашәҟәы ҩны идәықәҵазар иаарышьҭыр рыхәҭоуп – лҳәеит Ҭина, Марҭа ашкол дҭалараз дахьеиқәшәам лгәы иаланы.
Света Марҭа длыманы ашкол аҿы данҩеи, арҵаҩцәа рҭыҧ аҿы длыманы даныныҩнала, зегьы даара ргәы иахәаны илҧылеит. Марҭа лан Литваҟа данылгоз, лара ара ашкол дҭан, актәи акласс аҿы аҵара лҵон. Марҭа ашкол дҭалаанӡагьы аҩышьеи аҧхьашьеи Џыр илирҵахьан азы, ашкол данҭала, ибзианы аҵара лҵон. Убри аҟнытә, зегьы ибзианы дыргәалашәон, дшазҳаз оумашәа ирбон. Марҭа лхатәы бызшәа аҧсшәа лхамышҭкәа аҷҷаҳәа иахьылҳәоз, Марҭа илеигәырҕьаны зегьы лара ишлацәажәоз, ус аккаҳәа аҵәҵәабжьы ааган,арҵаҩцәа зегьы ҩагылан, доусы ржурналқәа аақәхны, аклассқәа рахь ицеит. Ара иааизынхеит аҵараҟәша аихҳаби дареи. Уаанӡа илмацәажәацыз зегьы деимакны  иахьлацәажәоз аҟнытә, уажәы арҵаҩцәа зегьы рыклассқәа рахь ианца, аҵараҟәша еиҳабы арҭ днарҿаҧшын, даацәажәеит.
– Ари аҭыҧҳа , ара ашкол дҭаҳҵар шәҭахызар акәхап. Уи ихаҿы ихаччон данцәажәоз, «шьыри абри еснагь дцәажәаландаз» угәахәон, уи изыӡырҩуазаалак. Убас дхаан иара иҟазшьалагьы. 
– Ааи, ус ауп, аха…
– Шаҟа рҿы дтәоу аҵара шылҵо, уҳәа ртәы зҳәо ршаҳаҭгақәас акыр лыцу? Ҳәа Света длазҵааит аҵара аҟәша аиҳабы Никәала Аҳмеҭ–иҧа.
– Афбатәи акласс аҿы дыштәоу аадыруеит ауп, уаҳа иарбанызаалак, ршаҳаҭгак лыцым, – лҳәеит лгәы еиқәышьшьы Света дахьтәаз.
– Ҳара ҳҿоуп уи раҧхьа ашкол дахьҭалаз, афбатәи акласс аҿы дыштәоу, ҳаргьы иаадыруеит. Ахәыҷы ашкол дҭамлакәа ҟалашьа амам, аха рыцҳарас иҟалаз, ршаҳаҭга шәҟәык лыцымкәа ажурнал даҳзанҵом. Ахәыҷы ажурнал данызароуп. Уи сҳәеит ршаҳаҭгашәҟәы лмоуӡаргьы, ашкол дҭамҵакәа даанҳажьуама? Ҧсыхәа змам ҳәа акрыҟоума, мамзаргьы, Ҳара зегьы ҳаздыруам акәымзар. Уи ҧсыхәас иамоу ҧшаатәуп, аҧшаара аҭахуп.
– Ус макьана даалааит, ҽеишәа лҩызцәеи лареи еибадырп, еишьцылап. Аҩны дтәазар дрыцҳауп, – иҳәеит аҵараҟәша аиҳабы Никәала Арзамеҭ–иҧа.
– Аранӡа шәанаа, ашкол адиректоргьы  шәнаиазҵаа, уи икабинет аҿы дыҟоуп, актәи аҵатәхәы имаӡам.
– Ибзиоуп, шәара ишәҳәан еиҧш, еиҳараӡак уи иоуп аус злоу, ҳнаиазҵаап, ииҳәо ҳаҳап, иҭабуп амҩа ҳахьықәшәҵаз азы. «Абзиараз», – лҳәан Света Марҭа лнапы кны, арҵаҩцәа рҭыҧ дныҩныҵын, адиректор икабинет ашә днылагылеит. Света аҷыгә-ҷыгә ҳәа адиректор ишә днас-насит.
– «Даа» – иҳәеит урысшәала адиректор. Света аҕьараҳәа адиректор икабинет ашә аалыртын, ашәхамс даалагылан:  «ҳлеир ҟалома?» – лҳәан.
– Шәааир шҧаҟамлои? Ари Захар иҧҳа лакәзаап, Ҭина имҵарсны иаалгаз, – иҳәеит адиректор дыччо дҩагылан.
– Шәтәа шәызгылоузеи? – лҳәеит Света дыҧхашьа–ҧхаҵо.
Адиректор иҭыҧ аҿы длатәеит. Лара дахьтәашазгьы аскамқәа ахьгылаз ахь инапы наирххеит, аха лара дымтәеит.
– Ааи, лара лоуп, – лҳәеит Света.
– Аҧсышәала дызцәажәоу? – дҵааит адиректор.
– Ааи, аҧсышәалагьы дцәажәоит, аҭак ҟалҵеит Света.
– Идыруп, ршаҳаҭга шәҟәык лыцым, аха ҧсыхәак аҳҭап. Аршаҳаҭга шәҟәы лыцым ҳәа даанҳажьуам.
– Аҧсышәала бызцәажәоу? Адиректор Марҭа лахь ихы наирхан, длазҵааит.
– Ааи, сцәажәоит, – лҳәеит Марҭа.
– Блеишәа бзиоу? Адиректор дыччо длазҵааит, Марҭа ари азҵаара аҭак аҟаҵара ацымхәрас дааччан, лхы лалырҟәит.
– Ашкол ахь баала уаҵәы инаркны. Ибҭахызар иахьагьы быҟаз. Ҳаицны акласс аҿы ҳнеип. Бҩызцәеи бареи шәеибасырдырп, – иҳәеит адиректор.
– Исҭахуп, – лҳәеит Марҭа, адиректор ииҳәаз лгәы иаахәаны.
– Ашәҟәқәа рыцымзаргьы, ус ҧыҭҩык ҳамандаз, ашәҟәқәа еиқәҳаршәарын, – иҳәан адиректор дызхатәаз астол дҩахыҵын, ашә шыҟаз иҿынеихеит. Светагьы Марҭа лнапы кны, адиректор днаишьҭалеит. Урҭ анындәылҵ ашә нкыдижьлеит, ацаҧха амыркӡакәа. Урҭ иеицны афбатәи акласс ашә инылагылеит. Адиректор ашә днас–наын, иаартны, Марҭа лнапы кны раҧхьа дныҩнашылт, нас – Света.
Арҭ шыныҩнашылаз еиҧш, аҵаҩцәа зегьы адруҳәа, иҩагылеит. Арҵаҩы акласс ҕәы дадгыланы аҩра дызҿыз дааҟәыҵны, аҭӡамц лашьҭахь надҵаны, даагылеит, иааиз рахь дыҧшуа.
– Шьыжьбзиақәа, ахәыҷқәа, – иҳәеит адиректор.
– Бзиара жәбааит, – рҳәан аҵаҩцәа аҭак ааҟарҵеит. Рырҵаҩы Асҭанда Ладикәа–иҧҳа дыҧхашьа ҧхаҵо дрыхәаҧшуа дгылан.
– Шәтәақәа, ахәыҷқәа, – иҳәан адиректор, ахәыҷқәа латәеит.
– Абри аҵаҩ ҿыц абра дтәааит, ари имала иоуп ара итәоу, аҭыҧ ҭацәуп. Ара дтәар уара уазыразу? – иҳәан, уа итәаз ахәыҷы ихы инапы аақәишьит адиректор.
– Сышҧазыразым, еиҳагьы еиҕьасшьоит, – ихәеит уи ахәыҷы.
– Ушьҭа шәеибадыр, шәыхьӡқәа,  еибышәҳәа.
– Алхас сыхьӡуп, – иҳәеит уа итәаз ахәыҷы дгәырҕьаҵәа иҩыза ҿыц длыхәаҧшуа.
– Марҭа сыхьӡуп, – лҳәеит Марҭагьы.
– Ишәаҳау ахәыҷқәа, ари аҵаҩ ҿыц иаҳзааиз Марҭа лыхьӡуп, дыжәдыруаз, – иҳәеит адиректор, ахәыҷқәа лаҧшы хаала дрыхәаҧшуа. Ахәыҷқәа зегьы гәырҕьаҵәа Марҭа илыхәаҧшуан. Уи Марҭа илбон азы, лара лҽырҧшӡаны дгылан.
– Бызгылоузеи Марҭа? Бҭыҧ аҿы бнеины бтәа. Арҵаҩы Марҭа лахь лхы налырхан, даацәажәеит. Марҭа днеин, днатәеит адиректор иахьлирбаз аҭыҧ аҿы.
– Шәҵатәхәы иацышәҵа, ҳаҭамыз маҷк аҟара ҳашәҧырхагахазар. Ушьҭа уаҳа ҳара ҳашәҧырхагахом, иҳәан адиректор ашә шыҟаз иҿынеихеит. «Ҳаҭамзааит», – лҳәан Светагьы адиректор дынишьҭалеит. Урҭ иеицны адиректор икабинет ашә аҧхьанӡа инеит.
– Иҭабуп, абзиара шәзыҟалааит, агәхьаа шәаҳаргеит, аха, лҳәеит Света адиректор дынидҵны амардуан данынаҿала.
– Иарбан гәхьаау ҳара ҳазго, ҳара ара ҳзыҟоу ахәыҷқәа рзоуп. Ҳара ҳуал излаҳалшо ала инаҳагӡоит, аха шәаргьы зны–зынла шәааҳхылаҧшла, – иҳәан икабинет ашә аартны дныҩналеит.
Ашкол ашҭа днықәсны, амҩа даныланы лҿыналхеит Света. Уи сааҭбжак ашьҭахь, ргәашә аартны, ргәара дынҭалеит. Ргәараҿы аҧслымӡ икаҧсаз илатәаны ихәмаруан Баграти Бадреи. Урҭ ран агәашә дшааҭалаз, даагәарҭан иҩны иналҧылеит.
– Мама, Марҭа дабаҟоу ҳәа илазҵаауан Света лыҷкәынцәа рҩыџьегьы.
– уи ашкол дҭалеит, – лҳәеит Света.
Ахәыҷқәа ран иралҳәаз аарцәымыҕхан, ран илыхәаҧшуа, иаангылеит. Ҳәарада, дара ирҭахымхеит раҳәшьа ашкол аҿы дааныжьны, ран аҩныҟа дахьааз.
– Бара аҩныҟа банаауаз, Марҭа дзаабымгеи? – дҵааит Бадра.
– Ҳара иаҳҭахӡам Марҭа ашкол дҭалар, – иҳәеит Багратгьы.
– Сыҷкәынцәа, изышәҭахыми Марҭа ашкол дҭалар? Света абас азҵаара рылҭеит.
– Дыгәхьааҳгоит  азы, –  иҳәеит Бадра.
Дыгәхьаажәгозар шьыбжьон еиҧш даауеит.
– Ҳара еснагь дҳацзар ҳҭахуп, Багратгьы ҿааиҭит.
– Лара ддууп ашкол дҭамлар ҟалаӡом, даҽа шықәсқәак роуп, нас шәаргьы шәдухоит. Усҟан шәаҳәшьа шәыгәҭа дыбжьаргылан, ашкол ахь шәцалап, шәаала шәан дшәыкәыхшоуп, – лҳәеит Света.
– Уаанӡа маҷ бжьоума, ус ҳара иаҳҭахӡам, – иҳәан Бадра аҧслымӡ инапқәа алшьуа ахәмарра дналагеит. Багратгьы дааҳәын, уи днаидтәалеит. Аҷыр–ҷырҳәа еицәажәо, арҭ ахәыҷқәа ахәмарра иаҿын.
Света амаҵурҭа дныҩналан, Марҭа ашкол аҿынтә дааиаанӡа, лашьцәеи лареи ирфаша ҳәа ачамчымытақәа рзылӡырц акҿыҩра дныкҿалеит. Ачашыла зҭаз акаструлиа аақәылхын, акәаҳара дналагеит. Минуҭқәак рышьҭахь амажәа кәаҳаны далгахьан.
Света днеин, аҭӡамц аҿы икнаҳаз асааҭ днахәаҧшит. «Уажәоуп ахҧатәи аҵатәхәы ианалага, макьана ачамчамытақәа рыӡра заацәоуп, аалгәахәын, днеины, адиван днықәтәеит. Ус ахәыцра дынҭанагалеит. Сара сгәы иҭан ахшаара рацәа рааӡара. Ҩыџьа аҧацәа схылҵит. Урҭ рашьҭахь уаҳа шысхылымҵуаз аныздыр, даара сгәы сыхьит, аха изурызи? Ҩыџьа аҧацәамоу, аӡә ида змамгьы ыҟоуп. Иҟоуп убас, зынӡа хылҵ дызмаӡамгьы. Урҭ раҵкьыс сара сабанӡеиҕьу… Арҭ аҩыџьа сааӡар, аҳәсақәа ааргар, рыҳәсақәа иаарго, сыҧҳацәа ракәымхои шысҳәоз, сашьцылеит. Анцәа иҳәар, Урҭ азҳара роур, уаҳа исҭахузеи шысҳәоз, сгәы сҽанӡамкәа агәырҕьара ду сауит. Дааӡа–дыхьча дсымам ҳәа сзыргәаҟуаз аҧҳагьы дсоуит. Уи пату лықәҵаны дсызбар, дсыҧҳами! Лашьцәа хәыҷқәа леигәырҕьаны иҧсуеит, ҽнак акәым, сааҭк дрымбар, дырзычҳауам. Ларгьы убас дырзыҟоуп, лашьцәа хәыҷқәа. Ари еиҳау гәырҕьара абаҟоу, сыԥшәмеи сареи ҳзы?» Света абас дышхәыцуаз, ус аҷараҳәа ашә аартны дааҩналеит лыҧшәма Захар. Захар ашьыжь даныҩагыла, архаҟа рџьықәреи ахьылаз дцан, ибаны дааит.
– Уахьыҟаз иҟоузеи, ҳааҧсара ҳҧылап угәахәуоу? – лҳәан Света Захар диазҵааит.
– Даара ҳҽаҩра бзиахеит, уааигәырҕьаратәы иҟоуп. Ҩба-ҩбала хҧа-хҧала ирҿоуп аџьықәреи алапҟьақәа. Амала, ҳамхы ахықәахьшәа аҟәраанқәа ҧхасҭа ҧыҭк ҟарҵеит, аҧсра иагандаз, урҭ аҟәраанқәа. Аха дара ирхароузеи? Сара соуп изхароу. Амхы аҿалара ианналагоз, мчыбжьык аҟара акәын ахьчара анаҭахыз. Усҟан иаасзыхьчазҭгьы, иахьа сымхы иамоу аҧхасҭа аиоураны иҟамызт, аха иуадаҩым, иаанхаз ҳара иҳазхоит, гәырҕьарала инаҳхааит.
– Уара уахьааиуаз ахәыҷқәа аҧслымӡаҿы ихәмаруазу?
– Ааи, уа ихәмаруеит. Урҭ уа аҧслымӡра илҵны џьаракыр ицар ҳәа бшәома?
– Аиашаҵәҟьа ҟауҵеит уара уа аԥслымӡ ааганы иахькоуҧсаз. Аҧслымӡ ааганы агәараҿы ианкоуҧса, сара изааугазеи? – сҳәеит, аха уара уазхәыци, усҟан ахәыҷқәа рбара заҟа иуадаҩыз. Уажәы иаҳҧырхагаӡам, рымала рыхқәа рыжьжьоит.
– Уажәшьҭа сара исгәиҭоу бдыруоу?
– Иугәиҭеи?
– Абна аҧслымӡ ахькаҧсоу, атурник рзыҟасҵоит. Абни аца амахә аҿы, ауаргьала рзыкнасҳауеит. Урҭ уажәраанӡагьы иҟаҵазар акәын, аха исзыҟамҵеит, сахьеилахаз азы.
– Урҭ анырзыҟасҵа зынӡаск иаҳҧырхагахом. Ампыл рзааҳхәароуп. Зынӡак ҳара ҳиашам, иахьа ожәраанӡа ҳхәыҷқәа ампыл ахьрымам… Хаҵеи ҧхәыси абас ишеицәажәоз, аамҭа акыр цеит. Света аҭӡамц икыдыз асааҭ днахәаҧшыхт.
– Уу, аамҭа цеит, ушьҭа счамчамытақәа ӡлароуп, Марҭа лассы даауеит. Баграти Бадреи амла иамкуа иҟам, – лҳәеит дҩагылан, агаз аалыркын аҧлакь нақәлыргылеит. Аҧлакь анааш, ахәша нанылҭәалан, амажәа зныз асаан ахьықәгылаз, ачамсҟәыл ала, ирмаҷ–маҷны аҧлакь амажәа анылҵо далагеит. Аҧлакь амажәа ахьанылҵоз, «чффы» ҳәа аҧлакь аҿынтә ахәша аныҧаны ицон. Ачамчамытақәа ҵаҕаны иҟамзи, ирласны иӡуан. Света митәык дадымхалакәа асаан азна ачамчамытақәа лӡит. Ачамчамытақәа илӡуаз асаан аҿы еиваҵа–еиваҵа ианылҵон, ашьҭахь ашьақар ақәырҳәҳә иҟалҵон, нас еиҭа хыхь ачамчамыта ақәылҵон. Убас мацара асаан азна ачамчамыта лӡит. Нас даалаган акакао ршны астол инықәлыргылеит шьыбжьхьа ҳәа. Абас лассы-лассы иҟалҵалон Света. Уи даара бзиа илбон Марҭа. Убас ари афатә хкы, бзиа ирбон  Баграти Бадреи. Марҭа даанӡа Света Баграти Бадреи акрырҿалҵарц лыӡбан:
– Арахь шәааи, ачамчамыта шәзызӡит, акакао шәызсыршит – лҳәан, амаҵурҭа дааҩныҵын,  лыбжьы нрықәлыргеит Света лыҷкәынцәа.
– Марҭа дмаакәа ҳара акраҳфаӡом, Марҭа даар, ларгьы ҳаргьы акреицаҳфоит – рҳәеит, арҭ ахәыҷқәа рҩыџьагьы. Усҟан дара аҧслымӡ аҿы ихәмаруамызт, иҩуа агәара иқәын, кьаанц ҟаҵо.
– Ахәыҷқәа ирҳәо уаҳауаоу,  уара? «Марҭа дмаакәа ҳара акраҳфом» – рҳәеит абанҭҵәҟьа урыхәарҭам.
– Уи ауми, цәгьалаҵәҟьа раҳәшьа дырҭахуп ҳаҷкәынцәа. Ларгьы, убас дрышьҭоуп. «ихәыҷқәоуп» – ҳхәеит аха, урҭгьы изҭаху дырдыруеит. Ҳара ҳзын уи насыҧ дууп, урҭ бзиа иеибабо, иаҳзааӡар.
– Бзиа еибабо иаҳзымааӡар ҟалома? Ҳхәыҷқәа бзиа иеибабо, пату еиқәырҵо иҳааӡароуп. Ус ианҳзымааӡа, иҳаазеит ахьӡума? Ҳархымгәамҵкәа амҩа иаша ианаҳҵароуп.
Светеи Захари ас ишцәажәоз, аҷараҳәа агәашә абжьы аагеит. Света адәахьы дындәылҵын, агәашә ахь днаҧшит. Света Марҭа  дахьааиуаз, лылаҧш налықәшәеит. Лара агәара агәҭаны лышәҟәқәа кны дааиуан. Баграти Бадреи Марҭа дшааиуаз анырба, изҿыз рыхәмарра аанрыжьын, иҩны Марҭа иналҧылеит.
– Ибызҭада, арҭ ибку ашәҟәқәа? – рҳәан Марҭа илкыз ашәҟәқәа лымырхырц иалагеит. Баграти Бадреи Марҭа илымпыҵасуа ианалага, исыцәкарыжьыр аҵкыс, лҳәан Марҭа илкыз ашәҟәқәа шаны Баграти Бадреи инадлыркит. Баграти Бадреи Марҭа илкыз ашәҟәқәа анаалымырх, ишиашаз аҩны амаҵурҭа иҩыҵаххит.
– Арҭ ббоу, мама?  Иахьа ашкол аҿы Марҭа ашәҟәқәа лырҭеит. Ҳаргьы ашкол ҳҭазар ашәҟәқәа ҳарымҭози – рҳәан иҕьаҵәы–ҕьаҵәуа ран илыхәаҧшуа иаангылеит Баграти Бадреи.
– Шәарҭ макьана шәхәыҷқәоуп азы, ашкол шәҭарҵаӡом. Ашкол иҭам, ашәҟәқәа рырҭаӡом. Ашкол шәанҭалалак, шәаргьы Марҭа леиҧш, ашәҟәқәа шәырҭоит, ҧшӡала изызҳаша, сыҷкәынцәа, – лҳәан Света лыҷкәынцәа аалырҽхәан, лнапала рыхқәа аалшьышьит. Нас Марҭа лхы нылзылышьҭын ҿаалҭит:
– Марҭа ашәҟәқәагьы бырҭеит, Шиоулиантә аршаҳаҭра шәҟәқәа бмоургьы ашкол бышҭарҵо, ажурнал бшанырҵо, шьҭа еилкаауп. Арҵага шәҟәқәа зегь бырҭоушь? – лҳәан Марҭа длазҵааит аҵыхәтәан.
– Мамоу, зегь сырымҭацт макьана. Избанзар, зегьы ыҟаӡам ашколтә библиотекаҿ Гәдоуҭа РОНО-аа рҿы иааганы иҟазаап, аха макьана арахь иаарымгацт. Ианааргалак, зегь раҧхьа бара ибысҭоит ҳәа салҳәеит абиблиотека аиҳабы, – лҳәеит Марҭа.
– Анцәа илҧха лауааит уи абиблиотека аиҳабы ус зҳәаз. Ашәҟәқәа бырҭап, Марҭа, бара аҵара бзианы ибҵалароуп. Адунеи аҿы ҵароуп иҟоу, уаҳа акрыҟоу џьыбшьоума, Марҭа?
– Аҵара шҧасымҵои, ибзианы аҵара сҵалоит. Сани саби шәсырҧхашьар ҳәа шәымшәан.
– Уи ауми абзиа. Бара аҵара бзианы ибҵалар, ибзиангьы беилаҳҳәоит. Макьана башьцәа хәыҷқәоуп, ҧарала ҳаихьымӡо ҳалагар, аҷкәынцәа хьҭакы иамкратә иеилаҳҳәоит ауп, амаҭәа мыцхәы иалархи иахьынӡахәҷу. Бара ҳбышьҭазаауеит баби сареи.
– Мамоу, мама, ус сара исҭахӡам. Зны ахәыҷқәа еилашәҳәа, урҭ акыр рхашәалар, сара сеилашәҳәап, – лҳәеит Марҭа лгәы ҟьаҟьаӡа иаартны, иарбанызаалак џьара маӡак амаӡамкәа.
– Урҭ сцәымҕны акәу џьыбшьома, сара ас зысҳәо, аӡҕабцәа еиҳа иеиҕьны еиларҳәоит ианакәызаалак, аҷкәынцәа раасҭа. Ашкол ахь банцалак, бҩызцәа брылаҧши, ус акәымзар ббап.
– Ус акәзаргьы сара ус сзыҟаҵагәышьом. Сашьцәа хәыҷқәа рылымкаа сара сҽысзеилаҳәом, амала сашьцәа сара исеиҳабацәазар, усҟан даҽакын. Дара среиҕьны сеилаҳәазаргьы ҟалон, аха…
– Ус зысҳәо, ҳаагарҭа маҷхар, ҧарала ҳаихьымӡар ҳәа ауп. Ус адагьы ҧсыхәа амаӡам, усҟан. Аха ҳара усҵәҟьа ҳҟалап ҳәа сыҟам. Шәара шәыхҩыкгьы шәеилаҳәаны, нас ҳаргьы ҳхазы акы ааҳхәо ҳҟалап ҳәа сыҟоуп.
– Убри ауми аиаша, аха уаҳа ҳаҩны иагу иабзоу ҳәа акгьы ыҟаӡами?
– Ҳаҩны иагу-иабзоу шҧаҟахым, аха уи раҧхьа иҳаргыло зҵаарам, раҧхьа иҳаргыло азҵаара уи бара беилаҳәароуп. Егьырҭ азҵаарақәа анаҩстәи зҵаарақәоуп. Светеи Марҭеи абас еицәажәон. Марҭа  лцәажәашьа ду наӡак иеиҧш акәын ишыҟаз. Убас дуҵас дхәыцуан лара. Ҧсабарала даара дҟәыҕаны дшан. Светеи Марҭеи реицәажәара Захаргьы ихы налеиҵеит. Ҳара уаҳа ҳалымшаргьы шәара шәыхҩык шәеилаҳәара  иазхаша аҟара аҧара ҳауеит. Шәыхҩыкгьы ибзианы шәеилаҳҳәоит.
Захар ииҳәаз Марҭа лгәы иаахәан, лаб иаҧхьа даагылеит. Лаб ихәда лнапы аахылшьын, даагәыдылкылан, даалгәӡит. Захар агәырҕьара имаз аҟара нацлан дгәырҕьаҵәа мҵәыжәҩада дыҧрыртә еиҧш, дааҟалеит.
– Марҭа шьҭа иҳаҳәи, иахьа ашкол аҿы бҩызцәеи бареи шәшеибадырыз, баамҭа шыбхыбгаз уҳәа ртәы?
Ас Захар ианиҳәа, Марҭа лаб ишьамхы дахьықәтәаз, даақәҵын маҷк аҟара днаскьаны днагылан, иахьа ашкол аҿы дахьҩеиз, илаҳаз дышрыдыркылаз уҳәа акы аанмыжькәа зегьы лаб иалҳәеит.
– Уи бзиоуп Марҭа, раҧхьатәи бшьаҿа бзианы иахьеихыбгаз, даара сгәы иаахәеит. Убас зегьы пату бықәырҵо, зегьы бырҭаххаратәы бҽыҟабҵар, ибзеилымкаауа азы, быҧхамшьакәа бырҵаҩцәеи бҩызцәеи брызҵаалароуп. Бизҵаалароуп иара убас Џыргьы. Уи бызиазҵаалак , шамахамзар амаҭәарқәа зегьы рҿы ииашан рҭакқәа биҭартә аҟара адырра имоуп. Ихгьы дацәымаашьакәа рҭакқәа биҭоит. Иара ҳаргьы бызҵаарақәа рҭакқәа рыҟаҵара ахьҳалшақәо ыҟоуп. Аус злоу бара боуп, Марҭа. Быҧхамшьароуп, бмаашьароуп.
– Дыҧхашьар, даашьар ҟалома. Усҟан лара аҵара лзымҵеит ауп. Аҵараҿы дыҧхамшьар дмаашьар, ҳәарас иаҭахузеи, аҵара бзианы изҵақәо дреиҧшны дҟалоит – лҳәеит Света. Нас илҳәаз лажәа инацылҵеит:
– Ҳшеицәажәоз амлагьы ҳакит, ус ауми, – лҳәан зегьы лаҧшы хаала днарылаҧшит Света.
– Амла ҳашҧамк, ҳара амла ҳакижьҭеи уожәы аума? Аха Марҭа даанӡа ҳәа ҳалзыҧшын акәымзар, – иҳәеит Бадра икрыфара аамҭа ахьцаз игәы иаланы.
– Марҭа ҳазылзҧшыз данааи, ацәажәара шәналаган, ииҳәарц ииҭахыз аҵыхәтәанынӡа имҳәакәа даангылан, иан днылҿаҧшит Бадра.
– Арҭ амла исшьит «исзашшуагьы» иалагеит, умбои, уара иуҳәози? – лҳәан Света Захар диазҵааит.
– Исҳәахои, ицәгьарахар, сыҷкәынцәа срыдымгылар, уаҳа сзыдгылода, – иҳәан аччара дналагеит Захар.
– Иахьа шьыбжьон ҳәа исылшаз ачамчамытақәеи акакаое ироуп, – лҳәеит ачамчамытақәа зныз асаан аалган астол иаақәлыргылан, нас днеины ачанахқәа аалгеит. Ачанахқәа инырнылҵеит ачамчамытақәа. Аҵәцақәа рҭәны акакао аҭаацәа зегьы ахьтәақәаз раҧхьа инықәлыргылеит. Хәыҷгьы дугьы зегьы неины анапыӡәӡәарҭаҿы рнапқәа ӡәӡәаны, астол инахатәеит. Гәахәала зегьы рфеит. Акранырфа ашьҭахь, Баграти Бадреи адәахьы ицан, аҧслымӡраҿы, ахәмарра иналагеит. Усҟан, Света ачанахқәеи аҵәцақәеи рыӡәӡәара даҿын, аха Марҭа илымукәа, Света лыжәҩа кны даахан, лара ачанахқәеи аҵәцақәеи рыӡәӡәара дналагеит.
– Ус акәзар, ҳара мандарина ҭаара ҳцап, – лҳәеит Света, Захари лареи мандаринаҭаара ҳәа амандаринаҭрахь иеицны ицеит. Марҭа ачанахқәеи аҵәцақәеи ӡәӡәаны, мпахьшьы цқьала ирбаны, доусы рҭыҧқәа рҿы иныҟалҵан, астол зладрыцқьоз ҳәа ирымаз ампахьшьы ҷыдала астол аалрыцқьеит. Нас уаҳа дымҧшӡакәа ларгьы лсикатори лведреи аашьҭылхын, Свете Захари ахьцаз, амандаринаҭрахь дцеит. Марҭа ауҭрахь дышцаз анырба, Баграти Бадреи иҩны лара иналышьҭалеит. Захари Светеи амандарина ахьырҭаауаз, рхәыҷқәа зегьы неины инарыдгылеит.
– Марҭа, бара амандарина ҭаала ҳәа баҳамҳәаӡеит. Бара бус аҵароуп. Нас Света Баграти Бадреи рахь лхы налырхеит:
– Шәара шәус ахәмарроуп, шәца, шәыхәмарла.
– Сара иахьатәи сҵатәхәқәа мариоуп. Уахеи уаҵәы ашьыжьи исзымҵо ҳәа акгьы ыҟаӡам. Сара хәыҷык сшәыцхраар сҭахуп, мама, бысҧырхагамхан, –лҳәеит Марҭа. Нас Марҭа ахәыҷқәа рахь лхы налырхан:
– Сара сышәҭахызар, мама илҳәаз аахаҵаны, агәарахь шәцаны шәыхәмарла.
– Марҭа, изҳәада бара баҳҭахым ҳәа, – иҳәеит Баграт.
– Бара зегь реиҳа бысҭахуп, – иҳәеит Бадра.
– Ус сышәҭахызар исҳәо хашәҵа лҳәан Марҭа лашьцәа лыбжьы нарықәлыргеит. Марҭа ас анылҳәа, Баграти Бадреи изҿыз иааҟәыҵын, агәарахь хәмарра ицеит. Дара шеицыз ҧыҭк анырҭаа, Захар аведра дуқәа рыла, еилыхны асумкақәа рҭаҧсара дналагеит. Захар имаз асумкақәа зегьы ирҭәит. Арҭ асумкақәа имашьынагьы дырҭәуан, уи идыруан Захар.
– Ушьҭа иаҳҭааз азхоит, ҳсумкақәа зегьы рҭәны амашьына иақәысҵеит. Даҽазны, ҳанцо иҿаҳхып.
Аҿыц ҿыхра еиҳа иаархәоит, аха мшык аацәгьаханы, кырцхк аалеир, ҳмандаринақәа ҳцәыҧхасҭахоит, – лҳәеит Света. Амандарина аҭаара ишаҿу, иҵегь ҿырхыр лҭахын. Аха Захар Света илҳәаз дадымгылашәа анылба, уаҳа ҿылымхӡеит.
– Ожәшьҭа ҳаҟәыҵп ҳара имыцхәны иҿаҳхыз џьара икаҳаҧсап, – лҳәан Света, дара агәарахь иахьцоз, рведрақәа ирҭаз, рыманы ицеит. Захар иааигоз асумкақәа ирцәымцхәхаз ахькеиҧсаз, Светеи Марҭеи иааргақәаз уа инадрыҧсалеит.
Ушьҭа еиқәшәоуп. Захар имашьына аус аруны, агәашә анҭҟьара ауп уаҳа ус рымам.
Усҟан амра аӡы инӡаалон. Света уаххьа архиара дналагеит. Дук мырҵыкәа лыстол аалырхиан, ҭаацәала акрыфара иналагеит. Шьыбжьон илӡыз лчамчамытақәа ирцәынхаз мачхәызма, манка қашьк рзылун, ирфеит. Ҭаацәала итәаны ателевизор иахәаҧшит, аханытә аҧсуа телехәаҧшра иахәаҧшуан. Адырраҭара «шьышь нани» ашьҭахь Баграти Бадреи цаны ииеит. Марҭа лҵатәхәқәа ҟалҵон.
– Марҭа даҽазны ас ҟабымҵароуп. Раҧхьа бҵатәхәқәа ҟабҵалароуп, – иҳәеит Захар.
– Иахьатәи аҵатәхәқәа мариоуп азоуп сара сҵатәхәқәа ас ихьшәаны рыҟаҵара сшалагаз, – лҳәеит Марҭа лҵатәхәқәа уамак дрыдымхалакәа дрылгеит. Ахәыҷқәа усгьы ишьҭалахьан.
– Ҳаргьы заа ҳашьҭалап, асааҭ хәба реиҧш амҩа ҳақәлоит. Усҟан бара ахәыҷқәа ахьиоу баархылаҧшла, ашкол ахь бцаанӡа ҳаауеит. Издыруада, маҷк аҟара ҳаанхаргьы, бара ашкол бҽагбмырхакәа, бца. Ахәыҷқәа заа ацәа иалҵуам. Урҭ зыцәоу ҳара ҳаауеит. Ҳара ҳаанӡа дара ҿыхаргьы, иуадаҩым. Ара икаҧсоу аҧслымӡ инылатәаны, ихәмаруеит, уи иаҧырҵны, џьаргьы ицаӡом, – лҳәеит Света. 
Уи акәхеит, уи амш убас иаархарган, доус риарҭақәа рҿы инеин, рыхқәа нықәырҵеит, алашара аарҧсны. Ажәҩан аҿы аеҵәақәа кәеицеиуа акаҧхара иаҿын. Ашьыжь асааҭ хәба рзы Захар имашьына бжьы ааган, аҿынанахеит. Амашьына агәашә аҿы ианнеи, Захар иааникылан, Света дааҭыҵны, агәашә аалыртит. Амашьына агәашә ианааҭыҵ, маҷк аҟара аҩада иҩаскьаны, иаагылеит. Света агәашә ааркны дааин, амашьына днақәтәеит.
Амашьына акаҭран мҩа инанылан, ишиашоу Ҧсоуҟа ахы рханы аҿынанахеит. 
Ианакәызаалак, Захар имашьына аскорост рацәаны имкыцызт, ожәгьы иныҟәашәа дашьклаҧшны, акәын амҩа дшықәыз. Ус имыццакӡакәа Ҧсоу илеит. Урҭ Ҧсоу ишлеиз еиҧш, наҟ аказацәа рџьармыкь ахь  имиасӡакәа,  ҳара ҳахь ала рмандарина рҭиит. Рмандарина шырҭииз еиҧш, аџьармыкь иаалагьежьын, Баграти Бадреи рзы мпылки уаргьалаки аархәеит. Аҧарақәа ироуз Марҭа леилаҳәара иазхон, аха лара илышәҵаны, илзыбзиахо, илнаало ҽеишәа игәаҭаны, иаархәар еиҳа еиҕьаршьон дара. Ус еиҳа еиҕьуп ҳәа ирыҧхьаӡон. Убри азы ожәы Марҭа лзы акгьы аамхәаӡакәа аҩныҟа игьежьит. Агәашә аартны ианааҭала, Марҭа акрыф-акрыжә, ашкол ахь ацара лҽазкны, дгылан. Баграти Бадреи ыцәан, аҧхыӡ хаақәа ирылан. Светеи Захари аҩны ианааи. Света рхәы аҟаҵара дналагеит. Урҭ ахәыҷқәа шыцәаз иахьааиз, даара ргәы иаахәеит. Амҩа иахьынӡақәыз, рхәыҷқәа ракәын ргәы иҭаз. Машәырк рыхьыр ҳәа ишәаны иҧсуан. 
Ахәыҷқәа рымала аҩны иааныжьны, ҭаацәала џьара уцар ҟалома? Ҧсыхәа анамам ишҧаҟауҵо акәымзар.
Захар иааиган ауаргьала аца амахә иналҵшәа, иҟаз аҿы инкнеиҳаит. Аца ашьапы инадыргыланы, атурник аҟаҵара дналагеит. Адгьыл жны аихатәы шьаҟа лҭаргыланы, абитон еилырхны, илҭажьны даалгеит. Ашьаҟа иаирсыз ашьапы аныҕәҕәаха аихатәы лаба аца амахә инбжьаҵаны, ахы иаирсыз ашьаҟа инықәҵаны, аидырҭәалага ала рхқәа еибаиркит. Баграти Бадреи аныҩагыла, Света ампыл ыршәны инарылҭан, игәырҕьаҵәа ирыманы агәара иаақәлеит. Захари Светеи рхәыҷқәа ахьыхәмаруаз ирыхәаҧшуа игылан. Ус ишгылаз Захар ибжьы наиргеит:
– Ара икнаҳау жәбоу?
– Изакәи икнаҳау? – рҳәан Баграти Бадреи ыҩны иааин, раб инаидгылеит. Убри аамҭазы, рылаҧш нақәшәеит ауаргьала ахьыкнаҳаз. Ампыл иркыз наҟ инкарыжьын, еиҭакны агьалара иалагеит.
– Ара иҟауҵо закәи? – рҳәан Баграти Бадреи раб иазҵааит.
– Ара иҟасҵо атурник ахьӡуп. Шәахьынҳаланы шәгьалалоит. Агьалара адагьы иҵегь иҟауҵақәо ыҟоуп. Урҭ ушьҭан ишәсырбап. Абас ауп ишыгьало, иҳәан Захар атурник дҩахьынҳалан, дгьалеит. Уи ахәыҷқәа даара иргәаҧхеит. Иахьа ахәыҷқәа ироуз аҳамҭақәа игәырҕьаҵәа иҟанаҵеит. Избанзар, дара ирыман: ампыл, ауаргьала, атурник.




Абыжьбатәи ахы

Адырҩауха Марҭа илызкны Лиолиа ланхәа Мина ишыҟалҵаз еиҧш, ҭаацәашәала кәысҭҕак ааҩҵәаны, ҩнык иааҩныҵыз ааидкыланы,  чара хәыҷык ҟалҵарц лгәы иҭан. Уи Лиолиа ланхәа ус еиҧш иҟаз ачара хәыҷы анылу, саргьы уаҵәауха санхәа леиҧш исзыҟамҵаргьы, изласылшо ала иҟасҵоит, – лҳәеит. Ауаҩы иажәа ииҳәоз уи ҿаҭахьак иаҩызоуп, хымҧада иҟауҵароуп. Иргәагәо инхырҧа-аахырҧо игатәым. «мышкы ихыҧо, шәымш иахыҧоит», рымҳәои? Ус иҟалар лара илҭахымызт. Лара аҿҳәара иалҭаз иахмырҧакәа иҟалҵарц акәын лгәы иҭаз. Аха есымша, уара иуӡбо анцәа иуциӡбом. Лиолиа илыӡбаз анцәа илыцимыӡбазаарын, аҿҳәара иалҭаз хымҧар амуит, ихыҧеит. Ихыҧеит избанзар, лара илзааигәаӡаз аӡәы дыҧсит. Ҭаацәала зегьы аҧсрахьы имцар ауа иҟамызт. Џыр иҿынтә иқәҵны ианаауаз, «ушьҭа ара саны лымкаала ишәасҳәоит ҳәа шәасҳәаӡом. Усгьы ижәдыруеит, ахәылбыҽхан еиҧш, шәызегь ашьшьыҳәа шәлеиуеит ауп» ҳәа ралҳәеит, зегьы еилыҵаанӡа. Ожәы аҧсра ҟалеит, уахь имцар ҟалом, ицароуп. Аха ачара изахдырҧаз, уахь илеираны иҟаз ирдыруазар ауп. Мамзар, иеицырхашьшьы ҭаацәала рҽеибаркны илены, дара аныҟаз иақәымшәар, «амала Ԥсҳәы ицаны иааз, иеиҧш, ианыҟала даарак иуадаҩымзар ҟалап, аха ҧшӡаракгьы аиуам.
Убри аҟнытә ҳәарас иаҭахузеи, иааираны иҟоу рҿы иҳәатәуп.
– Сара Захар иҿы снеины, ҳчара хәыҷык ишахҳарҧо сҳәароуп, мамзар дара ааины, ҳара ҳҟамлар, ҧхашьароуп. Сара Захар иҿы снеины исҳәар, Џыр иҿы днеины иҳәап, – лҳәеит Лиолиа.
Кәасҭа абарҵа игылаз аирымӡ днықәтәеит. Уи иҧшәма илҳәақәоз  зегьы иаҳауан. Уи илҳәоз иара даара игәаҧхомызт азы ус иҳәеит:
– Бара ибҳәашьоузеи? Бара бахьцо даргьы ишырцарҭоу бзымдырӡои? Дара еицрхашьшьы иааины бара брықәымшәар ҳәа бшәоит. Уахь бара бахьцо егьыҟам, ибылшо ала ара акы бааха, сара сҩабжьысып, аирымӡ дзықәтәаз дҩықәҵын, дҩагылеит.
– Сашьцәа заа инарасҳәар, иҳаццап аҩны иҟазар. Аҩны иҟамзаргьы ахәымҽханӡа ҳаарзыҧшып.
Ахәымҽхан аҩны имааир иабацои? – ахаан иламхацт уаха ишҧалахари, – иҳәеитКәасҭа даахәмаршәа.
– Ишуҭаху бзиоуп, сара аныҟәара сеилаҳауа џьушьома, уара урыцҳасшьоит азоуп исҳәо зысҳәо, – лҳәеит Лиолиа.
– Исҳәаз ауп, сара сцеит, – иҳәан  Лиолиа даалҧырҵны, илабашьа ахькыдгылаз иаакҿихын, иааиҵшьуа агәашә шыҟаз иҿынеихеит Кәасҭа. Уи агәашә аартны дынҭыҵын, акаҭран мҩа днангылеит. Кәасҭа игәашә дшааҭыҵлак акаҭран мҩа цон, ақыҭа агәанынӡа.
Кәасҭа акаҭран мҩа даныланы иҿынеихеит. Лиолиа дмышьҭыкәа иара дахьцаз, лара даара лгәы иаахәеит. Дгәырҕьаҵәа днагьежьын, лара уск дналагеит. Аҧҳәыс лзы ус нҵәа ыҟам усгьы. Кәасҭа сааҭыбжак ашьҭахь Захар иҿы дааит, аха Захар аҩны дыҟамызт. Уи Џырраа рахь дцан, макьан дмаацызт. Света усгьы Кәасҭа иҿы ҿылҭуамызт. Марҭа даалахәыҭ–хәыҭын Захар дахьцаз лалҳәеит. Света Марҭа илалҳәаз, Марҭа Кәасҭа иалҳәеит. Кәасҭа длагьежьын, Џырраа рахь дцарц иҿынеихеит.
– Дабацои, ҳаҳ? Фырџьанк имкыкәа дцар ҟалома? – лҳәеит Света Марҭа дналахәыҭхәыҭын. 
– Фырџьанк умкыкәа ушҧацои? – лҳәеит Света, илҳәаз ҟауҵароуп мамзар, дузгәаауеит, – лҳәан Марҭа Кәасҭа инапы кны дахо далагеит, дылмышьҭырц азы. Марҭа Кәасҭа инапы анаулмышьҭӡа:
– Ибымуазар слеип нас, – иҳәан, даагьежьын Марҭа инапы шылкыз, рҩыџьегьы иеицны амаҵурҭахь рҿынархеит. Уа инеиаанӡа Марҭа Кәасҭа диазҵааит:
– Даду, папа иауҳәозеи?
– Уи иасҳәаанӡа шәаргьы ишәасҳәап ҳәа акәын, аха ҳшынеицәажәа–ааицәажәоз, аҵыхәахь ииазгеит сыззааиз. Аха усгьы ишәасҳәап сыззааиз, уи схашҭыз џьышәымшьааит, – иҳәеит уи.
– Иарбан иухашҭыз џьаҳшьо, – лҳәан дҵааит Марҭа.
– Иарбахын, уахатәи ҳаиқәшәара иҳаураны иҟаз, хыҧоит. Иахьаҳҭахыз ҧсрак ҟалеит, уахь ҳамцар ҟалом, – иҳәеит Кәасҭа. Марҭа илаҳаз ажәабжь аалцәымҕахеит.
– Сара шәара шәахь слеир сҭахынеи – лҳәан Кәасҭа длеиҿаҧшит, Марҭа лылахь еиқәышьшьы.
– Блеир бҭахызар, бымлеиуеи? Ҳара блаҳмышьҭыр ҳәа бшәома, Марҭа? – иҳәан Кәасҭа Маарҭа дҩышьҭихын, даагәыдикылеит.
– Оора, сыхәҷу џьушьома, уажәгьы, сзаҟароу умбаӡои? – лҳәан Марҭа аҟыр–ҟырҳәа дааччеит. Марҭа дышьҭыхны Кәасҭа дахьикыз днаиргылеит.
Литваҟа  банцоз, бзаҟараз баҟароу џьысшьан, иҳәеит Кәасҭа дыччо.
– Заҟа шықәса уа сыҟаз узымдырӡои? Нас уаҳа сазымҳауаз џьушьома? – лҳәеит Марҭа дыччо.
Убасҟан Света лчыс лчанах ианҵаны, лфырџьан лнапала икны, Кәасҭа иаҧхьа дгылан.
– Саҭамзааит Света, бчеиџьыка бнапы иқәыргыланы саҧхьа бааины бгылоуп. Бахьгылоу бшааҧсо, агәхьаа ҳамкушәа ахәыҷи сареи ҳаихәмаруеит, – иҳәан илкыз афырџьан аалымихын, абас аныҳәара дналагеит.
– Анцәа улҧха ҳаҭ. Анцәа абзиара ҳзыҟаҵа. Уаҩыла азҳара ҳауааит. Анцәа ицәымҕу идырны иҟаҳҵом. Иаҳзымдыруа ҳаҭаимҵааит. Иахьа Марҭа лзы чара хәыҷык аауны, ҳахҩеишьцәа ҳҭаацәеи ҳареи ҳлеилатәаны аамҭа хәыҷык аагап, ҳазхарагьы ҳаицәажәап ҳәа акәын, аха ажәаҿы ишырҳәо еиҧш, «еснагь уара иуӡбо анцәа иуциӡбом», ихаҳмырҧар ҟамлеит, бара быхьӡала иааураны иҟаз ачара хәыҷы. Уаҳа иҽеим уск анцәа ҳақәумыршәан. Макьана ҭаацәала иеибаҳамҳәацт, аха абни иҧсыз ахәашабга ихаатә фара ашьҭахь харак инаагом. Абрысҟаҟара аамҭа банҳазламга, џьмак сымшьуазар сара суаҩым, – иҳәан абас дныҳәа ныҧхьаны, афырџьан ижәит. Света лчанах ианыз шәсакгьы ааныхны, дындәылҵит. Марҭагьы лгәы еиқәышьшьы Кәасҭа дицны дындәылҵит. Света илкыз лчанах ашкаф инҭалыргылан, афырџьангьы злагылаз аҩызцәа инарылалыргылан Кәасҭеи Марҭеи дрышьҭаланы дындәылҵит. Марҭа илҭаххеит Кәасҭа дицны Џырраа рахь дцарц, аха Света илҭахымхар ҳәа дшәан, уахь сцоит ҳәа башахазгьы илҿыҵымшәеит. Аха Марҭа лгәы иҭаз Света иеилылкаан, даарыцҳалшьан, Кәасҭа имаҳартә, Марҭа дынлахәыҭхәыҭын, даалацәажәеит:
– Марҭа, ибҭахызар Даду бицны Џырраа рахь бымцо.
– Мама, исҭахуп аха бара бгәы иалсыр ҳәа сшәоит, – лҳәеит Марҭа. Марҭа ара дыҟеижьҭеи шьҭа ҩымзҟа ҵуеит. Марҭа Света лзы «мама» анылҳәо еиҧш, гәаахәа лмоуцызт Света. Уи еснагь илҳәалозар лҭахын. Кәасҭа Марҭа дицны, Џырраа рахь дцар, Света дшымгәаауаз анылдыр:
– Даду, зны уаангыли саргьы суццоит, – лҳәан лаб иашьа иахь лыбжьы налыргеит Марҭа.
– Бааи, баб иашьа Кәасҭа дбыкәыхшоуп, – иҳәан агәара агәҭаны дышнеиуаз дылзыҧшны даангылеит. Марҭа дыҩны Кәасҭа дыҩихьӡеит, ижәҩа лнапы ааҵылхын, диваҧало, лҿыналхеит.Агәашә аартны инҭыҵын, акаҭран мҩа ианыланы рҿынархеит аҩыџьегьы. Дук мырҵыкәа Кәасҭеи Марҭеи Џырраа ргәашә инадгылеит Кәасҭеи Марҭеи. Урҭ агәара иқәланы рҿаархеит. Иахьааиуаз, Мина ацәықәбар дыҵагыланы дырзыҧшуан.
– Иааиуа дыжәбоо, ланду длыкәыхшахааит, – лҳәан Мина днырҧылеит лыҷкәыни лмаҭеи.
Кәасҭа иан даагәыдикылеит, иаха иеидтәалаз дара ракәмызшәа, еибамбацызшәа Минеи Кәасҭеи аҧсшәа анааибырҳәа, Мина Марҭа даагәыдылкылан, днеимда–ааимда длыгәӡит, «банду дбыкәыхшахааит», – лҳәан. Нас Кәасҭа Мина длазҵааит:
– Уахатәи ала акагьы шәақәымгәыҕын. Ари илзааигәаз аӡә дыҧсит. Ҵәыуара ҳамцар ҟалом, – иҳәеит Кәасҭа.
– Дарбану иҧсыз? – дҵааит Мина.
– Аҩн иҟоу лабду иашьа иҧа, Шьатыгә ихьӡуп. Ианааҳаҳаҵәҟьа ҳцон аха, шәызҳаццозар ҳәа акәын, – иҳәеит Кәасҭа.
– Шәызҳаццозар арбахын, уа ҳшәыцымцар уаҳа ҳабашәыццои? Днаскьагам дааскьагам Лиолиа лабду иашьа иҧа иоуп, – лҳәан Мина лгәы иалсны даацәажәеит.
– Шәара аҧсрахьы шәцоит, сара уаха шәара шәышҟа слеип ҳәа акәын шьҭа санбалеиуеи? – лҳәан дааҕьыҵәы–ҕьыҵәит Марҭа.
– Уаха иаҳзыҟаҵом, аха иҧсны игҿоу ихаатә анаҳфалак ашьҭахь, дук аамҭа инаагом, – иҳәан Кәасҭа Марҭа лхы инапы аақәишьит.
– Ахаатә анбарфои? 
– Аҧсы ижәымш ашьҭахь ахаатә рфоит. Уанӡа хаатәык ҳзыфом. Уи ашьҭахь ианаҳҭаху ҽнак бчара ҟаҳҵоит.
– Аҧсра аҿынтә шәанаалак, ахаатә шәфар ҟамлои?
– Ус иҟалаӡом. Ус ҳҵас иаҵанакӡуам, – лҳәеит Мина.
– Нанду, Кәасҭа ииҳәаз бдыруоу?
– Ииҳәазеи?
– Аџьма бзысшьуеимт иҳәеит, – лҳәеит.
– Ахьӡара анцәа иуиҭааит, иуҳәазар иушьыроуп, – лҳәеит Мина.
– Исҳәеит, иагьылзысшьуеит. Ари лзы иҟасымҵара иҟоузеи? – иҳәан Марҭа даагәыдикылеит.
– Џыргьы Захаргьы ааип, ахәылбыҽхан ҳцап. Уажәы шәымала шәабацои, шәахьлеиуа иагьҧхашьароупеи, уаҳа уаҩ дшәымаӡамшәа.
– Аиеи нас. Абри шәасҳәап ҳәа акәын сзааз. Ҳашәзыҧшуп ахәылбыҽхан. Уахь анеиха сымам аҧсрахьы сцаанӡа, акы саахап, – иҳәан дцарц иҿынеихеит.
– Маҷк уаатәар акәымзи, уҩны шакәугьы ухаумыршҭааит, – лҳәеит Мина.
– Хатәы ҩны, хатәы мца, – иҳәеит Кәасҭа даахәмаршәа, нас дааҳәны иҿынеихеит. Марҭагьы Кәасҭа дицны лҿыналхеит. Урҭ еицны агәашә инҭыҵны ишнеиуаз, Марҭа Кәасҭа диазҵааит:
– Шәара шәышҟа сцар иҟалои?
– Акымзарак ҟалом. Бымала бцар, ҳбыцәшәауан ауп. Амала, Света блазҵаароуп. Уи былзымҵаакәа бцар иашам, ибҭахызар ҳашнеиуа, сара агәашә аҿы сыбзыҧшуеит, бара бнеины блазҵаа. «Бца» лҳәозар бызгоит. Уаха аҧсрахьы ҳаҟаны ҳанааилак, баазгоит. Уаанӡа уа быҟазаауеит, – иҳәеит Кәасҭа.
– Ибзиоуп, – лҳәан Марҭа дгәырҕьаҵәа дааҟалеит.
Арҭ аҩыџьа агәара ианынҭыҵ нахыс, аҷҷаҳәа еицәажәо инеиуан. Марҭа Кәасҭа ижәҩа лнапы аҵхны ишылкыц, илкын. Ус инадгылеит Захар игәашә.
– Бцаны Света илаҳәаны баа, сара ара сыбзыҧшуеит.
– Бзиоуп, уара ара угылаз, сара мама илаҳәаны саауеит.
– Бааиаанӡа ара сгылазуаауеит бца. Кәасҭа ижәҩа Марҭа лнапы аҵхны иахьылкыз иаамылхын, дыҩуа рыҩны шыҟаз лҿыналхеит. Марҭа ашә аартны аҩны длыҩнаххит. Ашә лшьапы шынахылгаз еиҧшҵәҟьа «мама» – лҳәан  лыбжьы налыргеит, аха аҭак ажәа лмаҳаит. Даҽа ҩынтә-хынтә раҟара ҿылҭит, аха Марҭа лыбжьы Света илмаҳаит. «Дабацеишь, аҩны дыҟамкәа», – лҳәан рыҩны ашьҭахь ала ашә иамаз аалыртын, дындәылҵит. Дахьындәылҵыз, акраамҭа днаҧшы–ааҧшуа дгылан, нас лыбжьы налыргеит:
– Мама.
– Ара сыҟоуп, ара… аҭак ааҟалҵеит Света.
– Уа бабаҟоу? – лҳәан Марҭа Света лыбжьы ахьгоз ала лҿыналхеит. Амандаринаҭра аҵыхәан ахәыл лрашәон Света.
– Бзиа буит, – лҳәеит Марҭа Света ахәыл ахьылрашәоз, дшынлыдгылаз еиҧш, дгәырҕьаҵәа.
– Мама, аказы сбыҳәоит мап бымкуазар.
– Иарбан бызсыҳәо, мап скыр ҳәа бзыцәшәои?
– Даду Кәасҭа абна агәашә аҧхьа дгылоуп дысзыҧшны аҩныҟа сигаразы, бара мап бымкуазар.
– Аҧсрахьы баб дцоит, сара аҩны сыҟоуп усгьы, баб данаауа бицаап, бца. Сара мап бцәыскуам, сызкәыхшоу, Марҭа? Уажәраанӡагьы бнеихьазар акәын, аха дара харацәахеит, бымала бызцом. Ҳара бҳазгом…
– Иҭабуп мама, иҭабуп мап ахьыбымкыз. Марҭа Света дналыдҵын, агәашә аартны дынҭыцит. Данҭыҵуаз агәашә аалыркын, Кәасҭа дахьгылаз дыҩны днаидгылеит.
– Мама бца ҳәа салҳәеит, шьҭа уаала. Раҧхьа Кәасҭа ижәҩа лнапы аҵхны Џырраа рҿынтә дшаауаз еиҧш, аҷҷаҳәа еицәажәо акаҭран мҩа ианыланы рҿынархеит. Игәырҕьон Кәасҭагьы Марҭагьы. Избанзар, Кәасҭа дгәыҕуамызт, иашьа иҧҳа лбызшәа лхамышҭкәа, уи ала аҷҷаҳәа дцәажәо, ааигәа–сигәа уи дибап ҳәа ҧхыӡ ибаргьы, башахазгьы  игәы иаанагомызт. Марҭа лакәзар лаби лаб иашьцәеи деиҭанеи-ааиуа ас дрыбжьалап ҳәа  лгәы иаанагомызт. Лара илдыруан, ландуи, лаби,  лаб иашьцәеи, урҭ рыхшаареи гәык ала дшырҭахыз, аха Света ас дылҭаххап ҳәа дгәыҕуамызт. Егьа умҳәан уи данҧсамзи. Анҧсацәа шыҟоу дыҟоуп ҳәа ирҳәоны илаҳахьаз реиҧш, дыҟоуп ҳәа акәын лгәы ишаанагоз. Света данҧсоуп злауҳәарыз акгьы далаҟамызт. Абарҭ ракәын Марҭа дзыргәырҕьоз.
Ус Кәасҭеи Марҭеи иеицны ишнеиуаз, Кәасҭа игәашә инадгылт. Кәасҭа инапы Марҭа иахьылкыз, иааулыжьит. Кәасҭа агәашә аартны, игәара дынҭалеит. Марҭагьы уи днаишьҭалеит. Марҭа агәашә аартны агәара данынҭала, агәашә нкыдҵаны азарза аихатәы шьаҟа ахькылҵәаз инкылаҵаны иаалыркит.
Урҭ агәара агәҭаны ишааиуаз, Лиолиа иаагәалҭан, «иаауа дыжәбоо» ҳәа дааҳәын, аҩныҟа лыбжьы нарганы, лара лышҟа иааиуаз Марҭа даагәыдылкылеит.
– Ус баазгап ҳәа сгәы иҭамызт, аха иаҳгәиҭаз ҳзыҟамҵеит. Иахьа уаҵәы шаҳҳәоз, аҿҳәара анаҳҭа аҧсра иамуит. Ас баазгап ҳәа сгәы иҭазар, ожәшьҭа иагьараангьы баазгахьазаарын. «Уигьы ҳахьӡап», – лҳәан лашьҭахьҟа данааҧш лмаҭацәа еицрыхәхәа ааира иаҿын. Урҭ зегьы Марҭа илеигәырҕьаны аҧсшәа ларҳәон.
Аҧсшәақәа анааибырҳәа ашьҭахь, зегьы иеицны аҩныҟа илеит. Лиолиа иаразнак ала Марҭа лхәы аҟаҵарахь диасит. Лышкаф иҭагылаз афатә атыр–тырҳәа астол ақәыргылара дналагеит. Лиолиа астол иқәлыргылашаз анықәлыргыла, лмаҭацәеи Марҭеи иеидкыланы, лыбжьы ааҭганы ҿаалҭит:
– Шәааи, исымаз ала шәхәы сырхиеит, акы шәнацҳап. Усҟан Марҭа дназлоу ахәыҷқәа зегьы амшынҵақәа ргәаҭара иаҿын,  астол иахатәаны. Лиолиа лыбжьы шаараҳаз аиҧш, иркқәаз наҟ инықәҵаны, амаҵурҭахь рҿынархеит. Уа иахьнеиз анапырӡәӡәагаҿы, рнапқәа аарыӡәӡәан, аӡәи–аӡәи иеизыҧшны, астол илахатәеит.Имццакӡакәа ҭынч итәаны акрыфара иаҿын. Акрыфара ианалга, аӡҕабцәа ааицхырааны астол иқәгылаз хазы акы ианҵаны, иҧхьаркит. Иҭацәыз ачанахқәеи аҵәцақәеи уҳәа зегьы ӡәӡәаны рҭыҧқәа рҿы иҟаҵаны, уаанӡа дара зхәаҧшуаз рымшынҵақәа иахьрыхәаҧшуаз инеин, еиҭа ирыхәаҧшуа иаалагеит. Рымшынҵақәа ианрыҳәаҧш ашьҭахь, альбомқәа аарган, ирыхәаҧшуан. Урҭ альбомқәа акыраамҭа рыхәаҧшра иаҿын. 
Альбомқәа рыхәаҧшра ргәы анҧнаҵәа, ахәмарра иалагеит.
Зны кьаанц ҟарҵон, зны џьит ҟарҵон. Аҵыхәтәан ампыл асрахь ииасит. Урҭ бзиа ибаны аимҵакьача ихәмаруан. Рыччаҧшь агәара иқәыҩны хара ицон.
Лиолиа ланхәеи лабхәындацәеи уҳәа аҧсрахьы илыцныҟәақәоз ожәы иаауеит, уашьҭан иаауеит ҳәа дырзыҧшны дтәан, аха макьана иҟамызт. Аҧсра шыҟалаз анаалаҳаҵәҟьа дымцашази, аха лымала дызлацарызеи, уаҩ дызмам леиҧш. Арахь, аҧсра шыҟаз анраҳа, зегь ныҵҵ–ааҵыҵхьан. Урҭ ааныжьны цашьа лымамызт, дырзыҧшыр акәын.
Абас Лиолиа дышгәаҟуаз, амш ахәларахь инеит. Убри аамҭазы, Минеи Захари иеицны агәара инҭалеит. Урҭ зықәтәаз амашьына агәашә уахьынҭыҵуа, маҷк аҟара инаскьаганы идыргылеит.
Лиолиа лҽеилаҳәаны, дыҟан. Кәасҭа иааиз аниба ауп аҽеилаҳәара даналага. Уи Лиолиа маҷк лгәы иалсын, усгьы налҳәеит:
– Ишаауаз умдыруази, уҽеилаҳәаны узыҟамзи?
Иааиз аҩныҟа имнеикәа Кәасҭа изыҧшны ашьашәыра ҵла атәарҭа ахьыҟаз, инеины инатәақәеит. Урҭ уа еицәажәо иштәаз, дук мырҵыкәа, Кәасҭагьы, иҽеилаҳәаны, аҩны дааҩныҵит.
– Шәынсырхеит ҳәа сыҟоуп, – иҳәан аҭамзаара шьҭеиҵеит. Нас днеины, игараж ашә аартны, имашьына дылҭатәан, агәашә дылҭыҵын, Џыр имашьына ахьгылаз ашьҭахь  днеин, днагылеит. Изыҧшны итәақәаз ҩагылан, амашьынақәа ахьгылаз инеит. Нас рҽааҩшаны амашьынақәа инырҭатәеит.
Амашьынақәа ианырҭала, еишьҭагыланы рҿынархеит, урҭ рхы пату ақәҵа, рмашьынақәа ныҟәырцон. Убри аҟнытә, рхаан машәыркгьы иақәымшәацызт. Уажәы, дара уаанӡа ишырҟазшьаз еиҧш, акәын рмашьынақәа шныҟәырцоз. Нас иабарҭахыз дара амыцхә аццакра? Жәаба–жәыхә минуҭ аҧхьа илеит, ма уи аҟара иаанхеит ҳәа акыр рнаҭозма? Уи аҵкыс хараӡа еиҕьми, ашьшьыҳәа иахьнеиша аҭыҧ аҿы инеир. Амашьына аныҟәцараҿы уаҩы дырҿыҧшратәа иҟан арҭ аҩеишьцәа. Ишеишьҭагылаз еишьҭагыланы илеит аҧсра ахьыҟаз. Ишаҧу еиҧш, ара амашьынақәа рацәаны игылан. Урҭ ирыламхарц азы , еиҳа иахьҭацәыз, еиҳа амашьынақәа рылҵра ахьымариаз, аҭыҧ аҿы рмашьынақәа ааганы инадыргылеит. Аҧсра ахьыҟаз ҩадараны иҟан, аҩадара шьапыла иҩаҿалеит. Аҳәсақәа аҧхьа игылоуп, ахацәа–ашьҭахь. Рыҧсқәа рыгәқәа иркылаханы, ирулак, џьабаала, аҩадара иҩықәнан, агәашә аҿы инеиаанӡа иаангылеит, рыҧсқәа ааиҭаркырц. Урҭ уа хәбаҟа минуҭ игылан. Нас аиҭа рҿынархеит. Ус инҭалеит аҧсра ахьыҟаз агәашә. Аҳәсақәа мҧшӡакәа астол ахьгылаз инавсын, хыхь акәаскьаҿы аҩны ашә ҟьаҟьаӡа иахьаартыз, инахәаҧшын, уахь рҿынархеит. Кәасҭеи,  Захари, Џыри астол ахьгылаз акраамҭа иадгылан. 
Аҵыхәтәан ахылҧақәа рызҭоз дахьгылаз ҿааиҭит:
– Ушьҭа шәлеи, шәыххь згеит.
Ахылҧақәа рызҭоз ас иҳәаанӡа, дара уа игылан.
Уи ас аниҳәа, дара афыр-сырҳәа рхылҧақәа аархыхны, астол инықәҵаны, еиҳабы-еиҵбыла ишрыхәҭаз еиҧш, еишьҭагыланы, рыхқәа иаарысуа, рҿынархеит. Убри аамҭазы, Кәасҭа иҭаца Света лашьа Гена дахьгылаз илаҧш дааҵашәеит. «Аҧсы дҵәуаны сылбаанӡа Гена дымцандаз» ааигәахәт Кәасҭа.
Ахҩеишьцәа аҧсы илеихагыланы, рыгәқәа дрылрсны дырҵәуеит. Нас ишахәҭаз еиҧш, еиҳабы еиҵбыла еибарҧшны, иаақәҵит. Иҵәуаны ианылбаа рчабрақәа рыблақәа ирыхшьыло, аанда аганқәа рахь инавалан, акыр рыҧсқәа ааивыргеит. Нас рхылҧақәа ахьықәыз астол ахь рҿынархеит. Дара уа инеиаанӡа, ахылҧақәа рызҭоз, рыхҩыкгьы рхылҧақәа ааидикылан, доусы изтәқәаз рхала иалырхырц аӡәаӡәала инрымпыҵеикит. Доусы рхылҧақәа рхала иаалырхын, инырхаҵаны, адышшылацәа ахьгылаз ахь рҿынархеит.
– Абрахь ауп, шәхаҵкы сҵеит, – иҳәан ахылҧақәа рызҭоз, адашшылацәа ахьтәаз ахь инапы нархханы инадирбеит. Дара неины «Сыҧсра жәбандаз» ҳәа аӡәаӡәала иаарарҳәан, инрыдышшылеит.
– Анцәа шәимшьааит, анцәа шәимшьааит рҳәеит издышшылоз ахьгылаз.
Адышшылацәа ианаарыдҵ, ибжьы аармаҷшәа «Арстәи шәаала» – иҳәан Кәасҭа иашьцәа раҧхьа дгыланы иҿынеихеит. Иашьцәагьы иара ииҳәаз мап ахымҳәаакәа рашьеиҳаб дахьцоз, инишьҭалеит.
Кәасҭа Гена дахьгылаз, уаанӡа димбахьази, ожәы днеины днаидгылан, аҧсшәа ааиаиҳәеит. Захаргьы Џыргьы Кәасҭа Гена аҧсшәа аниеиҳәа ашьҭахь, даргьы неины Гена аҧсшәа иарҳәеит. Гена идгылақәазгьы, ҩыџьа–хҩык раҟара аҧсшәақәа нарарҳәеит. Акраамҭа ицәажәо игылақәаз ирзыӡырҩуа, игылан арҭ ахҩеишьцәа. Ус хаҵа шәпа-жәпак даарыдгылан:
– Абра иазыразны иааз, ҩынтә–хынтә исмырҳәакәа шәсаҧыс иҳәеит.
Знык акрыфарахь рҳәандаз ҳәа иҟақәаз, аҳәаха имҭакәа иниаҧысит.
Ара игыланы еицәажәақәоз, акыр ианынеилшәшәа–ааилшәшәа Генагьы даргьы анааизынха, Гена даацәажәан:
– Ҳнеины даҳзымбеит, аха даара ҳгәы иахәеит, Марҭа дахьаажәгаз. Аҧсуа шьа ыӡраны иҟам. Шәымбои лаҧсуара Аҧсныҟа ишлыхаз, ланҵәҟьа лаҵкыс лыҧсадгьыл шеиҕьалшьаз ҳәа ацәажәара даҿын.
– Иаха лара илызкны чара хәыҷык ҳаман лара илызкны Џыр иҿы. Иаха сара сҿы убас еиҧш иҟаз чара хәыҷык ҟаҳҵап ҳәа акәын, аха абри аҧсра ҳҧырхагахеит, ихаҳмырҧар амуит.
Абри ахырпара сгәы иаланы сшцәажәоз исҳәеит: 
– Уаха иаҳацәхыҧеит, аха иахьцалак, харак имгакәа, џьмак шьны ишыҟасҵо ҳәа. Ари Марҭа хәыҷы ишлаҳауаз исҳәеит. Уи исҳәаз насыгӡароуп, хымҧада.  Гена арии ара изцәырызгаз, уашьцәагьы уаргьы шәақәар сҭахуп азоуп. Харагьы изгом уи аҿҳәара. Абри иҧсыз ихаатәфара ашьҭахь, иааиуа ахәаша ҳәа сгәы иҭоуп.
– Ҳашҧамнеиуа, ҳнеиуеит, ахәыҷгьы даабап џьма жьыкгьы ҳфап.
Арҭ ара акыр игыланы еицәажәон. Амра аҭашәарахь инеит.
– Шәара шәца, сара уаха саангылоит, – лҳәеит Лиолиа, Светеи лареи ааины лабхәындцәеи лыҧшәмеи, лацалеи лашьа Генеи ахьгылаз ианаарыдгыла. Урҭ Гена аҧсшәа аареиҳәеит.
– Бзиоуп, бара ишыбҭаху. Ҳара усгьы уаҵәгьы уаҵәашьҭахьгьы ҳаауеит…
Арҭ реицәажәара ашьҭахь, Лиолиа дааҳәын, аџьабацәа рахь лҿыналхеит. Лара даазыцрыҵыз даҽа маҷк аҟара игылан.
– Ҳазгылоузеи, ҳшәышьҭы – лҳәеит Мина.
– Саргьы сцоит, шәаала, – иҳәеит Генагьы.
– Аиеи ара ҳгылоуп ҳәа ҳабахәарҭоу, – иҳәан Кәасҭа дзыдгылаз дрыдҵны иҿынеихеит.
Ҭаацәала еицқәази Генеи уи инаишьҭалеит. Рмашьынақәа ахьгылаз алеира, ианҩеиуаз аҟара иқәымхеит. Ладарамзи, ирласны илбааит. Рмашьынақәа ахьгылаз ианнеи, Гена аҧсшәа нареиҳәан, иара имашьына ахьгылаз ахь иҿынеихеит. Убасҟан Кәасҭа Гена иахь ибжьы наиргеит:
– Гена, иуасҳәаз ухаумыршҭын.
– Уи схасыршҭуам, аҭак ҟаиҵеит Гена.
Излацоз рмашьынақәа инрықәтәан, доусы рымҩақәа инырнылеит. Урҭ анаауаз еиҧш, рхы пату ақәҵаны, рмашьынақәа пату рықәҵо ишаауаз Кәасҭа игәашә иаалагылеит. Амашьына асигнал Захар ианааҟаиҵа, Марҭа иаалаҳан, иаразнак дыҩны агәашә даалаххит.
– Баала, – иҳәан Захар, иҧҳа лахь ибжьы наиргеит.
Марҭа дааин, дгәырҕьаҵәа амашьына дынҭалеит. Амашьына аҿыҩанахеит. Света аԥсрахьы данцоз, лхәыҷқәа лгәыла лҿы иаанлыжьит.
Света лхәыҷқәа ахьаанлыжьыз, амҩа аҧхьа акәын иахьынхоз. Уа ианҩеи, Захар имашьына ааникылеит. Света амашьына длылбаан, лхәыҷқәа ахьаанлыжьыз днеит.
Амашьына абжьы шаараҳаз еиҧш, аҧшәма ҧҳәыс ахәыҷқәа лыманы Света даалҧылеит.
– Даара иҭабуп, исзыжәуз саҧсахааит, – лҳәеит Света.
– Шәызхыҭабуазеи, уамак бзызузшәа – лҳәеит аҧшәмаҧҳәысгьы. Света лхәыҷқәа амашьына инақәлыртәан, ларгьы днақәтәеит.


Аабатәи ахы

Ашкол адиректор  Дараҭиа Пас–иҧа ақалақь аҿынтә дааит. РОНО аҿы аизара рыман.
Аҧсуа шәҟәқәа иҿыцны иҭыҵыз, школцыҧхьаӡа ирыхәҭаз ҧхьаӡаны, ирызшаны ианалга, РОНО аиҳабы адиректорцәа иреиҳәеит, доусы ирызшоу арҵага шәҟәқәа ргарц. Зхатә машьынақәа змамз таксила иргар акәын. Адиректорцәа неин, атаксистцәа ахьаангылоз, агәаран инагылеит. Згәаран ааиз, атакси иманы РОНО аҧхьа инаргыланы, ашәҟәқәа иоураны иҟоу аарымхны, атакси инақәҵаны, доусы рышколқәа рахь ирыманы ицон.
Дараҭиа Пас–иҧа игәаран анааи, раҧхьа иааины иааидгылаз атакси дынҭатәан, иаҧхьа игылаз иҩызцәа реиҧш, иаргьы РОНО рахь дцеит. Уа дахьнеиз иоураны иҟаз ашәҟәқәа аарымихын, атаксии абагаж ашә аартны инақәиҵеит. Иаргьы днеин атакси днаҭатәан, амҩа иқәлеит.
Дук мырҵыкәа ашкол агәашә иааины иаалагылеит ари атаксии.  Ашкол аҧхьа атакси анаагыла, Дараҭиа Пас–иҧа атаксии длылбаан, ашьҭахь днеины днагылеит, атакси аныҟәцаҩ иааира дазыҧшны. Атакси ныҟәцаҩ дааин, абагаж ааиртын, ашәҟәқәа ааҭигеит. Дараҭиа Пас–иҧа иааҧсахә атаксии ныҟәцаҩ инаииҭеит, Гәдоуҭаҟа ицоз џьоукы уа игылан. Урҭ арии атакси ҭацәушәа анырба иааины, «Гәдоуҭанӡа ҳаугома?»  ҳәа атаксии ныҟәцаҩ инаиарҳәан, уи даназыразха, инеины инақәтәеит. Уи акәхеит иманы дцеит.
Дараҭиа Пас–иҧа арҵага шәҟәқәа ааигазшәа анырба,  ҵаҩцәақәак ааины ашәҟәқәа аашьҭырхын, ирыманы ашкол ахь рҿынархеит.
– Абиблиотека аиҳабы дцахьазар ҟалап, шәышиашоу арҵаҩцәа рҭыҧ аҿы иҩажәга. Абиблиотека аиҳабы уаҵәы даар, акласс анапхгаҩцәеи лареи еицхырааны, ишаны арҵаҩцәа ирырҭап, – иҳәеит Дараҭиа Пас–иҧа. Ашәҟәқәа згаз аҵаҩцәа днарышьҭалеит ашкол адиректор Дараҭиа Пас–иҧа. Уи дахьҩеиз, аҩныҟа имцацкәа итәаз аҵараҟәша аиҳаби, акласснҭыҵтәи аусқәа реиҿкааҩи ракәын. Арҵаҩцәа зегьы цахьан рыҩныҟақәа рахь. Дараҭиа Пас–иҧа ашәҟә ҿыцқәа ахьааигаз, арҭ рҩыџьегьы даара ргәы иаахәеит. Избанзар, аҵаҩцәа ирымақәаз ашәҟәқәа ажәхьан, аӡәы инапы иакуа иҟамызт.
Арҭ ашәҟәқәа қәнагала ишаны аҵаҩцәа ираҳҭароуп, ҳрылабжьароуп, ашәҟәқәа пату шрықәҵатәу раҳҳәароуп, – иҳәеит акласси акласснҭыҵтәи  аусқәаа реиҿкааҩ Кәаӡ Дауҭ–иҧа.
– Аиаша уҳәеит Кәаӡ Дауҭ–иҧа. Ус иҟауҵароуп. Уара уоуп зегь реиҳа уи зусу, – иҳәеит аҵараҟәша аиҳабы Никәала Арзамеҭ–иҧа.
– Ааи, уа уоуп уи зусу, аха ҳара уи ҳазыҧшны ҳазтәарым. Зегьы иаҳусуп ари аус. Зегьы ҳмаҭәарқәа рзы ишҳалшо ала ҳақәҧароуп ашәҟәқәа пату рықәырҵаратә, ахәыҷқәа ҳрылабжьароуп, – иҳәеит ашкол адиректор Дараҭиа Пас–иҧа.
– Аиеи, џьушьҭ,  уи ҳара иахьа иҳамбеит, иаҳҳәац ауп, аха уара уахьыҟаз иҟоузеи? – иҳәан дҵааит ашкол аҵараҟәша аиҳабы Никәала Арзамеҭ–иҧа.
– Сара сахьыҟаз даара уамашәа иубаша, аусқәа ирылацәажәон. Блабаратәи ашкол адиректор ихатәгәаҧхарала акәытқәа аниҵеит. Рҵаҩык кәтыхьчас дҟаиҵеит. Акәытқәеи акәтаҕьқәеи ҭины, ашкол иагқәоу ҟаиҵарц, ахыдҵа игеит. Уи ахыдҵа иигаз шынаигӡо ала ажәа риҭеит аизара иалахәыз зегьы. Ари аизара иалахәын Раикомааи Обкомааи, аҵара аминистрра аҿынтә рхаҭарнакцәеи. Урҭ зегьы рықәгыларақәа рҿы, ари адиректор иқәгылара даара ахәшьара бзиа арҭеит.
Уи еиҿыркааижьҭеи шьҭа шықәсык ҵуан. Шықәсык ала аихьӡарақәа бзиақәа иҟарҵаз азы, зегь рықәгыларақәа рҿы, ахәшьара бзиақәа аҭо иахцәажәон. Ари Қарҭаа ианраҳа даара ргәы иахәеит. Абри еиҧш иҟаз алагалазы, Блыбааратәи ашкол акәтыхьча Қырҭтәылатәи ССР – зҽаҧсазтәыз арҵаҩы ҳәа ахьӡ ихырҵеит. Абри аус зегьы рхаҿы иааргарц, даргьы ирылшо акы ҟарҵарц алабжьарақәа ҟарҵон аиҳабыра, ҳәа ашкол адиректор дышцәажәоз дааҩнашылт Џыр.
– Уабаҟаз, Џыр уара иахьа аҵатәхәқәа умаӡамеи? – иҳәан дҵааит ашкол аҵараҟәша аиҳабы Никәала  Арзамеҭ–иҧа.
– Икәадақәоу ҵаҩцәақәак азыҟасҵон, –иҳәеит Џыр Иаша–иҧа. Џыр Иаша–иҧа Дараҭиа Пас–иҧа ииҳәаз зегьы иаҳаит арҵаҩцәа рҭыҧ данааҩнала.
– Акәтыхьча «Зҽаҧсазтәыз арҵаҩы» ҳәа аҳаҭыртә хьӡы ирҭама? Иауеи? «Зҽаҧсазтәыз акәтыхьча» ҳәа аҳаҭыртә хьӡы ирҭар, еиҳа еиҕьымзи? – иҳәеит уи.
– Уара зны уаамыццакыни? – иҳәеит Дараҭиа Пас–иҧа.
– 	Ҳара аус ҳалацәажәоит, уара аҵәы ҳалауҵоит, уара уеиҧш иҟоу апартиа далаҵатәӡамзт. Зегьы ҳазхәаҧшуа Қырҭтәыла хазына иаӡбаз, уи арҵаҩы дазықәҧоит анагӡара… Арахь ари акоммунист ииҳәо шәаҳауеит, иҳәеит Кәаӡ Дауҭ–иҧа. Абас иҟоу роуп ҳара ҳкомпартиа еилазго. Блыбааратәи абжьаратә школ арҵаҩы иахәҭаҵәҟьаны Қырҭтәылатәи СССР зҽаҧсазтәыз арҵаҩы ҳәа ахьӡ изҭаз рхаҵкы сара сцааит, урҭ аиашаҵәҟьа ҟарҵеит. Ақырҭуа жәлар дуӡӡа рхаҭарнакцәа ирҳәо рзымдыруа иҟоума, мамзаргьы? 
Абри азҵаара ықәыргыланы ҳаргьы ҳалацәажәароуп. Акәытқәа ҳзымааӡаргьы, егьырахь иҟаҳҵаша маҷымкәа иҟоуп, иҟаҳҵар ҳҭахызар. Ожәыҵәҟьа апартиа аизара ааҟаҵаны ҳаламцәажәар ада ҧсыхәа ҳамаӡам. Акәытқәа рааӡара ҳаргьы ҳалагоит. Ыы, блыбааратәи арҵаҩцәа раҵкыс ҳара ҳаицәома? Угәы ишҧаанагои, аҩыза Дараҭиа Пас–иҧа?
Дараҭиа Пас–иҧа иахьа аизараҿы сахьыҟаз исаҳаз ҳәа иҩызцәа рҿы ииҳәаз, даара дахьхәны дыҟан. «Абри анысҳәоз, сҿы ахы ҭашәарауааз», – иҳәон гәаныла. Ожәы Кәаӡ Дауҭ–иҧа, уи дидымгылар ада уаҳа ҧсыхәа имамызт.
– Ибзиоуп Кәаӡ Дауҭ–иҧа. Уара ишуҭаху ауп. Уара уоуп акласси акласс нҭыҵтәи аусқәа реиҿкааҩ, уара уоуп ашкол аҿы аиҵбыраӡатәи апартиа амаӡаныҟәгаҩ. Ус анакәха, уара ухаҭарнаки уареи, шәхала шәааицәажәаны, шәара ишәҭаху азҵаара ықәшәыргыл, ҽеила иҭҵааны шәалацәажәа, нас егьырҭ акоммунистцәагьы ирҳәо раҳап.
– Ибзиоуп, Дараҭиа Пас–иҧа иуҳәаз саҳаит сара абыржәыҵәҟьа, изҩуеит алаҳәара – иҳәан Кәаӡ Дауҭ–иҧа дызхатәаз астол амгәа ааиртын, қьаад бҕьыцк ааҭигеит. Иаҧхьа иқәыз иҩыга аақәихын, алаҳәара аҩра дналагеит уи иҩырц ииҭахыз.  Иара ииҩыз ақьаад ахьҭихыз, астол амгәа ааиртыхын, иааҭигеит кәалаҧ хәыҷык. Уи акәалаҧ хәыҷы акнопкақәа зҭоу ауп. Ҩ–кнопка цырак ааҭихын, ииҩыз алаҳәара аҭӡамц аҿы икыдыз, афанера иалхыз «Алаҳәарақәа» ҳәа зныз аҿы инкыдиҵеит. Акнопка наҟ–ааҟ ахқәа рҿы иналаҵаны. Ара итәақәаз ашкол аҵара аҟәша аиҳабы Никәала Арзамет–иҧеи, ашкол адиректор  Дараҭиа Пас–иҧеи инзхәаҧшыз алаҳәара ианын зҵаарак.
«Аҭаҭын афлыӡ цырак ҧхасҭамтәкәа аҭагалара» ҳәа. (Ажәахәҟаҵаҩ, аиҵбыраӡатәи апартиатә организациа амаӡаныҟәгаҩ Кәаӡ дауҭ–иҧа.)
Арҭ аҩ–хацәак назхәаҧшыз алаҳәарақәа зынӡак иргәамҧхеит, ари азҵаара иқәгылоу, аха аиҵбыраӡатәи апартиатә организациа амаӡаныҟәгаҩ Кәаӡ Дауҭ–иҧа иҩны икыдиҵаз ажәакгьы рзахымҳәааит иаҧхьаз аҩыџьагьы. 
Дара ирҭахы–ирҭахым, уи зҩыз изивамсит.
–Ари икыду алаҳәара шәара ижәбеит, шәаҧхьеит, ибзиангьы ижәдыруеит. Егьырҭ акомунистцәагьы, уаҵәы иааиуеит, ирбап, иаҧхьап, – иҳәеит иара.
Абас ала уаҳа ажәак мҳәаӡакәа, инадҵны ицеит иахәаҧшыз рҩыџьагьы.
Адырҩаҽны ашьыжь, арҵаҩцәа анааи, икыдыз алаҳәара иаҧхьеит. Иаҧхьан ианаалга, «даҽа уск ҳалаижьит» – рҳәеит иаҧхьаз зегьы.
Дара даара ирцәымҕахеит, ари аус. Адырҩаҽны аҵатәхәқәа зегьы рышьҭахь арҵаҩцәа рыҩныҟақәа ицеит, апартиа иалақәаз рыда.
Кәаӡ Дауҭ–иҧа днеин, икыдыз алаҳәара аакыдихын, иаҧхьа инаганы инықәиҵан, иара астол днахагылеит.
– Аизара ҳалагеит, ожәшьҭа далхтәуп аизара мҩаҧызгаша ахантәаҩы, – иҳәеит иара.
Аӡәы инапы ҩышьҭихит.
– Ажәа умоуп, – иҳәеит ашкол аиҵбыраӡатәи апартиа амазаныҟәгаҩ знапы иҩахаз  иахь днаҧшуа.
– Сара аизара ахантәаҩыс  дыҟазар сҭахуп, аҩыза Кәаӡ Дауҭ–иҧа. Уаха аӡәгьы ҿимҭӡеит.
– Ус анакәха, аҩыза Кәаӡ дауҭ–иҧа иахьатәи ҳаизара хантәаҩыс дҟалар зҭаху шәнапы шәҩаха, – иҳәеит.  Зегьы рнапқәа ирҩахеит.
– Ибзиоуп нас, сара соуп иахьатәи аизара мҩаҧызго, – иҳәан алаҳәара ааникылан:
– Амаӡаныҟәгаҩ далхтәуп, – иҳәеит иара, акоммунистцәа илаҧш нарыхго. Раҧхьа аизара хантәаҩыс, иара икандидатура назышьҭыз дахьтәаз, инапы дҩахеит. Уаҳа аӡәгьы ажәа данамыҳәа, амаӡаныҟәгаҩ икандидатура аашьҭаразы знапы иҩахаз ажәа ииҭеит.
– Сара аизара маӡаныҟәгаҩыс дыҟазар сҭахуп Дараҭиа Пас–иҧа, –иҳәан дааҳәны иҭыҧ аҿы длатәеит.
– Шәазыразума? Шәазыразызар, шәнапқәа шәырҩахеи? Аӡәк иеиҧш зегьы рнапқәа ирҩахеит.
Дараҭиа Пас–иҧа аҩыгеи ҩбаны еимаз қьаад бҕьыцк аанкыланы, днеины, астол днахатәеит.
Ус анкәха, сара соуп ажәахә змоу, шәааӡырҩы сажәахә салагоит, – иҳәан ацәажәара дналагеит.
– Аҩызцәа, акоммунистцәа шәа ишыжәбо еиҧш, иахьа, ҳаамҭа ҭыҧк аҿы игылом. Иахьа иҟоу уаҵәы иҟам, уаҵәы иҟоу – уаҵәашьҭахь. Ишыжәбо еиҧш аамҭа ҧхьаҟа ицоит, ҳара ҳаанымхарц азы, маҷк иадамхаргьы ҳаақәац–қәацароуп, иҟоу–иану аабароуп. Шәымбои Блыбааратәи арҵаҩцәа иҟарҵаз. Акәытқәа ранҵара аӡәы иакәӡам изыбзоуроу. Арҵаҩцәа реилазаареи анапхгаҩцәеи роуп изыбзоуроу. Дара кәытқәа ианырҵаз рыла ашкол иагыз ҟарҵеит. Абуфеҭ уи ала асус ауеит. Зегьы акәытқәа ҳмааӡар ада ҧсыхәа ҟамло ҳаҟоума? Даҽа уск аҧшаара уамак аҭахны избом. Уи ала аҧара рҳаны, акәытқәа ааҳхәоит. Нас ҳаргьы акәытқәа рааӡара ҳалагоит. Аха уи уашьҭантәи усуп. Уи маӡам, шәаргьы ижәбоит. Аколнхацәа рымч азхом аҭаҭын афлыҷ аингалара, рымхқәа ирҭоуп, аџьықәреи аҿыхра иаҿуп. Раикомаа ианаардыр, аколнхацәа аџьықәреи аҿыхрахь макьана инарышьҭуам. Уи аҵкыс ҳара афлыҷ еидаҳкылоит. Ииашоуп, уи арыҧхра даара иуадаҩуп, аха сара изласыӡбаз ала еиҳа еиҕьуп, шәеидгылар, иҳалшоит.
– Уара ишҧоуӡбеи? – дҵааит Џыр иҭыҧ аҿы дыштәаз.
– Шәымбои, уажәнатә аҵәы алаҵара дшалагаз, – иҳәеит ажәахәҟаҵаҩ, Џыр иахь ихы рханы. Џыр уаҳа ажәакгьы имҳәеит, Кәаӡ Дауҭ–иҧа дналагахт ииҳәоз иажәахә инацҵаны:
– Еиҳа еиҕьуп афлыҷ змоу амахәқәа рҿы икнаҳҳар. Уа ирласны иҩауеит.
Ианҩалак, мшык аныцәгьоу инақәыршәаны, иахьыхшьу илылбааганы, абҕьыцқәа ааҿыхны, аиашьқьқәа ларгыланы, иара уаҵәҟьа илҭаҧсаны, иҟны, иҿаҳҳәоит. Убри аҩныҵәҟьа амашьына илақәҵаны, аҳәынҭқарра иалаагалоит.
Шәара шәазхәыц, ахәбатәи акласс инаркны, шәҩык усура ианҭыҵ, заҟа ҟарҵо. Ҩнак аӡә уаҳа изыҟамҵаргьы хкьылак ҟаиҵоит.
Ус анакәха ҽнак ала еиҳа ианеиҵоу, хышә кыла афлыҷ еидыҳкылоит. Ҩажәамш аус ааур, заҟа кыла ҟало. Уи иреиҵаӡоу ахә ала иаҳҧхьаӡар, заҟа мааҭ аҧара ҳауа.
Абри сара абас исыӡбеит. Шәара шәадгылар, ахашәалахә ду ҳауеит. Ҳбуфеҭгьы иазхоит, ҳашкол иагугьы ҟанаҵоит. Иаҧсоуп шәгәаҳәозар, акәытқәагьы алааҳхәоит. Раҧхьатәи амшқәа рзы ирызхаша рыхәгьы алааҳхәоит. Нас дара рхәы дара иаарго, ахашәалахәгьы ҳауа ҳалагоит. Абри ауп сара ишәасҳәарц исҭахыз, аӡәыр ишәзеилымкааз ыҟоума? 
– Ишәзелымкааз ыҟазар азҵаарақәа сышәҭ, изласылшо ала аҭакқәа шәысҭоит. Азҵаара шәымамзар, ахцәажәарахь ҳаиасуеит, – иҳәеит Кәаӡ Дауҭ–иҧа, азҵаарақәа ирҭар зынӡак иҭахӡамкәа, итәаз зегьы лаҧшыла иааимидан.
– Абри мчыла аӡәыр иҳадиҵоу, мамзар уара ухала иуӡбоу? – дҵааит Џыр Иаша–иҧа
– Азҵаара шәымоума анысҳәа, ҿумҭӡеит. Нас ахцәажәарахь ҳаиасит, ожәы уара уааҳәын, азҵаара суҭоит. Ус акәзаргьы узҵаара аҭак ҟасҵоит. Ҳара ус ҳашьцылеит, аиҳабыра иҳадрымҵакәа ҳара ҳхала акгьы ҳзыҟамҵо. Аиҳабыра раҵкыс ҳара ҳаицәоума?  Ҳреицәоушәа ҟаҵаны ҳзыҟоузеи? Абас аҭак ааҟаиҵеит ажәахәҟаҵаҩ Кәаӡ Дауҭ-иҧа.
– Сынтәантәарак ахәыҷқәа ҳаманы аҳәысҭақәа ҳархуп, аиҳабыра адҵа иҳарҭаз ала. Аиҳабыра ргәы иахәо ҟаҳҵоит ҳәа ожәы, ҳара ҳхала ҳашҧалагои, аҭаҭын афлыҷ аҿыхра? Ианбыкәыз афлыҷ анҿаҳххьаз. Уи зыҿҳархуа рҭаацәа ирҳәои? Рҭаацәа ргәы иаанагари? Арҭ азҵаарақәа зныкыр уара урызхәыцхьоу? – иҳәеит Дараҭиа Пас–иҧа дахьтәаз иҽизнымкылакәа.
– Аҭаацәара ара усс ирымееи? Урҭ аус ахьрымоу рхәыҷқәа рыҩны ианыҟоу ауп. Уа дара ишырҭаху рхәыҷқәа ирхылаҧшлааит. Ҳара  ҳусс ирылоузеи? Аха арии ашкол аҿы, абарҭ зегьы зусу, ҳара арҵаҩцәа ҳауп. Ҳара зегьы ҳаҵкыс, раҧхьа иргыланы, аҭакҧхықәра зду ашкол адиректор иоуп, аха уара еиҿукаауа акәым, аӡәы акы еиҿыскаауеит ҳәа далагаргьы уиҧырхагахоит.
– Ус умҳәан, ус. Ҳара ҳдиректор макьана аӡәы диҧырхагаханы, ҳара дҳамбаӡацт. Иара ицхыраара ду зегьы ирыдуп. Уи дырны пату иқәзымҵо ҳәа ҳара аӡәгьы дҳаздырӡуам, уара уакәымзар. Ииашамкәа, дарбанызаалак, аӡәгьы диҿамгылацт, – иҳәеит коммунистк дахьтәаз.
– Шәара шәышхәыцуа акәӡам ахәыцра шаҭаху. Политикалоуп ахәыцра шаҭаху, аха рыцҳарас иҟалаз, аполитика шәашьҭам, ма ишәзелкаауам. Аполитика иашьҭоу, еилызкаауа иоуп зегьы пату зқәырҵо, ауаагьы пату рықәызҵо.  Шьҭа ҳазҵаарақәа ҳарҟәаҵны, ҳаиасып ахцәажәарахь. Шәахцәажәа изҭаху. Амала,  Қырҭтәыла аҭаҭын иаланагалаз азхоит, уаҳа аҭахӡам шәымҳәан, ҧхашьароуп, ус шәҳәар, – иҳәан Кәаӡ Дауҭ–иҧа изҵаарақәа дрыцәшәаны, азҵаарақәа ирҟәаҵырц нарабжьаиган, ахцәажәарахь диасит. Уа ирҳәашаз ҳәа ахшыҩ дырҵаны амҩа инықәиҵан, шьҭа даацәажәахт.
– Изҭахыда, иахцәажәарц? 
– Азҵаарақәа иҟарҵақәаз рыла ҳара иаабоит аҭаҭын афлыҷқәа реингалара аӡәгьы ишиҭахым, нас уара уааҟәымҵӡакәа, убри узахьынҳалазеи? «Афлыҷ ҿышәх» ҳәа аӡәгьы имҳәаӡеит. Насгьы уара иудыруазар ухәҭоуп ахәыҷқәа аплангьы шрықәу,  – иҳәеит коммунистк дахьтәаз.
Уаҳа акыр зҳәар зҭаху аӡәыр шәыҟоума? Ус аӡәгьы шәыҟамзар, анапышьҭыхра ҟаҳҵап, – иҳәан иҽааирҕәҕәеит Кәаӡ Дауҭ–иҧа.
– Сшәыҳәоит, сара ажәалагала иҟасҵаз иадгыло шәнапқәа  шәырҩахарц, – иҳәан иара инапгьы дҩахеит, аха иара аӡәгьы дидымгылеит. Зегьы дынрылаҧш–аарылаҧшит, инапы шьҭыхны ишикыз. Иара ида аӡәгьы инапы шьҭимхәшәа аниба, дгәааит. «Шәмаӡаныҟәгаҩра шәара ишәымаз» Сара уаҳа арахь сыжәбом, – иҳәан дымтәаӡакәа ишәҟәқәа аашьҭихын, ашә агәараҳәа, инкыдыжьланы дындәылҵны дцеит.
– Ари даҳзымашшуазар жәбап, – иҳәеит Дараҭиа Пас–иҧа, Кәаӡ Дауҭ–иҧа дгәааны данца ашьҭахь.
– Дашшып, аха нас дабацои?  Аусура даҟәыҵуама? – ИҲӘЕИТ Џыр иҧсахы ҧыжәжәо.
– Имур иқыҭа зегьы адгаланы, аизара ҟаҳҵап. Ас ҳара ҳхәыҷқәа ҳзымааӡеит. Қарҭаа ҳрыцәшәару, Аҟәаа ҳрыцәшәару, Гәдоуҭаа ҳрыцәшәару? Ҳара ҳзыцәшәо ҳзымдыруа, ажьеиҧш зегьы ҳрыцәшәо ҳаҟоуп. Урҭ зегьы ҳарҟәаҵып, ожәшьҭа ҳахгьы ҳацәшәо ҳалагеит, – иҳәеит даҽа коммунистк дҩагылан. Зегьы ахьтәаз «ауу» ааилдыргеит. «Уаҳа аҭаҭын ашҟа ҳазнеиуам, ҳҵаҩцәа ҳзыҧхасҭатәуам, ҳаргьы ҳахқәа ҳзыҧхасҭатәуам». Зегьы ахьтәаз рыгәқәа ҧыжәжәо, ргәалақәа рҳәон.
– Акгьы хьаас иҟашәымҵан, аус злоу шәара шәоуп. Шәара ишышәҭаху еиҧш иамур, ақыҭа уаа еизаагап. Ажәлар ҳадгылар бзиоуп, дара рхәыҷқәа роуп иҳаман аҳәысҭақәа ҳархызаап, – иҳәеит Дараҭиа Пас–иҧа, иҩызцәа даарылабжьан.
– Кәаӡ Дауҭ–иҧа ашшра дымцакәа, аҩныҟа дцазаргьы ҳаздыруам, ҳаргьы амцхә ҳшәоит, амцхә ашәара ҳамоуп, – иҳәеит даҽа коммунистк. Насгьы ижәдыруаз ҳара акоммунистцәа иаҳаӡбо мацара ҳколлектив зегьы шадымгыло, даргьы ишрымоу рхатәы гәаанагара, рхатәы дунеи. Урҭ макьана ус иааиуеит, аха «Ахаҳә уршыр иҧжәоит» ҳәа шырҳәо еиҧш, ажәлар ҳмыршыоруп. Урҭ рычҳара анхыҵ, ҳара акгьы шҳалымшо агәра згоит, – иҳәеит ицәажәоз аккомунист, – шәаала досы ҳаҩныҟақәа рахь ҳцап. Ас аколлектив ду ахьыҟоу, аимак–аиҿак ҟаларгьы омашәа ибатәӡам. Аҭаацәа бзиагьы мрик дрылпашәар алшоит, – рҳәоит ажәлар. Уи итәы уадаҩым, – иҳәан Дараҭиа Пас–иҧа иҩызцәа раҧхьа дҩагылан, ашә аартны дындәылҵит. Уа итәақәаз зегьы уи ишьҭагыланы индәылҵын, рыҩнқәа рахь амҩа иқәлеит. Арҭ зегьы рыҩнқәа рҿы ианнеигьы, иахьатәи реизара акәын хьаас ирымаз, зегьы рыгәқәа иҭымҵәо акәын ишыҟаз реизара. Знык иаахәланы, ишандаз, иҟало аабап ҳәа иҧшуан арҭ арҵаҩцәа, акоммунистцәа. Дара зызгәаҟуаз ахәлареи ашареи аҧсабара азакәанқәа еиламгакәа имҩаҧсыит.
Арҵаҩцәа шцалац еиҧш адырҩаҽны шьыжьымҭан зегьы ашкол аҿы иҩеит. Раамҭа анааи, ишыҟарҵалац еиҧш, доусы рыклассқәа рахь ицеит. Уи аҽны иманшәаланы рҵатәхәқәа ирылгеит. Арҵаҩцәа аҷаҧшьацәа рнапқәа ирхаз аҟаҧшьқәа аарымырхын, акласси акласснҭыҵтәи аусқәа реиҿкааҩ Кәаӡ Дауҭ–иҧа дахьтәалоз, иҭыҧ аҿы иықәырҧсеит. Ушьҭа доусы рҩныҟақәа рахь ицарц рҿанынархоны еиҧш, ҩмашьынакы еишьҭагыланы агәашә иаадгылт. Раҧхьа агәашә иаадгылаз амашьына араион аҵара аҟәша аиҳабы Дарафеи Дарыҟәа–иҧа имашьына акәын.
Аҩбатәи амашьына дааҭыҵит Гәдоуҭатәи араиком аҩбатәи амаӡаныҟәгаҩ Гелашвили Биӡико Илиа–иҧа. Агәашә аартны ашкол ашҭа иҭаланы ишааиуаз, Дараҭиа Пас-иҧа машәыршәа ахышә дынкылҧшит. Уи ибеит иааиуаз зегьы.
– Ааит иҧсцәа еиҭеигааит, дахьаҳзашш жәбоу, уара? – иҳәан Дараҭиа Пас–иҧа иҩызцәа даарылаҧшит.
– Ушьҭа аҩныҟа ацара иаамҭоуп, уи азы аӡәгьы гәыбҕан ҳаиҭом. Уаҳа ҿымҭӡакәа шәсышьҭаланы шәҿаашәха, – иҳәан ашә дынхыҵит. Иара иҩызцәа ишьҭаланы рҿынархеит.
Убри аамҩазы, иааиуаз асасцәа ашкол аҩбатәи аихагыла амардуан иаҿаланы иҩеиуан. Убасҟан Дараҭиа Пас–иҧа ибжьы аагеит:
– Шәабаҟаз шәыхәҵәы азҳааит, аусура анҵәамҭаз, – иҳәан раҧхьа иҩқәназ араион аҵара аҟәша аиҳабы Дарафеи Дарыҟәа–иҧа инапы ааимихит. Уи Дараҭиа Пас–иҧа данынеиҿаҧш, уаҳа ажәак мҳәаӡакәа дааиалацәҟәит. Уи ишьҭагыланы иааиуаз Гелашвили Биӡико Илиа–иҧа инапы ааимихит «Добро пожаловать дорогои Гелашвили Бичико Илич», – иҳәан.
– Арҵаҩцәа зегьы ааргьежьны хәминуҭк раҟар ҳаимацәажәароуп, иҳәеит РОНО аиҳабы Дарафеи Дарыҟәа–иҧа.
Арҵаҩцәа зегьы аангылт ашкол абарҵа. Ашкол адиректори иаази арҵаҩцәа рҭыҧ ахь илеит. Аиҳабыра рҭыҧқәа аанкыланы ианнылатәа ашьҭахь, арҵаҩцәагьы аагьежьын, арҵаҩцәа рҭыҧ илыҩналан, ауасақәа аншәалак ишааикәагыло еиҧш иааикәагылеит.
– Џьоукы шәҭыҧқәа аагазар ҟалап, доусы шәахьақәшәо шәлатәақәа, рацәак аамҭа шәцәаагом, –иҳәеит араион аҵараҟәша  аиҳабы Дарафеи Дарыҟәа–иҧа. Аҭыҧқәа ахьыҟақәаз зегьы латәақәеит. Иашшыз иҭыҧ аҿы Дарафеи Дарыҟәа–иҧа дтәан, уи ивагылан даҽа сқамк. Уск аҵыхәала аӡә данааилоз дахьтәоз. Уа длатәеит ашкол адиректор Дараҭиа Пас–иҧа.
Араион аҩбатәи амаӡаныҟәгаҩ Гелашвили Биӡико Илиа–иҧа имырбакәа, араион аҵараҟәша аиҳабы Дарафеи Дарыҟәа-иҧа, Дараҭиа Пас-иҧа дааиалацәҟәын. «Умшәан уҽырҕәҕәа», – ҳәа аанарго». Дараҭиа Пас-иҧа иара усгьы сшәап ҳәа игәы иҭаӡамызт. Дзыцәшәараны иҟази, ахәыҷқәа дрыдгылазар?  Иаргьы иҩызцәа зегьы рҭыҧқәа аанкыланы ианылатәа араион аҵараҟәша аиҳабы дҩагылан, днавала–аавало акәымкәа, иаразнак, иззааиз аус ала ацәажәара дналагеит.
– Аҩызцәа, ҳара ҳнапы иану ахәыҷқәа аҵара дырҵара мацара акәӡам. Аҵара дырҵара еиҧш, ҳара ҳнапы иануп урҭ рааӡарагьы. Ус анакәха аҵара инаваргыланы, аџьа усгьы  рылаҳааӡароуп коммунист ҵасла. Уи ада ҧсыхәа рымаӡам, дара анрызҳалак.
Убри дырны ауп, ҳара ҳаиҳабыра, Қарҭаа раҧхьа инаргыланы, аџьа ҳаҭыр ақәҵаны, аҵарагьы ҵо, аусгьы шыдҳаруа. Ари иашаны еилызкаауа рацәаҩуп ҳара ҳқырҭтәыла. Аха иҟоуп иззеилымкаауагьы. Иара убас еилызкаауа, аха цасҳәа, ирзелымкаашәа ҟазҵогьы. Убас иҟоу ҟалеит, цас иауазшәа шәара шәышкол аҿгьы. Аҧсҭазаара ҧхьаҟа ицоит, аха шәара ижәуам.  Даара шәиеиҧшуп, аҕба амшын еиҩрссо ихыланы ицо, «Сцом» ҳәа амызгәыҭ иахьынҳало. Ус ҳҳәеит ҳәа шәара шәҿы дыҟоуп амцаҧшь иаҩызоу аҵеи, акласс акласс нҭыҵтәи аусқәа назыгӡо, аиҵбыраӡатәи апартиатә организациа амаӡаныҟәгаҩ Кәаӡ Дауҭ–иҧа. Аха рыцҳарас иҟалаз, уи ицхраауа, идгыло, уаҩ димам. Ишәзеилкаауам ҳҳәар, ҳиашам. Еилышәкаауеит, аха ишәыхьыз, ишәыҵалаз сзеилкаауам. Шәидгылароуп Кәаӡ Дауҭ–иҧа. Абри ауп сара ишәасҳәо, – иҳәан иажәа даалгеит, араион аҵараҟәша аиҳабы  Дарафеи Дарыҟәа–иҧа. Уи ажәа ииҭоит араион аҩбатәи амаӡаныҟәгаҩ аҩыза Гелашвили Биӡико Илиа–иҧа. Уи дҩагылан, ацәажәара дналагеит.
– Сара аҧсышәала сызцәажәом аха ҳазҵаара иқәгыло сазхәыцны, аҩыза Дарафеи Дарыҟәа–иҧа иажәақәа ицәажәашьа, санрызхәыцлак, ҧшьынҩажәеи-жәаба процент рҿынӡа еилыскаауеит ииҳәаз. Сара исҳәогьы уи ауп. Убри аҟнытә, сшәыҳәоит шәицхраа шәҵеит Кәаӡ Дауҭ–иҧа. Зегьы рымхқәа ирхуп, аџьықәреи ҿырхуеит. Ҳара Қырҭтәылантә адҵа ҳамоуп, аҭаҭын бҕьыцк аанмыжьқәа, ҳалымгакәа аџьықәреи аҿыхра ҳаламгарц. Аха ҳара шәрыцҳаҳшьеит.
Аколнхацәа рымхқәа ишрылоу, ҳзымдыруа џьышәшьома? Кәаӡ Дауҭ–иҧа излаиҳәо ала, иара шәидгылар, шәыплан ишәыдыз тоннак ацышәҵахьеит.  Инханы иҟоу афлыҷ қәнагала еидышәкылар, даҽа хтоннак инареиҳаны шәыплан иацышәҵоит. Аҩызцәа, шәара ижәдыруазааит уи цхыраара дууп Қырҭтәылазы, Аҧсназы, ҳраион азы, ҳқыҭазы, иара убас шәхазгьы. Шәидгыл шәҵеи лаша, Кәаӡ Дауҭ–иҧа. Ара зегьы шәахьцәажәо, аимак, аиҿак аҭаны иҟаҳамҵап. Иахьа шәхәыҷқәа аушәыжьхьеит. Ушьҭа урҭ шәрылаланы иахьеидышәкыло егьыҟам, аха уаҵәы шәҵатәхәқәа аныҟашәҵалак ашьҭахь, иааидкыланы ирашәҳәа, ҩымшҟа-хымшҟа аколнхара ҳацымхыраар ҟалом ҳәа. Абас аусура шәалагар, иара аус ахаҭа, шәнарбоит, заҟа мшы аус утәу. Уаҵәы шәшааилак еиҧш усура шәцоит ҳәа шәҳәоны аҵаҩцәа  рлымҳа иааҭасыр,  усурагьы шәызцом, шәҵатәхәқәагьы шәзыҟаҵом. Убри ауп сара ишәасҳәо. Уаҵәашьҭахь шәцароуп усура. Ҳара, еснагь ҳзышәхылаҧшуам, аха раҧхьатәи амш аан, дшәыцхраарц дышәзааҳашьҭуеит араиком ахаҭарнак. Ақәҿиара дуқәа шәзеҕьасшьоит, аҩызцәа, – иҳәан аҟәаҿыҳәа иҭыҧ аҿы днатәеит.
– Аҭаҭын аҭагалара сынтәантәарак ҳаҿуп, ҳапрограмма хьӡашьас иҟаҳҵои?  Ахаангьы афлыҷ аҿыхра  аӡәгьы иҳадимгалацызт. Сынтәа иҟалазеи? – дҵааит Џыр.
Абас азҵаара ҟазҵаз Џыр шиакәыз еилыскааит ушысымбацызгьы. Иудыруаз Џыр, арҵаҩ бзиа ипрограмма ахьӡашьа дақәшәоит. Шәара зегьы шәырҵаҩцәа бзиақәоуп ҳәа ауп ҳара ишаадыруа акәымзар, ахәыҷқәа рааӡарахь шәааҳашьҭуазма? – иҳәеит араиком аҩбатәи амаӡаныҟәгаҩ Гелашвили Биӡико Илиа-иҧа. Убри ашьҭахь уаҳа аӡәгьы ажәак  сҳәоит ҳәа даламгеит арҵаҩцәа реилазаара аҟнытә. Амала аҵыхәтәан Дараҭиа Пас-иҧа дҩагылан, иҳәеит:
– Уаҵәы ҳҵатәхәқәа рышьҭахь аҵаҩцәа ираҳҳәоит, рымаҭәа ажәқәа рышәҵаны ишааша. Абас иажәа ааиркьаҿит уи.
Зегьы ҩагылан индәылҵит. Араиком аҩбатзи амаӡаныҟәгаҩи араион аҵара аҟәша аиҳаби ирыцны илбааит Дараҭиа Пас-иҧеи, Кәаӡ Дауҭ-иҧеи.
Асасцәа шиашаз рмашьынақәа ахьгылаз инеит. Дараҭиа Пас-иҧеи Кәаӡ Дауҭ–иҧеи асасцәа чеиџьыкак рзыҟарҵарц рҭаххан, аха иззыҟарҵоз ирымуит. Дара рмашьынақәа ианынырҭалоз, «Ишшәаҳҳәаз ауп» рҳәан рнапқәа ҩышьҭырхын, излааз рмашьынақәа еишьҭагыланы рҿынархеит.
– Ирҳәаз шәаҳаит, урҭ ҳрывасны ҳара мчы ҳамам, –иҳәеит Дараҭиа Пас-иҧа дахьгылаз, арҵаҩцәа зегьы ааины инааидгыла.
– Ус ауп, ус иҳәеит Кәаӡ Дауҭ-иҧа дахьгылазгьы. Арҵаҩцәа зегьы рыгәқәа еиқәышьшьы иааидыҵын, доусы рыҩныҟақәа рахь рҿынархеит. Зегьы игәаҕ рыман ҧсахҩык иеиҧш дырҧхьаӡон Кәаӡ Дауҭ-иҧа. Иара дахьгылаз иҭыҧ аҿы дгылан. «Зегьы шәеидгылан, аха шәара шәаҵкыс сара сиааит» ҳәа игәы дҭахәыцуан. Асакара иқәгылоу аҵла заҵә еиҧш, арҵаҩцәа еицны иахьлеиуаз дрыхәаҧшуан. Игәы иҭоу зеиҳәаша ҳәа аӡәгьы димбакәа, имала, дахьгылаз дгылан.

Ажәбатәи ахы

Ливуки  Стефеи аҧсраҿынтә аҩны ианааи Ҭинагьы дыҟамызт, Марҭагьы дыҟамызт. Аха уи даарак хьаас иҟарымҵеит Ливуки Стефеи. Избанзар, дара ирдыруан, Ҭина иахьа, Аҧсныҟа дышцоз. Марҭа уи днаскьалгозаап, рҳәеит. Ус иагьыҟан, аха Марҭа Аҧсныаҟа дышцаз, арҭ ҧхыӡ ирбаргьы ихарҵо ҳәа иҟамызт. Ҭина уи лхы иақәналыргомызт, уи ибзианы ирдыруан Стефеи Ливуки. Марҭа лакәзар, Аҧсныҟа дцарц илыӡбаз, башахазгьы Ливуки Стефеи рхаҿы ирзаагомызт.  Марҭа лаҳәшьаду днаскьалгозар, даап ргәахәын, иҭынчӡа иаатәеит.
Аамҭа акыр цеит, аха дыҟам, амала, агәыҕра рымоуп, џьара лҩызак лҿы дыҟазар, даап ҳәа. Иҧшит, иҧшит, еиҭаҧшит, аха дыҟам.
Амш алашара ацәмаҷхо, ҧшьаала алашьцара иалагеит. Стефагьы есааира илылсуа далагеит Марҭа лыҟамзаара, аха иҟалҵои, дабацои, Стефа?  Ливукгьы игәы иалоуп Марҭа лыҟамзаара, аха егьаумҳәан дхаҵами, уи игәы алашьа хазуп, Стефа лгәы алашьа аасҭа.
– Бара Стефа, Марҭа лҩыза Маша лышҟа дцазар? – иҳәан Ливук Стефа длазҵааит. Стефа илҳәара лзымдыруа даақәхеит.
Ус ҟалҵазаргьы ҟалап, аха дымҵаакәа дышҧацоз? Ус ахаангьы лара иҟалҵахьазма, мамзаргьы? 
– Ахаангьы иҟалымҵацызт аиашаз, аха уажәы иҟалҵазар ҟамлои? – иҳәеит Ливук Стефа дылҿаҧшуа.
– Ааи, усгьы ҟалар алшоит, – лҳәеит аҭакс Стефагьы. 
– Ус анакәха, иаарласны Маша лахь ацара аҭахуп, – иҳәан Ливук Стефа лнапы кны длахан, иҿынеихеит. Стефагьы уи днаишьҭалеит. Урҭ шиашаз ргәара инҭыҵын, автобусқәа ахьгылаз ахь, рхқәа рханы рҿынархеит. 
Автобус ахьаангылоз ианнеи, жәабаҟа минуҭ азҧшра рықәшәеит. Нас иааит автобус. Ливуки Стефеи  иҩақәтәан сааҭбжак ашьҭахь Машараа ргәара инҭалан, урҭ иаарҧылаз Дариеи Машеи рыла еилыркааит Маша лҿы Марҭа дшымнеиз. Марҭа Маша лыда уаҳа ҩыза дышлымамыз, усгьы дара ирдыруан.
Аҵыхәтәан Маша лан Дариа даахәыцын, ус ҿаалҭит:
– Аиаша шәасҳәап уи лаҳәшьаду длыццазар акәхап. Лаҳәшьаду ус ҟалҵом ҳәа шәара ишәҳәоит, лыгәра жәгоит, аха иабажәдыруеи, лара лгәы иҭоу? Иаҳҳәап лаҳәшьа ду ус лгәы иҭамзаргьы, адәыҕба даналҭа, Марҭа длымбааӡакәа џьара лхы авалкызар, ашьҭахь лаҳәшьаду лкупе усгьы лара илдыруан уа днеизар, саб иахь сбыцымцар зуам ҳәа лҳәазар, ушьҭа иаҳҳәап, лаҳәшьаду иҟалҵараны иҟоузеи, – лҳәеит Дариа, аҵабырг иақәыршәаны иҟоу, шыҟоу зегьы лара илдыруашәа.
– Ус анакәха, ишҧаҟаҳҵои? – лҳәан дҵааит Стефа.
– Иҟашәҵахои? – Амилициа рахь адырра ҟашәҵа, уаҳа ҧсыхәа аманы сара избом, – лҳәеит уи.
– Ҳәарас иаҭахузеи, ишәҳәаз иашоуп, – иҳәеит Ливукгьы.
– Уи Аҧсныҟа дцазар, уаҳа арахь дмааӡои? – дҵааит Марҭа лҩыза Маша лылаҕырӡ лҿашы дахьгылаз.
– Дышҧамаауеи, даауеит, – лҳәеит Маша лан Дариа, лыҧҳа лхы лнапы аақәшьуа.
– Ус акәзар зыҧшрак аҭахӡам. Иаарласны Аҧсныҟа адырра ҟаҳҵоит, ҳдәықәҵа амилициа рахь, – лҳәан Стефа, Ливук инапы кны даахан, дзацәажәоз аҧҳәыс «ҳаҭамзааит»  ҳәа налеиҳәан, лҿыналхеит. Ливукгьы «ҳаҭамзааит» – иҳәан дыздгылаз дынрыдҵны иҿынеихеит.
Амилициа ахьыҟаз автобус ала ацара аҭахымызт азы,  убри аҟнытә шьапыла инеирц рыӡбеит. Ус иагьыҟарҵеит Ливуки Стефеи. Имццакӡакәа ҭынч амҩа ианыланы рҿаархеит. Харак имцакәа, ишнеиуаз амилициа рышә инылагылт. Уаҳа аӡәгьы изымҵааӡакәа, ишиашаз, амилициа аначальник иҿы инеит. Уа иахьнеиз ирҳәеит иҟаз-ианыз зегьы акы агмыжькәа, акы ацымҵакәа. Ливуки Стефеи ирҳәоз аниаҳа, аначальник ҭынч дмыццакӡакәа, иара ишиҟазшьаз еиҧш, ус иҳәеит:
– Шәара шәыҧҳа дызгеит зышәгәахәуа лаб лаҳәшьа ладрес шәымазар иҳашәҭар, реиҳа ианеиҳау мчыбжьык ахы–аҵыхәала уахь дылгоу–длымгоу еилкааны ишәаҳҳәоит. Лара ахәыҷгьы илҳәо лҿахәы лҿаҳхуеит. Иҟалап уи дазыразны, уахь дцазар, аха ушьҭа дахьхәхьазар. «Сан лышҟа сымцар ҟалом ҳәа дгылазар». Урҭ зегьы еилкааны, нас ишеилкаахалак, иашала амҩа иқәҵатәхоит. Уи шыҟало ҳәа сара абра ишәасҳәоит сҳәар шәызжьеит. Уи ҳәарас иаҭахузеи, аамҭа аҭахуп, аамҭа иаҳнарбоит. Ожәы шәара сара сыхьӡала арзаҳал ҩны иааншәыжь, иҟоуи шыҟоу излажәдыруа ала, аиаша агҵаны. Нас сара уи аӡәы идсҵоит. Уи идҵа шынаигӡо сацклаҧшуеит, аамҭала илшо исырҟаҵоит. Абас иҟоуп ҳара ҳусушьа. Убри ауп сара исылшогьы – иҳәан дааҳәны, иусқәа днарылагеит.
– Абри аҩыгеи ақьаади згар ҟалома? – дҵааит Ливук.
– Ишҧаҟамлои, ига, – иҳәеит аначальник.
Ливук ақьаади аҩыгеи аақәихын, иҭацәыз сқамк аҿы даатәан амилициа аначальник ихьӡ ала арзаҳал ҩны иаҧхьа инықәиҵеит.
 Иара ихьӡала иҩыз арзаҳал илаҧш нахиган:
– Ушьҭа шәца, атак Аҧснынтәи иаауеит, ианаалак аҽныҵәҟьа ишәаҳҳәоит. Ус акәымкәа арахь ак лыхьзар ҳара иаҳмаҳар ада ҧсыхәа ыҟаӡам. Ус акыр ҳаҳаны ҳҟалар, шәара ишәаҳҳәоит, – иҳәеит амилициа аначальник.
– Даара иҭабуп, иаҳзыжәуз агәцаракразы, – иҳәеит Ливук аначальник икабинет ааныжьны дандәылҵуаз.
Уаанӡа ҿымҭкәа Ливук ивагылаз Стефагьы данындәылҵуаз, лылаҕырӡқәа лгәы иқәыжжуа, мчыла даацәажәеит:
– Даара иҭабуп, ҳшәықәгәыҕуеит, абзиара шәзыҟалааит, – лҳәан Ливук иашьҭахь дгыланы лҿыналхеит.
– Абзиара шәымаз лыбзиа ӡбахә шәаҳааит, – иҳәеит амилициа аначальник икабинет аҿынтә иандәылҵ, маҷк аҟара иааҭгылеит, иахьыллыбааз. Ожәы Ливук игәы иаанагон, Стефа лгәы ҧжәо дыҟоуп. Убри аҟнытә маҷк иадымхаргьы, лгәы ааиҵызхша, лгәы ҟазҵаша, дзырлахҿыхша, џьара акы ихәыцырц. Акраамҭа дхәыцуан Ливук. Аҵыхәтәан, дазааҭгылеит зегь реиҳа еиҕьуп ҳәа ииҧхьаӡоз акы. Уи ацирк ахь лгара акәын. Аха ацирк Марҭагьы ларгьы ааигәа идирбахьан азы, мап лкыр ҳәа дшәеит. Киносахьак лирбар, издыруада,  маҷк иадамхаргьы лгәы аалхашҭып ааигәахәит.
– Стефа, маҷк аҟара акәзаргьы бҽыҟажа, бҽырҕәҕәа, Марҭа былцәымшәан, уи акгьы лыхьуам. Ҳәарада, уи лаб иаҳәшьа дылгеит. Урҭгьы дыртәыми ҳара дшаҳтәу еиҧш. Урҭгьы дырҭахыми ҳара дшаҳҭаху еиҧш. Акыр лыхьыр ҳәа бымшәан. Уи хьаас дҟабымҵан сбыҳәоит.
– Иуҳәо иашоуп, Ливук. Уахь дыҟазар акгьы шылмыхьуа здыруеит. Аха уахь дымцакәа арахь акы лыхьзар, ишҧаауеи? Иаҳачҳагәышьап. Иаҳмычҳаргьы ҳабацо, мчыс иҳамоузеи? Иахьцалак арҭ аҩымшк адырра ҳауеит, – лҳәеит Стефа.
– Ус ауп, ҳәарас иаҭахузеи? Ари аҩымшк адырра ҳауеит Аҧснынтә ҳәа сгәы иаанагоит Стефа, бгәы иацәымҕымзар киносахьак ҳахәаҧшыр, ҳагәқәа ааҳхаҳаршҭуан…
– Мап Ливук киносахьак сахәаҧшит ҳәа сгәы схашҭны сҟалаӡом. Сыҧҳа дысхазыршҭуа ҳәа адунеи аҟны акгьы ҟалоит ҳәа сыҟам. Амала, акрыфароуп уаҩ изымычҳауа. Ауаҩы зыҷкәын дыҧсызгьы иҷкәын дшыкҿоу акрифоит. Акримфар ишҧаиуеи?  Иаргьы дыҧсуеит. Ливук ҳцап аҩныҟа. Уа ҳнеир акагьы ҳнацҳап.
– Ииашоуп ибҳәо, Стефа, аха аҩны ҳнеиаанӡа ара акы ҳнацҳар ҟамлаӡои? Крыфарҭак аҿы акраҳфап. Стефа иналабжьеигеит Ливук. 
– Ус уара иануҭахха, акгьы ҳнацҳап ари абжьарак уаҩҵас акыр ҳамфацт, – лҳәеит Стефа. Ас ианааицәажәа ашьҭахь, ишнеиуаз ианыҧшы «акрыфарҭа» ҳәа иахьаныз рыбла нақәшәеит.
– Абра ҳнеип, – иҳәеит Ливук.
– Азамана, – лҳәеит Стефагьы, рҩыџьегь иеицны акрыфарҭа ашә адыртын, илыҩнашылеит. Нас ҧшьаала ишаркыз еиҧш иаадыркын, столк ахьҭацәыз аскамқәа иаарыхан, инеины, инатәеит. Урҭ шынатәаз еиҧш «аминиу» ахьықәыз иаақәылхын, ахәаҧшра дналагеит Стефа.  Уи Стефа ишылкыз днахәаҧшит Ливукгьы. Иаҳфаша ҳәа рҩыџьагьгьы ааизыразны, ирҭахқәаз афатәқәа аалырхит. Урҭ ара иштәаз анылба, аофецант ҧҳәызбагьы, афырҳәа, дааин, арҭ ахьтәаз, дынрыдгылеит.
– Абарҭ ҳзаага, – лҳәан Стефа аофецант ҧҳәызба иаалгашаз ахьаныз, Стефа лнацәа нақәкны иналлырбеит. Аофецант ҧҳәызба уаҳа ажәак мҳәаӡакәа Стефа лнацәкьарақәа рыла иллырбаз аалгарц лҿыналхеит. Убри аамҭазы, Ливук ибжьы аофецант ҧҳәызба иналықәиргеит.
– Шәкы, шәкы нацшәҵа.
– Изаманоуп, ишәҳәаз саҳаит, – лҳәан аофецант ҧҳәызба, дахьцоз дцеит. Дара тәан ҿымҭӡакәа, дара рҩыџьегьы зызхәыцуаз, аофецант ҧҳәызба иаалгоз, ирфашаз рхәы акәӡамызт, – Марҭа лакәын.
Аамҭа митәык мгаӡакәа, асаан ианыргыланы акониаки  ирфашази шәкы–шәкы грамм ааганы, дара ахьтәаз астол инықәыргылан, лара днырҧырҵны, дцеит. Аофецант ҧҳәызба дшынырҧырҵыз еиҧш, Ливук афырџьан аақәихын, абас аныҳәара дналагеит:
– Марҭа ирласны лыӡбахә ҳаҳауа, дахьыҟазаалак, лгәы бзиа, лхы бзиа анцәа иҟаиҵааит ҳәа данныҳәа, аха ижәаанӡа, Стефагьы лфырџьан аақәылхын:
– Ливук иуҳәаз анцәа иҟаиҵааит – лҳәан, илҭыркәкәаны илжәит. Ливук иикыз ифырџьан ҭарцәны, Стефа лфырџьан ахьықәгылаз инаваиргылеит. Рфырџьанқәа аныржә ашьҭахь, имццакӡакәа акрыфара иалагеит.
– Даҽа шәкы–шәкы – иҳәеит Ливук, аха Стефа илымуит. Арҭ акрыфара ишалгаз збаз, аофецант ҧҳәызба, иаразнак лыҧхьаӡага кны дааины рстол ахьҭацәыз инықәылҵан «чах» «сах» ҳәа днарысын, шаҟа шәатәыз наралҳәеит. Ливук иџьыба дынҭалан, шаҟа аҭахыз аҟара аҧарақәа ааҭыхны, аофецант ҧҳәызба иналиркит. Даргьы ҩагылан индәылҵны ицеит. Аҩны ианнеи, рпочта инҭаҧшызар, напылаҩыра бҕьыцк ҩны иҭоуп. Ари Стефа иааҭылхын лылаҧш нахылгеит. Уи ус анын: Аҧснынтәи ателеграмма бзаан, са сҟны иҟоуп. Аҩны уаҩы шәзымбазт азы, уа исзаанмыжьит, ахәылҧаз ишәызназгоит».
Аҵаҟа иануп «апочтаныҟәгаҩ» хәа иара инапы аҵаҩны. Апочтаныҟәгаҩ  дахьынхоз, дара ирцәыхарамызт. Дара ибзианы ирдыруан.
– Сара апочтаныҟәгаҩ дахьынхо, ибзианы издыруеит, ирласны саауеит, – иҳәан Ливук уахь иҿынеихеит.
– Сымала ара схы сзықәкуам, саргьы суццоит угәы иацәымҕымзар, – лҳәан Стефа Ливук днаишьҭалеит. Ливук агәашә дахьынҭыҵыз, даалзыҧшит. Уа Стефа данааи рҩыџьегьы еицәажәо рҿынархеит. Амҩа уамак иқәымхакәа инеит апочтаныҟәгаҩ иҩны. Урҭ агәашә ишнадгылаз еиҧш рыбжьы аргаха рымҭакәа, иара ибжьы ааиргеит.– Уа снеиуеит, уа.
Нас аҩны длыҩнаххын, аха афырҳәа даадәылҵит. Ливуки Стефеи агәашә аҧхьа  иахьгылаз, днеины, днарыдгылеит, акыр зықәра неихьоу апчтаныҟәгаҩ. Уи Стефеи Ливуки дшынарыдгылаз еиҧш, ателеграмма иикыз Стефа иналиркит. Нас ара бнапы анҵа иҳәеит – апочтаныҟәгаҩ. Ателеграмма лнапаҿы ишлоуз ала.
Аха лнапы анылҵаанӡа аҧхьара дналагеит:»Стефа бысзымгәаан, ҳаашьа ус иҟалеит. Акгьы схарам. Сеилыбкаар бсызгәааӡом. Стефа ари ателеграмма даҧхьан данаалга, Ливук даҧхьарц иара иахь иналырххеит.Лара апочтаныҟәгаҩ атетрад ааимылхын, лнапы наҵалҩит. Гәырҕьаҿҳәашас ҧарақәак апочтаныҟәгаҩ инаилҭеит.
Ливуки Стефеи агәашә аҿы ишгылаз, «абзиараз» иҳәан апочтаныҟәгаҩ даагьежьын аҩныҟа иҿынеихеит. Даргьы аагьежьын, излааз амҩа инанылан, акаҭран мҩа иқәышьшь рыҩныҟа рҿынархеит. Иааит аҩны, ҧыхьа аасҭа еҳа ргәалаҟазаарақәа бзианы. Стефа ателевизор наҿалкын, арҵәига арҵәира дналагеит. Аконцерт ахьцоз, аалырҧшын, уа иаанылкылеит. Лысқам днахан ателевизор дазыӡырҩуа длатәеит. Ливукгьы лган аҿы дааины длатәеит. Арҭ аҩыџьагьы тәаны, ателевизор рыхшыҩ азышьҭны иахәаҧшуан. Ус изхәаҧшуаз аконцерт ианаалга, рҩыџьагьы иаиибыҳәаны идырҧсит. Ливук уаанӡа аҧхьара дызҿыз ашәҟәы, ожә аҧхьара дналагеит. Лара дааҳәын, лыҩн усқәа днарылагеит. Ус ахәларагьа иналагеит. Ливук ашәҟәы аҧхьара даҿуп ихы адцаланы. «Сара сцап, Марҭа слызхәыцлап. Хшыҩла сыблақәа даахыргыланы, ҽеишәа дызбап. Издыруада Марҭа ҧхыӡрыла дызбозар, ҧхыӡрыла исалҳәар, сзыхлырҟьаз, скажьны дызхацаз? – лҳәан гәаныла, лиарҭаҿы днеины, лҽааилыхны днаиеит. Лара диаанӡа ишылҳәаз еиҧш, даныҩаиа инаркны, Марҭа лызхәыцра дналагеит. Сара лан соуп.
Ахшаара рзы иҟада ан лаасҭа иааигәоу? Мап, ан лаҵкыс ахшара ирзааигәоу аӡәгьы дыҟам. Уи азоуп ан зегьы дызреиҕьаршьо ахшара.
Нас сара сыҧҳа заҵә ус дзыҟамлазеи? Сара сзылцәымҕхазеи? Сара сыҧсы нлыхҭынҵо слышьҭоупеи лара»? – дхәыцуан Стефа. Егьа лундазгьы Стефа лгәы Марҭа дааҭыҵны дзыҟамлеит. Стефа лгәы Марҭа дышҭаз, дҭоуп, дышлызхәыцуаз длызхәыцуеит лыҧҳа. Сара исхарақәоугьы ыҟоуп. Марҭа лаб дкажьны арахь смаар акәын. Дызхакасыжьуаз ҳәа акыр ыҟазар, усҟан сыҧҳа иласҳәозгьы сымдыруази, аха… Дызхакасыжьуа ҳәа акгьы ыҟам. Сара хаҵа сцаанӡа, иара ҧҳәыс дааимгеит. Уи иаанагоз, хаҵа сцаанӡа снеир, сидикылон ҳәа ауп. Аха сара усгьы сзыҟамҵеит. Урҭ рыдагьы ашкол дахьҭазгьы лырҵаҩцәеи лҩызцәеи џьара ҭыҧк аалырымҭеит. Лара лыҩны дыҟазар,  исыбаргузеи, сара? Илыбаргәузеи, лара лхаҭагьы. Лаб иҟазшьа бзиан,  лырҵаҩцәа ракәзар урҭгьы «Аҧсны быҧсадгьыл акәӡам» ҳәо лазҳәоз уаҩы дыҟаӡамызт. «Ҳанхон ҳанҵуан, ҳҭаацәара бзиан, ҳгәы ишаҭахыз ҳаҟазааун». Абас дышхәыцуаз Стефа ацәа дынҭанагалеит. Уи лылацәақәа шынҭааз еиҧш, Марҭа лаҧхьа дааин даагылеит.
«Сан, сылашара, бара бысҭахым џьыбымшьааит. Сара бысҭахуп, бара ибеиҕьасшьогьы дсымаӡам. Аха бара бҿы Литва, сара сзаҵәуп. Литва бара бахьиз бахьааӡаз быҧсадгьыл ауп, аха уи сара исыҧсадгьылӡам. Бара ибымдыруеи Аҧсны сара заҟаҩы аҭынхацәа сымоу. Саб иашьцәа, урҭ рыхшара. Анцәа ишиҳәара иҟоуп. Урҭ рыдагьы аижәлантәқәа зегьы еишьцәаҵас иеибабоит, рыжьрацәара ҭбаауп, иҧшӡоуп. Аҧсны ҧшӡоуп, уа амра рацәаны иҧхоит. Уаатәи ашәаҧыџьаҧ, ашьхара амшын уҳәа рыла адунеи аҿы иҟоу аҭыҧ ҧшӡарақәа зегьы иреиҕьуп сара сзыҳәан. Бара хаҵа бцаанӡа иара ҧҳәыс дааимгаӡеит. Хаҵа банца ашьҭахь ауп ҧҳәыс данааига, уахь сбыманы бнеиуазар ҳәа дыбзыҧшын саб. Аха бара банымнеиӡа ҧҳәыс дааигеит. Ҩыџьа аҧацәагьы имоуп. Урҭ схатәы еишьцәа роуп. Сан сбыҳәоит сара аҧсныҟа саара Ҭина илхароу џьыбымшьан. Уи илхаратәны былзымгәаан. Бара бымацара бсышьҭуам, адәыҕба аанкыларҭа астанциа аҿынӡа бҩазгоит ҳәа ласҳәан, лара адәыҕба данақәсыртәа, сара снеин,  ашьашьма сҭаланы сҽысҵәахит. Адәыҕба ҧшьба-хәба аанҿасырҭа ианахыс ауп, сара саҳәшьа ду лҿы саннеиз. Уи сара иҟасҵаз уамашәа илбеит, дгәааит, дҵәуит «ҳгьежьып» – лҳәеит, аха сара изымуит. Лара дышҵәуоз мацара слыцны сцеит. Абри лҳәеит, уаҳа дахьцаз дахьааз лымбакәа Марҭа дныҵшәкәа дцеит. Стефа заҟа илҭахызеи, абри аҧхыӡ абра иааҿахылмҵәарц. Издыруада, сылацәақәа неиқәысҧсар, сылацәа нҭаар ари аҧхыӡ сеиҭаналалар ҳәа Стефа лгәы дынҭахәыцит, нас ус егьыҟалҵеит. Стефа лылацәақәа мчыла инеиқәылыҧсеит, дыцәарц азы, аха зынӡаскгьы лара дызмыцәеит, ус мчыла лылацәақәа хҩаны диан. Ушааҧшуа ҧхыӡ убом, амала ухәыцыр алшоит. Уазхәыцуеит еиҳа угәы иахәаз, ма еиҳа угәы иалсыз хҭыск. Ус еиҧш иҟоу хҭысқәак Стефа илымаз лыҧҳа Марҭа лыхҭысқәа ракәын. Ус Стефа Марҭа дышлызхәыцуаз, Марҭа лаҳәшьаду Ҭина лхаҿы дааит, лара Аҧсныҟа лцаразы. Убригьы хауҵаратәы иҟоуп, избанзар, Стефа Аҧсны дахьынӡаҟаз, лара данаарга инаркны, иарбанызаалак, џьара иҽеимыз акы ала дылгәалашәо дыҟамызт Ҭина. Ҭина лыҧсы нылхҭынҵо Стефа бзиа дылбон. Ақалақь аҿынтә ақыҭахь данаауаз, лнапқәа ҭарцәны даауамызт, деикәаҳәы-еикәаҧса акәын дшылзаауаз. Абас уи илыгу–илыбзоу дырны дылзыхәҳахәҭлауан. Аҧсшьарамшқәа раан данаалак, аҭаҭын аҿыхра арыҧхра, аҟәыд аҿыхра агәылхра уҳәа, еиҳа дахьеилахаз аусқәа рҿы хеигӡара ҟамцакәа длыцхраалон. Арҭ зегьы ожәы Стефа дахьиаз, илгәалалыршәон. Афырҳәа, Стефа дахьиаз лхы дҩахан, дцәырҳаны лиарҭа дҩықәтәеит. Ус акраамҭа Марҭа дықәтәан лыҩнапык лхы иаҵаргәаны икны.
Акрынҵы ашьҭахь, ашьшьыҳәа дыччо, лхы нықәылҵеит. Усҟан Ҭина длызхәыцуан Стефа.
Абас сара пату сықәызҵоз, сыҧҳа дҕьычны дшылымгоз зысзымдырзеи? Уи лгара акала ишыҟалаз зысзымдыруазеи? Дзакәытә ҧҳәыс аҳкәажәыз санҳәа? Сабхәындцәа ракәзар изакәытә уаа бзиақәазеи? Урҭ рыҧҳацәа, рыҷкәынцәа рыуа рҭынха, ишҧабзиақәаз, ишҧасзыразыз сара?
Абарҭ зегьы кажьны арахь санаауаз, аиашаз схы стәымызт. Ааи, усҟан сара арахь саазгаз, сан лыбзиабароуп. Ан лыбзиабара еиҳау иҟеи, аҧсҭазаараҿы? Уи данҧсы лцәымза азыркуадаз, сара иасмыркыр? Насгьы Марҭа данызымба, сзырццакзеи, иаразнак ала амилициа рахь адырра зыҟасҵазеи? Аҭел самысуаз, ма ателеграмма ҟасымҵооз Ҭина, санхәа, ма сабхәындцәа уҳәа рыхьӡала.
Ари акәымзи аиаша, абри акәымзи аҧшӡа, абри акәымзи, аламыс, апату. Ожәгьы абырсҟаҟара сгәаҟрамызт, ашьшьыҳәа аҳаирплан сынҭалар, ҽнак ала уа сҟамлоз, иҟоу–иану еилысымкаауаз? Сара сҽеимхеит, аха дара ҽеиуп.
Аамҭак шаасоулак еиԥш сцап Аҧсныҟа, сыҧҳа лахь, уа хымҧада, срыдыркылоит, игәырҕьаҵәа исҧылоит, иара уаатәи ҳгәылацәеи ҳҭынхацәеи.
Ливук дзыҧхьоз ашәҟәы алгарахь днеихьан, «Абри салымгакәа» шиҳәоз аҵх акыр инеит. Ашәҟәы афырхацәа ихы иҭагьежьуа ишҭаз, дыцәарц ауада дныҩнашылт, дызҿыз аҧхьара даалганы. Усҟан Стефа дмыцәаӡацызт. Ливук Стефа дышмыцәацыз идыруан, аха хырҩаа лзимуашәа ҟаҵаны, иҽааилыхны, иаргьы ихы нықәиҵеит. Аҵх ашарахь инеихон, Стефа лылацәа нҭааит. Акранҵы ашьҭахь, арҵәааҳәа дыҳәҳәаны, лиарҭа дҩықәтәеит Стефа иҟалҵо ҳәа акгьы лзымдыруа Ливукгьы ацәа даалҵит.
– Ибыхьи, Стефа, бзыршәазеи? Ҧхыӡ бааҧсык бымбакәа быҟам, – иҳәан Стефа длазҵааит, аха Ливук ииҳәаз аҭак ҟалымҵеит Стефа. Лара дқьыз-қьызуа аҵәыуара даҿын.
– Ҧхыӡ бааҧсык ббазар акәхап, Стефа, аха ҧхыӡуп бацәымшәан. Уи акгьы аанагаӡом. Бара Марҭа бахьлызхәыцуа, бнервқәа еибакны, бахьыҟаз ауп, ус аҧхыӡ бааҧсқәа бзырбо, – иҳәеит Ливук, аха лара дқьыз–қьызуа аҵәуара дшаҿыц даҿын, уаҳа даҟәымҵуа. Ливук дгыланы иҽеилеиҳәеит. Ахәшәи аӡи еидкыланы иааиган, Стефа лыгәшәа-мшәа ҳәо илиржәит. Стефа убас лыҧсы еибакны дыҟан, аӡыҵәҟьа лыхәда имлбаауа. Ахәшә анылжәы Стефа маҷк аҟара лҽааиқәылкит. Лхаҿы лыхшыҩ ааит, уҳәаратәы дааҟалеит. Лыла ҭраа Ливук диҿаҧшуан. Иаргьы даарыцҳаишьан, лхахәы ааишьышьит. Стефа аҧхыӡ бааҧсы баны, дшыҳәҳәаз идыруан ливук аха «ибыхьзеи?» ҳәа дылмазҵааит уи. Избанзар уи иҭахымызт илбаз аҧхыӡ бааҧсы, лгәалаиршәар. Иара иҭахын Стефа ацәгьа-мыцәгьақәа лхашҭырц, уи алагьы лгәы ирҭынчырц, лгәабзиара еиҕьхарц. Ливук ҿымҭӡакәа акраамҭа Стефа длыдтәалан. Стефа ожәшьҭа дқьыз-қьызуа дҵәуомызт, аха лылаҕырӡқәа шаац иаауан. Лылацәақәа ҭыҟаҧшьааӡа иҟан. Ус лара афырҳәа дҩагылан, лхалаҭа лыжәҩа иҭарҧаны, амаҵурҭа дныҩналеит. Абуфет ахьгылаз днеин, акониак ачаи аҵәца азна лҭалҭәан дҩаҵашьшь илжәит. Убри аамҭазы Ливук дҩагылан дынлыдгылеит. Усҟан аҵәца ҭарцәны иқәлыргылахьан. Азнык азы Ливук изелымкааит шаҟа лжәыз, аха илжәыз зхылхыз азна шыҟаз идыруан. Ожәы данахәаҧш идырт Стефа ачаи жәыга, аҵәца азна акониак шылжәыз. Ари ааицәымҕхан Ливук, аха иҟаиҵози? Стефа лхала арыжәтә лымжәыцызт лхаан. Аныҳәақәа раан илжәуан, аха усҟангьы, фырџьанк еиҳаны илымжәыцызт. Уажәы, иҟалҵаз Ливук иааицәымҕхеит, омашәагьы ибеит.
Абжьааҧны акәзар ҳәарада Ливук Стефа лдацәҳауан, уажәы лҭагылазаашьақәа зеҧшрақәоу рыла илеиҳәагзышьозеи акәымзар?
Ливук Стефа лыгәшәымшәа ҳәаны, ииулак лиарҭаҿы дышьҭеиҵеит. Акраамҭа ҿылҭуамызт Стефа. Ҿиҭуамызт Ливук ихаҭагьы. 
Ашара иазааигәахон аҵх, алашара хыгагааӡа адунеи иаақәҧхеит. Стефа дҭаҳәахаа дыцәан. Ливук дааҧшуа, диан, аҽны ҧсшьара мшын, агылара дахыццакуамызт Ливук. Дхәыцуа диан иаргьы. Длызхәыцуан Марҭа длызхәыцуан Стефа. Иашоуп Марҭа иара иҧҳаҧса лакәын дихатәымызт аха, иара ихатәу ҳәа аӡәгьы димамызт. Убри аҟнытә, хатәы ҧҳак леиҧш, бзиа дибон, дагьылхылаҧшуан.
Стефа леиҧш, иаргьы игәы иалан Марҭа лцәыӡра, аха мчы ҳәа акгьы имамызт акәымзар. Стефа диманы Аҧсныҟа дцар, иҟоу еиликаар, издыруада данаауа, длыцны даар? Усгьы ҟалоит, аха аццакра аҭахымшәа иҧхьаӡоит. Амилициа рахь адырра иҟарҵаз аҭак дазыҧшыр, еиҳа еиҕьушәа ибеит. Уи аҭакгьы лассы иаап ҳәа игәы иаанагеит. Ус дааҿыхеит Стефа. Илжәыз акониак афҩы ааиҿасит Ливук. Ларгьы лгәы ааилахынҳәит, лыблахаҵ ааилагьежьит.
– Ливук аӡы сзааг, сбылны сцоит, – лҳәеит Стефа аарлаҳәа.
– Ожәыҵҟьа, – иҳәан Ливук амаҵурҭахь иҿынеихеит. Архьшәашәага ашә ааиртын аминералтә ӡы зҭаз абутилка ааҭиган, ашә ааиркит. Нас астол иқәгылаз Стефа акониак злалжәыз, ачаи аҵәца ахьықәгылаз иаақәылхын, аӡы нҭыршаны инкаиҭәеит аҵәца.
Апутилка ахы ларханы, азна аминералтә ӡы ааҟаҵаны, Стефа иналиркит. Стефа лгәы иаахәаны илжәит. Илжәыз лзеиҕьхазшәа лгәы иабан.
– Ливук изжәыз аминиралтә ӡы сзеиҕьхеит. Сгәы кеи-кеиуа иҟанаҵеит – лҳәеит Стефа.
– Аиеи, ибзеҕьхашәа ббоит, аха. Ииҳәарц ииҭахыз аҳәара ааицәымҕхеит Ливук. 
– Ливук, уара иуҳәарц иуҭаху еилыскааит. Иҟасҵаз шиашам здыруеит, аха уаҳа ус ҟасҵом, ожәтәи ала усзымгәаакәа усыцхраа, – лҳәеит Стефа дҕьаҵәы–ҕьаҵәуа Ливук дниҿаҧшит.
– Сбыцхраауеит, Стефа, сбыцхраауеит. Ахаан иҟабымҵацыз ҟабҵеит. Ари ҧхашьара дууп, ишҽеим бхала иеилыбкааит. Уи даара ибзиоуп, саргьы сбықәгәыҕуеит, ҽазны иҟабҵарым ҳәа. Аха ус егьа иҟазаргьы, ибжәыз бхырҧсааразы фырџьанк иадамхаргьы уажәы ибжәыроуп. Уи ала бҽыбхәышәтәыроуп алкоголцәа рыҽшрхәышәтәуа ус ауп.
– Ливук, саргьы салкаголикхама, нас?
– Бара мап, макьана балкаголикӡам, аха…
– Ус сҟалар аҵкыс, сыҧсыр еҳа исзеҕьуп.
– Уи бара бнап иануп. Уажәтәи ала абри ыжә – иҳәан кониак хәыҷык афырџьан илҭаҭәаны Стефа инлиркит. Стефа афырџьан ахьылкыз лнапқәа қыџь–қыџьуан, лгәы хынҳәуан «исзеҕьхозар» – лҳәан ишылҭахымыз мчыла илжәын, афырџьан ҭарцәны астол инықәлыргылеит.
Ҧыҭрак ашьҭахь, маҷк аҟара Стефа деҕьхашәа лхы лбеит, аха иахьцалак лгәы шыхынҳәыц ихынҳәуан. Ливук илзеҕьуп иҳәан ачаи акофе ршны илиржәит, аха уи аҽынтәиалала илзеҕьханы лымбеит. Адырҩаҽны ашьыжь еиҧш, хар лымамкәа даалшәеит. Стефа акыр илхыҧсааит илжәыз арыжәтә џьбара.
– Ливук угәы иацәымҕымзар амилициа рахь ҳнықәлап, урҭ ирҳәо ҳаҳап, саргьы уажәшьҭа хар сымамшәа схы збоит – лҳәеит Стефа.
– Мап, Стефа бара бгәы бзиахеит, аха сара сыблахаҵ гьежьуеит, акалашәа сыҟоуп иҳәеит Ливук.
– Ус акәзар ахәылҧаз еиҧш, ҳцап, – лҳәеит Стефа, ашшыҧхьаӡ иаларгалаз аҭак аилкаара дахыццакуа.
– Ахәылҧазгьы ацара иаҧсам, избанзар усҟангьы иҳалымшар ҟалоит, хәыҷык ҳаҧсқәа ааиваҳгап. Насгьы иҳақәымшәо ҟалар алшоит. Еиҳа еиҕьуп уаҵәы ашьыжь ҳцар – иҳәеит Ливук Стефа илҳәаришь ҳәа длыхәаҧшуа.
– Ливук иблахаҵ гьежьуамызт, акалашәагьы ихы ибомызт, игәы бзиа, ихы бзиа, анцәа ишиҳәара дыҟан агәабзиараз. Аха Стефа акониак илжәыз афҩы лхын. Уи арыжәтә афҩы шылхыз, амилициацәа рахь дигар иҭахымызт, иҧхеишьон. Уаҵәы шьыжьымҭанынӡа ишҧалхымҧсаари ҳәа игәы иаанарган ауп, аҽны уахь ацара шахирҧаз. Стефа ахәылҧаз еиҧш хәыҷык акы днацҳаит, чаик лжәит, нас дынҭаҳангьы дыцәеит. Адырҩаҽны шьыжьымҭангьы заа дгыланы рхәы ҟалҵеит. Рҩыџьегьы леидтәаланы, акрырфеит. Ада	ҧа бҕьы ршны илиржәит, акониак афҩы лыхнахуеит ҳәа. Нас рҩыџьагьы еицны амилициа рҿы иааит. Ашә ишынхыҵыз еиҧш: «Ливук Стефа арахь шәааи. Ашшыҧхьыӡ ҩны шәыхьӡала Аҧсныҟа иаҳашьҭыз, аҭак ааит. Шәааи шәасырҧхьоит! – иҳәеит усҟан изацәажәаз амилициа. Стефеи Ливуки ныҩнашылеит. Иара иаацәыригеит адокументқәа чаҟәаӡа.
Ҭина, Марҭа, Џыр, Кәасҭа иара убас Марҭеи Ҭинеи Шиаулиантәи ианаауаз амҩан ирықәшәаз Шәачатәи аҧҳәыс, агәылацәа уҳәа аӡәырҩы ирҿырхыз рҿахәқәа. Урҭ зегьы акакала дырзаҧхьеит. Аха иарбанызаалак џьара иаҳәомызт Ҭина дызкышаз аус.
Рыҩны рынхашьеи рынҵышьеи зегьы иашаны ишыҟаз ианырҵеит.
Стефеи Ливуки аҿахәқәа ирыҧхьаны ианалга, ирҳәарыз рзымдыркәа акраамҭа ҿымҭӡакәа игылан, ирҳәаша рҿашәомызт. Убасҟан ашәҟәқәа дзырбаз амилициа рҩыџьагьы рыцҳашьаны дынрыхәаҧшит.
– Ожәшьҭа шәыгәқәа ҭынчхоу?
– Ааи, ҳагәқәа ҭынчуп.
– Уи шәара шәкалыжьуам, ддухар, шәылбалоит, шәара шәылбартә шәхы шәзымҩаҧгар.
– Иҟало аабап, ҳаҭамыз, аџьабаа ду ахьшәҳарбаз, – рҳәан изацәажәоз инидҵны рҿынархеит Стефеи Ливуки.
– Абзиара шәзыҟалааит, абзиара шәақәшәааит, – иҳәеит амилиционер Стефеи Ливуки амилициа рҿы ишааҩныҵыз еиҧш, уаҳа ҿымҭӡакәа ишиашаз аҩныҟа иқәланы ицеит.


Ажәабатәи ахы

Стефа амилициа рҿы дыҟан, дана ашьҭахь азԥыхьақәа реиҧш акәымкәа ушьҭа акыр лҽеиқәылкуа далагеит. «Диашоуп Марҭа». Сара сиашамра еилылкааит. Нас ларгьы сара сеиҧш, ииашам амҩа данылозма? Ҳәарас иаҭахузеи, ус ҟалар диашахомызт Марҭа. Усҟан илцәыӡуан уаҩыла ибеиаз, лаби лаб иашьцәа зегьи. Иара убас, илцәыӡуан лыҧсадгьыл – Аҧсны.  Ожәы лара Аҧсныҟа дахьцаз, аиаша ҟалҵеит. Марҭа слызгәаар сиашахом сара. Амала сынтәа ашкол дзымҭалакәа даанхар, дрыцҳами, баша шықәсык лцәыбжьахоит. Лара раҧхьа ашкол дахьҭалазгьы, дахьиз, дахьааӡаз, акәын. Марҭа ашкол дҭалаанӡагьы Џыр дицны лассы–лассы ашкол ахь дцалон. Ашкол аҿы аҩызцәа лыман. Аҩызцәа лыман иара убас дахьынхоз, агәыларагьы. Урҭ зегьы Марҭа ибзианы, илгәалашәоит. Иҟалап даргьы лара дыргәалашәозар. Урҭ лҩызцәа дрыцны ашкол далгозар бзиан, аха заҟа рҿы дтәаз ҳәа изырҵабыргуа ашәҟәы ҳәа аклыцым. Убри ашәҟәы абра лара дахьҭаз ашкол аҿы ирымхны ишьҭызар, еиҳа иеиҕьуп. Слызгәааӡар аҵкыс. Насгьы Ҭина, ҧыхьатәи сара санхәыҧҳа пату сшсықәылҵоз, сшылҭахыз аасгәалашәар, Марҭа дӡаны дшылымгазгьы здыруан, амилициа рахьгьы адырра ҟасҵомызт, аха исыхьыз лара исаналыжьып ҳәа сгәы иаанагоит. Уи лыдагьы егьырҭгьы саҭарҵарым. Захар, уи иуацәеи иҭынхацәеи, игәылацәеи иҩызцәеи уҳәа сыздыруа зегьы. Ааи, хымҧада, ашкол аҿы сцаны ашәҟәқәа рымсхроуп», абас дхәыцуан Стефа. Ожәы Ливук иасҳәар, ииҳәо саҳап – лҳәан Ливук иахь Стефа  лыбжьы налыргеит:
– Ливук уабаҟоу?
– Ара сыҟами, – иҳәан егьи иуада аҿынтә ибжьы ааиргеит.
– Араанӡа уааи, ак уасҳәоит.
– Уажәыҵәҟьа снеиуеит.
Усҟан Стефа Ливук дахьиҧхьаз даахьхәын Ливук аранӡа дзаазгои, сара иара иҿы сымнеиуеи» аалгәахәын, Ливук ашәҟәы даҧхьо дахьтәаз, днаидтәалан, дааиацәажәеит:
– Ливук,  сара исхәыцуаз удыруоу?
– Мап, исыздыруам.
– Марҭа лзы сахьгәааз сиашам, сиашам иара убас «Ҭина Марҭа дҕьычны дылгеит»  ҳәа амилициа рахь адырра ахьыҟасҵазгьы.
Уа агха ҕәҕәа сыхьит. Ожәы Марҭа ашкол дҭарҵар рҭаххашт, аха адокументқәа рымаӡам. Адокументқәа арантәи илмоуӡар, уаагьы иҟарҵар алшоит, аха ара ашкол аҿы иаарымхны ишьҭызар, еҳа еиҕьуп ҳәа сгәы иаанагоит. Уара угәы ишҧаанагои? – лҳәеит Ливук иҿаҧхьа азҵаара нықәлыргылан Стефа. 
– Ҳәарас иаҭахузеи, бара биашоуп Стефа. Убас ҟаҳҵар, ҳаццакцәарагьы џьара иаахнаҩауеит.
– Ашкол ахь сара сцоит, бара бсышьҭуам. Избанзар, сара издыруеит уи ашкол ахь ацара бара ишыбҭахым – иҳәеит аҧхьара дызҟәаҵыз Ливук ишәҟәы иаҧхьа астол инықәҵо.
– Ливук, ашкол ахь ацаразы сцоит аха, уара иудыруоу сара ашкол ахь ацара зысҭахым?
– Ааи, ҧыҭқәак здыруеит, аха зегьыҵәҟьа сыздыруам, – иҳәеит Ливук иааркьаҿны.
– Адирктори Марҭа лыкласс анапхгаҩи сзырҿаҧшуам. Урҭ иуаа бзиақәаӡам, ахәыҷқәа еилырхуеит.
– Бара бакәым, излоу реилазаарагьы ирҭахӡам ҳәа рҳәоит. Марҭа лыкласс анапхгаҩы ашшцәа рацәаҩны иоун, акласс анапхгара аҟнытә ихы дақәыиҭыртәит ҳәа саҳаит. Исаҳаижьҭегьы шьҭа хымшҟа ҵуеит, аха бара бҿы исзымҳәеит акәымзар.
– Иухьи Ливук сгәалаҟазаара зеиҧшроу умбаӡои? Исауҳәар сгәалаҟазаара бзиахар ҳәа ушәама? Адиректори иареи ирхароу рацәоушәа збоит Марҭа Аҧсныҟа лцара.
– Ҳәарас иаҭахузеи,ус акәзаргьы ҟалоит. Уи акласс анапхгаҩы иеиҧш адиректоргьы иамхра азҵаара ықәгылоушәа рҳәоит, – иҳәан Ливук иааиҿыҵҟьеит. Ливук ари ажәа иҿыҵҟьаз даара ицәымыҕахеит, избанзар уи макьана, ииашоу, ииашаму еилкааны имаӡамызт.
Ливук еснагь ҟазшьас иман цқьа еилкаамкәа изымдыруа џьара амҳәара. Ари аҟазәьа иара даара ҳаҭыргьы ақәиҵон. Џьара аҳәара акәым, бзиа иибо иҧшәма лҿыҵәҟьа аҳәара иаҧсам ҳәа иҧхьаӡон, дыҧҳәысми, аҳәса агәҭакы рымам. Аҧҳәыс лҿы иуҳәаз агазеҭ иануҵаз иаҩызоуп.
– Убригьы дамырхуа анцәа иҳәааит – лҳәан Стефа илаҳаз ажәабжь лгәы ишаахәаз удырратәы лхы–лҿы иааныҧшит. Уи лхы–лҿы аччара иаақәыххыз, Ливук илаҧш аннақәшәа иаргьы игәы иаахәан, ожәраанӡа исҳәар акәымзи ааигәахәит, аха игәы иаанагоз Стефа лҿы акгьы имҳәеит. Стефа лгәы иаахәозар иҳәан Ливук ашкол ахь ацара зынӡак ишиҭахымызгьы ус иҳәеит:
– Стефа, ибҭахызар саргьы сбыццап, ашкол ахь бахьцо.
– Ушәҟәы узыҧхьо, угәаҧханы уаҧхьоит. Уи аҧхьара ушаҿу уалгар, еиҕьушәа збоит, уалга узыҧхьо. Марҭа лдокументқәа раагаразы, ҳҩыџьагьы ҳаҭахымхаргьы ҟалап, – лҳәеит Стефа.
– Ибзиоуп, нас бца ашкол ахь. Иаага Марҭа лдокументқәа. Бара ишыбҳәаз еиҧш бныҟәа, Марҭа лдокументқәа лықәшәар, лгәы иаахәап, ргәы иаахәап лара дзааӡо аҭаацәара. Пату ақәырҵап, уаатәи арҵаҩцәагьы, – иҳәан Ливук абжьааҧны еиҧш, уажәгьы дҟәыҕаны даацәажәеит.
– Аиеи, сцап. Ус еҳа еҕьуп, – лҳәан егьи ауада дныҩналан аҽелаҳәара дналагеит.
Лҽеилаҳәара митәык дадымхалеит. Стефа иаарласны, лҽеилаҳәаны ауада дааҩныҵит. Усҟан Ливук ашәҟәы аҧхьара даҿын.
– Сара сцеит, – лҳәеит Стефа, Ливук лхы наиқәкны.
– Бца, – иҳәеит Ливук ишиҟазшьаз еиҧш, иажәа ааркьаҿны.
Стефа данындәылҵ Ливук длызхәыцуан: «Изакәытә лаҕырӡузеи уи лыҧҳа лзын икалҭәаз, аиашаз, уи агәыхь илызнарҵысыз дагоит, ма дархагахоит ҳәа акәын са сгәы ишаанагоз, аха лыҧсгьы еиқәхеит, уи агәырҩа хьамҭа илҭааз.Лҽамылхит, избанзар дҟәыҕан. Ҟәыҕарыла аныҟәара, еснагь ауаҩы деиқәнархоит. Ҳәарада ушьҭа Стефа акгьы лыхьуам, уи лиашара деиқәнархоит».
Стефа агәашә дшынҭыҵыз еиҧш, Ливук иҩызак машьынала дааиуан. Уи Стефа даниба, даангылан, ибжьы наиргеит:
– Бабацои, Стефа? Стефа дахьцоз лҳәеит.
– Бааины бақәтәа, устәиалоуп сара сышцо. Стефа лшьаҿақәа аалырццакын, иаангылаз амашьынахь,  лхы рханы лҿыналхеит. Амашьына даннадыххыла, аныҟәцаҩ ашә аартны, «бааины бҭал», – иҳәеит. Стефа дааццакны зышә аатыз амашьына днақәтәеит, дышнақәтәаз еиҧш, амашьына аҿынанахеит. Ари Ливук изааигәаз ҩызан аҟнытә, уажә ааигәа, Ливуки иареи анеиқәшәа иаиҳәеит Марҭа Аҧсныҟа дышцаз, уи лзы ируз–ирҳәаз зегьы. Ажәак ала иуҳәозар уи идыруан, Марҭа лҭоурых акы аанмыжькәа. Уи аҟнытә иара Стефа длазҵааит:
– Стефа, Марҭа лдокументқәа рзы акәхап бзаауа?
– Ааи, Марҭа лдокументқәа рзы ауп, сара арахь сзаауа. Уара ишудыруа здыруеит, Марҭа лҭоурых бзианы. Избанзар уажә ааигәа Ливуки уареи шәанеиқәшәа ишуеиҳәаз саиҳәеит, – лҳәан Стефа лара илзааигәаӡоу аӡә иеиҧш дыҧхьаӡаны.
– Ааи, ибзианы издыруеит Марҭа лҭоурых. Избанзар уи сара исеиҳәахьеит Ливук. Ожәы бара адокументқәа ахьыбышьҭа. Убас иашала бныҟәар, быҧҳагьы, лара дзызцазгьы беилыркаауеит. Аҧсҭазаараҿы еилибакаароуп иҟоу, уаҳа акагьы ыҟам. Изеилибакааз рыбжьара, ахаангьы рыцҳара ҟалом, – иҳәеит амашьына ныҟәцаҩ. Стефеи аныҟәцаҩи еицәажәо ус ишнеиуаз, ашкол агәашә инавсны иаангылеит амашьына. Стефа амашьына ашә аалыртаанӡа аныҟәцаҩ ус иҳәеит: – Марҭа даҧсуоуп. Аҧсуаа даара имилаҭ маҷны аҭоурых ду змоу милаҭуп. Ақәра ду ирымоу иабзоураны, акультура ду рымоуп, урҭ рыҧсадгьыл иапатриотцәоуп. Урҭ рҵас, рыламыс адунеи ахьынӡанаӡааӡо, даҽа милаҭк ирыламҩашьо иҟоуп. Аӡәырҩы рыҩнқәагьы снеихьеит. Урҭ сара ибзианы издыруеит.
Стефа амашьына ашә аалыртын дыллыбааит.
– Абзиараз, Стефа, Ливук сысалам иҭ, – иҳәеит иара, Стефа «ҭабуп» лҳәаанӡа.
«Абзиара узыҟалааит, иҭабуп сахьааугаз, иҭабуп Ливук асалам ахьизуҭиуа. Хымҧада уи иасҳәоит уаргьы саргьы ҳшеиқәшәаз, усаламгьы исҭоит», – лҳәан Стефа амашьына длылбаан, ашкол агәашә ахь лҿыналхеит. Лара амашьына дшылылбааз аныҟәцаҩ асигнал  абжьы наирган  аҿынанахеит. Лара ашкол агәашә аартны дынҭалеит. Усҟан аҧсшьара ду ыҟан. Ожәоуп аҵатәхәы аҿынтә аҵәҵәа аныҟала. Ашьхымза аҭра ашьхақәа анҭыппуа еиҧш, аҵаҩцәа рыклассқәа ирыҩныппны, ашкол ашҭа ақәлара иаҿын. Стефа ус дышнеиуаз, Маша даалҧылеит. Маша иаразнак, Стефа – лҳәеит лнапқәа ааиҵыхны иҩышьҭылхын, дыҩуа, дааин Стефа лҽынылгәыдлыжьлеит.
Стефа лыҧҳа дылбазар аҟара Маша даалегәырҕьан, дҩышьҭылхын далгәыдкыланы, днеимда-ааимдо даалыгәӡит, аха ирласны ҵаҟа длыргылеит. Уи лнапқәа Маша дырзышьҭымхит. Дхәыҷума Маша? Уи аҭыҧҳанаӡа длаҟарахарк уамак лыгӡам. Стефа Марҭа даалгәалашәан лҧараҭра аҿы аалыртын, ҟәрышьқәак Маша иналлыркит..
– Ари уамак ыҟам, аха иахьа ибызхоит, – лҳәеит Стефа Маша длыхәаҧшуа.
– Сара исфаша сымоуп, исҭахӡам, – лҳәеит Маша Стефа илылҭаз аҧарақәа мап рыцәкуа.
– Ус бҳәар, сбыргәаауеит, сара Марҭа леиҧш быҧхьаӡаны ауп, арҭ аҧарақәа збысҭо – анылҳәа, «иҭабуп» лҳәан Маша Стефа илылҭоз аҧарақәа аалымылхит. Маша Стефа аҧарақәа гәык–ҧсык ала ишлылҭаз еилылкааит. Даалгәалашәеит Марҭа. Стефа даарыцҳалшьан, лылақәа ҭырхаха дҩалҿаҧшит, нас Стефа лгәы иаахәап, – лҳәан Маша длацәажәеит. 
– Шәара ижәдыруоу ҳакласс анапхгаҩы дшамырхыз? Ожәы акласс напхгаҩыс иҳарҭаз дшыбзиоу шәдыруоу, шьыри адиректоргьы дамырхуандаз! – лҳәеит Маша лыбжьы аӡәы иаҳар ҳәа дшәо, иаархәыҷны.
– Ус бара ибымҳәан, бхәыҷуп, макьана ибыздыруам уи акласс анапхгаҩ ҿыц дзеҧшрахо. «Аҩымсаг ахьынӡаҿу аҩны бзианы иаҧссоит» – рҳәоит.
– Сара бара бҿоуп, уаҳа џьаргьы исҳәаӡом. Бара бгәы ишахәоз здыруан ауп, изысҳәаз. Шьыри, уи Марҭа илдыруандаз, лгәы ишҧахәарыз – лҳәахт Маша, Марҭа дшыгәхьаалго удырратәы.
– Маша ушьҭа бца, бымбои бҩызцәа зегьы цахьеит, ари аҧсшьара ду ауп. Акрыфара бҽагбмырхан – лҳәан ҧыхьа еиҧш, дҩышьҭыхны акәымкәа, даалаҟәын Стефа Маша дналыгәӡит. Маша дыҩуа, лҩызцәа злацаз ала лхы рханы лҿыналхеит. Стефа Маша дахьнеиуаз длыхәаҧшуа дгылан.  «Марҭа ари ашкол дҭазар, ожәы рҩыџьагьы еицны имнеиуази» ҳәа  дхәыцуан. Стефа Маша акрыфарҭа ашә аартны даннынҩналагьы, Стефа дахьгылац дгылан, иҕәҕәаны иарсу аҵәҩан еиҧш, дымҵысуа. Лара илзымчҳазт лылаҕырӡқәагь аахыҳәҳәылеит. Стефа дахьгылаз: «аӡәы сибар ҧхашьароуп» – аалгәахәын ашьшьыҳәа арҵаҩцәа рҭыԥ ахь лҿыналхеит. Уа ашә дылагылан аҩныҧссаҩ аҷаԥшьаҩ ҧҳәыс, лнапқәа аҟаҧшь рхаҵаны. Уи Стефа даанылкылан длазҵааит:
– Ишәҭахыда, шәара?
– Сара дысҭахуп, афбатәи акласс анапхгаҩы, – лҳәеит Стефа.
Афбатәи акласс анапхгаҩы шәара шәанааиуаз, дыншәывсит. Акрыфараз акрыфарҭахь дцеит. Ахҧатәи аҵатәхәоуп ожәы инҵәаз, лара аҧшьбатәи аҵатәхәы  лымаӡам, –  лҳәеит аҷаҧшьаҩ – аҩныҧссаҩ.
– Шәара шәызҿу дыҧҳәысуп, афбатәи анапхгаҩы дхаҵоуп, – лҳәеит Стефа, ахаҵа ҳәа лара дызҿу дшамырххьаз лмаҳацызшәа.
– Шәара шәызҿу ахаҵа,  адиректори иареи ус хәымгақәак ҟарҵан, азы аус иаман.
«Уи ҟазҵаз сара соуп» – иҳәан, афбатәи акласс анапхгаҩы ихы аиҭан, аусура дамырхит. Аха аус хәымга ицҟазҵаз адиректор дизыхьчоз џьишьан, аха дизымхьчеит. Уигьы иҵырдырааит, иус ҟьашьуп, имаҵура амхрала деиқәхар «иҭабуп» иҳәап, аха уи ала дзеиқәхом ҳәа ауп ауаа ирҳәо. Урҭ изларҳәо ала аус асуд иарҭаргьы ҟалап, иҟало аабап. Уи дамырхыр иҟало даара дыбзиоуп дҟәышуп, ламыс змоу аӡә иоуп иара. Уаҳа сҳәом бара быгәра згоит азоуп, ари амаӡа збасҳәо», – лҳәеит ари аҧссаҩ аҷаҧшьаҩ, уи лыгәра лгартә еиҧш, илзааигәаӡоу аӡә леиҧш дыҧхьаӡаны.
– Уи сара иабасҳәо, насгьы иҳәатәым зҳәақәо среиуаӡам сара. Уи азы шәгәы шәырҭынч, – лҳәеит Стефа аҩныҧссаҩ аҷаҧшьаҩ лгәыт лырҭынчырц азы. Абас абарҭ реицәажәара ашьҭахь Стефа акыр инаскьаганы игылаз аҵаа ҵла иаҵаҟаҵаз атәарҭаҿы днеин днатәеит. Дтәоуп дхәыцуа Стефа. Дзызхәыцуа лыҧҳа Марҭа лоуп. Уи ара ашкол дҭахуп. Адиректор икабинет ашә аартны даадәылҵхт, лылаҕырӡқәа лҿашы.
Ари ашкол банҭаҳҵоз агха ду ҳахьит, бара ҳашкол бҭаҳамҵар акәын. Ҳара бара ҳашкол бызҭаҳҵаз ибзианы аҵара зҵо аӡә бакәыз џьаҳшьан азоуп. Аҵараҿы зынӡа бкәадазаап. Бҿы еилганы акагьы бымҳәозаап акласс аҿы. Ус иҟақәоу ҳаргьы иҳамоуп, бара бабаҳҭахыз – иҳәахт уи адиректор. Марҭа ашкол ашҭа дықәсны аҩныҟа дцарц днеихуан. Аҵаҩцәеи арҵаҩцәеи еилагыланы ашкол ашә инхыҵхт». Хәбаҟа минуҭ анааҵ, аккаҳәа аҵатәхәқәа рахь аҵәҵәа  ааҟалеит.Ари аҵәҵәабжьы Стефа лхәыцра даалнахит.
Аҧссаҩ аҷаҧшьаҩ дахьгылаз, Стефа лахь лҿыналхеит иаарласны, аҧссаҩ–аҷаҧшьаҩ дахьгылаз Стефа днеины дналывагылеит.
Стефа аҵааха лымҭаӡакәа аԥссаҩ–аҷаҧшьаҩ Стефа лахь лыбжьы налыргеит:
– Афбатәи акласс анапхгаҩы абыржәы шәара даашәывсын, арҵаҩцәа рҭыҧ ахь лҿыналхеит. Лымацара заҵәык арҵаҩцәа рҭыҧ аҿы даанхаат, маҷк шәааҧшы, уажәыҵәҟьа аҵаҩцәеи арҵаҩцәеи еилысуа еилоуп, – лҳәеит аҧссаҩ–аҷаҧшьаҩ. Стефа илаҳаз хаҵаны, дыҧшны даангылеит. Ицеит ҩбаҟа минуҭ, хабалак, иааҭынчрахеит.
«Соулыжьыр ахәҭоуп» ҳәа аалгәахәт Стефа.
– Блеир ҟалоит, ушьҭа блеи, лымала лоуп арҵаҩцәа рҭыҧ аҿы иҟоу,  атетрадқәа лыриашозар  акәхап. Ус акәзаргьы бара быззааиз азы мап бцәызкуа лакәӡам, – лҳәан аҧссаҩ–аҷаҧшьаҩ амардуан Стефа даҿаланы дапхьҩеиуаз, лыбжьы налхьылыгӡеит. Стефа иаарццакны лҿыналхеит, амардуан дҩықәнан арҵаҩцәа рҭыҧ ашә днылагылеит. Ашә днас-насын дӡырҩуа, ашә даалагылеит.
– Шәлеи! – ҳәа арҵаҩцәа рҭыҧ аҿынтә ҧҳәыс бжьык аагеит. Стефа ашә днагәҭасын аҷараҳәа иаалыртын, дныҩналеит.
– Мшыбзиақәа – лҳәеит Стефа, дшынҩнашылаз еиҧш, итәаз аҧҳәызба ҿа лхы налықәкны.
– Бзиара жәбааит, шәлеи арахь ишәҭахыдаз? –  дҵааит итәаз аҧҳәыс ҿа.
– Шәара шәоуп исҭаху. Сара излеилыскааз ала шәара шәоуп афбатәи акласс анапхгаҩы.
– Ус ауп, сара соуп афбатәи акласс анапхгаҩы акыр азы сышәҭахызар, сышәзыӡырҩуеит, шәымаҵ аура сазхиоуп.
– Ааи, шәысҭахуп, шәара шәыцхыраара сҭахуп. Сара Марҭа лан соуп. Стефа лажәа нагӡаны аҳәаха лымҭаӡакәа арҵаҩ ҿа даацәажәеит:
– Марҭа иҕьычны Аҧсныҟа иргаз лан шәоума?  Уи лымшала заҟа гәырҩа шәхажәгахьоузеи? Шәрыцҳашьаны заҟаҩы шәылацәажәо саҳахьоузеи ҳәа Стефа дрыцҳашьаны, даалыхцәажәеит арҵаҩы ҿа.
– Мап, уи длымҕьычӡеит, дырҕьычит ҳәа сара соуп ауаа ирылазҵаз. Сара соуп аха уи гха дуны исыхьит. Анцәа саҭеимҵааит агха иҟасҵаз азы. Уи адагьы сара егьа гәнаҳа ҟасҵахьеит. Сара сыдагьы гәнаҳара ҟазымҵацда?  Ари ҳдунеи ду гәнаҳала иҭәыми?  Ари шыҟалаз абас ауп. «Марҭа лаҳәшьа ду аҩны сара сҿы дыҟан. Сыҧшәмеи сареи аҽны ҧсрак ахь ҳамцара ҟамлазт, ҳцеит. «Марҭа лаҳәшьаду днаскьалгон, адәыҕба даналҭа, лара длыбаауашәа ааҟалҵан, лҽылҵәахит. Хҧа-ҧшьба станциа ианырхыс, Марҭа даацәырҵын лаҳәшьа ду лкупе аҿы днеит, ушьҭа дабалгоз, ҳара арахь данаҳамба, Аҧсныҟа адырра ҟаҳҵеит. Уа дыҟоуп. Уа ашкол дҭаларазы адокументқәа сҭахуп, уи азоуп сзааз, агәхьаа шәасыргоит, аха, – лҳәеит Стефа.
– Ҳәарада, аҳәыҷы лдокументқәа лҭахуп, аха ус адокументқәа шәыҭара ҳара азин ҳамаӡам. Лара дахьцаз, ашкол аҿы, дызларыдыркылаз ала ашәҟәы аагатәуп. Нас убри ашәҟәы ала адокументқәа шәаҳҭоит, – лҳәеит афбатәи акласс анапхгаҩы.
– Унан, абриҵәҟьа шҧаҳзымдыруеи, сыҧшәмеи сареи. Ус сҳәеит аха акы еилаҳамкаауа, ҳхәыҷны ҳаҩны ҳаҩнома, ҳахқәа ҳтәӡамкәа ауп аҩны ҳшыҩноу. Ҳара ҳаҩны ҳшыҩноу еиҧш, иҳақәшәира аҩны дыҩналаргьы сҭахым, – лҳәеит Стефа, илыхьыз ҧхашьаны.
– Ииашоуп ишәҳәо, сара шәара шәыӡбахә саҳахьеит акласс ансыдыскылоз. Усҟан сара еилыскааит уи. Арҵаҩцәа ргәы ишалаз шәара шәзықәшәаз азы, шәрыцҳаршьоит зегьы. Ҧыхьатәи афбатәи акласс анапхгаҩи ашкол адиректори рыда. Урҭ уаа гәаҵәа жәпақәоуп. Ирҳәоит ахәыҷқәа еилыхны ирбоит ҳәа.  Марҭагьы дыгҿацаланы дрыман, аҵара лгәы ахдыршәоит ҳәа. Ажәак ала, ашкол аҿы аусура дара иртәым ҳәа рзырҳәон ауаа. 
– Иҭабуп схәыҷгьы саргьы ҳахьеилышәкааз. Ахәыҷы илзымдыруа абызшәала аҵара лырҵара ауам. «Аҧсуа» «аҧсуа» ҳәа илхыччон, дымцакәа. Уи иалаҳхи иҳаҩсхьоу аус. Адокументқәа рзы ишәҳәо иашоуп. Уи дызларыдыркылаз ала ашәҟәы аарышьҭуазар аабап. Обыржәы сышиашоу аҧошьҭаҿы снеины, ателеграмма ҟасҵоит, – лҳәан Стефа дыццакны дҩагылеит.
– Саҭамзааит шәыззааиз аус азы, ацхыраара ахьсызшәымҭаз. Избанзар, уи изымуа усуп.
– Ибҳәо иашоуп. Сара сбызгәааӡом, иаҭахыз ашәҟәқәа шәырҩны, шәнапқәа нанҵаны ҳәа иаасырмариан, аха – лҳәеит Стефа. Нас абзиара шәзыҟалааит лҳәан ашә аартны дныҩныҵит. Дук мырҵыкәа ашкол ашҭа днықәсын, агәашә аартны дынҭыҵын, автобусқәа ахьаангыло ахь лҿыналхеит.  Стефа лара автобусқәа ахьаанкыло дышнеиз еиҧш, апочтахь ицоз автобус ааин, дҩыхәнан, иахьҭацәыз тәарҭак аҿы днеины днатәеит. Дук мырҵыкәа автобус аҿынанахеит. Аҩбатәи аанҿасырҭаҿ акәын апочта ахьыҟаз.
Уа автобус анаанҿас, Стефа афырҳәа длылбааит. Дышиашаз апочта длыҩналеит. Адахҭа днадгылан, абҕьыц аақәылхын,  илҭахыз нанҵаны, инықәлыршәит. Ателефанистка абҕьыц аақәылхын, ианыз ажәақәа ааҧхьаӡаны абрысҟаҟара бшәароуп лҳәан, шаҟа лшәоз лалҳәеит. Стефа лҧараҭра аҿы аалыртын шаҟа шәатәыз аҟара налылҭеит. Стефа аҧара злалшәаз ала аквитанциа ҩны иналылҭеит. Стефа аквитанциа аақәылхын  лҧараҭра инҭалҵан,  лымаҵ зуз ателефонистка «ҭабуп» ҳәа лаҳәаны дындәылҵны дцеит. Апочта аҟнытә Дариа дахьынхоз рацәак бжьамызт, шьапыла днеиратәы иҟан. Уажәы Стефа илыӡбеит Дариа лҿы днеины Машагьы лызхара дбаны Дариагьы длацәажәарц. Уи алагьы лгәырҩақәа лхалыршҭырц. Ус иагьыҟалҵеит Стефа. Минуҭқәак рышьҭахь Стефеи Дариеи еицәажәо, Дариа луадаҿы итәан. Стефа раҧхьа иаацәырылгеит Марҭараа рыкласс анапхгаҩы дшамырхыз, адиректоргьы иусқәа даарак ишҽеим. Изларҳәо ала рҩыџьагьы иҽеимыз уск мҩаҧыргеит. Иҽеимкәагьы ауаа рылацәажәоит. Ари Дариагьы илаҳахьан, аха Стефа лҿы днеины илзымҳәацызт акәымзар. Ус Дариа илзыҟаҵазҭгьы  Стефа заҟа дгәырҕьарызеи?  Марҭа лзы заҟа лгәы лыхьыз, заҟа лаҕырӡы калҭәаз аҟара калҭәомызт.  Уи агәыхь илымаз акыр ихнаҩауан, Аха Дариа илзымҳәеит. Лара Дариагьы заҟа илҭахызеи Стефа лҿы днеины илҳәар…
Ожәы Стефа ианцәырылга ауп ожәраанӡа Дариа ишылдыруазгьы анылҳәа. Дариа Стефа иахьлызламҳәацыз, Дариа Стефа лҿаҧхьа аҭамзаара шьҭалҵеит.  Ожәы дара анцәа иҳәон, урҭ рмаҵурақәа рамхра адагьы аҭакрагьы  шрықәшәо. Стефа Дариа илалҳәеит Марҭа лдокументқәа аарышьҭырц ателеграмма шылшьҭыз. Адокументқәа ааны ианыҟала апочтала имышьҭӡакәа, лара лхаҭа дцарц. Лхәыҷгьы арахь дылзаагозар далагарц, дылзаамгозаргьы лҽырбзианы дыҟазарц, длылабжьарц, лара лызхара дылбарц. Дариа даалаган, акофе лыршит. Илеидтзаланы иржәит. Рызхара ианеибаба, аамҭа анырга ашьҭахь иааидыҵит арҭ аҳәсақәа. Стефа дахьынаиааиз акыр лгәы лхашҭшәа дааҟалеит. Аха аҩны данааи нахыс лыҧҳа еиҳа лгәы дыҵхо далагеит.  Лара дтәан лыҧҳа длызхәыцуа.
Арантә Марҭа Аҧсныҟа данцоз аҩны илшәқәаз рылоуп дышцаз. Уа дахьнеиз лымаҭәақәа илшәылҵо ҳәа илымоузеи? Аҧснынтәи Литваҟа лара данцоз, уа Аҧсны лымаҭәақәа рацәаны инхеит, аха усҟан лара дхәыҷын. Уи аахыс дазҳаит, афбатәи акласс аҿы дтәоуп. Усҟантәи лымаҭәақәа уажәы илзыбзиахома? Иага лҭахызаргьы амаҭәақәа ара иҟоуп. Иага ҧшӡа рбаргьы Ливуки Стефеи лара илзаархәон. Ожәы лара иабалыхәарҭоу акәымзар.
Ҭина Марҭа Литвантә данаалга, мчыбжьык аҟара анааҵ, Аҟәаҟа длыманы дцан, ҩынтә лҽызлеиҭалкшаз амаҭәақәа лзаалхәаны илзаалгеит. Захари Светеи усҟан еиҧшымызт азы.
Уи нахыс, Захари Светеи аҟәрышьқәа аидкылара иаҿын Марҭа илзыхәҳахәҭырц азы. Ицәгьамкәа аҧара еидыркылеит урҭ. Уи иахьа акәзаарны ҿҳәарасгьы иамаз, иарбанызаалак ҭитәык мгаӡакәа Светеи Захари Марҭа дрыманы Адлерҟа ицеит хәҳахәҭра ҳәа.  Адлер имццакӡакәа илалаҧшны ихәаахәҭырц азы. Уа ирҭахқәаз рмоур, уаантә дара иргәиҭан Шәачаҟа ицарц. Шәачаҟа имцакәа Адлер ирҭахыз шроуаз агәра ргон. Ус иагьыҟалеит Марҭа илҭахқәаз зегьы араҟа ироуит нас дара аханы Шәачаҟа,  изцарыызеи?
Кәасҭа нхарала Захар дахьынхоз акыр дацәыхаран аҟнытә, иахьа ожәраанӡа Марҭа иара ишҟа дымнеицызт. Амала ахәыҷкәа ашкол аҿы еиқәшәалон, уа еибабалон. Ус акәымкәа иҟазҭгьы Марҭа иагьарааны Кәасҭараа рҿы днеихьазаарын. Аха ус иҟам ишыжәбо. Ари амчыбжь азы Марҭа, хаз ҷыдала лхәы ҟаҵаны, лҩызцәа лыдкыланы длеигарц игәы иҭан. Уи рдыруан Захари Светеи. Ҭина  изаалхәақәаз амаҭәақәа маҷхәызма, аха Захари Светеи Ҭина илзаалхәақәаз амаҭәақәа ракәымкәа, дара илзаархәақәаз лышәҵаны Кәасҭа иҿы дларгарц акәын ргәы иҭаз. Убри азы акәын Марҭа урҭ дрыманы Адлерҟа изцазгьы. Усҟан Адлер «Азверинец» ааны иҟан. Дара неины ирбеит. Акинотеатр аҿы акиносахьа иахәаҧшит. Адлер аҭыҧ ҧшӡарақәа акыр рбеит. Стефеи Захари Марҭа рыгәҭа дыбжьаргыланы рпатреҭқәа ҭырхит. Аҵыхәтәан, акрыфарҭаҿы инеин, акрырфеит акрыржәит. Акрыфарҭа ишаадәылҵыз еиҧш, Ҧсоуҟа ицоз автобусқәа ахьаангылоз инеин, раҧхьа иааз втобуск инҭалан Ҧсоу иааит. Араҟагьы акраазхәо џьоук ракәу џьушьап ашәыр зҭиқәо инрызҵаа-аарызҵаау акраамҭа ирылан. Абарҭа абас Ҧсоу ианыҟаз хымш раҧхьа, нахьхьи Литвагьы Марҭа лани лабҧсеи гәыҵхарҭас ирымаз Марҭа лакәын. 
Стефа апочтаҿы дыҟан аҩны данааи Ливук дыҟамызт. Стефа аҽны дахьыҟақәаз рҟнытә дааҧсаха аҩны дааин, лҽааиҭакны лиарҭахь днеины, лхы нықәылҵеит. Ҽеишәа аҧсшьаха лоуаанӡа аӡәы ибжьы аагеит. Уи зыбжьыз дылзеилымкааит Стефа. Аҩынтә абжьы анаага, Стефа абжьы игаз зыбжьыз деилылкааит. Уи аҧочтаныҟәгаҩ ибжьы акәын. «Ажәабжьс иаҳзааигазеи»  ҳәа дхәыцуа, аҩны дныҩныҵны днеиҧылеит. Конверт «Заказное» ҳәа ақәыҩны амҳәыр аарханы, Стефа иналиркит апочтаныҟәгаҩ. Ари излалоу алагьы лнапы ианылҵеит, апочтаныҟәгаҩ азеиҧштә тетрад ҷыда имаз аҿы Стефа Аҧсны дахьыҟаз илҵаз «Арахь умҩахҵ» ожәы лара илҭааз иалҳәеит, аха иаргьы Аҧсны дааӡазшәа – «Ҭабуп!»  «Сыццакуеит» – иҳәан дааҳәны, иҿынеихеит. Стефа дыццакы–ццакуа аконверҭ аалыртит. Абар, Марҭа ашкол дахьҭоу аҟнытә ауп ашәҟәы ахьааз. Ашкол адирекциа аҳәара шыҟанаҵо Марҭа лдокументқәа нарышьҭрацы, дара рышкол дахырҧхьаӡарац азы. Ожәыҵәҟьа, лҽааилалҳәан ашкол ахь дцаны, Марҭа лдокументқәа  рымхны,  Аҧсныҟа  амҩа дықәлон, аха Ливук аҩны дыҟамызт, уи диазымҵаакәа цашьа лымамызт. Ливук даанӡа дизыҧшыр акәын, дагьизыҧшит. Ахәылҧаз Ливук дааит аҩны, Стефа лгәалаҟазаара бзианы Ливук дахьибаз игәы иаахәеит.
– Иахьа даара сгәы баахәоит, Стефа. Убас ауп аҟәыҕа ихы шымҩаҧиго. Агәырҩа бааҧс зҽазҭаз дагоит. Уи иаҿагыланы иқәҧоз аиааира игоит, аҧсҭазаарахь деихоит, – иҳәеит Ливук.
– Ливук, уара иудыруоу, иахьа сара абас сгәалаҟазаара бзианы сҟазҵаз. – лҳәан Стефа Ливук азҵаара лиҭеит.
– Мап, исыздырӡауам, – иҳәеит Ливук.
Стефа лгәалаҟазаара зеиҧшроу издыруам. Амала, ибоит лгәалаҟазаара збзиоу.  Цқьа даназхәыц Марҭа лхабарк лаҳазаап игәахәын.
– Марҭа лхабарк баҳазаап, – иҳәеит.
– Уақәшәеит, Ливук уақәшәеит – Марҭа дахьҩеиз ашкол дҭарҵеит. Ашклол аҿы ашәҟәы ааит. Уи ааганы апочтаныҟәгаҩ исиҭеит. Уи ада ҧсыхәа шҳамам уаргьы саргьы иаадырыр акәын. Аха уи аума аус злоу. Аус злоу Марҭа лдокументқәа зларымаҳхыша ашәҟәы ҳауит. Заа адырра ҟаҵатәын. Ҳара адырра аныҟаҳҵа иаҳзаарышьҭит.
– Ааи, ииашаҵәҟьаны, уи аадырыр акәын, аха ҳзымхәыцит. Ҳҭагылазаашьа усшәа иҟалеит, – иҳәеит Ливук.
– Ус егьа ҳагхахьеит, егьагьы ҳагхараны ҳаҟоуп, аха уи агәхьаа зкыда? Уи усҟаҟра азхәыцра аҭахым. Ожәы азхәыцра зҭаху иаарласны Марҭа лдокументқәа лара ашкол дахьҭоу рықәыртәара  ауп. Ашкол аҿы снеины, иаарласны, почтала исшьҭыргьы ҟалоит, аха схаҭа изгар сҭахуп, Марҭагьы дызбап. Дысзыгәыкны, дсышьҭалозаргьы сыздыруам, уара угәы иацәымҕымзар, сцон, – лҳәеит Стефа.
– Бца. Уи сара сгәы иалсӡуам, – аҭак ҟаиҵеит Ливук.
Ус акәзар макьана, ахәыҷқәа ашкол иаурыжьуам. Ашкол ахь сцоит, Марҭа лдокументқәа рымысхырц – лҳәан дҩагылеит Стефа. 
– Бца иҳәеит Ливук.
Стефа дааццакны, лҽааилалҳәан, ашкол ахь лҿылалхеит, Аҧснынтәи инеиз ашәҟәы лыманы. Стефа ашкол аҿы дҩеит. Афбатәи акласс анапхгаҩы длыҧшаан, илҭахыз ашәҟәқәа  ааиқәлыршәан, Стефа лышҟа иналырххеит.
– Адиректор инапы анҵатәуп, иаргьы икабинет аҿы дыҟоуп, – лҳәеит акласс анапхгаҩы.
– Сбыҳәоит бшаҿу бара исзыҟабҵарц, уи адиректор сиҿаҧшыр сҭахӡам, – лҳәеит Стефа.
– Ибзиоуп, бара ус ианыбҭахха, – лҳәан дааҧышәырччан, дҩагыланы адиректор икабинет ахь лҿынеихеит акласс анапхгаҩы. Лара рацәак даанымхакәа дааит.
– Зегьы еиқәшәоуп, – лҳәеит адокументқәа аныналлыркуаз.
– Даара иҭабуп, абзиараз, – лҳәан Стефа дындәылҵит.
– Бызхаҭабуеи, уи сара сус ауп, – лҳәеит акласс анапхгаҩы деихаччо.
Стефа иаарласны аҩны дааит. Ливуки лареи ааицәажәан, авиакассахь ицеит. Адырҩаҽны ашьыжь асааҭ фба рзы, аҳаирплан Адлерҟа иҧырраны иҟан. Лара лзы иҵәахызшәа ҭыҧк ҭацәны иҟан. Аблеҭ ааҳәҳаны аҩныҟа иааит. 
Стефа ауха лзыршомызт. Знык ишандаз ҳәа дышгәаҟуаз аацәылашеит. Афырҳәа дҩагылан, агәара дынҭыҵит. Ливук длыцны дцон, аха аблеҭ ыҟаӡамызт. Ҩблеҭк рҭахызар, даҽа мшқәак дааҧшыр акәын.
Стефа дахьынҭыҵыз, таксик аанкыланы дҩақәтәан, аерапорт ахь дцеит.
Стефа  дзықәтәаз аҳаирплан ажәҩан иалаланы инеиуан. Адлерҟа ахы рханы.
Светеи Захари Марҭа дрыманы Ҧсоу ианааи, аџьармыкьа ишалаз аамҭа ҧыҭк цеит. Нас иццакны, Ҧсоу аҳәаахьы идәықәлеит, аҩныҟа иаарц. Ҧсоу иахьааиз ҩбаҟа сааҭ игылан, ауаа ахьырацәаз аҟнытә, рылсра уадаҩын, аха ирулак ирылсуаны еиҧш Марҭа ллымҳа бжьык ааҭаҩит «Марҭаа» ҳәа. Марҭа иаразнак лышьҭахьҟа дынхьаҧшит, аха уаҳа бжьы лмаҳаит. – Мама, лҳәеит Марҭа, лаҧхьа игыланы инеиуаз Света лнапы днакьысны.
– Изакәызеи?
– Марҭа ҳәа бжьык сахӡаит.
– Марҭа ҳәа бара быда заҟаҩ ыҟоу бдыруоу?
– Сан лыбжьы еиҧшшәа саҳаит.
– Усшәа баҳаит ауп.
Арҭ рыхҩыкгьы ирулак, агәаран иаалҵын ашыр–шырҳәа амҩа ианыланы инеиуан.
Иҵабыргыҵәыҟьаны, Марҭа илаҳаз Стефа лыбжьы акәын. Уи ожәы акәын аҳәааҿы дааины, агәаран  даннықәгылоз. Данҧшы, дылбеит Марҭа, иагьлызҿылҭит. Аха Марҭа аҭак аныҟалымҵа, «дысцәҩашьазаап»  лҳәеит.
Стефа аҳәаа данахыҵуаз аҵх акыр инеихьан, аха уа дзаанымгылеит. Гәдоуҭаҟа ицоз втобуск длақәтәан. Уи ауха Стефа илыршеит Гәдоуҭа авокзал аҿы. Светеи, Захари, Марҭеи, дара ргәы ишаанагоз аҵкьысгьы ихәҳахәҭны иааит. Марҭа лзы иаархәарц ргәы иҭаз аҵкьысгьы, илзыхәаахәҭит. Марҭа лыдагьы Баграти Бадреи рызгьы имаҷымкәа ихәҳахәҭит.
Акы заҵәык урҭ аныгьежьуаз ргәы иалаз Баграти Бадреи ахьаарымгаз акәын. Урҭ ааргар, ацирк ддмырбози?


Ажәеизатәи ахы

Аҭаҭын афлыҷқәа хыҵәҵәаны аказармақәа рҿы икнаҳаны, аҳәынҭқарра иаларгаларц, мшқәак аахыҧазаргьы иахьакәын уи ҿҳәарас иамаз. Ахәыҷқәа зегьы ашкол ахь рсикатрқәа кны ицеит. Уаантәи рырҵаҩцәа рыцны ицеит аҭаҭын плантациақәа рахь Урҭ иркыз ацикаторқәа рыла, аҭаҭын ашьапқәа рымахәқәа хырҵәон, нас ахықәцәақәа рҿы ашәҭқәа ирымоу хыҵәҵәаны икарҧсон. Ашәҭқәа хыҵәҵәаны ианкарыҧсоз, амахәқәа злакнаҳашаз, ацқәа азынрыжьуан. Уи ала аказармаҿы икнарҳауан, ашашәақәа ахыб аҵаҟа иаркны иҟарҵақәоз рҿы. Ишаҳҳәахьоу еиҧш, аҵаҩцәа дрыцын урҭ аҵара дзырҵоз рырҵаҩцәа зегьы. Урҭгьы рҵаҩцәа  ирывагыланы аус руан. Аҭаҭын амахәқәа ихырҵәҵәоз ҿаҳәаны рҟәаҟәа иқәыжьны џьоукы аказармақәа рахь ирыманы ицон. Аказармақәа рҿы џьоукы асаара игыланы аҿҳәарақәа ҟарҵон. Џьоукы хыхь иқәгыланы аҿаҳәарақәа иҟарҵоз рымхны, ашашәақәа рҿы ихыршьуан.
Абас мацара, цәгьаҧсышьала аҵаҩцәеи арҵаҩцәеи еилагыланы аус руан. Анацәеи абацәеи зегьы ашәира иаҿын, ари аус зымшала иалагаз рзы. Избанзар, сынтәантәарак ашкол иаужьны аҭаҭын аҿыхреи арҧхреи ирҿын. Схы ҭызгоит ҳәа, афлыҷгьы  ҿаҳамхыр ҟалом ҳәа дықәгылеит акласси акласс нҭыҵтәи аусқәа реиҿкааҩ Кәаӷ Дауҭ–иҧа. Абарҭ рус изҿыс қәҿиарак аиуеит ҳәа аӡәгьы игәы иаанагомызт, аха иаҿагылашаз уаҩы дҟамлеит. Уи иадгылеит аиҳабыра. Убри абжьазгаз иаҳаҭра шьҭнахны ауп, араиком аҩбатәи амаӡаныҟәгаҩи, араион аҵара аҟәша аиҳаби арҭ рышкол аҿы иааны, аусура ианҭыҵшазгьы аҿҳәара аҭаны ишцаз. Ауаҩы игәы иҭоу аахтны, аргама аҳәара азин иманы дыҟазар, ҳәарас иаҭахузеи, ари ашкол аҿы аус зуаз анапхгара аӡәызаҵәык ида егьырҭ зегьы мап ацәыркуан, мап зцәыркуаз аҭаҭын афлыҷ аингалара заҵәык акәӡамызт. Урҭ мап ацәыркуан есышықәса аҭаҭын аингалараз аҵаҩцәа аусурахь мацара рхы дырхон. Ахәыҷқәа иҵегь еиҕьны аҵара рҵо иҟарҵон. Убасҟан аҵаҩцәеи арҵаҩцәеи ргәабзиарагьы иҵегь еиҕьхон. Заҟа чымазара аҭаҭын ауаа иднархьхьеи? Уи аҳақьымцәа изларҳәоз ала, аҭаҭын иахо иреиҵамкәа аҭаҭын аарыхра знапы алаку зегьы ргәабзиара ҵнашәаауан. Ожәы аҭаҭын ауп ҳазлацәажәо, аха изакәытә гәамузеи иацрыҵуа аҟанҵ ааӡара. Убригьы аҵаҩцәеи арҵаҩцәеи аҿӡами, есҧхынра аклассқәа ирыҩнаҵаны ааӡара? Уамашәа иубаша, абас аҵара ахаҭыҧан, ицәгьоу аусурахь ахәыҷқәа рнагара, дара зхылҵыз аҭаацәарагьы мап ахырҳәаауамызт. Избанзар, урҭ ацәшәахьан ҩажәижәибыжьтәи ашықәс еиқәаҵәақәа. Уи иацәшәаны ишааиуаз, маҷ-маҷ иашьцылеит. Аҵара ааӡаратә ус аҿы, уи ада ихәарҭамшәа еилыркаауа иалагеит аӡәык ҩыџьак ракәымзар. Ус иашьцылеит зегьы. «Ауаҩы џьаҳанымгьы дашьцылоит» ҳәа баша ирымҳәозаап…
Ҳара хыхь ишаҳҳәахьоу еиҧш, Стефа Адлернтәи Гәдоуҭа данааи, уи ауха Абгарыҩҭаҟа ацара иаҧсам ҳәа илыҧхьаӡоит Избанзар аҵх агәҭа еиҩнашахьеит. Авокзал аҩнуҵаҟа иҧхаҷҷараӡа иҟоуп. Аҧхынра еиҧшҵәҟьа уаала иҭәымзаргьы, аха иахьцалак, макьана ицо–иаауа аҧсшьацәа ыҟоуп. Аџьџьаҳәа, ацәажәабжьқәа ҩныҩуеит. Гәыҧ-гәыҧла итәаны ашәагьы рҳәоит.
Ажәак ала, иаҳҳәозар, Стефа уи ауха араҟа илыршеит. Ианаашаркка, лара дзыдтәалаз агәыҧ «Абзиараз» ҳәа наралҳәан, Марҭа лымаҭәақәа зҭаз лсумка аашьҭылхын, авокзал ашә аартны дныҩныҵын, ашә нкыдҳалеит. Ашә ахьынкыдҳалаз, агәараҳәа абжьы аагеит.
Стефа аҧхара аҿынтә адәахьы данаадәылҵ, ауп уи ианылдыр, шьҭа ахьҭахара ишалагаз. Имаҷӡаны акәзаргьы ашьха асы аақәнаршәшәон, уи ахьшәашәара арахьгьы иаанамгар амуит.
Стефа авокзал аҧхьатәи ашә алоуп дшындәылҵыз. Усҟан ус илӡбеит, хыхь амҩаҿы дыҩкылсыр, дызго ак ҟалар, далацарц, ма автобус анааиуанӡа даанхар, уи ала дцарц. Аха лара агәыҕра лыман Абгарыҩҭаҟа ицо автобус аанӡа дызго акы лоушашәа. Атаксиқәагьы ара еиҳа илоушашәа лгәы иабон.
Стефа авокзал данааҩныҵ, акыр длак–ҩакуа дгылан. Нас атаксиқәа раангыларҭахь дцарц еиҕьушәа иаалыҧхьаӡан, уаҳа авокзал дыҩнамлакәа, уи аган ала алыбаарҭа амардуан шьыҟаз лҿыналхеит. Амардуан длылбааны, уахь лҿыналхеит. Ҩажәаҟа метра акәын ирыбжьаз амардуан дахьлылбаази атаксиқәа ахьаангылози. Атаксиқәа ахьаангылоз днеин, лсумка лыжәҩа ихшьыз ахыхны илалыргылеит. Уа акраамҭа дгылан Стефа. Нас иааит зықәра акыр инеихьаз хаҵаки ҧҳәыски жәабаҟа шықәса зхыҵуаз 	ӡҕабк дрыцны. Урҭ Стефа лашьҭахь инагылеит, агылара рылмшо. Аҵыхәтәан таксик ааины иаангылеит.
– Анцәа иџьшьоуп ари атакси ахьааиз, ушьҭа даҽа таксик ааир, ҳара иаҳтәуп, – лҳәеит зықәра ыҟаз аҧҳәыс.
– Уигьы ааип, – иҳәеит ахаҵа.
– Сара ахьҭа сакит, – лҳәеит жәабаҟа шықәса зхыҵуаз аӡҕаб хәыҷы.
– Арии атаксии ала шәара шәца – лҳәеит Стефа аҧсышәала.
– Мамоу, ус ҟалом, –иҳәеит ахаҵа. 
– Бхаҵкы сара сцааит, даара иҭабуп, лҳәан аӡҕаб ҳәҷы лыжәҩа аанкыланы, ашьҭахьтәи ашә днадгылеит, зықәра ыҟаз аҧҳәыс.
– Шәҭалозар шәҭал жәымбои, аҧҳәызба лгәаран шәылҭеит. Сара шәара шәыдагьы иахьа аӡәырҩы рымаҵ зураны сыҟоуп – иҳәеит аныҟәцаҩ. Аӡҕаб хәыҷи аҧҳәыси ашә иахьаадгылаз, иаартны инҭалеит. Ахаҵагьы атаксии аҧхьатәи ашә аартны дынҭалеит.
– Иҭабуп дад, быҧсынҵры духааит. Аиҳабыреи аиҵбыреи бзыбзиахалааит – ҳәа дныҳәа-ныҧхьаны  ахаҵа атакси днақәтәеит иҿынеихеит. Арҭ зегьы шақәтәаз аниба, аныҟәцаҩ итакси аҿынаирхеит, ҳахьцо ҳәа ахаҵа излаиеиҳәаз ала. Рацәаамҭак атакси аангыларҭаҿ даанымхеит Стефагьы. Жәабаҟа минуҭ анааҵ, иааины лаҧхьа иаангылеит таксик. Усҟан хҩы–ҧшьҩы раҟара лашьҭахь иааины игылахьан. Атакси ааиаанӡа аҷкәынцәа аӡә ус иҳәеит:
– Ожәы атакси анааилак, шәара шәақәтәаны шәца. Шәимгар ҳәа шәшәоу атаксист? Ара ҳара иаҳзымдыруа иҟада? Шәара шәцар, сара слацәажәоит, снапаҿгьы даазгоит дызлазбо ала.
– Ибзиоуп рҳәеит иҩызцәа. Аха атакси шаанкылаз еиҧш Стефа лсумка аашьҭыхны атакси ныҟәцаҩ иаҧхьа днагылеит.
Сара соуп агәаран зтәу. Арҭ ақәшәмыртәан, ожә иааиуа атаксии ала шәара шәца, нас ари снапаҿы даазгоит ҳәа реиҳәеит – лҳәеит Стефа аҧсышәала.
– Шәызҿқәоу закәузеи, уара? Шәаҳәшьцәагьы ус рзышәҳәома? Ҧхашьарак, шәарак ҳәа ублақәа изырхымлозеи ҳәа атаксиныҟәцаҩ ибжьы наиргеит, аҵыхәан игылаз арҧыс ихы наиқәкны. Атаксиныҟәцаҩ арҭ ибзианы идыруан. Атаксиныҟәцаҩ урҭ ацәгьауаа баны даангыломызт, даарагьы ицәымҕын. Даргьы ибзианы ирдыруан, иагьицәшәон. Атаксиныҟәцаҩ дахьҭатәаз дыҩҭыҵын, Стефа лсумка аалымхны, абагаж инҭаҵаны ашә ааиркит. Лара днеин,  ашьҭахьтәи атәарҭаҿы дынҭатәеит. Атаксиныҟәцаҩ иҭыҧ аҿы дшылатәаз еиҧшҵәҟьа, Стефа ҿаалҭит:
– Абгарыҩҭанӡоуп сахьцо, ухаҵкы сцеит. 
Атаксиныҟәцаҩ ипасажьыр илҳәаз ала Абгарыҩҭаҟа ихы рханы иҿынеихеит. Убри аамҭазы, ҧҳәыск лнапы аалҟьеит. Ари иара игәеиҭан даанҿасит.
– Аҭыҧ умазар Аҧшьдәанынӡа сцон, даара сыццакуеит, ухаҵкы сцеит – лҳәеит аҧҳәыс.
– Бгәы иацәымҕымзар, усгьы устәиала ҳцоит, даагап абри аҧҳәыс, – иҳәеит атаксиныҟәцаҩ Стефа  лахь даахьаҳәын. 
– Дыжәга дрыцҳами, дыццакуазар акәхап, – лҳәеит Стефа атаксиныҟәцаҩ иажәа аҭакс. Атаксиныҟәцаҩ даангылеит. Атакси иаанызкылаз, аҧҳәыс дааины ашә аартны дынҭатәеит раҧхьатәи аҭыҧ, атаксиныҟәцаҩ ивараҿы, иҿынеихеит атаксиныҟәцаҩ. Уи амҩа иқәыршәаны дцоит. Аамҭа рацәак мцацкәа Хыҧсҭа ацҳа ианнықәс, мрагылара раҧхьатәи архәараҿ ианааи, абра усзаанкыл – лҳәан лыбжьы аалыргеит аҧҳәыс. Атаксиныҟәцаҩ аҧҳәыс иахьылҳәаҵәҟьаз даангылт. Аагаҧсахә наиҭаны, длылбааит. Иҿынеихеит атаксист. Абгарыҩҭаҟа ихы рханы.
– Сара ашкол аҿынӡа сугоит, ухаҵкы сцоит – лҳәеит Стефа. Уахь анеира даҽа километрак инреиҳаны ишыбжьазгьы.
– Ибзиоуп – иҳәеит атаксиныҟәцаҩ иажәа ааркьаҿны. Уи дышцац дцон. Днеит ашкол аҧхьа ҳәа лара иахьылҳәаз. Атакси аақәырҵәины, дызлааз ала лхы рханы даангылеит иара. Нас атакси дынҭыҵын, абагаж ашә аартны, лсумка ааҭиган, инаиргылеит. Стефа араанӡа ааразы шаҟа шәатәыз лзымдыруа дыҟазма. Заҟараан таксила даахьази. Лаагаҧсахә лнапы ианыџьгәалан илкын лара. Уи атаксиныҟәцаҩ иахь иналырххеит. Иара иаалымихын, аҧырга ааиҧхьаӡан, «иҭабуп» ҳәаны инидҵхьаз аҧҳәыс лахь иҿынеихеит.
– Баагьежьы, бхаҵкы сцеит – ига аҧырга.
– Аҧырга аҭахӡам, араанӡа сара смаац џьушьоу? Капекгьы ацҵан иусымҭаӡеит, – лҳәеит лара.
– Иашоуп, бара аҧара исыбҭаз, баагаҧсыхә ауп. Аха Аҧшьдәанынӡа иаазгаз, илымсхыз аҧара ахысхит, – иҳәеит иара.
– Уи ахыхра аҭахӡам, – лҳәеит уаҳа иара иахь дхьамҧшӡакәа агәашә шыҟаз, дышнеиуац днеиуан.
– Абра икасҧсеит, ибҭахызар ишьҭых, ибҭахызар ишьҭыбымхын, – иҳәан атаксиныҟәцаҩ аҧарақәа нкеиҧсан, иара итакси дызлааз ала ахы рханы иҿынеихеит. Атакси анца ашьҭахь, Стефа даахьаҧшын, аҧарақәа каҧсан.
– Изысҭаз имгеит, баша изкасыҧсари? Изакәытә ламысузеи имоу, ари атаксиныҟәцаҩ, – лҳәан аҧарақәа аашьҭылхит Стефа. Нас ашьшьыҳәа днеин, ашкол агәашә аартны дынҭалеит.
Днықәҧш–аақәыҧшит арии ашкол ашҭа. Хабалак, шаҟа иҧшӡароузеи, Абгарыҩҭаа рышкол ахьықәгылоу аҭыҧ? Ҧшьымҩакны еихагылоуп. Арҭ амҩақәа ахьеихагалоу, рханыҵәҟьа ахәкәаҧраҿ ашкол шашаӡа иқәгылоуп, амшын ахь ахы рханы. Шамахамзар, аҩнқәа рхыбқәа арантәи зегьы урықәҧшуеит. Аҩада уҧшыр, зықәцәақәа ажәҩан иалоу ашьхақәа уныргәыдҧшылоит, рыхқәа ҟәаш-ҟәашӡа, ркалҭахь аиаҵәара иарганы шәаҧыџьаҧла иҭаҳәҳәаны, амшын агәы ихыҧшыло, иҧагьаӡа иахьгылоу. «Шаҟа иҧшӡароузеи сыҧҳа заҵә Марҭа раҧхьа ашкол дахьҭалаз. Раҧхьа лнапы кны дахьаалгаз, нас лыҽӡаны дыззааз. Уи ланҵәҟьа дылхазыршҭыз лыҧсадгьыл «Сара агха сыхьит абри еиҧш аҭыҧ ҧшӡа кажьны сахьцаз» ҳәа дхәыцуан, Стефа дахьгылаз. Лара оумашәа илбон ашкол ашҭа аӡәгьы дахьықәлымбаауаз. Аҵатәхәы рымазар акәхап. Аҵәҵәа ааҟалар, аҵаҩцәа ршыкь бжьы уқәнамыргыло, иаақәҩышт аха…
Стефа лсумка кны, ашкол ашҭа дахьааҭалаз акыр иҧхалшьеит, аха уаҳа иабалгари. Стефа лсумка ус ишылкыз, лҿыналхан, аҩбатәи аихагыла дыҩхалеит.
Лара хыхь дахьыҩхалаз, амардуан иамариашаны ашә ҿан. Ашә аханы атрафорет икыдыз ианын: Арҵаҩцәа рҭыҧ ҳәа аҩыра. Стефа лсумка лыхәда ихшьыз аахылхын аӡәы иҧырхагамхартә еиҧш аҭӡамц инадлыргылеит. Лара дааҳәын, ларма напала ашә амаа аанкыланы, ларҕьа напала ашә днас–насит. «шәлеи» ҳәа бжьык аагеит арҵаҩцәа рҭыҧ аҩнуҵаҟала Стефа ашә аалыртын, дныҩналеит. Афырҳәа дҩагылеит, астол иахатәаны атетрадқәа рыриашара иаҿыз Клава Констонтин-иҧҳа. Арҭ аҩҳәсак акраамҭа еиҿаҧшуа, арбаҕь  ҷышьқәа реиҧш игылан. Нас рҩыџьагьы иахьгылақәаз рҿынтә иҩны рҿаархеит. Ианынеидыххыла, рҽынеигәыдрыжьлан аибагәӡра иалагеит. Урҭ акраамҭа рнапқәа еикәыршаны игылан, нас рнапқәа иеикәыршаз ааурыжьит. Аиҭа рнапқәа ааикәдыршахит. Акыр ус игылан, нас рнапқәа анааурыжь Клава Констонтин–иҧҳа даацәажәеит: – Бтәа Стефа, Марта дыббарц азы базар акәхап Марта лаашьа уаазхәыцыр оумашәа иҟалеит. Уи Ҭина дымҵарсны даалгазшәа  угәы иаанагоит, аха уи зынӡак иҟаӡам. Ҭина излалҳәо ала, лара адәыҕба данҭала бымаҭәақәа бызҭасҵоит ҳәа адәыҕба длыцҭалеит. Ҭина лҭыҧ аҿы днаганы даныналыртәа, лара днеины ашьшьыҳәа лҽылҵәахит, ашьашьма дҭаланы, адәыҕба ацамҭазы, хҧа–ҧшьба аангыларҭа ианырхыс ауп Марҭа ашьышьма дааҭыҵны Ҭина дахьтәаз, акупе ашә аартны даныныҩнала…
Абас ауп Марҭа арахь аашьас ҳәа иҟалҵаз, – лҳәеит Клава Констонтин–иҧҳа. Стефа даҽакала Ҭина длымҧхьаӡарц азы. Абас иҟаз шыҟаз еиҧш Стефа илалҳәеит аӡәгьы длыдымгылаӡакәа. Клафа Канстантин–иҧҳа луаҩра лиашара пату ақәҵо Стефа даацәажәеит:
– Урҭ зегьы сара ибзианы издыруеит, Клава Константин-иҧҳа, Ҭина ҳәа бара бзышьҭоу, анхәыҧҳак леиҧш акәмызт сара дшысыҧхьаӡоз, иаҳәшьа гәакьак леиҧш акәын. Иахьагьы ус сылзыҟоуп сара. Ларгьы ус дыҟазар ҳәа сгәы иаанагоит. Агха зыхьыз сара соуп, Захар иҭаацәеи иареи ракәӡам. Сыгха исыхьыз ауп сыҧҳагьы лгәы сцәыҧсны, арахь дықәланы дзааз. Анцәа дыҟоуп Клава Константин–иҧҳа. Уи сара ииашаны сахьирхәит, – лҳәеит Стефа длатәауа. Клава Константин–иҧҳагьы, ашьшьыҳәа лҭыҧ аҿы длатәеит.
Клава Константин–иҧҳа, бара ишыбҳәаз еиҧш, сара арахь саара зыхҟьаз Марҭа лыгәхьаагарагьы ауп, ҳәарас иаҭахузеи, аха еиҳарак, сара арахь саара зыхҟьаз Марҭа лдокументқәа роуп. Урҭ баша раашьҭра аҵкыс, схаҭа иаазгар еиҳа еиҕьуп ҳәа исыҧхьаӡан иаазгеит. Урҭ адокументқәа ана ссумка иҭоуп, уажәыҵәҟьа иаазгоит, – лҳәан дҩагылан днеин лсумка ахьгылаз иааҭылган, Клава Константин–иҧҳа дахьтәаз, лаҧхьа инықәылҵеит.
– Клава Константин–иҧҳа, сшәыҳәоит абарҭ адокументқәа адиректор ихаҭа ишәҭарц, – лҳәеит.
– Ишҧаисымҭо, исҭоит, – Стефа, – лҳәан Клава Константин–иҧҳа лаҧхьа иқәыз адокументқәа аақәылхын, дызхатәаз астол амгәа аартны инҭалҵеит. Стефа илҳәоз лтема дааҟәыҵын, даҽа темак ахь дниасит.
– Клава Константин–иҧҳа, ишҧаҧшӡароу шәышкол ахьгылоу, акәша–мыкәша, иагьшҧаҭынчроу араҟа. Ажәа ишалоу еиҧш, амҵ ҧыруазар абжьы уаҳауеит, – лҳәеит Стефа, ара аҳра зуааҭынчра оумашәа ибо. Усҟан Клава Константин–иҧҳа дааччан, иахьа ахәыҷқәа шамыҧхьоз, Стефа ишылзымдыруаз еилылкаан, ус лҳәеит:
– Стефа, ҳашкол аҿы, иахьа ахәыҷқәа аҧхьаӡом, ҭаҭын ҿыхра иҟоуп. Урҭ аҧхьозар ашьхымза аиҿыҵымҭаз ашьхымзаҭра аҩнуҵаҟа абжьы шго еиҧш акәын аклассқәа рыҩнуҵаҟа аҵаҩцәа рыбжьы шыҩныҩуаз. Сынтәантәарак аҭаҭын аҿыхреи арыҧхреи рзы ашкол ҳаужьын. Аҭаҭынҭрақәа ҳнырхаҳауа ҳархын ҳҵаҩцәеи ҳареи. «Ух гәышьа» ҳәа ҳҭаҭын ақәцәақәа ҿыхны ҳанаалга «афлыҷқәа» ҿаҳхроуп, Қырҭтәыла аҭаҭын аплан азынамыгӡеит рҳәар, ҧхашьароуп, – иҳәан ҳҩызак Қырҭтәыла апатриот иашан даақәгылт, раикомаагьы наидгылан, ҳааҳәны аҭаҭынҭрақәа ҳнархылеит. Аҵаҩцәеи арҵаҩцәеи еицны, имида-гәидаха аҳәысҭақәа ирхуп. Урҭ Марҭагьы дрыцуп. Марҭа дызлоу агәыҧ ахәбатәи абригадахь иргеит. Уи абригада ыҟоуп, ҳқыҭа зда царҭа амам аҳәааҿы. Арахь ааигәа-сигәа џьара дыҟазар, бсыманы сцон аха, лҳәеит Клава Константин-иҧҳа.
– Сара исзеилымкааит араҟа ас ҭынчроушәа анызба, уамашәа избеит, арҵаҩцәа ҕәҕәақәа ыҟазаап, алеишәа бзианы иркызаап ҳәа  сгәы иаанаган, – лҳәеит Стефа.
Арҵаҩцәа бзиақәоуп, аха, иагьа иумақәазаргьы шьҭыбжьык мго ҟалашьа амамызт, лҳәеит Клава Констонтин–иҧҳа.
– Бара бтетрадқәа рыриашара баҿын, сара сыбҧырхагахеит, аха Марҭа даанӡа ара исычҳароуп, нас Гәдоуҭаҟа сцар, асасааирҭаҿы сыршап, – лҳәеит Стефа.
– Ҳара ара ҳшынхо, бара асасааирҭахь бышҧаҳашьҭуеи, ажәытә быҩнаҿы бнеиргьы бназмышьҭуа лакәӡам Света ҧыхьатәи быҧшәма иҧҳәыс. Игәаҕьны уа бзымнеиуазаргьы, ҧыхьатәи банхәа макьана лыҧсы ҭоуп. Урҭ ирҿыҵны инхо Кәасҭа уҳәа, бара бахьнеилак, бахьрыдрымкыло ҳәа егьыҟаӡам. Еиҳагьы дара ргәы иахәоит. Шьыбжьоншьҭахь иаауеит ашколҷкәынцәа. Марҭа ихараны дызгаз Џыр иоуп. Иара уахь данырышьҭ, «Сара сахьыҟоу Марҭагьы дыҟазааит» – игәахәын, иара дахьцоз Марҭагьы диман дцеит. Изхысҳәаауа, Џыр данаауа Марҭагьы диманы даауеит, ара шәеиқәымшәар ҟалаӡом. Аҩныҟа бымгакәа асасааирҭахь бшимышьҭуа ала агәра бсыргоит.
– Ус сара сыҧхашьоит.
– Быҧхашьа–быҧхамшьа, мчыла акәзаргьы бимгар иуӡуам, – лҳәеит Клава Константин–иҧҳа.
– Уаанӡагьы Ҭина ибзианы Марҭа деилалҳәахьан. Ҩынтә-хынтә лҽызлалыҧсахуа лзаалхәахьан. Иацы Светеи Захари Адлерҟа дрыманы ицан, ибзианы илзыхәҳахәҭит, иагьаџьара маҭәа ҧшӡақәас иҟоу зегьы лзаалхәеит. Амала, урҭ лышәҵаны ҳара макьана дҳамбаӡацт. Дабаабои, урҭ иацоуп ианылзаархәа. Бара ара баныҟаз ибыцәхәыҷхақәаз бымаҭәақәа лышәҵаноуп иахьа ҭаҭынҿыхра дышцаз. Клава Константин–иҧҳа Стефа ажәабжь илалҳәаз даарччеит. 
– Дзеиҧшроугьы анцәа идырп, лыҵкы хәхәаӡа ишьҭарҳәазо, лҩызцәа дрылазар акәхап.
– Ҳәарас иаҭахузеи Стефа? Уи ҧҳәызба наӡак леиҧш дыҟоуп. Лара илшәу лымаҭәақәа дыргәылҷҷаауеит. Клава Константин–иҧҳаи Стефеи абас ишынеицәажәа–ааицәажәоз, аамҭа акыр инеит. Клава Констонтин–иҧҳа лсааҭ днахәаҧшын:
– Ушьҭа ирласны иаауеит, асааҭ хҧа ҟалеит, урҭ аанӡа џьаргьы сызцом, – лҳәеит.
Убри аамҭазы ақыҭа анаӡара, аҳәааҿы аҭаҭын афлыҷқәа рҿыхра, аизгара иаҿыз аҵаҩцәа дрылан Марҭа. Џыр дахьгылаз акыр иацәыхаран, дара. Урҭ рахь ихы наирхан, Џыр рызҿиҭит:
– Ишәкқәоу шәаарылгар, уаҳа хышәымҵәан, иахьатәиала иазхоуп, иҟаҳҵаз. Уаҵәы усгьы ҳаауеит, иахьа иаҳцәынхаз ала ҳалагоит, уаҵәы усура ҳанааилак.
Исҳәаз шәаҳазар арахь шәааи!
– Алхас, ирласны ҳалгап. Џыр ҩахьхьи дгыланы дыҧшуеит. Иркқәоу ирылгоу, иара дахьгылоу аҽеидкылара иаҿуп, уахь ҳцароуп ҳаргьы, – лҳәеит Марҭа.
– Уахь ацара сара исҭахӡам. Уаха абра ҳаҟазар еиҳа иеиҕьасшьоит, – иҳәеит Алхас дыччо.
– Избан? – дҵааит Марҭа илаҳаз лзеилымкаазшәа.
– Избанзар, бзиа бызбоит, ҳаицуп.
– Бзиа иубо сыздыруам аха, суҿасуеит, – лҳәеит лара, илкыз аҭаҭын амахә лкаршәны, Џыр дахьгылаз ахь дыццакны, лҿыналхеит. Марҭа Џыр иахь лхы рханы дахьҩеиуаз, лгәы ҭыҷҷаауа дгәырҕьаҵәа акәын дышҩеиуаз Марҭа. Марҭа Литвантәи данаа ашьҭахь, Светеи ашкол адиректор Дараҭиа Пас-иҧеи, Марҭа дрыманы афбатәи акласс ашә аартны ианыныҩнашыла раҧхьа зылаҧшқәа неиқәшәаз Алхаси Марҭеи роуп.
Убри аахыс ашкол аҿы оума, амҩан аума, дара рылаҧшқәа еиҳа инеиқәшәалон, аха изакәи, дара рхаҭақәагьы ҽеишәа ирыздыруамызт. Амала, абзиабара аҵыхәала макьана ажәакгьы еибырымҳәацызт. Иахьа, Алхас изымдырӡакәа ианааиҿыҵҟьа. Марҭа лакәзар «суҿасуеит» ҳәа илҳәаз дахьхәит акәымзар башахазгьы, уи лгәы акгьы алымсит, аха уи Алхас иабаидыруа? «Сажәа исҳәаз Марҭа Џыр иалҳәар ишҧазуеи?» ҳәа акәын ожәы, иара дышхәыцуаз. «Џыр исеиҳәалак, сеиҳәааит, исычҳап» ҳәа дхәыцуа ауп Алхас иҩызцәа рҽахьеидыркылоз ахь дышнеиуаз. Алхас иҩызцәа ахьгылаз, днеины, деиқәышьшьы днарылагылеит. Зегьы ирбон уи игәы шеиқәыз, аха ихьыз ҳәа рыздыруамызт, «Дааҧсаны дыҟоуп» ҳәа акәын урҭ ргәы ишаанагоз.Зегьы рҽанааидыркыла, Џыр асиа даҧхьеит. Зегьы ыҟан.
– Иҟам аӡәыр шәыҟазар, шәнапқәа шәырҩах, – иҳәеит Џыр илафны, ахәыҷқәа сырччап ҳәа. Џыр илаф заҳаз зегьы ааибарччеит.
– Иҟам инапқәа злашьҭихгәышьоузеи  дҵааит ҵаҩык.
Џыр илаф шлафыз изеилымкаакәа.
– Оора, ари дыхәмарны исырччап ҳәа иҳәеит, ахәмарра уара иузеилымкааӡои? – дҵааит иҩызак. Ас зҳәаз иаҳаз шлафыз анеиликаа, уаҳа ажәак мҳәаӡакәа, дҭынчӡа иҽааникылт.
– Шьҭа шәаала, – иҳәан, Џыр раҧхьа днагыланы иҿынеихеит. Ашьхымзақәа анеиҿыҵуа ран иашьҭаланы ишцо еиҧш, Џыр иҵаҩцәа ишьҭаланы инеиуан.
– Џыр иҵаҩцәа акыр ицәшәон, ицәыҧхашьон, аха иагаумҳәан, ихәыҷқәамзи, еицәхасуа, еибарччо инеиуан. Ирҳәо-ируа иара имбошәа ҟаҵаны, Џыр раҧхьа дгыланы дышнеиуац днеиуан. Ус сааҭки бжаки рышьҭахь ашкол агәашә аҧхьа ианааи, дааҭгылеит Џыр. Иааҭгылеит Џыр ицыз иҵаҩцәагьы.
Араҟа акәын аҵаҩцәа зегьы ахьеицрыҵуаз. Ииашоуп, ара иааиаанӡагьы, аҵаҩцәа зыҩнқәа ирывсны иаақәоз аӡәаӡәала ирыцрыҵны, рыҩныҟақәа рахь иҩеиуан, аха урҭ рхыҧхьаӡара усҟаҟара ирацәамызт. Урҭ рҕьырак ахьыҟаз, аброуп, аброуп, урҭ ахьеицрыҵуагьы.
– Шәца доусы шәҩныҟақәа рахь, шәыҧсқәа шәшьа, иахьа шәшааз еиҧш, уаҵәгьы шәаа, ишҧаҳаури ҳаиҳа зымҷу иҳадырҵеит, урҭ иҳадырҵо наҳагӡалароуп, – иҳәеит Џыр аҵаҩцәа еидыҵны доусы рыҩныҟақәа рахь рымҩақәа ианрықәлоз. «Абзиаразы, уаҵәынӡа» – рҳәон зҩызцәа инрыцрыҵны зҿыназхалак.
– Абзиаразы, – аҭак ааҟарҵон, уа иаанхақәоз.Уа иаанхеит Џыр имҩалацәа. Егьырҭ зегьы доусы рымҩақәа ирныланы Џыр имҩалацәеи иареи рымҩа иқәлаанӡа, Клава Константин–иҧҳа ашкол аҧенџьыр аалыртын лыбжьы налыргеит:
– Џыр, минуҭ аҟара Марҭа дысҭахуп. Аранӡа дҩеиааит. Саргьы ирласны аҩныҟа сцоит, санлеиуа дсыманы слеуеит.
– Марҭа Клава Константин–иҧҳа дбыҧхьоит арҵаҩцәа рҭыҧ аҿы, уа бҩеи. Нас ларгьы баргьы шәеицлеиуеит, усгьы шәара дшәывсны ауп дышцо – иҳәан иара, иаанхаз аҵаҩцәеи иареи рҿынархеит.
Клава Константин–иҧҳа Марҭа данлыҧхьоз,  Џыргьы диҧхьарц лҭаххан, аха Стефа илҭахымхеит, Џыр иҿы дыҧхашьон азы. Марҭа илура лзымдыруа, маҷк аҟара амҩа даанхалеит, нас арҵаҩцәа рҭыҧ ахь лҿыналхеит. Алхасгьы Марҭа дахьцаз, иҭахӡамкәа Џыр дицны иҿынеихеит. Џыр имырбаӡакәа Алхас инапы ааиҟьеит, «Абзиараз» ҳәа аанарго. Уи Марҭа илбеит, аха илымбазшәа ааҟалҵан, ашкол агәашә дынҭалеит. Марҭа днеин ашкол актәи аихагыла  ашә ахьҿаз ахь. Стефеи Клава Канстантин–иҧҳаи хыхь иахьықәгылаз зегьы рбарҭан. Марҭа лзефыр маҭәақәа лышәҵаны, хыхь арҵаҩцәа рҭыҧ аҿы даныҩхәна, ашә днадгылан, аҿыгә–ҿыгә ҳәа днасит.
– Быҩнал, Марҭа, – лҳәеит Клава Константин–иҧҳа. Марҭа ашә аалыртын, арҵаҩцәа рҭыҧ дныҩналеит. Дшынҩналаз еиҧшҵәҟьа «Мама», – лҳәан Марҭа лан лахь дыҳәҳәаны лҿыналхеит. Стефагьы «Сыҧҳа» – лҳәан Марҭа днылҧылеит. Еизгәыкны иааигәыдеибаҳәҳәалеит. Клава Константин–иҧҳа лгәы ҧшааны лылаҕырӡқәа лҿашны дгыланы, ани аҧҳаи  гәыдеибакыланы иахьгылаз дрыхәаҧшуан. Нас иаауибажьын, Стефа лылаҕырӡқәа лҿашы, Марҭа длыхәаҧшуа дгылан.
– Ибшәқәоу закәи бара. Ари ибшәу сыҵкы ауп ҳәа сыҟоуп.
– Ааи, ари исшәу бара быҵкы ауп. Быҵкы акәымкәа уаҳа иарбану зыбгәахәыз?
– Акыр здыруоу? – лҳәеит Стефа.
– Скажьны бахьааз еиҳа еиҕьу, Марҭа, сыбҭахымкәа бахьааз. Стефа илҳәарц  илҭахыз лҿы илзарҳәомызт.
– Сара бара бысҭахымкәа смааӡеит. Бара ибеиҕьасшьо сара уаҩ дсымаӡам, аха сыҧсадгьыл ахь сааит. Бгәы иалбмырсын, аха сыҧсадгьыли бареи шәысзеиҩыхуам, бара баҵкыс сыҧсадгьыл еиҕьасшьоит. Избанзар, сашьцәа саҳәшшьцәа зегьы абра иҟоуп. Саб иааигаз Света лыхьӡуп. Убригьы бара сшыбҭаху еиҧшҵәҟьа сылҭахуп. Литва исзааигәоу исымаз бара заҵәык бакәын, Ливукгьы сабҵәҟьа иеиҧшҵәҟьа сибон, убас патугьы сықәшәҵон, аха сабҵәҟьа еиҳа дысҭахуп. Бгәы иалбмырсын аха, саб акгьы ихараӡам, – лҳәан лан дгәыдкыланы, дқьыз-қьызуа аҵәуара дналагеит Марҭа. Дқьыз-қьызуа дҵәыуон Стефагьы. Клава Константин–иҧҳа ани аҧҳаи ахьҵәуоз илзымчҳакәа аҵәуара даҿын.
Ани аҧҳаи раҧхьа лара аҵәуара дааҟәыҵын рылабжьара дналагеит.
– Ушьҭа аҵәуара шәааҟәыҵи. Шәахьеиқәшәаз шәгәырҕьарц ауп ишәыхәҭоу. Ларгьы днеилап, баргьы баалап. Ас шәара шәеиҧш иагьаҩ ақәшәахьеит, – лҳәеит Клава Константин–иҧҳа. Азҳара митәык аҭахӡам мышқәак роуп, нас Марҭагьы хаҵа дцап.. Марҭа бара бҿы дыҟазаргьы хаҵа дцот. Усҟан дшыбычҳауа еиҧш, иахьагьы дычҳа, лызҳаны хаҵа дцазшәа дыҧхьаӡа, Стефа длылабжьон Клава Константин–иҧҳа.
Аӡы шны ианхыҵлак, ишеиқәтәо еиҧш, иааиқәтәеит ани аҧҳаи. Клава Константин–иҧҳагьы лҧышә аччаҧшь аақәыххит. Рыхҩыкгьы неиҿаҧшын, иааибарччеит.
Арҭ акраамҭа еицәажәо, еидгылан. Клава Константин–иҧҳа Захар иааигаз Света дааҟәымҵӡакәа лырҽхәара даҿын. Нас Стефа Марҭа лхы налықәылкын:
– Ара ҳшааиз еиҧш, Саҳәшьаду Ҭина Аҟәаҟа сылган, – хынтә исшәысҵашаз амаҭәақәа сзаалгеит – лҳәеит Марҭа. Марҭа днылҧыҩлан Клава Константин–иҧҳа инацылҵеит.
– Марҭа есҽны дӡыгәӡа, дыҧшӡаӡа, деилаҳәа–еилаца дааиуеит.
– Иацы Адлерҟа срыманы ицан, заҟа сзаархәазгьы сыздыруам. Асумка азнаҵәҟьа амаҭәақәа сзааргеит, – лҳәеит Марҭа дгәырҕьаҵәа.
– Иацы Адлер шәыҟазма? – лҳәан иџьашьаны дҵааит Стефа.
– Ааи, иацы Адлер ҳаҟан.
– Асааҭ заҟа рзы аҳәааҿы шәыҟази? Деиҭаҵааит Стефа.
– Асааҭ хҧа реиҧш, – лҳәеит Марҭа.
– Усҟан сызхәаҧшыз бара бакәын. Банызба, быхьӡ ҳәаны ҿысҭит. Усҟан бӡыҕәӡа баанкылан, ишәаз ақәасаб еиҧш, бааӡырҩит. Нас бҿынабхеит, ауаа рацәа бнарылашьшь бцеит. Сыла сажьазаап, – сҳәан сҳәан саргьы уаҳа ҿысымҭит.
– Аиаша басҳәап, мама. Саргьы быбжьы саҳаит, ишыбҳәаз еиҧш, быбжьы анаасаҳа, сааҭгыланы, сӡырҩит, аха уаҳа быбжьы смаҳаит. Сан лыбжьеиҧш бжьык саҳаит анысҳәа ихарымҵеит. «бан блызхәыцуазаарын», – рҳәеит рҩыџьагьы. Аха усҟан, бара сбызхәыцуамызт сан. Сгәырҕьаҵәа сзызхәыцуаз исзаархәаз сымаҭәақәа ракәын, – лҳәеит Марҭа дыччо.
Абас акраамҭа ицәажәо, араҟа, итәан арҭ ахҩыкгьы.
– Автобус заҟа рзы иаауеи? – лҳәан дҵааит Стефа. Клава Константин–иҧҳа аҭӡамц икыдыз асааҭ днахәаҧшын:
– Даҽа сааҭбжак агуп, –  изыбҭахузеи? – дҵааит Клава Константин–иҧҳа.
– Гәдоуҭаҟа сцоит асасааирҭаҿы аҭыҧ шҧаҟамлари? Уа аҭыҧ ҟамлар Ҭина лҿы саангылап, – лҳәеит Стефа.
– Ҭина бышҧалыдлымкылари, дгәырҕьаҵәа ауп бышлыдылкыло, ус бызцәажәои, мама? – лҳәеит Марҭа Стефа лцәажәашьа лгәамҧхеит.
– Сыҧхашьоит азоуп, амилициа рахь адырра ҟасымҵар акәын, аха усҟан иҟасҵоз здыруазма?
– Уа биашоуп, Мама, амилициа аҭахӡамызт, аха усгьы саҳәшьа ду Ҭина бара баҭалҵом, – лҳәан Марҭа лаҳәшьаду Ҭина даалырҽхәеит.
– Уахатәи ала џьаргьы бцаӡом. Ҭина лҿы бнеиргьы блыдылкылоит, аха арахь бахьрыдрымкыло ыҟаӡам. Аха сара џьаргьы бсышьҭуам, сара сҿы быҟазаауеит, – лҳәеит Клава Константин–иҧҳа.
– Иҭабуп ас ахьыбҳәаз, аха уахь сызбыццом, – лҳәеит Стефа.
– Уаха саб иашьа Кәасҭа аџьма сзишьуеит, Литвантә сааижьҭеи Кәасҭараа рҿы сымнеиӡацт. Нанду ҭаацәала ҳаидыртәаланы ачара анаҳзылу ашьҭахь Лиолиагьы илурц лҽазыҟаҵаны дыҟан, аха иахьылзааигәаз, ҧсрак ҟалан, – иахыҧеит. Аҧсра аҿынтә данааигьы, акраамҭа ачара анылзымугьы Кәасҭа сара аџьма лзысшьуеит абрысҟаҟара ианахыҧа, – иҳәан аџьма аахәаны иааиган, уаха акәхап уи аҿҳәарагьы Кәасҭеи Лиолиеи аҩны иҩеиуан уа ҳаибабон, егьырҭи сареи ашкол аҿы ҳаибабон аҟнытә, уахь  сзымлецызт, – лҳәеит Марҭа.
– Ус Кәасҭа аҿаҭахьы иқәиҵаз здыруан, аха уаха ишыҟаиҵоз сыздыруамызт, – лҳәеит Клава Константин–иҧҳа. Нас дааҳәын, Стефа дылҿаҧшуа инацылҵахт:
– Уаха аџьмажьы ҳфоит, сыбшьуазаргьы џьаргьы бсышьҭуам.
– Бцозар, саҳәшьаду Ҭина лахь бца, асасааирҭахь банца, сара бсануп ҳәа уаҳа бызбом, – лҳәеит Марҭа.
Стефа уаҳа ажәак лзымҳәеит.
Дук мырҵыкәа автобус абжьы аагеит. Иҩагылан аҧенџьыр инадгылеит урҭ ахҩыкгьы. Рыблақәа ирымжьеит, зыбжьы газ рқыҭан ибжьаз автобус акәын. Уи еихо аҩадара икыдланы иҩеиуан. Хыхь алашарҭа ианыҩқәна, ашьшьыҳәа иаангылеит. Ҩ–ҿык змоу ашьхымзаҭра ашьхақәа анҭыҵуа еиҧш, аҩ–шәык рыла ауаа аҭыҵра иналагеит. Дук мырҵыкәа, иҭыҵшаз анҭыҵ, «Абрысҟаҟара абри автобус излаанагазеи?» уҳәаратәа, ауаа рацәа еилагылан. Нас маҷ–маҷла аилыҵра иналагеит. Даҽа хәҩык– фҩык раҟара автобус аҿы иаанхаз аманы, аиашарҭа иахьықәгылаз, иаақәҵын, аладара инҭалеит.
– Ушьҭа шәаала, уа иахьцо, рацәак иаанхом, инеит, иаразхнак иаагьежьит ауп, – лҳәан Клава Константин–иҧҳа ашә шыҟаз лҿы налырхеит. Стефагьы Марҭагьы уи иналышьҭалеит. Ус индәылҵит рыхҩыкгьы шеицыз еишьҭагыланы. Клава Константин-иҧҳа ашә цаҧхала иаалыркын, ацаҧха аҵәахырҭаҿы инаган иаалҵәахит. Иллыбаан, амҩан инеины, автобус ааира иазыҧшны иаангылеит. Стефа лсумка лкын. Дук мырҵыкәа автобус ааиныиаангылеит. Автобус иаақәтәеит иеицыз рыхҩыкгьы. Аҿынанахеит автобус. Стефа илкыз лсумка лаҧхьа иналыргылеит. Автобус шнеиуаз, Захар игәашә аҧхьа иаангылеит. Марҭа лылаҕырӡқәа хыжжыла лан лаҧхьа иахьгылаз, иаашьҭылхыз лсумка аалымылхын, ус лҳәеит:
– Мама,  арахь бмааиуазаргьы,  ма Кәасҭараа рахь бнеи!
– Марҭа бан сара аҩныҟа дызгоит, нас уаха уахь дсыманы снеиуеит, лҳәеит Клава Константин-иҧҳа, Марҭа лылаҕырӡқәа лҿашы автобус длалбаан, агәашә аартны ргәара дынҭалеит. Клава Константин-иҧҳа, лара ишылҳәаз еиҧш, автобус дара раҧхьа ианнеи, иаанылкылан, рыхәҧса налшәан, рҩыџьагьгьы ллыбааит.
Марҭа аҩны данааи, Света ачыс аҟаҵара даҿын.
– Ари асумка ибку закәызеи? – дҵааит Света.
– Сан ашкол аҿы дыҟан. Арантә адокументқәа рзы ашәҟәқәа ишәышьҭыз анрықәшәа, сдокументқәа лхала илыманы даарц лыӡбан, илыӡбаз налыгӡеит. Дахьаауаз, сымаҭәақәагьы аалгеит.
– Дабаҟоу, арахь дзаабымгеи? – лҳәан Света дааҵҟьеит.
– Дыҧхашьоит. Арахь акәым, саҳәшьаду Ҭина лҿыҵәҟьа анеира дацәыҧхашьоит.
– Нас уаха дабацо?
– Клава Канстантин–иҧха дылгеит.
Уаха Кәасҭа иахь дназгоит – лҳәеит, иҟалҵо сыздыруам, аха…
– Шьыри, даалгондаз, лҳәеит Света.
– Бара бызҿузеи?
– Сара сызҿу Лиолиараа рахь иаагап ҳәа ауп, ҳнапқәа ҭарцәны ҳазлацауазеи. Бара бнеины акрыф, нас бҽыкәаба, аҧхӡы былҵны быҟоуп, – лҳәеит  Света.
– Уи ауп саргьы сгәы иҭоу, – лҳәан Марҭа лнапқәа ӡәӡәаны, лхәы цәырганы акрыфара дналагеит. Марҭа акранылфа ашьҭахь, абана дҭалан лҽылкәабеит. Иацы илзаархәаз лымаҭәақәа, еиҳа илгәаҧхоз рыла лҽеилалҳәеит. Аимаа ҿыцқәа лышьалҵеит. Ахәылбыҽхан Захари Светеи рхәыҷқәа рыхҩык рыманы Кәасҭараа ргәара инҭалеит. Урҭ уа ианнеи, ашьтәа ршьхьан, ожәы ажәра иаҿын. Шәишәики кәытқәаки аҳәсақәа иршьхьан, урҭгьы ажәра иаҿын. Кәасҭа Света лашьцәа иреиҳәан, урҭгьы ааихьан.
Захар иҭаацәа ицны дахьааиз, Кәасҭа игәы иаахәаны дырҧылеит. Раҧхьа Марҭа аҧсшәа леиҳәеит. Нас Светеи, Захари, ахәыҷқәеи.
– Аџьма анысшьуаз, бадыргыланы бысныҳәар акәын, ах–а иуадаҩым. Усгьы агәаҵәа кны бысныҳәоит. Иахьа шәаҧхьоз џьысшьон, аҿҳәара анасҭоз. Аҵатәхәқәа рышьҭахь қәнагала ҳахьӡон, аха иуадаҩым, – иҳәан Кәасҭа аҧсшәақәа анаареиҳәа, ашьҭахь Марҭа даацәажәан:
– Сашьаду, иаҳҭоу дудыруоу?
– Дарбан, иаҳҭоу? – иаргьы Марҭа длазҵааит.
– Сан дааит. Арахь дыҧхашьаны дзымааит, Клава Константин–иҧҳа лахь дцеит. Уаха уа даангылоит.
– Аиаша бҳәома? Кәасҭа иаҳаз хамҵакәа Марҭа длазҵааит.
– Ааи, аиаша сҳәоит. Аиаша сымҳәакәа, нас уара узжьома?
– Ус акәзар бзиоуп, – иҳәан даагәырҕьеит Кәасҭа. Дызҿқәаз данаарылга «Сара ожәыҵәҟьа саауеит» иҳәан агәара дынҭыҵит. 
Клава Константин–иҧҳаи Стефеи акрыфаны, иааилгоны еиҧш Кәасҭа ибжьы Клава иаалықәиргеит, Клава аҿыҭбжьы анлаҳа дыҩдәылҵит. Кәасҭа Клава даагәыдикылеит, нас лаҧхьа дгыланы, аҩны дныҩналгалеит. Уаҳа ажәак мҳәаӡакәа Стефа даагәыдикылеит. Нас ус иҳәеит:
– Уаха «компаниа» хәыҷык сымоуп Марҭа лзы. Бақәшәароуп. Уаҳа басҳәом Клава блыцны бнеироуп. Нас Клава лахь даахьаҳәын:
– Бара быҟамызт, аха, ишәаҳәоуп хәыҷгьы-дугьы, – иҳәан дындәылҵит Кәасҭа.
Кәасҭа аҩны дахьнеиз, зегьы иреиҳәеит дахьыҟаз, Стефа ааҧхьара шлиҭаз. Уи зеиҳәаз ргәы иаахәеит. Лгәы иаахәеит Светагьы, нас уи лашьцәагьы. Агәара агәҭаны астол чысла ирҭәны Кәасҭа Марҭа диныҳәеит. Иақәшәаз уа астол аҿы ҵәыцак–ҵәыцак диржәит. Ахәылҧаз агәыла–азла изаҳәақәаз зегьы ааин, илатәан, акрырфеит акрыржәит. Стефа агәылацәеи аҧшәмацәеи рызхара дрызбомызт, аха лара лгәы еиқәын. «Абарҭ реиҧш иҟаз ауаа срылҵны сабацоз? Иашоуп Ливук дыбзиоуп аха имала иоуп иҟоу», – ҳәа дхәыцуан Стефа. Лан лыҧсра амшала икалыжьыз лгәырҩон, лгәы еиқәышьшьы дыҟан. Ара Ҭинагьы дыҟан. Уи адырҩаҽны аҩныҟа дымцар ҟаломызт, Данцоз, Стефагьы Марҭагьы лыман дцеит.
Клава Канстантин–иҧҳа Марҭа лан дахьынӡаҟоу, Марҭа хәдықәҵара лзыуны, дшаулыжьуа, агәра ллырган, лара дгәырҕьаҵәа лан длыцны Гәдоуҭаҟа дцеит.

Ажәаҩатәи ахы

Стефа араҟа акыр даангыларгьы ҟалон, аха дыҧхашьон. Изыхҟьозаалакгьы, лара лыҩны ааныжьны хаҵа дцахьан, убри аҟнытә, ара ушьҭа уаҳа аангылашьа лымамызт. Лара лыламыс ишаҵанакуаз ала, иӡбаны илыман ара дахьынӡаҟоу асасааирҭаҿы даангыларц, аха ус иҟамлеит. Клава Константин–иҧҳа лыбзоурала.
Стефа лгәы ҭынчын Марҭа лзы. Уи азы Кәасҭа ииуз ачара хәыҷгьы иуанаҳәоз рацәан. Џыр иҩнаҿгьы, абас, ачара шылзыруз, Марҭа лан илалҳәеит. Убригьы Стефа лгәахәара иацнаҵеит. Ҭинеи, Стефеи Марҭеи еицны Ҭина лыҩны ианааи, акыр рыҧсы аныршьа ашьҭахь, авокзал ахь ицеит рыхҩыкгьы еицны, Стефа лзы аблеҭ аархәарц.
Стефа  иахьаҵәҟьагьы, аблеҭ лаур, дцон лыҩныҟа, аха рыцҳарас иҟалаз, ус изыҟамлеит. Хымш рышьҭахь акәхеит аблеҭ анлоуз, насгьы ҵхагәҭанхеит, арантә ицоз адәыҕба Шиаулиаи ианнеиуаз ҳәа илҧхьаӡеит Стефа. Избанзар, Ливук аҭел дизасыр хымҧада, дшылҧылоз дылдыруан лара. Ҭина акассир ибзиан илдыруан. Уи азы акәзаргьы ҟалап аблеҭ шлоуз. Ҭина лоуп раҧхьа акасса днадгыланы иҵааз. Акассири лареи аҧсшәақәа анааибырҳәа ашьҭахь ауп, аблеҭ аӡбахә анцәырылга. Акассир аблеҭ ыҟоуп анылҳәа, афырҳәа лҧараҭраҿы, аҧара шаҟа аҭахыз аҟара ҧхьаӡаны иааҭылхын акассир лаҧхьа инықәлыҧсеит. Ҭина акассир «ҭабуп» ҳәа налалҳәеит, акассир аблеҭ анаалылҭа. Ари Стефа ианылба, лблеҭ ахә лара илшәарц далагеит, аха Ҭина илымуит. Ҭина Стефа лзы аблеҭ ахьаалхәаз Марҭа даара лгәы иаахәеит. Стефа лблеҭ ахә лара илшәарц даналага.
– Ишакәхалак, сҭаца бауми, ус зыбҳәозеи? – лҳәеит Ҭина Стефа илҳәаз лгәы иалсны.
– Бҭаца сакәын аха саҧсамхеит, аҭак ааҟалҵеит Стефа.
– Уи ҳаҟәыҵп, иҟалаз ҟалеит, – лҳәан Ҭина раҧхьа дгыланы лҿыналхеит. Ани аҧҳаи лара иналышьҭалеит. Ус авокзал амардуан илалбаан, атаксиқәа ахьаангылоз ахь рҿынархеит рыхҩыкгьы.
– Ҭина бгәы иацәымҕымзар, ашьшьыҳәа шьапыла хцап, сызхара избап Гәдоуҭа. Арахь уаҳа сзымааргьы  ҟалоит, – лҳәеит Стефа. Марҭа лылақәа ҭырхаха лан дналҿаҧшит.
– Иҟалазеи, Стефа, ҳара ҳахь уаҳа бзымаакәа? Бара бзын, еснагь ҳашәқәа ҟьаҟьаӡа ишаарту бдыруазааит.  Бхала бакәым, бхаҵагьы баргьы шәеицааларгьы шәҳадаҳкылоит. Дыббоу, баргьы ҳаргьы ҳабжьара ибжьагылоу аҭыҧҳа дзаҟароу? Уи лаҳаҭыр аабап, баргьы ҳаргьы. Марҭа даҽа маҷк аҟара ддухар, уахьгьы днаҳашьҭлауеит.
– Иҭабуп, Ҭина. Сара саҧсамхеит, аха ус шыҟашәҵо агәра згоит, – лҳәеит Стефа лылаҕырӡқәа лҿашы, лҟырҟы еибакны, дзымцәажәо.
– Бзиоуп Стефа, бара ишыбҭаху еиҧш, ҳцап шьапыла, – лҳәан, Ҭина раҧхьа лҿыналхеит. Лара лшьапқәа лыхьуан аныҟәара лцәыуадаҩын, аха ажәак лымҳәаӡеит. Стефа лаҳаҭыр азы. Арҭ ахҩык шеицыз аҕды-мдыҳәа еицәажәо ақалақь иалаланы инеиуан. Дара ус ишнеиуаз, Захарраа ргәылак даарҧылеит. Урҭ аҧсшәақәа ааибырҳәан, инеицрыҵит. Урҭ ргәыла маҷк аҟара дҩеихьаны еиҧш, Ҭина даахьаҳәын лыбжьы налыргеит:
– Сукәыхшоуп Гарик. Ушнеиуа Захар иҿы убжьы нарганы акәзаргьы  иҳәа, Стефа лзы аблеҭ ааҳхәеит, арыцхә жәохә рзы адәыҕба дҭалоит ҳәа.
– Ибзиоуп Ҭина, ибҳәаз саҳаит, – иҳәеит Гарик даахьаҳәны. Нас доусы рымҩақәа ирныланы рҿынархеит. Гарик иусқәа имаз аныҟаиҵа, рацәак ақалақь даламхакәа, аҩныҟа дааит. Ҭина ишиалҳәаз еиҧш Гарик Захар игәашә днадгылан, иаиҳәеит Стефа лзы аблеҭ шырхәҳаз, арыцхә жәохә рзы адәыҕба дышҭалоз. Захар Гарик иаиҳәеит аҩныҟа дымҩахыҵрац, – «сыццакуеит» иҳәан иҩныҟа днеидҵны дцеит.
Ҭинеи, Стефеи, Марҭеи иеицны акыр иныҟәеит, Аҧсшьарҭа ҭыҧқәа «Волгеи» «Скороходи» рааигәа-сигәа, илеиҩеиуа, акыр аамҭа рхыргеит. Нас Нестор Лакоба имҩа инанылан рҿынархеит. Ишҩеиуаз апарк иҩыҵалан, шиашаз ахаҿы иҩеит. Арантә амшын ахь рыхқәа рханы рҿылархеит. Ҩбаҟа квартал ианырхыс ишиашаз инадгылеит акинотиатр «Аиҩызара» ожәы акиносахьа иахәаҧшқәуаз азал аҩныҵра иаҿын.
– Акиносахьа ҳахәаҧшып шәҭахызар, – лҳәан Ҭина Марҭеи Стефеи днырҿаҧшит, Киносахьас ицо ҳәа дазымҵааӡакәа.
– Саҧхьа ак бауеит, убри сара исҳәап ҳәа акәын, аха сара саҧхьа бара ибҳәеит, шәааи, ҳахәаҧшып акиносахьа, – лҳәан Стефа аблеҭ аалхәарц акассахь лҿыналхеит.
– Бҽаанкыл, Стефа бара бсасуп, – лҳәан Ҭина Стефа лыжәҩа кны даалыхан, агәаран днагылеит. Аблеҭқәа аахәаны данбааиуеи, ҳәа иҧшны игылан Стефеи Марҭеи. Аҧхынра ишыҟалалоз еиҧш, Ҭина уамак агәаран дықәымгылеит, аблеҭқәа амхны дааит. Акиносахьа алагара жәохәҟа минуҭ агын. Иахьантәарак шьапыла иахьныҟәоз аҟнытә, иааҧсаны иҟан, ирзааигәаз тәарҭак аҿы илатәақәеит рыхҩыкгьы. Араҟа акыр итәан рыҧсқәа аныршьа иҩагылан, акинотеатр илыҩналеит. Рҭыҧқәа рыҧшаан, илатәақәеит. Ҧыҭраамҭак ус ицәажәо итәан. Аамҭа анааи, абжьааҧны еиҧш, раҧхьа акиножурнал ала иалагеит. Ари Аҧсны аҧсабара акәын еиҳарак иунарбоз, шамахамзар изыҟамлеит Аҧсны ҭыҧ ҧшӡарак бжьаханы, иблахкыгаха акәын Пҧсны аҧсабара урҭ рыблаҿы ишааиуаз. Иахьантәарак урҭ леи–ҩеиуа Гәдоуҭа иахьалаз, уи аҧшӡара рыгәқәа ирҭымҵәо акәын ишыҟаз. Аха ари акино–журнал ианахәаҧш, еиҳагьы иҧшӡахеит, изакәытә тәылоузеи Аҧсны. «Ас еиҧш атәыла џьаргьы иҟамзар ҟалап» ҳәа рыгәқәа иаанагартә иҟан ахәаҧшцәа ҳәарада, ари акино–журнал иахәаҧшуаз, дарбанызаалак лассаамҭа иблақәа ирхымҵуа, игәаҵа иҭымҵо, иаанхон. Ус иаанҵәеит ари акиножурнал иахәаҧшуаз Аҧсны асахьақәа рыблақәа ишхыз ахәаҧшцәа аҭӡамц ишкыдыҧшылоз, иаацәырҵит Гьаргь Гәлиа иҩымҭа «Сакьан ааҧынра». Ари акиносахьа иунарбон аҧсуа қыҭа Сакьан аҧсабара, уи аҧшӡара иагәылаҵәахны ицоз ахҭысқәа. Зегьы гәырҕьаҵәа иахәаҧшуан арии асахьа. Аха Стефа ус дахәаҧшуамызт. Иахьантәарак Гәдоуҭа ақалақь аҧшӡарақәа илбози, Аҧсны иазкны акиносахьа дызхәаҧшызи кино–сахьа зыҟамлеит. Ари акиносахьа аҵкыс еиҕьыз, даҽа сахьақәак лаҧхьа ииасуа иалагеит. Уи Захари лареи раҧхьа ианеиқәшәаз акәын. Урҭ асахьақәа ракәын уажәы Стефа лыблақәа иаархымҵкәа ирыхгылаз, Сакьантәи ааҧынра акәӡамызт.
Захар ақалақь ахь шамахамзар даалаӡомызт, даныҷкәыназ инаркны, иахьа ожәраанӡа.
Уск анимаз акәын уи ақалақь ахь данаалоз, џьоукы–џьоукы реиҧш, ақалақь дналаҳауа уаҩы димбацызт. Захар ожәы ааигәа машьынак иауит акәымзар, автобус ала акәын иара дышныҟәалоз. Автобус ашьыжь даанагон, нас асааҭ хҧа рзы акәын ианцоз. Уи дыззааиз иусқәа аныманшәалахо, абри акинотеатр аҿы дааины, киносахьак мбакәа дцаломызт. Уи даара бзиа ибон акиносахьақәа рыхәаҧшра.
Убас, ҽнак зны, Захар ақалақь ахь данаа, акиносахьа ибарц агәаран дшықәгылаз ауп Стефа лҩызцәеи лареи еицны акасса ишаадгыла. Убри инаркны Стефа дахьтәаз, Захар дылгәалашәон. Захар иааины иаагылаз аҭыҧҳацәа дрыхәаҧшит. Иаразнак ала далихит Стефа. Стефа лҩызцәа даҽа ҩыџьа ыҟан, зегьы хҩык еицын, «исыхьлак, сыхьааит» – иҳәан Захар ҧшьблеҭк ааихәеит. Ас ихаан иҟамлацызт Захар. Иара ус аҽкажьра издыруамызт, еснагь аҧара деиҷаҳауан. Иахьа ас дҟазҵаз иразҟы акәзаарын. «Уразҟы уахыҧаны џьаргьы узцом» ҳәа иҟами аҧсуа жәаҧҟа. Убас ихьт Захар агәаран иқәгылаз данаарылагыла, иааихәаз аблеҭқәа Стефа иналиркит. Стефа илҳәара лзымдыруа уа даақәхеит. Лҩызцәа рылақәа ҭырхаха лара илыхәаҧшуан.
– Исзеилымкааит, ари змааноузеи, сабаудыруеи? – – лҳәан Стефа Захар днаиазҵааит.
– Бсыздыруам аха ҳаибадырырц ауп, – иҳәан Стефа лахь инапы наирххеит:
– Захар сыхьӡуп, иҳәеит иара.
– Стефа сыхьӡуп, – лҳәеит ларгьы.
– Аҭамзаара ду шьҭаҵаны сбыҳәоит, абарҭ бҩызцәагьы сбырдырырц, – иҳәеит Захар.
Дара рыхьӡқәа дмырҳәакәа лҩызцәа лнапқәа нарықәылкуа, лара даацәажәеит.
– Ари Марина лыхьӡуп, ари Светлана лыхьӡуп.
– Даара ихьӡы бзиоуп шәыхьӡқәа, – иҳәан зегьы ааидкыланы иааирҽхәеит.
– Маҷк ҳаалеиҩеир ҟамлаӡари? – Захар аҭыҧҳацәа днаразҵааит.
– Иаҧсамзар ҟалоит ушьҭа ирласны акиносахьа иалагоит, – лҳәеит Стефа, лара лаҧхьа аҭак аӡәы илҳәар ҳәа дшәаны, лҩызцәагьы ахьгылаз:
– Уи даҽазны, ожәтәиала акиносахьа ҳагхоит, – рҳәеит еицҿакны. 
Уи акәхеит Захар арҭ аӡҕабцәа иаҧхьа инаиргылан, акинотеатр азал иныҩналт. Еицрыхәхәа ариад ибжьаланы ишнеиуаз, дара рҭыҧқәа ахьыҟаз инадгылеит. Ариад анаӡара итәан ҩыџьа аҷкәынцәа. Уи ариад раҧхьа иныбжьалеит Маринеи Светланеи. Урҭ инарышьҭалеит Захари Стефеи. Уи акәхеит арҭ аҧшьҩык рҭыҧ аанкыланы илатәеит.
– 	Ҳара дара ҳрышьҭаӡамкәа, дара рхала иахьааз убоу? – иҳәеит аҷкәынцәа руаӡәы ара итәаз.
– Ҳанаауаз, амышьҭабзиа даҳҧылеит. Амышьҭа ыҟам рҳәахуеит.  Амышьҭ ыҟахгьы «афаст» ҳәа уаҳаит, инациҵахт егьи аҷкәынгьы.
– Нас дааҳәын, Захар иахь ихы мырхакәа, аха ибжьы иаҳартә ҿааиҭит:
– Аҩыза, арҭ ҳанрацәажәар, угәы иалсуама?
Убасҟан, иган аҿы итәаз иҩыза даацәажәан – игәы ишҧалсуеи? Иара игәы иахәароуп амаҳәылацәа ҳиоуазар, ус акәӡами – дҵааит иара.
– Ус ауп, ус. Ҳаимаҳәылацәаз. Арҭ сара даарак издыруа џьушьома? Шәара шәеиҧш саргьы уажәоуп ианыздыр, – иҳәеит Захар.
– Ус акәзар, ҳара иаабап. Уара уи улацәажәала, – рҳәан дара ирыдтәалақәаз рацәажәара иалагеит. Изхәаҧшырц иааиз акиносахьа агәхьаа ркуазма дара. Дара злацәажәоз атема зынӡа ихазын. Урҭ иеицәажәо ишнеиуаз, иҟан ианааибарччозгьы.
– Шәымцәажәан, шәаҳҧырхагоуп ҳәа раҧхьеи рышьҭахьи итәақәаз заҟантәы ирҳәахьази, аха зегь акакәын ишцәажәац ицәажәон.
Убри аамҭазы, иҷыгәӡа итәаны акиносахьа иахәаҧшуан Захари Стефеи. Акиносахьа анаанҵәа, ара ахәаҧшцәа итәаз зегьы реиҧш, даргьы ауаа ишрылагылаз, адәахьы идәылҵны ицеит. Урҭ ахьындәылҵыз аршәы рҭиуан. Захар днеин, ҩ-ршәык ааихәан, акы Стефа иналиркит, егьи иара. Арҭ рҩыџьагь ҟәба-ҟәшәо рҿынархеит. Арҭ акыр инеи-ааиуа иеицны апарк иҵан. «Автобус сагхара сыҟоуп» ҳәа игәы иааҭиҳәааан исааҭ днахәаҧшит Захар. Уи иқыҭахь ицоз автобус ақәҵра ицқьаны даҽа сааҭбжак агын.
– Саҭамзааит, аха уажәтәи ала сыццакуеит. Автобус ақәҵра сааҭыбжак роуп иагу. Баргьы саргьы ҳаиқәшәалар сҭахуп, ҳабеиқәшәои? – Захар Стефа длазҵааит.
– Сара сахьыҩноу автобусқәа ахьаангыло ааигәара ауп, уаала унаскьазгоит, – лҳәеит дааччан, автостанциа шыҟаз рыхқәа рханы рҿынархеит. Дара шеицыз инеит лара дзыҩназ аҩны аҧхьа.
– Ҳара ҳаиқәшәалар уҭахызар, абра ҳаиқәшәалап иануҭаху. Абни аҧса шьап ахьгылоу умбои? Абни аҧхьа уааир, ҳаиқәшәоит. Амала, уанааиуа заа издыруазар ауп ҳәа нацылҵеит. Ари реиқәшәарҭа аҭыҧ ҳәа Стефа иахьылҳәаз, иара игәаҧхеит. Избанзар иҧхьакырҭан, автобусқәа раагыларҭахь ицо ауаа рҿынтә.
– Ибзиоуп, асааҭ жәеиза рзы уаҵәы ашьҭахь, – иҳәан Стефа лнапы аалымихын, иара автобусқәа ахьаанкыло ахь ихы рханы иҿынеихеит. Лара агәашә аартны дынҭалеит.
Усҟан Стефеи Захари ахьтәазгьы, ожәы иахьтәоу акәша-мыкәша акәын. Акиносахьа аанҵәаны ауаа агәгәаҳа ианааилала, урҭ ршыкьбжьы азал аҭӡамцқәа  изрылымскәа ианааиҩнагьежь ауп Стефа ацәа далазшәа ахәыцра даналҵ. Уи илхәыцшаз маҷызма, адунеи азна ыҟан. Ҭинеи Марҭеи аныҩагыла, Стефагьы дҩагылеит. Еицны адәахьы индәылҵит.
Омак иаламхакәа, аҩныҟа иқәланы иааит. Стефа араҟа аҟазаараз даҽа ҩымш роуп илзынхаз, ахҧатәи амш, уи данцо ауп. Арҭ аҩымш Марҭеи лареи еицны илеи-ҩеиуа, ақалақь иалан. Ҭина урҭ уаҳа дрыцыцмныҟәеит лшьапқәа лыхьуан, насгьы аҩны усқәа  дынрыха-аарыхон аҟнытә, Ҭина лгәылаҧҳәыс ус лалҳәеит: 
– Бара Ҭина Марҭа лан длыцҵаны дынбыжьуеит, бара Марҭа дшаабгаз еиҧш, ларгьы дылгар ишҧабуеи?
– Сара Марҭа дҕьычны даазымгаӡеит. Уи Стефагьы иеилылкаахьеит, ибзиангьы илдыруеит. Стефа Марҭа дӡаны дзылгараны дыҟоузеи? Ус дылгар длызымҭода? Сара мап скуама, ан лхәыҷы дылгозар? – лҳәеит Ҭина лгәыла ҧҳәыс илҳәаз даарак лгәы ишамыхәаз удырратәы.
– Аиаша бҳәеит, Ҭина, сара сымхәыцӡакәа исымхаҳәеит. Агәылаҧҳәыс Ҭина лҿаҧхьа абас аҭамзаара шьҭалҵеит.
Стефа арыцхә жәохә рзы адәыҕба дышҭалоз, Гарик Захар ианиеиҳәа, Захар Света илеиҳәеит. Света ланхәа илалҳәеит Ари Мина ианаалаҳа,  ус лҳәеит:
– Унан, ҳазхара дҳамбаӡакәа дышҧацои? Анцәа иҿынтә иҵасым нан, ларгьы ҳаргьы аҭыҧҳа замана дҳабжьагылоуп, данцо, дыхьшәашәаӡа даҳмышьҭып, амҩахь илфаша хәык лзыҟаҵа. Саргьы исымоу ала џьоукы неидыскылақәап. Захари бареи адәыҕба дақәыртәаны ддәықәышәҵа, ахәыҷқәа сара избоит.
– Ишәҳәо иашоуп, ус ҟаҳҵароуп. Ус ҟаҳҵар Марҭа лгәы иаамыхәои? – лҳәеит Света.
Мина илҳәаз Света дахьадгылаз, Мина лгәы иаахәеит.
– Убас ауп, убас, ауаҩра шыҟоу. Быуаҩра сакәыхшахааит сышҧаилыбкаауа. Сыззеилымкаауа ҭацак дсықәшәар, ишҧазурыз? Сара акыр сықәын ауп бара бызсықәшәаз. Сара сцеит, нан, – лҳәан Мина лыҩныҟа лҿыналхеит.
– Шәымццакын, макьана шәыҟаз, – лҳәеит Света, аха Мина илымуит, дааҳәны аҩныҟа лҿыналхеит.
– Стефа данцо, саргьы саауеит, исымоу ала џьоукы неидкыланы, – лҳәахт Мина илымҳәац џьшьа. Ус Мина агәара дынҭыҵны дцеит.
Аҿҳәара змоу ирласны иаауеит. Убас иааит Стефа адәыҕба данҭалоз арыцхә жәохә. Уаанӡа ишылҳәахьаз еиҧш, илымақәаз неидкыла–ааидкыланы, илыманы Захар иҿы дааит. Уи иаалгеит амандарина, алимон, ашәеилаҵа, ашәаӡа, араса. Ара дахьааизгьы Света баша дтәамызт, ачашә аӡра даҿын. Света дызҿыз Мина ианылба, лгәы иахәеит.
– Захар уан дукәыхшоуп, Света иҟалҵақәази сара иаазгази Стефа илзугароуп, дагьынаскьаугароуп. Иудырааит сгәы ишалсуа наӡаӡа мап анук – лҳәеит Мина Света ишлаҳауаз.
– Мап икын, аха сара измуӡеит, дышҧанаскьеимго, днаскьеигароуп, – лҳәеит Светагьы. Захар ҿымҭӡакәа аҵәҩан еиҧш дгылан.
– Зҿумҭуазеи? Уан илҳәаз акагьы захумҳәаауазеи? Уи лҿынтә уҧҳа дыҟоуп, уи лаҳаҭыр батәӡами, мамзар сара сгәаар ҳәа ушәоума?
– Аиеи нас сцап сани бареи ианышәҭахха, – иҳәеит Захар игәаҕьны.
Света Стефа лзы лымҩаныфа даналагоз, «Иҟабымҵан сара изгом, дагьнаскьазгом» ҳәа леиҳәеит.
– Уан ус илҭаххеит, иагьахәҭоуп. Уан лаҳаҭыраз уцароуп, – лҳәеит Света.
Света дызҿқәаз данаарылга, ланхәа иаалгақәази, лара иҭалҵақәази неицылҵан ҩ–сумкак рҭәны иналыргылеит. Лара уаҳа ажәак лымҳәеит.
Захар имашьына аус ааирун, изхәыҵагылаз агараж иаахәыҵихын, агәашә ахь ахы рханы инаиргылеит. Амашьына аус шауаз, иара аҩныҟа длеит имаҭәақәа уантаны асқам иахшьын. Иеимаақәа иқлаҧадқәа рҭаҧсаны, аскам аҧхьа игылан. Захар џьара данцо, Света, еснагь ус ҟалҵалон, ожәгьы ус иҟалҵеит. Захар дааццакны иҽеилеиҳәеит. Иан иаалгақәаз асумкақәа ирҭаз иманы днеин, Света илӡқәаз ачашәқәеи акәти абагаж инҭеиҵеит. Убри аамҭазы Света даҽа сумкак лыманы дааин, Захар иаҧхьа иналыргылеит.
– Ари закәызеи? – иҳәеит Захар Света иҟалҵаз уасҟак пату ақәымҵашәа, аха игәы иаахәаны.
– Мама иҟалҵаз акгьы ацҳамҵар анцәа игәы иаахәом. Араҟа иҟоуп: ахәырма рҩа, аҵәарҩа, алаҳарҩа, аџьанџьыхәа. Захар ари асумкагьы аашьҭихын, абагаж инҭаиргылеит. Нас Света лахь дааҳәын дыхәмаршәа ус иҳәеит:
Анцәеиныс Ҧсоу инаганы ишысҭиуа ҧара ҧыҭк снаҭон. Света дахьгылаз дааччеит.
– Сцап, нас, сымцар банхәеи бареи ижәуам, сналацәажәаны даазгар шәахьхәып, – иҳәан имашьына дынҭаларц иҿынеихеит.
– Дааугаргьы ҟалоит, ҩыџьа аҳәсақәа змоу дыҟам џьушьома? – лҳәеит Света дыхәмаршәа, Захар имашьынахь иҿанынеихоз. Света афырҳәа дыниаҧысын, агәашә аалыртит, иара имашьына аус аируаанӡа, шамахамзар, еснагь, Света ус ҟалҵалон. Захар џьара данцало агәашә артреи аркреи лара илуалушәа иҟалҵалон. Света агәашә аартны аркразы дыхианы дгылан. Захар имашьына абжьы аарганы данынлывс, лара агәашә аалыркын, аҩныҟа лҿыналхеит.
Захар Ҭина лҿы днеит ианаамҭаз, Стефеи Марҭеи Захар изыҧшны итәан. Ҭина Стефа лынаскьагара лҽазыҟалымҵеит, лара дымцхәызшәа ҟалҵеит. Лара лакәым Марҭагьы дрыцымцарц лҭаххеит, аха уи даанукылара уҟоуп. Стефа лцамҭаз Ҭинеи лареи гәыдеибакылеит, ихыдеибакылеит. Рҩыџьагьы рылаҕырӡқәа ҩарҿашын, рылацәқәа аӡаҩа ҧсыӡ еиҧш, иҭыҟаҧшьааӡа иааҟалеит. Абас ишҵәуоз, Стефа днеины Захар иҭыҧ авараҿ днатәеит. Марҭа амашьына ашьҭахьтәи аҭыҧ аҿы. Аҵыхәтәан Захар амашьына ашәа ааиртын дынҭатәан аус аирун иҿынеихеит. Ҭина даагьежьны, аҩныҟа длеит. Хәбаҟа минуҭ роуп ибжьоу адәыҕба аанкыларҭа авокзал аҿынӡа амҩа ианықәха. Авокзал аҿы ианнеи, амардуан аҧхьаҵәҟьа иаангылан, абагаж ашә аартны, Стефа лзы иҭагылақәаз ааҭырган, амҩасцәа ирҧырхагамхартә, иаҿаггаа амардуан инаҿадыргылеит. Нас акакала Стефеи Захарии иеицхырааны аперрон ахь иҩхаргалеит. Ишиашаз, Аҟәантәи иаауаз адәыҕба знылоз амҩаҿы, инаганы инадыргылеит.
Аҧхын еиҧш, ожәы ауаа рацәаҩымызт, аха усгь имаҷуп ҳәа узҳәомызт. Адәыҕба иазҧшқәаз гәыҧ-гәыҧла иеилагыланы еицәажәон, ашәа рҳәон, ихәмаруан, иччон. Зыгәқәа еиқәны араҟа иубоз:  Марҭеи, Стефеи Захари ракәын. Арҭ ҿымҭӡакәа ус итәан. Акранҵы ашьҭахь, Марҭа лҩызцәақәак ахьгылаз днырзыҧшит. Урҭ ҧсшьаҩцәақәак наскьаргон:
– Сара сҩызцәа рышҟа сцоит, ирласны саауеит, – лҳәан Марҭа лани лаби дынрызҵааит.
– Бца, аха ирласны баа. Адәыҕба ааира жәохә минуҭ роуп иагу, – лҳәеит Стефа.
– Бан баалыдымтәало, ожәы уахь бымцар ҟамлаӡои, – иҳәеит Захар.
– Ирласны саауеит, папа, – лҳәеит Марҭа лҩызцәа ахьгылаз ахь лҿыналхеит. Иааизынхеит Захари Стефеи. Ара дааижьҭеи ожәеиҧш, ас еизааигәаны иааиқәымшәацызт Стефеи Захари. Урҭ рҩыџьагьы аҳәатәы рыман, аха раҧхьа иаацәырганы аҳәара дара ирцәуадаҩхеит. Рҩыџьагьы ирҳәашаз ражәақәа уажәы–ожә иҩырҿаххуеит, аха рцәыргара урҭ ирзыгәаҕьуамызт. Аҵыхәтәан, игәаҕьра аиааира агеит Захар.
– Иаҳзыбузеи, Стефа ҳкажьны бышҧацоз? – иҳәеит.
– Ус иаҳлахьынҵан, – аҭак ааҟалҵеит Стефа.
Иҵегь азҵаарақәа рыла дыхҭеикыр ҳәа дшәан, Стефа лажәа нахылгеит. Убри аамҭазы, Марҭа лани лаби ахьтәаз ахь дааҧшит. Стефа ианылба, «Арахь бааи» ҳәа лыбжьы налырган. Стефа лыбжьы Марҭа илаҳау илмаҳау аилкаара уадаҩхеит. Ауаа ршыкь бжьы иналаӡ ицеит.
Убри аамҭазы, арадио ала абжьы аагеит. «Адәыҕба аномер 170 сааҭк иагхоит» ҳәа. Ари Стефа иаалцәымыҕхеит. «Марҭа арахь бааи» ҳәа уаҳагьы ҿылымҭит. Захар игәы ҟалҵарц ахырқьиара далагеит Стефа.
– Захар сара издыруеит уаргьы саргьы ҳаилыҵра зегьы сара ишысхароу, ҳаҧҳа дсыманы сцар, уаргьы уахь ушҧамнеири ҳәа сгәы иаанагон, аха ишубо, сгәы сажьеит. Уара уахь умнеиӡеит. Ухаҵан, ухаҵара наугӡеит. Анцәагьы уара дудгылеит. Сара хаҵа санца, ашьҭахь, уаргьы 	ҧҳәыс дааугеит. Уара ишудыруа еиҧш, сара уаҳа ахшаа дсоуӡуамызт. Иҟаларын, сара хаҵа сымцазҭгьы уаргьы ҧҳәыс дааумгар. Ҩыџьа аҧацәагьы лхылҵхьеит. Убраҟагьы уара анцәа дудгылеит. Ганкахьала, ари сара сзынгьы гәырҕьароуп. Избанзар, сыҧҳа ҩыџьа аиашьцәа лымоуп. Сара издыруеит, Ливук иҿы насыҧ бзиак шысмауа, иара ихы сыхҭынҵо дышсышьҭогьы. Ихатәы ҧҳак леиҧш, пату лықәиҵон Марҭа. Уи сара сигаанӡагьы ҩыџьа аҳәсақәа ааигахьан, аха ахшаа дырмауӡеит. Сара сзигазгьы Марҭа лзоуп. Уи гәык–ҧсык ала иҭахын, Марҭа бзиа дбаны лааӡара, ихатәы ҧҳак леиҧш, иара данҧсуагьы дылбарц. Аха Марҭа лашьцәа рҿы лыҟазаара, мышкы зны, лара илзеҕьхоит. Убри азоуп сара Марҭа слылабжьо, Литваҟа дызгарц сызлышьҭам. Ус слышьҭаларгьы дсызгаӡом. Сара анцәа сахьирхәхьеит. Амала, Аҧсны ахахьы, ма аҵыхәахь џьара сыҟаны, уара уаасхылаҧшуа, узыҟалар, Ливукгьы игәхьаа скуамызт, аха уара угәы иаанаго сыздыруам акәымзар… Абас Стефа лгәы иҭаз аацәырганы илҳәеит. Стефа лгәы иҭаз анылҳәа, иаалцәымыҕхан, лылақәа ҭырхаха Захар днеиҿаҧшит. Аперрон аҿы иҟоу аӡәгьы игәхьаа мкӡакәа, днеимда–ааимда, дырҕәҕәаны даагәыдкыланы, длыгәӡырц иара иахь лара лхы днахеит, аха Захар имуӡеит.
– Стефа бҽыбмыргаӡан. Ушьҭа уи ҧсыхәа шамам еилкаа. Уаанӡа схы сзыларҟәуам. Амала баала ҳаҧҳа дбала. Уи Светеи, сареи сани сашьцәеи уҳәа мап ацәаҳкӡуам. Марҭа, хаҵа дцап. Усҟантәи аус, уи ҧхьаҟатәи усуп. Иахьатәи ала, цәымҕас бызлалкша, иарбанызаалак, ҳара акгьы шлаҳамҳәо ала, сара агәра бсыргоит, – иҳәеит Захар.
Убри аамҭазы, Марҭа лҩызцәа даарыцрыҵын лани лаби ахьтәаз ахь дааит.
– Ишәыхьи, шәҩыџьагьы шәылақәа ҭыҟаҧшьааӡа, асҵәҟьа бзиа шәанеибабоз, шәзеилыҵзеи – лҳәан лани лаби раҧхьа азҵаара нықәлыргылеит Марҭа.
Уи лызҵаара аҭак рзахымҳәааӡеит Марҭа лани лаби. Марҭа лани лаби аӡәгьы далымхкәа, рҩыџьагьы рыцҳалшьон, рҩыџьагьы бзиа илбон. Аха Литваҟа наӡаӡа лцара башахазҭгьы лгәы иҭашәомызт. Амала, Марҭа лызҳар, лани лабҧсеи рбаразы лассы–лассы дцаларацы еснагь лгәаҵа иҭан, еснагь дазхәыцуан. Абри ҵәахышьа амамызт.
Марҭа лан лхы налықәкны ус лҳәеит:
– Мама, баала бцала сара сыбҭахызар. Бымбои уажәы сахьааз, аӡәыр бгәы нирхазар. Сара сызҳар бара бкасыжьуам, бызбалоит. Абри бдыруазааит мама.
Марҭа илҳәаз Стефа лгәы иаахәан, ус лҳәеит: – «Марҭа, бара башьцәа рҿы бахьыҟоу, баҧхьаҟатәи быҧсҭазаараз, даара ибзиоуп. Бара бызлоу рхылҵшьҭра даара ибзиоуп. Урҭ рзы иҽеим ажәак зҳәо ахаангьы дзыҟалом. Бара урҭ рҳәатәы хаҵала. Рҳәатәы хабҵалар хымҧада бышбзиахо сара агәра згоит. Бара ишыбҳәаз еиҧш, саргьы сцалоит саалоит. Бара быда сара аӡәгьы дсымам…». Ус Стефа дышцәажәоз адәыҕба абжьы аагеит. Уи иазыҧшқәаз апасаџьирцәа реидарақәа кны, уи ахьаадгылоз аҭыҧ ахь рҿынархеит. Захари Стефеи рсумкақәа аашьҭыхны, урҭгьы зегьы ахьцоз ахь рҿынархеит. Адәыҕба ааины, иаангылеит. Адәыҕба ахьаангылаз, авагон дара азыҧшны иахьгылаз аҧхьа акәхеит, ашәгьы дара ахьгылаҵәҟьаз раҧхьа иақәшәеит. Арии авагон аҿы адәыҕба иҭалоз Стефа лыда аӡәгьы дыҟамызт. Амҩаҧгаҩ авагон длылбааны, данаангыла, Стефа днаидгылан, лблеҭ наилырбеит.
– Бҭал, иҳәеит иара иааркьаҿны.
Стефа авагон дҩықәнан, атамбур аҿы лҿаанылкылт.
– Ушьҭа ссумкақәа сышәҭала, – лҳәеит Стефа Захар иахь лхы налырхан. Захар акакала лсумкақәа рыхҧагьы нылиркит. Урҭ асумкақәа атамбур аҿы инықәлыргылеит. Авагон амаа аанкыланы, амардуан дҩаҿалан, атамбур дҩықәгылеит Захар. Нас Стефеи иареи иеицхырааны асумкақәа Стефа лкупе ахь инаргеит. Захар авагон даныҩқәна, Марҭагьы сыхәноит ҳәа далаган, аха авагон амҩаҧгаҩ дааникылеит.
– Бара баша бырҧырхагахоит, арахь бгьежьы, – иҳәан. Марҭа ашьшьыҳәа лҽаанылкылт авагон амҩаҧгаҩ ииҳәаз хаҵаны. Стефеи Захари рсумкақәа рҭыҧқәа рҿы ианыҟарҵа, «абзиараз» ҳәа ианааидыҵуаз Стефеи Захари аагәыдеибакылт, иааибагәӡын. Уаҳа ажәак мҳәаӡакәа Захар шьҭахьҟа иҿааихеит. Стефагьы излақәназ атамбур аҿынӡа днаскьалгеит. Захар амардуан амаа кны дыллылбааит, Марҭа дахьгылаз ҧхьа.
– Папа, уа ушыҟаз, адәыҕба дәықәлар ҳәа сшәан, – лҳәеит Марҭа лаб дааиҿаҧшуа.
– Сабанӡагап зыбгәыхәуаз уа сшақәтәаз, адәыҕба дәықәларгьы, Гагра слеир сгьежьны саауан, – Захар иҧҳа лхы ааишьышьын.
– Сара Литвантә сшааз еиҧш, уцар ҳәа сшәоит, – лҳәеит Марҭа дааччан.
– Бара Литвантә базар, быҧсадгьыл ахь бааит, аха сара сабацои, сыҧсадгьыл кажьны Захар иҧҳа абас налеиҳәеит.
– Папа, иуҳәо иашоуп, сара сыԥсадгьыл ахь сааит, сашьцәа рҿы сыҟоуп – лҳәеит Марҭа дааччан.
Убри аамҭазы, адәыҕба «арҵәаа» ҳәа иааҳәҳәеит. Ашьшьыҳәа иҳәазо аҿынанахеит адәыҕба.
Стефа лыҧсы аҵкыс иеиҕьалшьаз лыҧҳаи, ҧыхьатәи лхаҵеи ааныжьны дқьыз–қьызуа авагон ахышә лнапы кылырҳәҳәаны илҟьон. Марҭа лан дҵәыуозшәа анылба, ларгьы ақьызы–қьызра далагеит. Захаргьы дахьгылаз игәы ааҧшаан илаҕырӡқәа рҿаархеит. Рнапқәа шырҟьоз мацара, адәыҕба архәара инавалеит. Марҭеи Захари авагон архәара иавалаанӡа иахәаҧшуа, аперрон иқәгылан, уахь иҧшуа. Ҧыҭрак ашьҭахь, рыхқәа ианаарҩаха, дара рыда аперон аҿы уаҳа аӡәгьы дыҟамызт. Адәыҕба иагоз агеит. Иаанхаз рыҩныҟақәа рахь ицеит. Марҭеи Захари ракәзар, урҭгьы аперрон иқәсны рҿынархеит. Урҭ злақәназ амардуан аҿы ианнеи, агәыдыҳәа илылбаан, Захар имашьына ахьгылаз инадгылеит. Нас иаарласны, амашьына инақәтәан, аҩныҟа рҿынархеит.
Захар, ашьшьыҳәа дцон. Архәара ианаавала, иаҧхьа иааиуаз амашьына лас «жигули» ҕәҕәала диаахеит Захар. Захар инапы ҧҵәеит, дхәахәеит Марҭагьы маҷк, аха дуадаҩымхеит. Ари иҟалаз збаз ҟалеит, изымбазгьы ираҳаит. Иаразнак ала ауаа еизеит, ГАИ ааит. Захар ахәшәтәырҭахь дыргеит. Захар иаахаз ирласны даауан, ижәны дыҟан. Захар ижәны дыҟамызт аҧҟарагьы еилеимгаӡеит. Захар акгьы ихарамызт. Зегьы зхараз дзаахаз иакәын. Захар дзаахаз иара иқыҭа датәын. Еиуарак рыбжьамызт, аха аҧсшәа рзеилан, ҭаацәала. Аинспекторцәа аӡәи Захар иаахази еиуацәан. Захар дзаахаз амашьынақәа ддырҵәахит аинспекциа аиҳабы даацәажәан, ус иҳәеит:
– Рмашьынақәа ҧҽит ауп, уаҳа акгьы ҟамлеит. Доусы рмашьынақәа ҟарҵар, уаҳа ус рымам. Егьырахь излаҳалшо ала ҳара ҳрыцхраап. Амҵ алым алҳамхып, рхала еинаалааит.Дара пату еиқәызҵо уаауп. Анцәа ибзоурала ҧсыҭбара ҟамлеит.
– Ус ауп ус, – рҳәеит иақәшәаз реиҳараҩык.
– Уара, ус ауп, ус шәҳәоит, аха ахәшәтәырҭахь ижәгаз акгьы ихараӡам. Дара рмашьынақәа шгылоу гәашәҭи, насгьы иара дышгылоу гәашәҭи дыбҕаҕо, ишьапқәа дызрықәымгыло, – иҳәеит иақәшәаз аӡәы.
– Ҳара еинҳраалоит ҳәа ҳаҿуп, арахь аичырчаҩцәа цәырҵуеит.  Ҳара иҟаҳҵо ҳара иаадыруеит – иҳәан ишихәҭамз ала ибжьы ҩардуны даацәажәеит аинспектор аиҳабы. Аӡәык-ҩыџьак рыда зегьы еимпит. Аинспекциа ирҩыз ашәҟәы, дара ирдыруаз џьоукы рнапқәа радрнынҵеит. Захар иаахаз аныҟәцаҩ аинспектор еиҳабы имашьына днақәиртәан диманы дцеит.
– Иаҳҳәаргьы иааӡаргьы ижәны уҟоуп ус ауми – дҵааит аинспектор еиҳабы.
– Уи иаш–иашоуп ах аха маҷҷк аууп изжәыз, – иҳәеит аныҟәцаҩ.
– Маҷк ауп иужәыз, аха сара судыруоу? – дҵааит аинспектор еиҳабы.
– Уш-шҧасзымдыруа, аиинсспектор уоуми?
– Уҭакызар акәын, аха уҟаз, уабхәа иаҳаҭыр азы суцхраауеит ҳәа саҿуп.
– Ууаҿыз, ууаҿыз… уареи сареи ҳазлеиуацәеи? – дҵааит аныҟәцаҩ.
– Анцәеиныс унаганы ушҭаскуа, уара ацхыраара уаҧсаӡам.
– Ссаҧсоуп, усыцхраа, уаҳа ҿысҭуам, – иҳәан иҿы ааихеикит. Иара уахь днамгаӡакәа аинспектор аҳақьым иахь дыҩхалан, иара ишиҭахыз ала ашәҟәы иҩит. Нас иара днаган аҩны даанижьит.
Ари иҟалаз Џыр ианиаҳа, дышиашаз ахәышәтәырҭахь дцеит. Уа дахьнеиз Захар инапы ахьыҧҵәаз еиқәыршәаны агьыҧс иҭаҵаны иҟарҵахьан, Марҭа дҵәыуо дидтәалан.
– Ушҧаҟоу Захар, унапы иҧҵәаз акәу иҵегь ухәахәоу? Бара хьаа бымоума – иҳәан Џыр абас рҩыџьагьы дразҵааит.
– Сара иарбанызаалак хьаа ҳәа акгьы сымаӡам, – лҳәеит Марҭа.
– Сара снапоуп хьаас исымаз. Уи еиқәыршәоуп, хьаа сымаӡам – иҳәеит Захаргьы.
– Аинспекторцәа ирҳәои? – дҵааит Џыр.
– Урҭ неиаанӡа сара арахь сааргеит. Узаахаз ҳәа ирҳәои, ҳареи аҧсшәа ҳабжьоуп. Уи амашьына иақәтәаз изларҳәо ала, сара акгьы схараӡам.
Аишьцәа ус ишеицәажәоз аинспекторцәа ааит. Захар иацәажәеит, дшизамышшуаз иҳәеит. Урҭ ашәҟәы ирҩыз изаҧхьеит. Захар инапы аниҵеит.
Аинспекторцәа анца ашьҭахь, Захар инапы ҿазҳәаз, аҳақьым–ахьирург дааит. Џыри иареи еибадыруан, аҧсшәақәа ааибырҳәеит. Аҧсшәақәа анааибырҳәа ашьҭахь, аҳақьым даацәажәеит:
– Арҭ злақәшәақәаз ала акгьы рмыхьӡеит, инапы аҧҵәара акәзар, иманшәаланы еиқәҳаршәеит. Амала, ихы пату ақәиҵароуп. Ихы пату изақәҵар ибзиахоит. Ахәыҷгьы анцәа дихьчеит.
– Ааи, ус ауп, – иҳәеит Џыргьы.
Хьаа ҳәа акгьы сымаӡам – иҳәеит Захар.
– Ус анакәха ари ахәышәтәырҭаҿы иаанкылара иаҧсамзар ҟалап, – иҳәеит аҳақьым.
– Хьаа имамзар аҩныҟа дызгоит – иҳәеит Џыр.
– Ибзиоуп, ашәҟәқәа еиқәсыршәап, – иҳәан аҳақьым дындәылҵит. Џыр аҳақьым иҿы, днеины аҳақьым ииҩыз ашәҟәы ааимхны, Захари Марҭеи Џыр имашьына илҭаиртәан, Ҭина лҿы инеит. Уи иҟалаз налаҳәаны аҩныҟа ицеит.
Арҭ аҩны иааныжьны Џыр Захар имашьына ахьдыргылаз ахь дцеит.
Мызкы аҟара анҵы, Захар дзаахаз, усҟан ирҩыз ашәҟәқәа ааиқәдыршәан, иҩызцәа назикын, ҩынҩажәеижәаба нызқь ишәарц идырҵеит Захар.
– Сара Захар силабжьон, иуаахаз аус даумҭан, дҭаркыр алшоит. Уара умашьына уара иҟаҵа ҳәа. Ожәы ишәҳәо ламысдароуп ҳәа.
– Иҟалаз, шыҟалаз, ани аинспектор ирҽеит. Изыхьыз рнапқәа анырҵеит. Ҳара ишаҳҳәаз иазыразымзар асуд иаҳҭоит анырҳәа, Захар иамҳәаӡакәа ҩынҩажәеижәаба нызқь мааҭ аламысдақәа ирырҭан, ирыман ицеит.
Џыр ас ҟаиҵеит, избанзар Захар акгьы шихарамыз идыруан, ирымеикуан. Дара Захар ихароуп ҳәа ашәҟәқәа еиқәыршәаны рнапаҿы иркын.


ЖӘАХАТӘИ АХЫ

Стефа Захари Марҭеи адәыҕба даҭаны рҿаныларха лылаҕырӡқәа ҭыҩрны зҿаазхаз, акраамҭа илҿыкьаса илеиуан. Лыҧсы лгәы икылачны, ожәы-ожәы дахәаҽуа аҿынӡа инеиуан. Лыҧҳазаҵә лара мап лцәылкит. Уи адагьы лара илҭахи лгәы ҧызжәара? Аха уи аҵкьыс ихьаа дуны илзынхеит Захари уи иҭаацәеи рцәыӡра. Стефа уашьҭа еилылкааит наӡаӡа урҭ шылцәыӡыз. Избанзар, Захар иааҧҵәаны илеиҳәеит даара дышрыцҳаишьо, аха ушьҭа иара иахь агьежьра шзалымшо, усҵәҟьа ихы шизыламырҟәуа.
Ожәы Стефа лыбла иаахгылеит Захари лареи раҧхьа ианеибадыруаз амш. Еиқәшәарц ахьеибырҳәаз аҭыҧ. Убри аамҭазы, лаб иҩызцәак ишиарҳәаз, «Аҧша–лас» аҿы ишеиҕьыз. Лаби лареи уахь ишиасыз. Аҧсшьарҭа ҩны «Аҧша–лас» ааигәара ауада шамырхыз, уҳәа дрызхәыцуан уажәы.
«Аҧша–лас» ааигәара ауада анамаҳх саби сареи ҳаицны, амшын аҟнытә ҳаауан.
Аҧсшьацәа злаҩеиуаз раҧхьа аирымӡ аҿы дтәан Захар. Саби сареи ҳаивысит, ҳаныҩеивыс, сара дызбеит, аха дзымбазшәа ҟасҵеит. Захаргьы илаҧш ҳааҵашәеит, аха саб дахьсыцыз азы иҽирҧсит, ахаан симбаӡацызшәа ҟаиҵеит. Саби сареи акыр ҳаныҩаскьа саб имбартә еиҧш Захар снапы изысҟьеит: «Ара уҟаз ирласны саауеит» ҳәа аанарго. Уи иара еиликааит, дагьсызҧшит. Саби сареи ҳахьыҩназ ҳаннеи ихы нықәиҵан дыцәеит саб. Уи даныцәалак ҩба-хҧа сааҭ дааҧшӡуамызт. Уи бзианы издыруан сара. Саб дшыцәаз еиҧш, иаразнак ала, Захар дахьтәаз ахь сцеит. Уа саннеи, аҧсшәа анааибаҳҳәа ашьҭахь, Захар дыччо ус сеиҳәеит:
– Стефа ҳара ҳахьеиқәшәо ҳәа саҳәаны, бара арахь бааит. Ара ҳаиқәшәалап бҳәар, еиҳагьы исзааигәамзи, еиҳагьы исзеиҕьымзи?
– Узжьап ҳәа сгәы иҭамызт, аха сара сҭагылазаашьа ус иҟалеит, Захар. Саб иидыруаз џьоукы иқәшәан: «Ара аҵкыс уа еиҕьуп» ҳәа иарҳәан, ара ҳааит. Иҵабыргны, ара еиҳа еиҕьуп. Уара ухала уаау, мамзар аӡәыр акыр уалҳәоу? – сҵааит сара.
– Ҳара иахьеибаҳҳәаз аҭыҧ аҿы сызгылаз ҧҳәыс ҿак сылбан, сара сахь лҿаалхеит лыҩны дааҩныҵны. Аха уи аҧҳәыс ҿа сара сзы даауеит ҳәа сыҟамызт. «Ҳгәашә аҧхьа уааины узгылоузеи, иуҭахыда?» ҳәа дсазҵаар ҳәа сшәан, сымҩасҩушәа сҿынасхеит. Нас лара лыбжьы аалыргеит:
– Захар, сара уара узоуп сзаауа, маҷк уаанҿаси?
Сара саангылеит, сыхьӡ ҳәаны ҿызҭыз, дзусда сабалдыруеи ҳәа сгәы сҭахәыцуа, ус даасыдгылеит уи аҧҳәыс ҿа.
– Сара сануба умҩасҩушәа ҟауҵеит, аха уара Стефа лзоума узгылоу? – дсазҵааит лара.
– Мап, сҳәеит сара.
– Уи лаб иҩызцәақәак иқәшәан аҧсшьарҭа ҩны «Аҧша–лас» ааигәара имадырҽхәеит, иҧҳа диманы уахь дцеит. Убрахь уцар, – дуҧшаауеит лҳәеит лара.
– Иҭабуп, – сҳәан сааит арахь. Иахьа ашьыжь инаркны сбышьҭоуп, – иҳәеит Захар.
– Уи уадаҩым, иахьцалак, ҳаиқәшәеит, – сҳәеит сара.
Абас ҳаиқәшәара ашьҭахь, ҳаиқәшәалон ҳара. Хымшҟа ҵхьаны еиҧш, Захар иҩызцәаки иареи шеицәажәоз, саби сареи ҳнарыдгылеит. Саб акыр амшын агәы дхыҧшылауа дгылан. Нас аҷкәынцәа днарацәажәар иҭаххан, днеины рган аҿы днатәеит, саргьы уи снаидтәалеит.
– Шәара аратәқәоума? Аҷкәынцәа дразҵааит саб.
– Ааи, аратәқәоуп, – рҳәеит Захар иҩызеи иареи.
– Сара сыҧҳаи сареи Гәдоуҭа ҳаҧсы ҳшьон, ҩымчыбжьа раахыс. Сҩызцәақәак сықәшәан аҧсшьарҭа ҩны «аҧша–лас» ахь уиасыр, еиҳа еиҕьуп – рҳәан сааит. Гәдоуҭагьы бзиоуп, аха ауаа рацәоуп. Ара еиҳа иҭынчроуп, даара исгәаҧхоит. Сымҧсыкәа сҟалар, есышықәса саалап ҳәа сгәы иҭоуп, дцәажәон саб.
– Сара сцеит иҳәан, уаанӡа Захар иацәажәоз дҩагыланы дцеит, саб иажәа аҳәаха имҭакәа. Ари саб иааицәымҕахеит.
– Ахьӡара анцәа ҳазшаз иуиҭааит, – иҳәеит Захар.
– Уара уаҧсуами?
– Аа, саҧсуоуп.
– Аҧсуаа адунеи иақәлоу милаҭуп. Дара  раҟара аиҳабыреи аиҵбыреи пату ақәызҵо, иныҟәызго, уаҩ дыҟам адунеи аҿы. Урҭ рыламыс ҕәҕәоуп, –  дцәажәон саб.
– Ус рҳәоит ауаа. Усгьы акәхап, – иҳәеит Захар.
– Акәхап ҳәа акәым, аха акәҵәҟьоуп. Уи еилкаауп, иҭҵаауп наукала. Уи азын ауп ауаа шәмилаҭ пату зақәырҵо.
– Шәара хаҭала шәышҧарзыҟоу, аҧсуаа пату рықәышәҵоу?
– Сара аҧсуаа уаҳа аҭахымкәа пату рықәысҵоит, амала аҧсыуак игәара сҭамлацт, аиаша уасҳәап. Сара урҭ пату зрықәысҵо, рыӡбахә зласаҳауа мацарала ауп – шәара ишәҭахызар аҧсуа қыҭа шәналс–аалсны абара, уи сара исылшоит, аус анызымуа аамҭа иаҳзақәыршәар.
– Уи сара ишҧасҭахым, аха сымҩаҧызго дысҭахуп. Исҭахым сыҧҳаи сареи ҳамала, иаҳзымдыруа ақыҭа ҳналаҳауа, рлақәа ршуа, рылалара. Уара ишуҳәаз еиҧш, иулшозар, сара мап сҳәаӡом. Аамҭа уманы уҟалозар – иҳәан саб Захар иҟәаҟәа днас-насит, наџьнатә иидыруа аӡә иакәушәа.
– Уаҵәы аҧсшьара сымоуп. Шәара шәақәшәозар, сышәзаауеит, – иҳәеит Захар. Ииҳәарызеи, ҳәа саб диҿаҧшуа.
– Уара уақәшәозар, сара сышҧақәымшәои, сара ҧсшьара сыҟоуп, сыжә сҳәом, сҳәыс. Уареи сареи акыр ҳаицәажәеит, ҳаизааигәахеит, аицныҟәараз аиқәшаҳаҭра ҳабжьаҳҵеит. Ушьҭа иаамҭоуп ҳәа сгәы иаанагоит ҳаибадырра. Ари исыцу сыҧҳа лоуп илыхьӡуп Стефа. Сара слитовуп, аха аурыс хьӡы сыхьӡуп Алексеи ҳәа исышьҭоуп, – иҳәан Алексеи Захар инапы ааимихит. Нас Захар дааины сара снапы аасымихит, ахаан симбацызшәа, Захар сыхьӡуп, – иҳәеит аҵыхәтәан. 
Акраамҭа ҭынчран, нас Захар даацәажәан:
– Иахьатәи ҳаибадырра аҳаҭыр азы шәхы саҭәашәшьозар акинотеатр ахь сшәыҧхьоит асааҭ жәба рзы.
– Ҳхы уаҭәаҳамшьартә иаауазеи? Ҳаргьы ҳуаауп, уаргьы ууаҩуп. Акинотеатр ахь ҳнаҧхьара ҳара «ҭабуп» ҳәа ахаҳҳәаауеит, ҳаргьы џьара ҳаҧсахап, – иҳәеит саб.
– Иҭабуп, сара аҳәара ишәысҭаз, мап ахьацәышәымкыз, саҧшәмара сахьахышәымбааз – иҳәеит Захар.
Саби сареи Захар акинотеатр ахь ааҧхьара ахьҳаиҭаз саб игәы иахәаны даацәажәеит:
– Абра уаҳзыҧшы, иаарласны ҳаауеит. Аамҭалагьы рацәак ҳагаӡом, – иҳәан саб иҿанынеиха, саргьы снаишьҭалеит.
– Ара сшәымбар акинотиатр аҧхьа сышәзыҧшуп, уа шәлеи, – иҳәеимт Захар.
– Уара ишуҭаху, – иҳәан саб, Захар иахь дааҧшын иҿыҩаихеит. Уи саргьы снаишьҭалеит. Саби сареи ҳаицны ҳҩеиуан, даара агәалаҟазаара бзиа иман. Саб иаҵкыс сара сгәырҕьаҵәа сыҟан. Ожәы–ожәы сышьҭахьҟа сыҧшуан Захар дызбозар ҳәа. Иаргьы ҳара ҳахьцоз, дҳашьклаҧшуан. Ус архәара ҳаныхнала нахыс,  ҳаибамбеит. Ҳҽааиҭакны, иахьеибаҳҳәаз аҭыҧ ахь ҳҿынаҳхеит саби сареи. Аха Захар уа дыҟамызт. Ҳара иаадырит акинотеатр аҧхьа дызҳзыҧшыз. Уаҳа лак-ҩакрак ҟамҵакәа саби сареи уахь ҳҿынаҳхеит.
Акинотеатр аҧхьа ҳаннеи Захар аблеҭқәа аахәаны даҳзыҧшны дгылан. Акиносахьа алагара хәбаҟа минуҭ ракәын иагыз.
– Ушьҭа акиносахьа иалагоит, шәааи ҳлеип, – иҳәеит Захар.
– Азамана, – иҳәан саб дынҳаҧасны иҿынеихеит. Ашә аҧхьа ҳаннеи, Захар аблеҭқәа аацәыриган аблеҭқәа гәазҭоз иналирбан, ҳҭыҧқәа рҿы ҳнатәеит. Ус акиносахьа иналагеит, акиносахьа ҳара ҳахәаҧшуа, ҳтәан. Саб ихы азышьҭны акиносахьа ахәаҧшра даҿын. Захари сареи ҳахәаҧшуашәа ҟаҳҵон, аха ҳара ҳхы ахьыҟаз хазын, уи азхәыцха ҳазҭодаз? Ҳаҩнуҵаҟа мцабзк ҳаҕралан абылра ҳаҿын. Захар снапы кны днахан, ишьамхы илықәиҵан, инапы нақәҵаны иааникылеит. Сара афырҳәа, снапы снахеит. Аха Захар инапы аҿааирхан, иикыц снапы аанкыланы ишьамхы илықәҵаны инапы нақәиҵахт. Уаҳа снапы сымнахаӡеит. Ус снапы икын Захар. Акрынҵы ашьҭахь, Захар инацәкьарақәеи сара снацәкьарақәеи неибжьеиҧсан ирҕәҕәаны иааникылеит. Уи сара даарак сгәы иаамыхәеит, аха ҿысымҭит. Акиносахьа ҧыҭк цахьан еиҧш:
– Ари акиносахьа сара избахьеит, амала суҳәоит сыҧҳа ара лымала даанумыжькәа ауада ахьҳамоу агәашә аҿынӡа дҩаскьага, – иҳәан Захар иахь ибжьы наиргеит. 
– Уи сара избап, – иҳәеит Захар дгәырҕьаҵәа. Сара саб ииҳәаз смаҳазшәа, дахьцазгьы сымбазшәа сҽырҧсны стәан. Амала, саб ас аниҳәа, Захари сареи еибакыз ҳнапқәа аауҳажьит. Захари сареи зынӡагьы ҳаикьымсӡазшәа, ҳнаскьа–ааскьаны ҳнатәеит, ҳара дшаабоз, саб акинотеатр ашә аартны дныҩныҵит. Захар снапы даахан, ишьамхы илықәиҵан, инапы лақәҵаны, иқәырҕәҕәаны иааникылеит.
– Захар, суҳәоит снапқәа аужь, сара ус сашьцылаӡам, – сҳәеит сара, Захар сиҳәо, сыблақәа ҭырхаха сиҿаҧшуа. Захар, исҳәаз хаҵаны снапқәа аауижьит.
Акиносахьа аанҵәаанӡа уаҳа снапқәа имкит Захар. Акиносахьа анаанҵәа  сыжәҩа ааникылан, ашә икылеибаҳәа инеиуаз, акиносахьа ахәаҧшцәа ҳанрылаланы, ҳанрылҵит. Алашарақәа каххаа иахьаркыз, амҩа ҳанымлакәа, алашьцара ахаҧаны иҟаз амҩахәасҭа ҳаныланы ҳҿынаҳхеит.
– Захар, арыстәи сзааугеи? Алашара ахьыҟоу ала ҳцар еиҳа еиҕьӡами? – сҳәеит сара сыбжьы ашәара ахыҩуа.
– Мап, Стефа, арыстәи еиҳа еиҕьуп, избанзар еиҳа иааигәоуп, насгьы илашьцароуп, – иҳәан сааигәыдҳәҳәала, сааигәӡит.
– Ус сзумун, Захар. Иудыруазааит уара унапада напы шыскьымсыц, уқьышә ада қьышә сқьышә ишакьымсыц, – сҳәеит сара.
– Саргьы убасҵәҟьоуп, Стефа – иҳәеит иара.
– Уи сзхаҵуам. Уара аӡҕабцәа урылажьуп. Уҷкәына ҧшӡоуп. Уара иумуазаргьы мчыла знапаҿы уаазгақәогьы аӡҕабцәа шыҟоу здыруеит. 
– Аӡәгьы слыцымныҟәацт ҳәа басҳәом, аха агәра бсыргоит аӡәгьы дшысымгәӡыц ала .
– Уи сара исызхаҵом.
– Ихаҵа. Адунеи аҿы, аиаша зҳәо ҳәа аӡәыр ыҟазар, уи сара соуп.
– Уанлыцныҟәа, ас ацәылашьцара мҩала даныҩаскьаугоз дымгәӡыкәа дышҧаҩаскьаугоз, дзумгәӡи уи? 
– Сыҧхашьон.
– Ыы, нас сара соума узцәыҧхамшьо, – сҳәан сааччеит сара.
– Ибҳәо иашоуп, бара боуп сызцәыҧхамшьо. Иззакәу сыздыруам, аха, – иҳәан сеиҭаагәыдикылахт. Убри аамҭазы, сара исҳәо изуа, сзымдыруа сааҟалеит. Убри сцәа-сжьы иааилашыз амч ала сара схала Захар снапқәа ааикәсыршан, даагәыдкыланы, даазгәӡит. Уи нахыс сахьыҟаз, сахьаныз сзымдыруа сааҟалеит.
Сыхдырра саналҵ, ашьац еиҵәараҿ сара сышьҭан, Захар ииқәа ишьаҵара даҿын. Убасҟан ауп сара исыхьыз закәу анеилыскаа, аха сымгәааӡеит Захар изы. Сагьахьымхәӡеит исыхьыз, избанзар, еилыскааит Захар раҧхьатәи ибзиабара шиааиз. Сцәа иалашәеит сара сиццозар, иара мап шимҳәоз. Џьоукы ирҳәоит абзиабара цқьа аамҭа аҭахушәа. Даарак уи иашамзар ҟалап. Раҧхьатәи абзиабара аҟара мчы змоу зыҟалом. Захар уаҳа сара сахь умааиргьы сара уи абзиабара исзымдырӡакәа исауз ахаангьы исхашҭуам ҳәа схәыцуан сара. Сара саныҩагыла, Захар дынсыдгылан аиҭа саагәыдикылеит:
– Стефа, саҭабымҵан, исыхьыз закәу сыздыруам бразҟыдастәыр сҭахым, бсыццозар бызгоит – иҳәеит иҳәеит иара игәы ҭыҕьҕьаа. Аии  ииҳәаз сара саргәырҕьеит. Сара схәыцрақәеи иара ихәыцреи ахьеиқәшәаз азы. «Разҟык сымазаап, ари иеиҧш, аҷкәын хазына ажәа ансниҵо ҳәа схәыцуан сара.
Ҳҩыџьагь ҳгәырҕьаҵәа апарк лашьца илганы игаз амҩа ҳаныланы ҳнеиуан. Амҩа лашьца ҳаныҵын иҟьаҟьаӡа иҟаз амҩаду ҳнанылеит. Уи аган ахь акәын ҳара ҳахьынхоз. Уажәы амҩа аханатә алада ҳахқәа рханы акәын ҳашцоз. Алашара каххаа иаркын. Амҩаду наҟ–ааҟ аҵарауааи ашәҟәыҩҩцәеи рбиустқәа гылан. Ашәҭқәа рыла иҭалаҳаны иҟан арии амҩаду. Ацыхәтәан агәашә ҿан. Агәашә аартны ҳанҭысын аҧсшьарҭа ҩны «Аҧша–лас» инҭыганы иҟаз амҩаду ҳнанылеит. Уаантәи акыр ҳанынаскьа, ҩадараны ҳлаҿалеит. Уаантәи акыр ҳанынаскьа, ҩадараны ҳнаҿалеит. Усҟан саб амчамдыр аҵаҟа дтәаны дысзыҧшын. Саб дахьтәаз сылаҧш наиқәшәеит. Захари сареи ҳанеиҧырҵуаз сигәӡыр ҳәа сшәаны сыҟан. Избанзар саб ҳаибон. Аха Захар симгәӡит. Уи саб дахьтәаз ибазар акәхап.
– Абзиараз ҳәа аҧсшәақәа ааибыҳәаны ҳнеиҧырҵит Захари сареи.
– Захар бааскьеигоу? – дҵааит саб.
– Ааи, агәашә аҿынӡа сааигеит.
– Уи бзиоуп иҳәеит саб.
Сара саб дахьтәаз снавсын, снеины сиарҭаҿы снаиеит. Дук мырҵыкәа сабгьы днеины ииарҭаҿы днаиеит. Макьана имааицызт ҳара иҳацышьҭалоз хаҵагьы ҧҳәысгьы. Урҭ аҵх акыр инаганоуп изааз…
Аҵхагәҭаны Захар аҩны данааи, дышиашаз иуада длыҩналан, днеины ииарҭаҿы днаиеит. Аҽнынтәарак аус зуаз аӡә иеиҧш, Захар дааҧсаны дыҟан, дахьыҩаиаз дынҭаҳәахаа дыцәеит. Адырҩаҽны иара аҧсшьара иман, аус иуӡомызт. Уаҵәы аҩны изуша ҳәа апланқәа заа иҟаиҵахьан, аха акагьы агәхьаа зынӡаск имкӡашәа, џьара сымцар ҟалом. Уаҵәы ахәылҧаз санаауа сасцәақәак аазгоит ҳәа иан иналаҳәаны, акы днацҳаны, агәара дынҭыҵны дцеит Захар. Дук мырҵыкәа Захар днеит Стефа лаби лареи ахьиқәшәаз аҭыҧ аҿы. Уи уа дышгылаз Стефа лаби лареи наидгылеит. Усҟан урҭ амшын иҭаланы иааиуан. Алексеи Захари рнапқәа ааимданы, аҧсшәақәа ааибырҳәеит.
Стефа дыҧхашьаны, акыр днаскьаны дгылан..
– Захар ҳара акы ҳнацҳаны, ҳҽааиҭакны ҳаанеиуеит, ҳаанӡа уара ара уаҳзыҧшыз, иахьаҳҳәаз амҩа ҳақәлоит, – иҳәан Алексеи дааццакны, иҿынеихеит. Стефа Захар дицрыҵны дахьцоз, зынӡаск илҭахымкәа ашьшьыҳәа лаб днаишьҭалеит. Дара акыр ианыҩаскьа архәара инавалеит. Дара ахьҩеиуаз дрыхәаҧшуа дгылан Захар. Стефа иара иахь дшааҳәыз аниба, Захар дааччан, инапы дҩахеит. Ларгьы лнапы ҩышьҭылхит, лаб имырбакәа.
Стефа лаби лареи аҩны ианааи рнапқәа ааӡәӡәаны, акы инацҳаит, нас рҽааилаҳәаны Захар дахьырзыҧшыз аҭыҧ аҿы илылбааит. Уа ианлеи, Захар дгылан.
– Адәқьан ала ҳнеип, амла ҳакыр иаҳфаша ааҳхәап, – иҳәеит Алексеи.
– Аҧсуаа рыгәҭа уалсны уанцо, амла ушҧакуа. Џьара ҳанкыдгылар акы ҳнацҳауеит – иҳәеит Захар.
– Уи шҧыкәу? – иааџьеишьеит Алексеи.

– Аҧсуа иҩнаҭа имҩахыҵыз ихәы еснагь ихиоуп.
– Дузымдыруазаргьу?
– Ааи, дузымдыруазаргьы. Амала, ирзымдыруа дахьымҩахыҵуа, аҧшәма ҧҳәыс рхәы ахьынӡаҟалҵо, аҧшәмеи асаси еибадыруеит. Урҭ еицәажәо иштәоу, аҧшәма ҧҳәыс рхәы лырхиоит, нас ачеиџьыкахь ииасуеит.
– Иахьысзымдыруа сызнеиуам иҳәеит Алексеи.
– Унеир акгьы амаӡам. Аҧшәма дзынхо асас изоуп. Асас бзиа аҧсуа иҿы днеир, аҧшәма изы игәадуроуп.
– Ишакәызаалак, сызнеиуам.
– Сара сҿгьы умнеиӡои?
– Уара уҿы снеиуеит.
– Ус акәзар шәаала, – иҳәан Захар раҧхьа дгыланы иҿынеихеит.
Аби аҧҳаи Захар дахьцоз, иашьҭахь игыланы инеиуан. Захар дгәырҕьаҵәа дыҟан. Уи ихылҧа аҵыс ҭаҳәуан.
Раҧхьатәи абзиабаратә, мцабз иҩыцрасыз абылра иаҿын. «Абри дсынасыҧхондаз, уаҳа исҭахызеи?» – иҳәошәа лаҳауан Стефа дахьнеиуаз.
Урҭ иаарласны инеит Ӡыхәашь амшын иахьалалоз. Урҭ аӡиас ианынхықәгылагьы аӡы хәашьӡа иҟан. Ари аӡиас шамахамзар, ианыхәашьымыз ыҟаӡамызт.
Аби ҧҳаи Захар иҳәеит, ари аӡиас ахьӡ раиҳәарц, насгьы уи хьӡыс изхаиауз.
Ари аӡиас ашьха ахрақәа иргәылсны иаауан. Уи згәылсуаз ахра аҳра аман.
Аҳаш змаз ахра ҧганы аӡиас ианалаҳалак, аӡиас хәашьуан. Ари ахра аҧгара азымариан. Мшык аацәгьахацыҧхьаӡа иҧгалон. Убри аҟнытә абри аӡиас, Ӡыхәашь ҳәа иашьҭан. Захар ишыҟаҵәҟьаз ирзеиҭеиҳәеит.
Арҭ ахҩыкгьы ара акраамҭа игылан, нас идәықәлеит Ӡыхәашь аҧшаҳәала иавганы игаз амҩа ианыланы. Акыр ианыҩаскьа ашьҭахь, инымҩахыҵын, аккарра иҵаланы рҿынархеит. Ус акыр ицеит. Ргәқәа шьҭнахуан аҧсабара аҧшӡара, рлымҳақәа ирҭысуан аҧсаатә рышәаҳәабжь.
Акыр ианыҩаскьа, изҵаз аккара аанҵәеит, инрылалеит ауаа ахьынхоз. Ауаа ҳабла–ҳаблала инхон. Захар ирзеиҭеиҳәон, урҭ аҳаблақәа рыхьыӡқәа, насгьы уа инхоз ауаа рыжәлақәа. Ҳаблацыҧхьаӡа жәлак, ма ҩжәлак ракәын инхоз. Убри Алексеи даара иџьашьаны, ҵарауаҩык, еиҧш акәын, аинтерес кны, урҭ ажәлақәа дышрыхәаҧшуаз.
Амра шьыбжьон лхыҳәҳәоны еиҧш, Захар ицны аби аҧҳаи игәараҭа инҭалеит.
Усҟан, Захар хаз нхара ҳәа дымцацызт. Амала, хазы аҩны иргылахьан.
Нхаҩык, иеиҧш, ица икәтыршәшәара зегь ҟаҵан. Игәара аанда кын. Иуҭра ашәыр ҭырҭәааны еиҭаҳан. Макьана Џыри иареи еицынхон. Урҭ рангьы дыҟан. Мина лыхьӡын.
 Асасцәа Мина дырҧыланы, игәыдылкылеит, аҧсшәа ралҳәеит.
– Макьана ара шәыҟаз ожәы саауеит, – лҳәан ашьашәыр ианааҵагыла лара дылраҧысын, аҩны длыҩналан, рыцыҧхьаӡа аскамқәа аалган, ашьашәыр иналыргылт.
– Шәтәақәа, шәхаҵкы сцеит, – лҳәан Мина  лысасцәа налыртәеит. Урҭ даарыдтәалеит Захаргьы. Мина лысасцәа анылалыртәа, лара даагьежьын амаҵурҭа длыҩналеит. Марҭа лысасцәа рхәы ҟалҵеит. Астол ахь дрыҧхьеит. Дара ҩагылан уахь рҿынархеит. Дара ашьашәыр аҿы иахьтәази амаҵурҭахь ианнеиуази изхәаҧшуаз еиҿкааны руҭра иҭагылаз ашәыр хкқәеи рбаҳчеи ракәын.
Захар аҧшәмара аанкылан, раҧхьа иара инапқәа иӡәӡәеит, нас асасцәа еиҳабы-еиҵбыла. Ари аҧсуа ҵас акәын, Захар исасцәеи иареи ашьашәырҵа иантәаз. Дара астол ианахатәозгьы, аҧсуа ҵас еиламгакәа, Захар аханы дтәеит. Иара иашьҭахь Алексеи диртәеит, урҭ рышьҭахь Стефа. Астол рхиан аҧсуа чыс мацарала. Алексеии Стефеи ахаан ирымфацыз аҟәыди абысҭеи ргәы иаахәаны ирфеит. Ашә абысҭа иалаҵангьы даара иргәаҧхеит. 
Акәтыжьи асыӡбали еилаҳаны ирфеит. Раҧхьа ианылатәа шәкы–шәкы грамм ажьаҕь уатка ржәит Алексеи Захари. Нас аҧсуаҵас аныҳәаҿақәа аҧҵо аҩыжәра иалагеит. Стефа лзы хазы ҷыдала Мина аҩызла аалгеит Ҩбаҟа аҵәыца аҩызла Стефа илжәит. 
Амра ҵлакы ашәара аҟара агын аҭашәара. Убасҟан ауп дара ангыла. Даара рқьаф ҟаҵаны игылеит Захари Алексеии. Мина Стефа дылгәаҧханы длыхәаҧшуан. «Шьыри ҭацас дызмазаалак» лҳәеит урысбызшәала. Стефа ари анлаҳа,  дааччеит. Захар иан илҳәаз имаҳазшәа, ихы ларҟәны дтәан.
Ус аҷараҳәа Стефа дахьтәаз акупе ашә аатит. Авагон мҩаҧгаҩи аревизори иеицны иааҩнашылт – сшәыҳәоит шәблеҭқәа сшәырбарц – иҳәеит аревезор. Ари акупе аҿы хҩык ракәын иҟаз. Урҭ рблеҭқәа наидырбеит. Аревизор рблеҭқәа аниба – Ҧшӡала шәахьцо шәнеиааит. Амҩа алҧха шәауааит, – рҳәан индәылҵит авагон мҩаҧгаҩи аревизори. Абарҭ раҧхьа ианааҩнашылоз, лара дызлаз лхәыцрақәа дназлыҵыз, дара анца ашьҭахь деиҭаналалахт, уи ахәыцра зегь реиҳа ихьанҭаз хәыцран.
 Стефа лаби лареи руада иааҩныҵын рҿаархеит. Аха ашә шаиркыз ихашҭын лаб днагьежьит. Уи даанӡа дизымҧшкуа днеиуан Стефа. Ус дышлеиуаз Захар дахьтәалац амардуан аҧхьа атәарҭаҿы дтәан. Иара Стефа даниба, дгәырҕьаҵәа дааҟалеит. Афырҳәа дҩагылан, Захар Стефа лнапы аалымихит, нас длазҵааит:
– Алексеи дабаҟоу ?
– Дсышьҭагыланы даауеит, – лҳәан аҭак ааҟалҵеит.
– Уи даар, ҳзеицәажәаӡом, ак басҳәар сҭахын.
– Исоуҳәои?
– Бара ибдыруеит бзиа бшызбо, баргьы сара бзиа сыббоит ҳәа сгәы иаанагоит. Ус анакәха, бзиа ҳаибабоит. Бзиа еибабо аҷкәыни аӡҕаби ирыхәҭоузеи?
– Сыздыруам.
– Ибдыруеит, аха ибҳәом.
– Сара ибасҳәап.
– Аиеи, исаҳәа.
– Бзиа еибабо аҷкәыни аӡҕаби хаҵеи ҧҳәыси ҳәа иеибагот.
– Усхыччома Захар?
– Мап, сыбхыччаӡом, сара аиаша басҳәоит, Захар ииҳәаз шҵабыргыз Стефа еилылкааит, дгәырҕьаҵәа лара лажәа инацылҵеит:
– Саб иамҳәаӡакәоу?
– Баб иабҳәар ацҭәы ҟаиҵар ҟалоит. Уи аҵкыс баб иамҳәаӡакәа еиҳа еиҕьушәа збоит сгәанала.
– Дгәааны, дҳашьҭалар ишҧаауеи?
– Дгәааны дҳашьҭаларгьы бара боуп аус злоу «сахьааиз сыҟоуп» бҳәар акагьы иҳәом ҳәа сгәы иаанагоит. 
– Саби сареи ныҟәара ҳануга ашьҭахь мышкы ыҟам уара уҽхәаҧхьыӡ анимҳәо, имҳәац џьашьа, ҽнак хынтә-ҧшьынтә уӡбахә анимҳәо ыҟаӡам. Ус уирҽхәоит аха сугаҵәҟьар ииҳәо сыздыруам.
– Сишьып бгәахәома, Стефа бгәы ишҧаанагои?
– Ашьразы уишьрым, аха «ас иаарласны бзиа еибабашьас иҟашәҵазеи?» – иҳәашт иара.
– Раҧхьатәи абзиабара аӡбахә зынӡаск иара имаҳацт ҳәа бгәы иаанагома?
– Сыздыруам.
Захар данҧшы, Стефа лаб Алексеи амардуан даҿалан длеиуан. Стефа лаби лареи рцара даҽа хымшҟа роуп иаанхаз. Ожәы аҿҳәара рзамҭар ҟалоит. Уи азы Захар Стефа длазҵааит:
– Шәара ааигәа шәышцо здыруеит. Шәцара даҽа мышқәак роуп инхаз. Ожәы аҿҳәара аҳамҭар, уаҳа ианбаҳҭо? Уаҵәы ауха асааҭ ҩба реиҧш, сҩызцәа сыманы сааиуеит. Абра сыбзыҧшуп. Амала, баб ихьӡала бҕьыцк ҩны изааныжь «Абри ауаҩ сиццеит» ҳәа анҵаны. Ҳара ҳахьынхо, усгьы иара ибзианы идыруеит, иҭахызар уахь дҩеиааит, еиҭасҳәахуеит, аус злоу бара боуп.
– Баб дааиаанӡа ажәа сыҭ. Бара бразҟыданы сара бҟасҵом адунеи сықәнаҵы.
– Ибзиоуп, сазыразуп иуҳәаз, амала, сумжьааит.
– Бышҧазжьои, сылашара? Сара бшысымжьарыз бара сбымжьааит.
– Саргьы узжьом.
– Бқәи сшыбымжьо ала?
– Уара уҧсааит.
– Иаҳҳәаз ауп ус амуи?
– Ааи, ус ауп.
– Уаҳа сҳәом…
Абас ала арҭ рразҟы аилаҵара аҿҳәара арҭеит. Захари Стефеи шеицәажәоз иара амардуан дахьлылбаауаз ибон, аха ҧхыӡ ибаргьы ихаиҵомызт арҭ аҩыџьа рразҟы аилаҵара уаҵәы ауха, асааҭ ҩба рзы аҿҳәарас ишамаз. Ус днарыдгылеит Алексеи, Захари Стефеи.
– Шьыжьбзиа, – иҳәан Алексеи Захар аҧсшәа иеиҳәеит.
– Бзиара жәбааит, – иҳәан Захар аҭак ҟаиҵеит.
– Стефа,  бала шьыжьхьафара иҳәан иҿынеихеит Алексеи.
– Бзиоуп, – лҳәан лара лаб днаишьҭалеит.
– Ишаҳҳәаз ауп, – иҳәеит Захар, Стефа лаб имаҳаратәы. Лара «бзиоуп» ацыцхәрас лхы аалырҵысит дгәырҕьаҵәа. Захаргьы ихылҧа аҵыс ҭаҳәуан. Акраамҭа Захар дахьгылац дгылан, Стефа лаби лареи анца, – ашьҭахьгьы. Аха дара ааиаанӡа иара ара дзаанымкылеит. Стефеи иареи рымаӡа Стефа лаб ирыҵихыр ҳәа дшәан.
Убри аҟнытә, ҧшьаала, лаби лареи акинотеатр аҟнытә ианаауаз излаауаз амҩала иҿынеихеит. Иара аҧсшьарҭа ҩны «Аҧша–лас» длыҵсын, аҧсшьацәа амшын ахь излалеиуаз агәашә дынҭалан, амшын аҟәарахьы илыбаауаз, излалыбаауаз амардуан аҧхьа атәарҭақәа игылаз руак аҿы днеины днатәеит Захар. Уа акраамҭа дтәан. Нас дҩагылан, аҩныҟа ихы рханы иҿынеихеит. Иара дахьынхоз, аҧсшьарҭа аҩны «Аҧша–лас» хҧаҟа километра инеиҳаны ибжьан. Шьапыла сдәықәлап амҩан машьынак сыхьӡар салацап, исхьымӡаргьы ишҧазури? Ус сцар акәхоит – иҳәан иҿааихеит Захар. Ишиҳәаз еиҧш, акыр дҩеихьаны машьынак ихьӡан, уи ала агәашә аҿынӡа днеигеит. Аҩны данҩеи, усгьы иан аҩны дыҟан дабацоз, Џыр иакәын усура иҟаз, Мина лыҷкәын данааи, дихәаҧшызар, иҟазшьа лгәамҧхеит, аха акгьы иалымҳәеит.
Иуадаҿы днеин ихы нықәиҵеит. Уа дхәыцуа акраамҭа диан. Ус дышиаз Захар цәажәабжьқәак иаҳаит. Ҽеишәа дӡырҩызар Џыр иакәын. Уи усурантә дааин, иани иареи еицәажәон. Иуада дааҩныҵын Џыр иани иареи ахьеицәажәоз ашә ихы нкылеикын, ибжьы наиргеит.
– Џыр, ара уаадәылҵи, ак уасҳәар сҭахуп.
– Исауҳәозеи? – иҳәан Џыр дындәылҵит.
– Ара усышьҭаланы уаалеи, – иҳәан Захар аҩны дныҩныҵын, арасаҭрахь иҿынеихеит. Џыргьы уи дишьҭаланы днеиуан. Ашьац қашәқашәо, ииаҵәҟаҟараӡа иҟаз днылатәеит Захар.
– Уаргьы абра утәа, – иҳәан Џыргьы дтәарц наидиҵеит.
– Ибзиоуп стәап, аха бзиароу исауҳәо – иҳәеит Џыр дыччо.
– Сара сзы бзиароуп, аха сани уареи шәзы сыздыруам – иҳәеит Захар.
– Уара узы ибзиароу, ҳара ҳзы ибзиарам ҳәа ҟалашьас иамоузеи?
– Ҧҳәыс даазгоит уаха, ҳан илаҳәа. Шәара мап шәкыргьы, сара дызгоит. Уи лымгашьа сымаӡам, сара дысгәаҧхеит…
– Уара иугәаҧхаз ҳаргьы даҳгәаҧхоит, аха акызаҵәык сара сгәы зымнаӡо, «Уахаҵәҟьа ҧҳәыс даазгоит ҳәа аӡәыр иаҳахьома? Ачара зуа, рыҩны–ргәара маҷк инаха–аахоит. Ус акәӡами, Захар?
– Ус ауп, аха уи аҟара аамҭа сара исымаӡам. Уаҵәашьҭахь адәыҕба иҭалоит, Литваҟа ицоит. Лаби лареи иеицуп. Нас Литва сцаны дызлаазгои, уажәы даазымгар ҟалом. Уаха асааҭ ҩба рзы ҳәа ласҳәеит дысзыҧшуп, – иҳәеит Захар.
– Ус акәзар, ҳан иласҳәоит. Уи даназыразымха, угәы иалумырсын, аха саргьы сызудгылом.
– Уи мап лкуеит ҳәа сыҟам, ларгьы дылдыруеит. Ожәы ааигәа лаби лареи аҩны иҟан.
– Ус акәзар ҳан мап лкуеит ҳәа сыҟам, лыҧшра лсахьаҳәа шаҟа длырҽхәазеи?
– Мап лкы, илымкы илаҳәа, – иҳәеит Захар.
– Уи сара избап – иҳәан Џыр дҩагыланы дцеит, Мина амаҵурҭа дахьыҩназ, Џыр днеин:
– Сан бгәы иаахәара ажәабжь басҳәоит.
– Исоуҳәоузеи, уан дукәыхшоуп.
– Мап кышьа амаӡам. Уаха Зах–ар ҧҳәыс дааигоит.
– Сужьоу, аиаша уҳәоу? Дааины лыҷкәынт дгәыдылкылоит.
– Бызжьаӡом. Иашоуп, иааигогьы бара дыбдыруеит. Жәаха заб дзыцны ибҭаз лоуп.
– Дида уи ҳара дҳазныҟәгома? Уи леиҧш иҟоу аҭыҧҳа ҳгәара данҭала, уаҳа иаҳҭахузеи? Аха уахаҵәҟьа уи лаагара акалашәа иҟалоит. Еицҵаны џьара ишьҭызар акәын, сымаҳә иахь дыбжьаагап, нас арахь даагап, маҷк аҟара акәзаргьы ҳҽааиҿаҳкаашәа ааҟаҳҵар.
– Азамана. Сан бара ибҳәаз Захар иасҳәоит, уаҳа аҭахӡам, – иҳәан Џыр иан дналҧырҵны дцеит. Уи Захар дахьтәаз, днеин, ран илҳәаҵәҟьаз ажәакгьы ацымҵакәа, ажәакгьы агмырхакәа, Захар иеиҳәеит. Захар иаҳаз игәы иаахәан, ус иҳәеит:
– Џыр машьынаки, ҩыџьа аҷкәынцәеи уҧшаароуп. Амцхәгьы аҭахӡам.
– Уи сара избап, амала мап лымкааит.
– Уи мап зку лакәӡам.
– Ус акәзар амашьына сашьҭалоит. Ожәоуп усурантәи санааи, амла сакны сыҟоуп, акы снацҳаны, амашьына сыҧшаауеит – иҳәеит Џыр. Захар дыниҧырҵны дцеит. Захар иакәзар иан дылбар ҳәа дшәан, агәарахь дымнаӡакәа аанда иҽынахыҩрны дцеит, дахьцаз анцәа идырп.
Сааҭк ашьҭахь, Џыр аҩны дааит, аҭаца дызлаарго амашьынеи аҭацаагацәеи ҧшааны. Уи иан илеиҳәеит. Мина илаҳаз ажәабжь даара лгәы иаахәеит.
Амш шылашьцара илашьцахьаны еиҧш, Џырраа ргәара иааҭалеит амашьына лас Волга. Уи зтәыз Џыр иҩыза бзиа Сергеи иакәын.
Егьи иааигаз Захар диҩызан, Вова ихьӡын. Арҭ агәара ианааҭала, Мина дгәырҕьаҵәа дырҧылеит. Иааираны иҟаз лҭаца длыдырныҳәалеит, даргьы разҟыла еиқәшәарц илныҳәа-ныҧхьеит.
Џыр иҩызцәеи иареи ашьашәыра аҿы илатәеит еицәажәо, Мина урҭ рхәы аҟаҵара даҿын
Рацәак дадымхалеит Мина лысасцәа рхәы аҟаҵара, аҩныҟа дрыҧхьеит. Даргьы мап мҳәаӡакәа, ацәыкәбар аҿы рнап ааӡәӡәаны аҩныҟа илеит. Астол бзианы ирхианы иҟан. Ашәишәи арбаҕь шьны ачанахқәа ирынҵаны иқәгылан, ажьҵаа, ачашә, ахышәҭ–мышәҭ, ашәыр, аҩы ауатка.
Арҭ ахҩык латәан акрырфеит, рқьафқәагьы ҟарҵеит. Асааҭ жәаба реиҧш иҩагылан, рмашьына инҭаланы ицеит. Уа иахьнеиз Захар дрықәшәеит, ишырҳәаз еиҧш иахьеибырҳәаз аҭыҧ аҿы ениеит. Џыр иҩызцәеи иареи неин аҧсшәа ларҳәан:
– Бымшәакәа бҳацаала, сара Захар еиҵба соуп, арҭгьы ҳара иаҳтәқәоуп, –иҳәан агәашәынҭыҵ амашьына ахьгылаз ахь рҿынархеит. Уа ианнеи Захар уа дгылан. Стефа амашьына аныҟәцаҩ днаивадыртәеит. Егьырҭ ахҩык неин, ашьҭахьтәи аҭыҧқәа рҿы инҭатәеит, амашьынагьы аҿынанахеит. Захарраа рахь ицо амҩа инавсны, аҿыҩанахеит.
– Арахь сабажәго дҵааит? – лара дахьтәаз.
– Макьана ачара аура ҳазыҟаҵам, мызкы аҟара ҳҭынхацәа рҿы шәаанҳажьуеит Захари бареи. Ҳара ҳаҩныҟа акы ҳнаха-аахақәап. Нас ачара уны шәааҳгоит, – иҳәеит Џыр, .
Лара ихы налықәкны лара лабхәында иҿынтәи ианеилылкаа, уаҳа ажәак мҳәаӡакәа дтәан. Стефа дахьыргоз даҽа қыҭан. Сааҭк аҟара ауп амҩа иахьықәха. Зыҟны инеирц ахьырҭахыз рмашьына агәашә инылагылеит.
– Уа аҧшәма, – иҳәан Џыр ибжьы наиргеит.
– Ҳаи, иҳәеит аҧшәма.
– Аҩны уҟоума?
– Аҩны сыҟамкәа изуеи, аха сышьҭалахьеит, сҩагылоит уажәыҵәҟьа.
– Умгылан ҳәагьы уаҳҳәом, асасцәа уҭоуп.
– Бзиала шәаабеит.
Мсас иҽааилаҳәаны  дындәылҵит. Днеит абжьы ахьгаз агәашә аҿы.
– Аҭаца дҳаманы ҳааит, ҳусасуп ҳудукылозар, – дҵааит Захар иҩыза.
– Ҳара ҳзынхо асас изоуп. Уи ҳҳәеит ҳәа ҳара иаабалакгьы ҳадаҳкылаӡом, амашьына дыҩҭыганы дысшәырбароуп иаажәгаз, – иҳәеит Мсас.Џыр дааин, Стефа лыжәҩа кны дыҩҭигеит. Аҧшәма длыхәаҧшит.
– Даазгада ари, –  дҵааит Мсас
– Захар иоуп, Мина лыҷкәын.
– Ахазына дааигеит, ахазына, нас дааҳәны иҧшәма лахь ибжьы наиргеит.
– О, бара бгыл, ожәгьы уа биоума? Баҳәшьаҧа ҧҳәыс диманы дааит. Мсас иҧшәмагьы дҩагыланы, дааины даарыдгылеит. Мсас дааин, лара аҧсшәа налаиҳәеит. Нас уи иҧшәмагьы лнапы ыргьежьуа, даагәыдылкылеит. Акәаскьа дыҩхаргалан, агҿаҩра дынгҿадыргылеит.
Мсас днеин ишәақь аакҿиган, иаанкылан, бжьынтәы–аантәы раҟара еиқәырццакны дхысит.
– Иҟалазеи ҳәа зыбжьқәа зыргақәаз ҟалеит, ахысбыжьқәа заҳаз.
– Ачара сымоуп, ачара инеибыҳәа–ааибыҳәаны арахь шәааи, – иҳәеит Мсас. Мсас ибжьы еилызкаақәазгьы, иззелымкаазгьы ыҟоуп. Аха изакәызаалак, ак шыҟоу дырны, агәылацәа ааизыҩҩит
Ушьҭа еилыркааит иҟалаз закәу. Зегьы акәаскьа иҩықәнаны аҭаца аҧсшәа наларҳәеит. Лара аҧсшәа лаҳәаны ианылбаа, агәара агәҭаны иааилагылеит зегьы, убасҟан агәылацәа рыгәҭаны Мсас даагылан, зегьы аарӡырҩны даацәажәеит:
– Дадраа, ишыжәбо еиҧш, иахьа сара дысҭааит сҭакәажә лаҳәшьаҧа. Сара саҧсуоуп. Ус анакәха, аҧсуара ишаҵанкуа еиҧш, сымҩаҧыжәгароуп.
Иарбанызаалак, акы аасхәом, сҩы, суатка, сшыла, сышьтәа, сыкәтқәа, сшәишәи уҳәа ҳамоуп. Ҳгәылацәа ааизганы чара хымпыҿк ҳзыжәуроуп. Ацыхгьы акыр инеихьеит. Уахатәи ала аҩныҟа шәымцаӡакәа, ожәнатә шәалагароуп.
– Ибзиоуп, ҳхы уцәаҳшаҭом – рҳәан  иреиҕьу цәык арахә иаарылхны иршьын, ацәа ахыхра иналагеит. Убас, доусы змараз аусқәа инрылаган, ашьыжь асааҭ жәаба реиҧш, атәара иналагеит. Агәылацәа хәыҷгьы-дугьы зегьы ақәшәеит ари ачара. Убри аамҭазы,  аҧсшьарҭа ҩны «Аҧша–лас» ааигәара уадак амхны зыҧсы зшьоз Стефа лаб хаҵа дышцаз зҳәоз, лара лнапала илҩыз ашәҟәы аниба, зны длышьҭаланы днеирц ааиӡбазаарын, аха дахьхәын, аҽныҵәҟьа имаҭәақәа аашьҭыхны Литваҟа дцеит. Алексеи Литва даннеи, мызкы аҟара дыҟан, нас игәы аангылан, дыԥсит, аха Стефа лахь адырра рзыҟамҵеит. Лан даныԥсы ауп лаб дшыԥсыз анеилылкаа, лара дахьнаргаз ицқьаны шықәсык дыҟан. Убри аамҭа иалагӡаны Џырраа рҽанеиҿыркаа-ааиҿыркаақәеит. Ачара иаҭахқәаз зегьы еиқәдыршәеит. Рыҩны–ргәара ирыгыз ирыбзаз ҟарҵеит.
Мсас игәараҭа ауп лара дахьдәылыргаз, аиҭа ачара уны, аҭацаагацәа дрыҭаны Захар иҩнахьы дыргеит. Ара ҩ-чарак уны, Захар игәараҭаҿгьы цәдук ҩеигеит. Иҧшәма лакәзар ҧҳәыск ишлаҭәаз акы даҵамхеит.
Стефа адәыҕба дҭаланы Гәдоуҭантә дандәықәла инаркны шаиулаи днеиаанӡа абарҭ ахыҭысқәа лара дрызхәыцуан, дышрызхәыцуаз ауп шаулаи дышнеиз. Стефа лсумкақәа лыманы атамбур данаақәгыла, днаҧшызар Ливук ашәҭқәа кны дахьгылаз, лбеит. Стефа дахьықәгылаз аҟнытә Ливук данынаиҵагыла, акакала лсумкақәа нилыркит, лагьы длылбааит.
– Марҭагьы даабгоз џьысшьон, – иҳәеит Ливук илаҕырӡқәа хыжжыла.


Ажәиԥшьтәи ахы

Стефа адәыҕба данылылбаа, Ливук иикыз ашәҭқәа нылиркын, даагәыдкыланы дааигәӡит. Нас асумкақәа еимакы-еиҿакны, ирыманы рҿынархеит. Зны авокзал аҿынтә, узлалбаауа, амардуан аҿынӡа инаргеит. Нас уаантә, амардуан ала илылбааргеит. Асумкақәа ахьыллырбааргазҵәҟьа Ливук имашьына гылан. Асумкақәа амашьына инақәҵаны, даргьы нақәтәаны, ишиашаз рыҩныҟа ицеит. Аҩны иахьнеиз Стефа дыццакны, лҽааиҭалкит. Илшәылҵеит лыҩнымаҭәақәа. Уаанӡа илшәқәаз наҟ иҧхьалкит. Ливук азҵаарақәа лиҭон, лара урҭ рҭакқәа ҟалҵон. Иҟамызт Ливук иҟаиҵоз азҵаарақәа лара аҭак зылзыҟамҵоз.
Ишдыру еиҧш, Ливук ахшаара имамызт. Уи даара ахшаара идыргәаҟуаз аӡә иакәын.
Стефа иара данигозгьы, иҟаларын лыҧҳа длымамзар димгаргьы. Избанзар, иара хара дхәыцуан. Ибзианы  идыруан иара ахшаа дшимоуаз ахшаа димоур, иажәра шыцәгьахоз. Убри аҟнытә акәын, Ливук Марҭа пату лықәҵаны дшибоз, Литвантә Аҧсныҟа данцагьы,  Стефа лаҵкысгьы иара игәы далсны дыҟан. Ливук иагьа зҵаара ҟаиҵаргьы, Стефа лҿынтә имаҳаит Марҭа Литваҟа дзырхынҳәышаз, ма лырхынҳәраз дзыргәыҕша ажәак. Абри акәын зегь реиҳа хьаас имаз Ливук. Убри азоуп Ливук абас азҵаарагьы шлиҭоз.
– Стефа Марҭа зынӡа гәыҕракгьы былымҭаӡеи, арахь Литваҟа лааразы?
– Мап Ливук, уи арахь Литваҟа уаҳа дааӡом. Лара лтәқәа ахьыҟаз дцеит. Уи уаҳа арахь дааны уаргьы саргьы дҳадтәалом. Амала ддухар ҳкалыжьуам, ҳалбалоит, лара излалҳәаз ала.
– Нас баргьы саргьы абас ҳаҧсаанӡа ҳаидтәалазаауама, ишҧааури бгәанала?
– Ишҧаҳаухуеи? Ус анцәа иҳақәиҵазар ишҧаҳаури уаҳа?
– Уи ауп ус. Анцәа иуқәиҵаз уахысны цашьа умам, аха изакәытә разҟузеи урҭ ирымоу, ахәыҷқәа еиҵаҩҩы измоу. Стефа даақәҧсычҳан, Ливук наҟ днеиҧырҵит.
Ливук уаҳа мҳәакәа дҩагылан, адәахьы дцеит. Акраамҭа адәахьы дыҟан. Ус аҩны дааҩнаххын ус иҳәеит:
– Стефа бара быҟамызт, аха ҳҩыџьагьы ааҧхьара ҳаиҭеит сҩыза Гриша. Уи баргьы дыбдыруеит, ибгәалашәоу автобусқәа раангыларҭаҿ ҳангыларз, иааины, аҧсшәа ҳазҳәаз, автобус ҳанақәтәагьы аблеҭқәа ҳзамихит.
– Ааи, доурысуп, аха ҧыҭҩык алитовцәа дрыҧсоуп. Убас иҟазшьа ыҟоуп, даамсҭашәоуп ихы инаркны ишьапаҿынӡа. Изхысҳәаауа, уи имшира уахоуп ианыҟоу, баргьы саргьы хаицны ҳцар сҭахуп, бгәы иацәымҕымзар.
– Ливук угәы иалумырсын, аха уахь ацара сара исылшом. Уи сылшартә еиҧш, агәалаҟазаара сымаӡам.
– Ибзиоуп, нас саргьы сцарым. Сара еиҳа агәалаҟазаара бзиа сымоу џьыбшьоума, Стефа? Баргьы саргьы ҳгәала акоуп. Ҳаҧҳа заҵә даҳцәыӡит. Уаҳа аӡәы дҳауп ҳазҳәаӡом, аха ишҧаҳаури, ҳгәырҩа хьамҭа ҳҽаҳҭаӡар иашам.
Џьара ҳнеироуп, џьара ҳааироуп. Ус ауп аҧсҭазаара шыҟоу. Ауаҩы иагьа гәырҩацәгьа дақәшәаргьы иҽаҵамырхакәа, аҽацәгашьа ихы ақәиршәароуп.
– Ус ауп, аха сара исылшом Марҭа лыгәхьаагара адагьы сааҧсаха сыҟоуп. Иумдыруеи адәыҕба ушарааҧсо, ункыдҟьа-аакыдҟьо уаманы ианаауа.
– Изымдыркәа адәыҕба иахьа избама, ма уи сақәымтәацкәа сыҟоума? – иҳәеит Ливук, маҷк аҟара Стефа игәы аалзынханы.
– Ливук угәы иалымсааит уҩыза имширахь сызцом ахьысҳәаз, суҳәоит сеилукаарц. Уара санузеилымкаа, уаҳа сеилызкаараны иҟада? – лҳәан Стефа лылаҕырӡқәа аахажжылеит.
– Бара бзымцозаргьы егьаурым, аха сара сцароуп, уи дҩыза бзиоуп, дсызкажьуам. Ожәы схы нықәҵаны сыҧсы ааиҭаскроуп – иҳәан дҩагыланы, ииарҭахь дцеит. Ливук диаанӡа ус игәы иаанагон, дышиалак, дынҭаҳәахаа дыцәоит ҳәа. Избанзар, иахагьы ҽеишәа дызмыцәеит Стефеи Марҭеи дышрызхәыцуаз. Диан ус днаҳәы–ааҳәуа Ливук, нас ахәыцра дынҭанагалеит.
«Сара схаҭазаҵәуп, сҧа дыҟам, сыҧҳа дыҟам. Аиашьеи аиаҳәшьеи усгьы исымам, ас есымша сыҷкәынаны, сгәы бзианы, сыҟазар, ма сшыҷкәыноу сыгҿамхакәа, иаасықәшәан, сыҧсыр бзиоуп, аха ус акәымкәа, сычмазаҩханы, ма сажәны аиарҭа саҕрахар ишҧазури? Марҭа сара дысхылымҵит аха слықәгәыҕуан иансылымшо сылбап ҳәа. Стефа излалҳәоз ала, уи ддухар, даалашт, дцалашт, аха уи сара сылбо дзыҟалом. Стефа дылбарц алшоит аха… Уи аҵкыс еиҕьуп аӡә дҳааӡар Стефа илуазар. Уи слацәажәароуп, уи ада ҧсыхәа ҳаманы избом. Абас дышхәыцуаз, Ливук ацәа дынҭанагалеит. Стефа ашә аалыртын, днаҧшит, аха Ливук дыцәоушәа анылба, даамырҧшӡакәа, ашьшьыҳәа шьҭахьҟа днагьежьит. Ливук дахьыцәаз, ус ҧхыӡк дналалеит:
«Иара дцараны дахьыҟаз иҩыза имшираҿ акәхуп. Астол бзианы ирхианы дахатәахуп. Акыр рфоит акыр ржәуеит, ишәаҳәоит, икәашоит. Гриша аханы дтәахуп. Гриша иааигәара дтәахуп ҧҳәыск ҩажәеихәбаҟа шықәса ирҭагыло. Уи Ливук иахь дыҧшыхуеит, аха уи длыхәаҧшыхыр иҭахыхым. Избанзар, игәы иҭахуп Стефеи Марҭеи. Аҵыхәтәан ихәаҧшуаз аҧҳәыс иаҧхьа дааихын дааиеихырхәан, длыцкәашарц инапы кны даахеит. Иара иҭахӡамкәа дҩагылан, длыцкәашахт». Ливук акәашара дшаҿыз дааҿыхеит. Данааҿыха иара игәы еиқәын, игәы еиқәын иҵегь дахьылмыцкәашаз азы Ливук иҿыхара иақәыршәаны дааҩналеит Стефа Ливук иҩыза имширахь дахьцо, иигаша сумка ҧшӡак иҭаҵаны изыҟалҵеит. Стефа Аҧснынтәи данаауаз, иаалгаз амандаринеи, алимони, ауаткеи, аҩи арасеи. Стефа урҭ инарыцылҵеит шампантәи путилкакгьы.
Ливук дҩагылан, имаҭәа ҿыцқәа ашафинер иааҭихын, иҽааилеиҳәеит. Иеимаа ҿыцқәагьы наишьаиҵеит, игалстук ихәда инаиҭеит. Ишлиапа наихеиҵеит, Ливук амҩа иқәламҭаз Стефа лахь ихы наирхан:
– Стефа, сызцом бҳәан, аха усҟантәи бгәаанагара быҧсахзар ҳаиццар, уи сара даара сгәы иаахәон.
– Мап,  Ливук, суҳәоит усыдымхалан.
– Ибзиоуп, нас схала сцап.
– Уахьцо, унапқәа ҭарцәны уцома?
– Сышнеиуа, агастраном аҿы путилкак шампантәик аасхәап.
– Уахь уахьцо, абарҭ га, – лҳәан Стефа асумка ааганы Ливук иаҧхьа иналыргылеит. Ари Ливук ианиба, даара игәы иаахәеит, омашәагьы ибеит.
– Абарҭ зегьы уахь изгома? – дҵааит Ливук оумашәа ибаны.
– Ааи, ига. Ус ауп нахьхьи аҧсуаа ишыҟарҵо. Ареиҧш путилкак ауатка, ма бутилкак шампан ҩы рыман инеиӡом.
– Ус акәзар аҧсуаҵас сцап, – иҳәан Ливук дааччан, асумка аалымхны, иманы, имашьына ахьгылаз агараж ахь иҿынеихеит. Агараж ашә аартны иааҵиган, имашьына днақәтәан, игәашә дынҭҟьеит. Агәашә алыртразы уа дгылан Стефа. Ливук агәашә дшынҭыҵыз еиҧш Стефа агәашә ааркны, аҩныҟа лҿыналхеит. Ливук дышиашаз, ашәҭқәа ахьырҭиуаз днеит. Ашәҭ шьыҵәрақәа ааихәан, абагаж иҭамҵакәа, иара иаҧхьа атәарҭаҿы инықәиҵан, имашьына аус аруны, иҿынеихеит. 
Дук мырҵыкәа Ливук днадгылеит, зымширахь дцоз иҩыза Гриша игәашә. Иааираны иҟаз Гриша иҩызцәа зегьы ааихьан, Ливук иакәын иззыҧшыз. Ливук дышнеиз анырба, иҩызцәа зегьы даара иеигәырҕьеит. Ливук ишәҭ шьыҵәрақәа ааҭихын, изнапык ала иааникылеит. Уи шикыз имашьына ашьҭахь днеин, абагаж иҭагылаз асумка ааҭиган илаиргылан, абагаж шаркыз еиҧш, иааиркит. Нас асумка аашьҭыхны, Гриша иаҧхьа данааи, исумка ларгыланы, ашәҭқәа наииркит имшира идныҳәало. Асумкахь Ливук инапы наирххан, ҿааиҭит:
– Абри асумка уара иутәуп. Уи иҭоу ашәыр аагоуп Аҧснынтәи. Стефа Аҧсныҟа дыҟан. Уаантә иаалгеит, лара дзымааит, дааҧсаха дыҟан азы. Сара аҩнынтә иаазгеит. Ушьҭа уара аҩныҟа инаганы уҧшәма илыҭ. Астол инықәылҵааит, нас ҳантәо, иаабап уа иҟақәоу. Гриша иҩызцәа омашәа ирбон Стефа иаалышьҭыз «арысҟаҟара џьара инарго ҳхаан иҳамбацт» – рҳәон уа игылаз зегьы.
– Ливук иакәын ҳаззыҧшыз, уашьҭа изавсҳәаз зегьы ара шәыҟоуп, шәааи арахь – иҳәан Гриша иҩызцәа раҧхьа днагыланы иҿынеихеит, доусы рыҳәсақәа рыжәҩа рнапқәа наҵхны. Грыша днеины аханы дтәеит, егьырҭ ишақәшәаз еиҧш, рыҳәсақәа иаарыдтәаланы, илатәақәеит.
Гриша иҧшәмаҧҳәыси лара лҩызаки ракәын рхәы зырхиуаз. Гриша иҧшәма лҩыза лара лхала дыҟан, уи лыҧшәма ҩышықәса ожәаҧхьа иҧсҭазаара далҵхьан, ақьыба чымазара иахҟьаны, ҩыџьа ахәыҷқәа аҧеи аҧҳаи аалызныжьны.
Зегьы анылатәа, Гриша иҧшәма ҧҳәыс Гриша лхаҵа днаидтәалеит, лара лҩыза егьи лган ала дналыртәеит. Астол аҧшәмацәа иқәдыргылаз адагьы иқәгылан аҧсуа ажьаҕь уатка, аҧсуа ҩы еиқәаҵәа, араса аџьынџьыхәа амандарина. Арҭ астол иахатәаз оумашәа ирбон.  Дара рҵас ишаҵанкуаз ала, аҵәцақәа куа, акрыфара иаҿын. Акыр рқьафқәа аныҟарҵа ашьҭахь, ашәаҳәара иалагеит итәаз зегьы. Ирҳәон алитов ашәақәа, убас ирҳәон аҧсуа шәақәагьы. Аҵыхәтәан акәашарагьы иалагеит. Ливук аҳәсақәа итәақәаз зегьы аӡәӡәала иркәашеит. Аҵыхәтәан диркәашеит аҧҳәыс еибагьы.
Аҵх акыр инаганы игылеит ара итәақәаз зегьы. Аҧҳәыс еиба илыхьӡын Светлана. Лыхшаара ушьҭа ихәыҷқәаӡамызт. Аиҳабы аабатәи акласс аҿы дтәан, аиҵбы афбатәи акласс аҿы дтәан. Аха ус егьа иҟазаргьы, арахь данаауаз, лгәыла ҧҳәыс лнапы ианылҵеит лхәыҷқәа дырхылаҧшларц. Гриша иҧшәмаҧҳәыс Груниеи лареи еиҩызцәа бзиақәан. Реиҩызара адагьы иагьеиуацәан, ранацәа еиҳәшьцәан. Уи азоуп Груниа лыҧшәма имширахь Светлана дзаарыҧхьаз. Гришеи Груниеи ахәы ахьыҟарҵо, дрыцхраарц даарыҧхьеит. Усҟан Груниа Светлана ажәа лылҭеит аҩныҟа данаауа, лыҧшәма Гриша аҩнынӡа дигарц. Светлана дахьынхоз лыҩны давсны акәын иҩныҟа дышцоз Ливук. Уи аҟнытә, Груниа илыӡбеит лыҧшәма аџьабаа илмырбарц. Зегьы аҧшәмацәа аҧсшәа раҳәаны, ацара иаҿын. Аҵыхәтәанынӡа даанхеит Ливук. Гриша Ливку днаидгылан:
– Ливук, абри аҧҳәыс сара дысҩызоуп, дагьсыуоуп. Ацхыраараз даасыпхьеит, уаха Гриша имашьынала лыҩныҟа дигарц дыҟоуп. Ишубо еиҧш, Гриша ижәны дыҟоуп. Усгьы уара устәиала уцоит, уахьцо дугарц суҳәоит, угәы иацәымҕымзар.
– Усҟак аҳәара аҭахӡам Бара дга ҳәа ансабҳәа,  уаҳа аҭахӡам. Дзысымгои лара сара сызлацо ала дцозар, лара лыҩны ахьгылоу, лара илдыруеит усгьы. Уаангыл ахьылҳәо саангылоит усгьы – иҳәеит Ливук. Светлана Груниа лахь днаҳәын:
– Гриша дызсырааҧсозеи, Ливук аҷкәын замана сигозар. Иара усгьы уахь дцоит, аӡәгьы дицым аҽакым – лҳәан ҵәык Ливук инаилылхт Светлана.
– Аӡәгьы дәицым аха аҧҳәыс замана димоуп. Уи уаха дзааимга сыздырам аха – лҳәеит Груниа.
– Иахьоуп Аҧснынтәи данаа, уи даара дааҧсаны дыҟан азоуп, – иҳәеит Ливук Стефа лыӡбахә Груниа ианылҳәа.
– Умшәан, ус акәзар сара сышәҧырхагахом – лҳәеит Светлана, илафшәа илафымшәа. Ливук Светлана илҳәаз хырҩаа азимушәа ааҟаиҵеит.
– Баала Светлана, – иҳәан имашьына ахьгылаз ахь дааццакны иҿынеихеит Ливук. Светланагьы Ливук днаишьҭалеит. Ливук имашьына данынҭатәа, Светланагьы днеин днаиватәеит. Ливук имашьына аус ааирун, иҿынеихеит. Ахышә ихы аахирҳәҳәан, зыҩныҟа имцацкәа иҟаз «абзиараз» ҳәа нараҳәаны, днеиуан уи аҩныҟа ихы рханы, акаҭран мҩа даныланы. Абжьааҧны еиҧш даарак аскорост икӡамызт Ливук иахьагьы. Светлана дахьтәаз аҭыҧ лзымхошәа дхәыц–мыцуан лыҽивалырҕәҕәон дахьтәаз. Ливук архәарақәа данрывсуаз, лыҽлызнымкылошәа ҟаҵаны лыҽигәыдлыжьлон. Иара еиликааит Светлана илҭахыз, аха иара ихы аҧшнымҵашәа дцон, акаҭран мҩа ианыршәланы. Светлана ишылҭахыз Ливук дныҟәар, Стефа илаҳар ҳәа дшәон. Уи иара иҭахӡамызт. Иабеиҭахыз нас иҩны ацтәы ҟалар, иара Стефа пату лықәиҵон. Аха ус егьа иҟазаргьы дхаҵамзи, Ливук? Лара иҽылгәыдыжьлара данаҟәымҵӡа «ари мап зкуа лакәӡам исцәалаӡуеи Стефа иабалаҳари», – иҳәан Светлана длазҵааит:
– Бара бахьынхо акыр ихароу Светлана?
– Митәык бжьам ушьҭа ҳнеиуеит, абна ҳахьаахаҵәиуа ауп, – лҳәеит.
– Ус акәзар абра џьара ҳаангылап, – иҳәеит Ливук. Светлана ҿылымҭӡеит. Ашьшьыҳәа амашьына нымҩахыҵит. Аҵааҵлақәа ахьгылаз ахь. Акыр данынаскьа Ливук имашьына ааникылеит. Ливук инапы аҿынеирхан, Светлана иаалыкәиршан, иҕәҕәаны дааникылан, ашьшьыҳәа, лҧышә иҧышә инақәиҵеит. Светлана мчыла лхы днахан:
– Араҟа иманшәалаӡам, – лҳәеит аарлашәа. Аха Ливук уи илҳәаз имаҳаӡазшәа ҟаҵаны, инапқәа лыкәыршаны Светлана лыгәӡра даҿын. Аамҭа акыр анца, Светлана ишылҳәаз еиҧш, араҟа ишыманшәаламыз Ливук ианеиликаа:
– Светлана, еиҳа иахьыманшәалоу ҳнеип, – иҳәан Ливук, амашьына ашьҭахьтәи атәарҭахь ииасит. Аашаркконы еиҧш аан ауп Ливук имашьына Светлана лыҩны ашә аҧхьа ианаангыла, Светлана даҽазны ҳанеиқәшәо абра саалоит, – мап Ливук. 
Ара аара аҭахӡам. Ҳаиқәшәара уҭахызар уаха ҳахьыҟаз аҵлақәа рымҵа унеи. Сара аҩнынтә ибзианы избарҭоуп. Амала, издыруазааит уара уа уанааило аамҭа. Зегьы иреҕьу асааҭ хҧа  реиҧш уахынла, схәыҷқәа аныцәалак, хабалак анҭынчроу. Уара угәы ишҧаанагои?
– Ҳара ҳахьеиқәшәо егьараан еиҭаҳкып, аха бара ишыбҳәаз еиҧш, уаха саауеит. Ушьҭа бца сылашара. Бца аҵх алыҧха бауааит.
Светлана лыҩныҟа лҿыналхеит. Ливукгьы имашьына аақәирҵәин, иҩныҟа ихы рханы иҿынеихеит. Ливук иҩны днеит. Имашьына агараж иныҵаиргылан, ашә ааиркит. Иара, ашьшьыҳәа агәара дынҭысын, аҩны ашә ааиртын дныҩналеит. Стефа дааҧшыр ҳәа дшәаны, ишьапқәа ҵыркьакьаны, ииарҭаҿ днеины днаиеит. Иқьафгьы цәгьамкәа иҟаҵаны иҟан. Ливук ихы ахьнықәиҵаз, дук аамҭа цаанӡа дылҭаҳәахаа дыцәеит.
Ливук, ашьыжь данааҧш, амра ҵлакы ашәара  аҟара иҩеихьан. Стефа Марҭа дыгәхьааганы лхы ахьылгара лзымдыруа дыҟан. Ожәы илӡбеит Марҭа ашкол илыцҭаз лҩыза Маша лышҟа дцарц. Маша лан Дариа Стефа дылдыруан. Лара илҭахын уи дынлацәажәарц, нас Машагьы лызхара дылбарц. Избанзар Стефа Марҭа лцәаҩа лхылбаауан Маша. Ливук дгылаанӡа, рхәы аармазеины инықәлыргылеит. Ливук дангыла Стефеи иареи латәаны акреицырфеит. Урҭ акранырфа ашьҭахь, Стефа даацәажәан:
– Ливук иаха уахьыҟаз, иубаз иуаҳаз ҳәа акгьы аасоуҳәомеи? Ишҧамҩаҧыси амшира амш?
– Сҩыза имшира амш зынӡа ибзианы имҩаҧысит. Иарбанызаалак акы агны ҳәа иҟамызт. Ирзыбҭиқәаз даара ргәы иаахәеит, аҧшәмацәа реиҧш асасцәагьы даара ргәы иахәеит. Урҭ даара пату ақәырҵеит. Ауаа рацәаҩны иҟан. Ирзынабҭиз зегьы омашәа ирбеит «Арысҟаҟара џьара инаргома», – рҳәеит. Амала, бара бахьыҟамыз аҧшәмацәа ргәы инанамгеит. Сара ирасҳәеит бара бымнеира зыхҟьаз, Аҧснынтәи быҟаны банааз амш ишақәшәаз. Гриша имшира бара  бааҧсаны бахьыҟаз азы шакәу, бахьсыцмыз зыхҟьаз.
– Иахьа сара исыӡбеит Маша лахь сцарц. Уи лани сареи ибзианы ҳаибадыруеит, ҳнеицәажәақәар, сҭахын. Сара Маша санлацәажәо, Марҭа слацәажәошәа сгәы иабоит. Ожәоуп Аҧснынтәи  сана, аха Марҭа дсымбеижьҭеи уамаамҭа цахьоушәа сгәы иаанагоит. Маша сналыхәаҧшыр, Марҭа дызбазшәа сҟалоит, Маҷк аҟара сыҧсы ааивызгарашәа сҟалоит. Насгьы аинтерес ду сымоуп Марҭа лыкласс анапхгаҩи ашкол адиректори русқәа шыҟоу. Урҭ реиҿымкаашьа акәушәа сгәы иабоит Марҭа лцара зыхҟьазгьы. Ажәак ала иуҳәозар сара исҭахуп Маша лахь ацара. Иахьа уара аҩны уҟоуп усгьы.
– Ааи, сара иахьа аҩны сыҟоуп, насгьы схы кылжәаны ицоит, џьара сцо сабаҟоу. Амала, сара исылшоит бара бахьцо бганы саар.
– Мамоу, Ливук Уара уҧсы шьа, унықәиа, уаақәтәа, ананӡа аҩеира закәи, уаанӡа сымацара сзымцозар, сзыҧсахи?
– Ааи, нас, ашьшьыҳәа, бца. Бҩызеи бареи иахьынӡашәҭаху шәеицәажәа. Машагьы бызхара дыббап. Бара ибҳәан еиҧш, Марҭа дыббазшәагьы ибыҧхьаӡап – иҳәеит Ливук.
Ливуки Стефеи абас реиқәшәара ашьҭахь, Стефа ара рацәак даанымхеит, амҩа дықәлеит. Сааҭк ала днеит, лара дахьнеишаз, ара гәахәала дылҧылеит Маша лан Дариа.
– Стефа аҩныҟа бааи, Машагьы ашкол ахьынтә ирласны даауеит. Уи лацәажәара шыбҭаху здыруеит.
– Ааи, Дариа бара аиаша бҳәеит, сара Маша санлацәажәо,  маҷк аҟара акәзаргьы сыҧсы ааивызгоит.
Стефеи Дариеи абас ишеицәажәоз Дариа ачаи лыршын аҵәцақәа ирҭаҭәаны иаалган, астол инықәлыргылеит. Аконфеҭқәа зҭаз аконфеҭҭра навалыргылеит. Аконфеҭ инацҳауа, ачаи инахәо иеицәажәо, акраамҭа итәан Стефеи Дариеи.
– Бара Дариа, Сара Аҧсныҟа санцоз, ашкол адиректор дамырхуеит ҳәа рҳәоны исаҳаит, иашоума?  Бара ибаҳахьоума? 
– Ааи, ииашоуп. Ус рҳәан аха макьана аус иуеит. Иамырхыз афбатәи акласс анапхгаҩы иоуп. Уи иаби ашкол адиректори еиҩызцәа бзиақәан. Аибашьраан иеидгыланы, рыжәлар рҭиуан. Убри азы, ашкол адиректор афбатәи акласс анапхгаҩы пату иқәиҵон. Рыгәрақәа иеибаганы еицҕьычуан.  Ианрыҵырх, афбатәи акласс анапхгаҩы «иҕьычыз сара соуп» ҳәа ихы аиҭан, дҭаркит. Ашкол адиректор макьана дыҟоуп аха иаргьы дамырхуеит ҳәа ауп ирҳәо, иҟало аабап. Иамырхыз ицынхәра дықәдыргылеит. Уи даара дыбзиоуп ҳәа рҳәоит.
– Уашьҭа Марҭа лзы зегь акоуп, акласс напхгаҩыс иарҭазаалак, аха Маша лзы зегь акакәӡам. Ибзиоу акласс анапхгаҩы, аҵаҩцәа рзы акыр даҧсоуп.
– Исыздыруам ибасҳәара, сара хаҭала лара дсымбацт аха лыӡбахә исаҳауа акәзар, дыбзиоуп. Машагьы дылгәаҧханы еснагь лырҽхәара даҿуп.
– Ус акәны анцәа иҟаиҵааит, аха аҩымсаг ҿыц ибзианы иаҧссоит – рҳәоит.
– Ааи, усгьы ажәаҧҟа ыҟоуп, аха ус акәны анцәа иҟаиҵааит.
Абас, иеицәажәо Стефеи Дариеи ачаи шыржәуаз дааит Маша. Маша Стефа дшылбаз еиҧш, лышәҟәқәа аскам инықәҵаны, Стефа лахь, дыҩны лҿыналхеит. Стефа Маша дшылбаз еиҧш дҩалхаҵгылан, Маша дналҧылеит. Рҩыџьагьы ани аҧҳаи реиҧш рҽынеигәыдрыжьлан, иааигәыдеибакылан, иааибагәӡит. Нас Стефа лҭыҧ аҿы днеины днатәеит. Маша днеин Стефа лыбҕа лнапы аакәыршаны даагылеит. Стефеи Дариеи аицәажәара иаҿын, аха адуцәа анцәажәо урҧыҩланы ацәажәара шиашам шылдыруазгьы Маша урҭ реицәажәара агәхьаа мкӡакәа Стефа длазҵааит: 
– Аҧсныҟа шәыҟан ҳәа саҳаит, Марҭа дышҧаҟоу? Лгәы бзиоу. Сара Марҭа дыгәхьааганы, сыҧсуеит. Сара сакәым акласс аҿы илыцтәақәаз зегьы дыгәхьааргоит. Џьоукгьы илзырҳәақәоз ирыхьхәны иҟоуп.
– Даныҟаз урҭгьы ҭыҧ лырҭаӡомызт.
– Ааи, аха… «Урҭ зегьы зхароу ҳакласс анапхгаҩы иакәын», –  рҳәоит. Маша ас дызцәажәоз лышәҟәҭра асқам иахьықәылҵаз, иаақәылхын, лара луадахь дцеит.
– Бызгылоузеи, бара Стефа. Арраҿоуп ус аихаҵгылара ахьыҟоу ҳәа рҳәоит. Уаагьы изхаҵгыло аиҳабыра роуп, асолдаҭ ихаҵгылаӡом.
– Сара аихаҵгылара сашьцылеит Аҧсны. Аҧсуаа хәыҷгьы дугьы еихаҵгылоит, ус иҟоуп дара рҵас. Уи дара ртәала пату еиқәҵарауп иаанаго. Сара стәалагьы зынӡа ииашоуп – лҳәан Стефа длатәеит.
– Ибҳәо иашоуп, Стефа – лҳәеит. Дариа Стефа илҳәаз аалымырҽхәаны.
Убри аамҭазы, Маша лҽааиҭакны луада дааҩныҵны дааин, Стефа дахьтәаз лнапы лҟәаҟәа инықәкны ус лҳәеит:
– Илҳәои Марҭа? Сыӡбахә лҳәалоу? Сара дшыгәхьаазго еиҧш, ларгьы сыгәхьаалгошь? Маша ас ацәажәара дахьаҿыз, Стефа лгәы лырҧшаан лылаҕырӡқәа лалҿашит. Нас Стефа Маша лхы дааҩахан, иаалгәыдкыданы днагәӡит. Стефа Маша лхы дахьынагәӡыз, Марҭа лакәушәа аалыҧхьаӡан, убас гәыбылрак гәыбзыҕрак, Стефа лцәа лжьы ааимнадеит, лыҧҳа лахь илымаз агәыбылра аҵкыс инеиҳаума уҳәаратәа еиҧш. Стефа агәырҕьара иаалнаҭаз еиҧш, гәырҕьара ахаан илмоуцт уҳәаратәы дааҟалеит.
– Маша, бара Марҭа даара дыгәхьаабгоит. Сара уа сахьынӡаҟаз бара быӡбахә анылымҳәоз ҳәа ҽнак ыҟамызт.  Изыхлырҟьазаалак, бара дбылацәажәон, даара брыцҳалшьон, алитов бызшәа ахьыбзымдыруаз азы, быхҭацаланы бахьрымаз азы.
Марҭа илыбарги дышнеиз еиҧш деиларҳәеит, лаб иашьцәа ачара хымпыҿқәа лзыруит. Риашьара дууп, иҭбаауп. Аҧсуаа рҵас изларыднаҵо ала, реижәлантәқәа зегьы еишьцәак реиҧш иҟоуп, убас патугьы еиқәырҵоит дара. Урыҵашьыцратәы иҟоуп аижәлантәқәа зегьы, аишьцәа реиҧш иахьеибабо. Егьырҭ амилаҭқәа зегьы урҭ ирҿыҧшрацы рыхәҭоуп. Марҭа дхыхны арахь лаагара сагьаламцәажәеит. Уи салацәажәаргьы иаҧсаны избомызт. Сара сзышьҭоу лара илзеиҕьу ауп сара исзеиҕьу акәӡам. Ус анакәха, лара дахьыҟоу еиҧш иахьылзеиҕьу ҳәа џьаргьы иҟаӡам. Амала мышкы зны, сыҩны наҭины, уахь сцоит Ливук дсыманы. Марҭа лассы-лассы дызбаларц азы. Насгьы сара ибзианы агәра згоит, ус ҟасҵар, ларгьы сшылбало. Сара даҽазны Аҧсныҟа санцо, баргьы бызгоит, сара даара исҭахуп Марҭеи бареи наӡаӡа шәеиҩызцәаны шәаанхарц.
Сара сынтәа хышықәсоуп Аҧсныҟа ҧсшьара ҳәа сцалоижьҭеи. Сара ҧсшьара ҳәа сахьцахьо зегьы иреиҕьасшьоит Аҧсны. Ожә иааиуа аҧхынрагьы уахь сцарц сгәы иҭоуп. Санцо, баргьы бызгоит, Маша – лҳәеит Дариа лыҧҳа лгәалаҟазаара шьҭылхырц. Ахышықәсагьы сара сыҧсы ахьысшьало Аҟәа ауп. Аха сынтәа Гәдоуҭаҟа ҧсшьара сцарц сгәы иҭоуп. Гәдоуҭа иазааигәоуп Марҭа дахьынхо ақыҭагьы. Насгьы Марҭа лаҳәшьаду уа дынхозар, Марҭа уа длеилозар акәхап. Уа шәеиқәшәалап шәызхарагьы шәеибабап.
– Марҭа лаҳәшьаду шәылбар, лара лҿы шәаанылкыларгьы ҟалоит. Амала уи аҭынхацәа рацәаҩны илымоуп. Шамахамзар луадақәа ҭацәны иҟамлац  акәымзар.
– Ус аӡәгьы агәхьаа даласҵар сҭахӡам – лҳәеит Дариа. Абас Стефеи дариеи шеицәажәоз аамҭа рацәаны ицеит. Ушьҭа Стефа лыҩныҟа лцара аамҭа ааит. Уи Маша цәаныррала илдырит, лыгәгьы иалсит, лара илҭахын, Стефа дара рҿы иҵегь дыҟазарцы. Марҭа лыӡбахә иҵегь инеиҵыхны, далацәажәаларц. Лара Стефа лхаҭагьы уи лҭахын, аха аҩныҟа дымцар ҟаломызт аҟнытә, дҩагылеит. Дариагьы дҩагылеит Стефа днаскьалгарц азы Стефа дцарц даныҩагыла, Маша даагәыдкыланы, дналыгәӡит. Ус рыхҩыкгьы еицны индәылҵит.
– Ушьҭа сара сцоит, шәара ара шәыҟаз, – лҳәеит Стефа.
– Маҷк шәнаскьагара иҟалозеи? – лҳәеит Дариа. Стефа дахьыҟаз аҧшәмацәа «Абзиараз» ҳәа наралҳәан агәашә аартны, дынҭыҵит.
– Ари уаҳа днаскьаагар луам, ҳгьежьып, Маша, – лҳәан Дариа даагьежьит. Маша лан дгьежьызшәа анылба, ларгьы дгьежьит. Стефа Дариеи Машеи данаарҧырҵ дышиашаз автобусқәа раанкыларҭахь дыццакны лҿыналхеит. Дариеи Машеи Стефа днаскьаганы ианаагьежь, рыҩныҟа илеит. Стефа автобусқәа ахьаангылоз дышнеиҵәҟьаз еиҧш, автобус ааин дыҩҭалеит. Дук мырҵыкәа Стефа аҩны днеит. Стефа аҩны даннеи, Ливук дыҟан. Уи макьана џьаргьы дымцацызт.
Бахьыҟаз иҟази? Ибмаҳацыз ибаҳаи, – иҳәан Ливук Стефа длазҵааит.
– Сахьҩеиз Дариа дсықәшәеит. Дариеи сареи ҳшеицәажәоз, ашкол аҿынтә дааит Маша. Уаанӡа ишысҳәахьаз еиҧш, Маша данызба, Марҭа дызбазшәа сгәы иаанагеит. Уи дгәыдыскылеит, дхыдыскылеит. Ларгьы убасҵәҟьа сбара деигәырҕьеит. Сара Маша иласҳәеит Аҧсныҟа санцо ларгьы уахь дшызго. Ус сҳәазшәа анылба, лангьы илалҳәеит. Иааиуа аҧхынра лара Аҧсныҟа ҧсшьара дышцо, уахь дшылго. Марҭа лаҳәшьаду лҿы, ма лааигәара џьара ауада шамылхуа.
Ливук иаҳаз ажәабжь даара игәы иаахәеит. Стефа илҳәаз лажәақәа инарыцҵаны, иҵегьы лҳәалар иҭахын. Аха уи зегь раҵкыс дзыргәаҟҵәҟьоз Светлана лбара акәын. «Уаҵәы ауха ҳаиқәшәап» ҳәа еибырҳәахьаз аамҭа ааит. Уи уахоуп. Хымҧада, уахь дцароуп Ливук…

Ливук имашьына агараж иахьыҵагылаз иааҵиган, маҷ-саҷқәак иагқәаз рыҟаҵара дналагеит. Урҭ рыҟаҵара Ливук иахьатәила иплан иаламызт, аха урҭ ҟаимҵар ада ҧсыхәа имамызшәа даҿын. Уи иҭахын уи ала аамҭа игарц. Нас аамҭа инарбон Светлана лахь ацара аҿыҵга шиҧшаашазгьы, Ливук имашьына иагыз, иабзаз ҟаиҵеит. Нас имашьына дақәтәаны, агәара дынҭыҵны дцеит. Ҧыҭраамҭак уахь дыҟан. Нас аҩныҟа дааит.
Ливук уи аҽны, иҩны-игәара дакуамызт. Аамҭа аныҟәашәа иагын. Асекундқәа сааҭхеит, асааҭқәа мышхеит. Аха уи амш иагьа идузаргьы ҵыхәтәак аман, ицеит ииасны. Лашьцеит, аҵх ҵыхныҟәара амҩа инықәлеит. Асааҭ хҧа рахь аус ауеит. Стефа лхәыцра хьамҭақәа шылхажьыз дынҭаҳәахаа дыцәеит. Уаанӡа хынтә-ҧшьынтә раҟара Стефа дахьиаз длыхәаҧшхьан, аха дышмыцәацыз анибалак, ашьшьыҳәа ихы ахчы илылаижьуан. Ожәы Стефа дыцәоушәа аниба, афырҳәа дҩагылан, иҽааилаҳәаны, амашьына агараж иааҵганы дҩақәтәан, агәара дынҭыҵны дцеит, аамҭагьы уамак мцацкәаны, аҵааҵлақәа рыҵаҟа имашьына неины иаангылт. Уаанӡа Светлана илдыруан Ливук арахь асааҭ заҟа рзы дааиуаз. Насгьы лара игәра лгон, уи дшимжьоз, ианаамҭоу, дшааиуаз. Светлана аамҭа рацәак мгакәа дааит Ливуки лареи еиқәшәарц иахьеибырҳәахьаз аҭыҧ ахь – аҵааҵлақәа рыҵаҟа.
Ливук даниба инапқәа џаџаӡа иҩышьҭыхны, дылҧылеит. Ларгьы хәбаҟа–фбаҟа метра данизааигәаха лнапқәа ҩышьҭыхны Ливук ишҟа лхы рханы, лҿаалхеит. Иааиҧылеит рҩыџьегьы. Урҭ шааиҧылаз еиҧш, рнапқәа ааикәдыршан еивиааны изызҳаз ҩ-ҵлак реиҧш, еидибаҳәҳәала, иаагылеит. Нас инеины, амашьына ашьҭахьтәи атәарҭа инҭалеит…
Уи ауха,  Ливук аҩныҟа дхынҳәит ацәылашамҭаз.
Стефа, дахьиаз, данааҿыха Ливук длымбеит. Акраамҭа данылымба «Абри дабацеишь» ҳәа лгәы иаанаган, дҩагыланы днаишьҭаҧшыр лҭаххан, аха ожә дааип ушьҭан дааип шылҳәоз ацәа дынҭанагалеит. Ашьыжь Стефа данааҧш, Ливук ииарҭаҿы диан, уаҳа акгьы лызиамҳәеит. Ацәа дахьалаз аҟнытә, илзеилымкаазшәа лыҧхьаӡеит лара.
Абри ахҭыс ашьҭахь, даҽа хынтә-ҧшьынтә раҟара ас еиқәшәахьаны еиҧш, Светлана маҷ-маҷ лхәыҷқәа азыҟалҵо, иреллыркааит лара лҩыза бзиа дышлымоу. Уи аҩыза лыҩныҟа даалыҧхьарц шылҭаху. Ус иагьыҟалҵеит лара. Мызкы аҟара анаабжьыс ашьҭахь, Светлана Ливук ихәы бзианы иҟалҵеит. Светлана Ливук лыҩныҟа данаалыҧхьоз, аамҭа иҽагмырхакәа дааит.
Усгьы араҟа астол рхианы иҟан. Ливук данаауаз, ахәыҷқәа аҳамҭақәа рзааигеит. Ливуки Светланеи ахәыҷқәеи, леидтәаланы акрырфеит. Акрыфара ианналгоз Светлана Ливук шәкы-шәкы грамм акониак ржәит. Ахәыҷқәа акранырфа ицаны ииеит. Иааизынхеит Светланеи Ливуки. Шәкы-шәкы грамм акониак иржәыз, шампантәи аҩы ала ацҵара иналагеит. Аҵх агәы ааиҩнашаанӡа ишыржәуаз астол иахатәан. Ацх агәы ааиҩнашоны еиҧш, иҩагылан, Светлана луадахь инеит. Урҭ хаҵаки ҧҳәыски реиҧш, рҽааилыхны инаиеит. Ианиауаз, рышьҭыбжьқәа лыҷкәын иаҳан, дҩагыланы Светлана луада ашә кны данааха, изамыртит, ашә ацыҧха ҭыҧ ала дынкылыҧшын ибеит иани рысаси рнапқәа еикәыршаны ишиаз. Ахәыҷы дгәаан ашә ирхыџ-хыџуа, далагеит, аха дара рыҽдырҧсит.
Ашьыжь ахәыҷқәа ангыла, Ливук аҩныҟа дцахьан. Аҷкәын дгәаан илахь ҵырхәны иан длыхәаҧшуан Аҵыхәтәан иан лзы ус иҳәеит:
– Быҧхамшьаӡои, бҩыза иаха бахьикәаиаз?
– Уара ухәыҷуп макьана. Ус иҟоу азҵаарақәа рылацәажәара сара азин усҭаӡом. Уаб дыҧсит сара сымала шәара шәысзааӡаӡом. Аҳамҭақәа ишәзааигаз умбои? Абас есымша дҳацхраалоит уи. Уи уара дабауҧырхагоу. Уара иуусу аҵара ауп. Аҵара ҵала. Уаҳәшьагьы уаалылабжьала – лҳәеит Светлана.
Аҷкәын уаҳа ҿимҭӡеит. Уи иҿымҭра зыхҟьаз, «ус иахәҭоуп» ҳәа акәу здырхуада? Иаҳәшьагьы акгьы ахылымҳәааит, «ус иахәҭоуп», – ҳәа лгәы иаанагазар акәхап, уи дхәыҷӡами, аҧсҭазаара азакәанқәа макьана иабалдыруеи? 
– Уи нахыс, лассы–лассы арахь дааилон Ливук. Ливук арахь дааицыҧхьаӡа, ахаа мыхаақәа ахәыҷқәа ирзааигалон. Аӡҕаб хәыҷы лзы ахәмаргақәа ааигалон. Ливук иааигахьоу ахәмаргақәа зегьы иреиҕьалшьон амшә шкәакәа. Уи лара даара бзиа илбон.
Аҷкәын еиҳабы дхәыҷӡамызт, аабатәи акласс аҿы дтәан, аҵара бзианы иҵон. Ливук ихы зцәихьчоз еиҳарак уи иакәын. Иан длыцәшәон акәымзар ддәылицон…





ЖӘОХӘТӘИ АХЫ

Аҭаҭын афлыҷқәа реидкылара ахы анадыркуаз ибзианы аус руазшәа ргәы иаанагон арҵаҩцәа реилазаара зегьы. Еиҳараӡак ус игәы иаанагон акласси калаас нҭыҵтәи аусқәа реиҿкааҩ Кәаӡ Дауҭ-иҧа.  Ишаҳҳәахьоу еиҧш иара иоуп ари аус раҧхьаӡа ашьаҭа зкыз. Уаанӡа аҵаҩцәеи арҵаҩцәеи ирухьаз аус аламҵакәа, аиара ибзоуралаҵәҟьа ҩажәамш аҵаҩцәа аҵара иаҟәыхны, аҭаҭынҭрақәа инырхаҳало ирхын. Иҟарҵаз акыр ыҟоушәа ирыҧхьаӡон. Аха ҩажәамш иҟарҵоз зегьы анеидыркыла, рацәак зыҟамлеит. Кәаӡ Дауҭ-иҧа адунеи даақәлеижьҭеи ҭаҭын шьапык имрашәацызт.
Агәыр азна аҭаҭын имрыҧхцызт. Дырқьынцыцны аҭаацәа драаӡон, даныхәыҷӡаз аахыс. Иара иаб аибашьра даныргоз, иара дмаҷмызт, иаб аибашьра дҭахеит. Зхаан уск зымуцыз дахьхәыцуаз зегьы изымариоушәа ибон. Ҳәарас иаҭахузеи уи азоуп хаала-мчыла аҵаҩцәеи арҵаҩцәеи еидкыланы аҭаҭын афлыҷқәа реидкылара ишалагаз. Афлыҷқәа аказармақәа рыҩныҵҟа икнаҳаны иҟарҵаз аҵаа аныҟала иденгны аҳәынҭқарра иаларгалаз, хәдениг заҵәык роуп иалҵыз. Рыхәденгкгьы аныркапан хынҩажәа килограмм роуп иҟалаз. Ари ихы иасит, зынӡа деиланагеит Кәаӡ Дауҭ-иҧа Хтоннак иреиҵамкәа аҭаҭын ҳаплан иацаҳҵоит ҳәа араиком аҩбатәи амаӡаныҟәгаҩ Гелашвили Биӡико Илиа-иҧа ажәа ииҭахьан. Уашьҭа уи иеиҳәозеи, иара? Хҿыхшьас имоузеи, ҳәарас иаҭахузеи ак хәыцтәуп.
Ари аус аӡәы иджьылатәуп, аха дарбан уи зыдижьло. Убри ауп аус. Ҳәарас иаҭахузеи, адиректор иоуп уаҳа издужьлода, иара зынӡа ииҭахыҵәҟьам Џыр иоуп, аха уи идижьлартә дыҟам, ари аус Џыр идижьларгьы митәык дизахьырхәуам. Уи аҵкыс адиректор Дараҭиа Пас-иҧа идижьлар еиҳа аус алҵуеит. Егьа умҳәан уи арҵаҩцәа реилазаара деиҳабуп, аҭакҧхықәрагьы еиҳа имами? Убри аҟнытә адиректорра дамырхыргьы алшоит. Идиректорра дамрымхыргьы лахь ҕәҕәа ирҭар иара изын акыр иаҧсаны иҟалоит. Дыҧсыҽымхози, Дараҭиа Пас-иҧа? Абарҭқәа дрызхәыцуа дашьҭалеит Дараҭиа Пас-иҧа игхақәа реилкаара. Раҧхьа уи дашьҭалеит афлыҷқәа анеидыркылоз, аҵаҩцәеи арҵаҩцәеи ҩажшамш рыла шаҟа мшы иагхақәаз реилкаара. Егьырҭ ашколқәа рҿынтә аҵаҩцәа кәадақәа, аҵаҩцәа леишәацәгьақәа шидикылоз уҳәа убас, ашкол иагу зегьы Дараҭиа Пас-иҧа ихаратәра. Абарҭқәа зегьы хырҩаа рзуны ауп, Кәаӡ Дауҭ-иҧа ашьыжь ашкол аҿы данааи, раҧхьа иусура дызлалагазгьы.
Аҵатәхәқәа рахь аҵәҵәа ҟалаанӡа Кәаӡ Дауҭ-иҧа иҭыҧ аҿы дахьтәаз дҩагылан ибжьы ҿацаӡа итәақәаз зегьы инарықәиргеит:
– Аҩызцәа, арҵаҩцәа, шәааӡырҩи зны, акы шәыласҳәоит. Ҧыҭҩык арҵаҩцәа аӡырҩра иалагеит, аха џьоукы, игәхьаа рымку ма ирмаҳауоу здырхуада, аха ишцәажәац ицәажәон, дара ахьтәақәаз. Акраамҭа иара дгыланы дырзыӡырҩуан. Дара шцәажәац ицәажәон. Ацәажәара ианаҟәыҵ, аҧыхьа аасҭа ибжьы ацҵаны Џыр ихы наиқәикын ҿиҭит:
– Џыр сара исҳәазеи уажәы?
– Иалздрааи, иуҳәаз, – иҳәеит Џыр Кәаӡ Дауҭ-иҧа изҵаара аҭакс. Ари иара даргәааӡан иҵегь ибжьы рдуӡан, аҳаҧшьа дҭаҟаауашәа ибжьы ҿацаӡа игәыҭшьаагаха ҿааиҭит:
– Шәааӡырҩы сымҳәеи шәдагәахама, шәыззегь, ибжьы нарылаиргахт арҵаҩцәа реилазаара зегьы ахьтәаз. Усҟан ашкол адиректор дахьгылаз, «Ари цтәык ҟаиҵахоит» – ааигәахәын ибжьы рдуны ҿааиҭит:
– Кәаӡ Дауҭ–иҧа, Никәала Арзамеҭ–иҧа арҵаҩцәа русуратә планқәа гәеиҭоит ауп, уара иуҳәаз аӡәгьы ишимаҳаз. Уаарҧеиҧш, ҧыҭраамҭак – иҳәеит Иара.
– Уаргьы ҵәык налаҵах, Дараҭиа Пас–иҧа. Уара усыцхраар ухәҭоуп, аха сыцхыраара ацымхәрас усҧырхагоуп, – иҳәан Кәаӡ Дауҭ-иҧа идиректор иахь днахьаҳәит.
– Ҳӡырҩуеит, ҳӡырҩуеит, аҭамзаара шьҭаҳҵоит Никәала Арзамеҭ–иҧа ҳусуратә планқәа гәеиҭон, ҳилахашәа ҳҟалан ауп – рҳәан уаанӡа имӡырҩқәози, иӡырҩқәози џьоукы рыбжьқәа хырвырӡа инеиларҧсеит.
Иара акраамҭа дӡырҩуа дгылан, нас дналагахт:
– Уашьҭан иаҳмаҳаит шәымҳәааит уаҵәы шәанаауа ҩажәамш шәахьынӡаушьҭыз шәҵаҩцәа заҟа-заҟа мшы аусура иагхаз, насгьы дара зусҭцәоу рыхьӡқәеи рыжәлақәеи рсиа ҟаҵаны, абра саҧхьа астол иқәышәҵароуп. Ишәаҳама зегьы, сара исҳәаз ибжьы рдуны дынрылаҳәҳәеит.  
– Ааи, иҳаҳаит иуҳәаз.
– Ишәхашәмыршҭааит аӡәгьы…
– Иаҳхашҭуам аӡәгьы.
Абас Кәаӡ Дауҭ–иҧеи арҵаҩцәеи реицәажәара ашьҭахь аккаҳәа, аҵәҵәабжьы аагеит. Арҵаҩцәа зегьы раҧхьа Кәаӡ Дауҭ-иҧа ажурнал ахьықәыз иаақәихын, иара дцараны дахьыҟаз акласс ахь иҿынеихеит Иара ашә данынхыҵ «ишәырлас-ишәырлас»  иҳәан ишьҭахьҟа ашә ихы аакылирҳәҳәан ибжьы наиргеит. Иара имҳәаргьы рыклассқәа рахь ицон. Аха иара ихы иаџьишьон, дцараны дахьыҟаз иҽырҧагьаны иҿынеихеит.
Иара акласс ашә данынхыҵ, ишьҭахьҟа днаҧшын иаауаз аҵаҩцәа ибжьы нарықәиргеит. «Ишәырлас-ишәырлас». Усҟан Дараҭиа Пас–иҧа аҵатәхәы имамызт.
Арҵаҩцәа рҭыҧ ааныжьны адәахьы иҿынеихеит. Ҭагалан аҵыхәтәантәи амшқәа руакы акәын ари амш. Ашьха ақәцә асы ықәнарҳәҳәахьан, иҿыцаҳәцаҳәуа, ахьҭагьы аҿалахьан. Дараҭиа Пас–иҧа ашьхаҟа ихы рханы дыҧшуан, дышгылаз ҵаҩы леишәацәгьак дынивсит, ус дук знапы иану аӡә иакәушәа днаскьаны даангылеит. Ари Дараҭиа Пас-иҧа ибон, аха имбошәа ҟаҵаны, дышгылац дгылан ашьхаҟа дыҧшуа. Ус актәи акласс аҿы итәаз ҵаҩык ашьашьма ахьгылаз ахь ихы рханы иҿынеихеит.
– Ара уааи, уара ахәыҷы – иҳәан аҵаҩы леишәацәгьа ахәыҷы ибжьы наиқәиргеит. Аҵаҩы хәыҷы дыҩны, ацаҩы леишәацәгьа дахьгылаз днеины, днаидгылеит. Уи дшынидгылаз еиҧш аҿацаҳәа ахәыҷы диҿасит. Аҵаҩы хәыҷы ашьа леиҿашәит. Дқьыз-қьызуа аҵәыура дналагеит уи.
– Сара ишызбо акласс ахь уца иҳәан аҵаҩы хәыҷы акласс ахь иҿынеиирхеит. Аха иара акласс ахь дымцаӡакәа дааҳәын, ашкол агәашә дҭыҵны иҩныҟа ихы рханы иҿынеихеит. Ари иҟалаз акгьы аанмыжькәа, ибзианы ибон Дараҭиа Пас-иҧа дахьгылаз, аха аҵаҩы хәыҷы диргьежьратәа изыҟамлеит. Ашкол данаавс дшыҳәҳәоз мацара, дыҩны аҩныҟа дцеит. Дараҭиа Пас-иҧа, уи аҵаҩы дишьҭаларгьы дшихьымӡоз идыруан азы ашьшьыҳәа иҽааникылеит.
Аҵаҩы леишәацәгьа дгәырҕьаҵәа дахьгылац дгылан бзиара дук ҟазҵаз аӡә иеиҧш ихы ҧхьаӡаны. Дараҭиа Пас-иҧа уи дахьгылаз дихәаҧшуан уамашәа дбаны, ибжьы наиқәиргеит:
– Араанӡа уааии, уара
 Аҵаҩы леишәацәгьа дааины дааидгылеит Дараҭиа Пас-иҧа ажәак иҳәаанӡа аҵаҩы леишәацәгьа иҽырпаҕәны диҿаҧшуан.
– Ишәҭахузеи? – иҳәеит.
– Дзыхурҟьазеи уара ани ахәыҷы, зқьышә ашьа ҭухыз?
– Уи ахәыҷы ус иқәнагоуп. Акласс аҿы дзыҟамзеи? – иҳәеит аҵаҩы леишәацәгьа. Иарбанызаалак шәарак, ма ҧхашьарак илақәа ирхумбаало, ашкол адиректор диҿаҧшуан.
– Ишызбо акласс аҿы унеины, ушәҟәқәа аашьҭыхны уқәланы аҩныҟа уца. Уаб дааумгакәан ашкол ахь умааин – иҳәеит адиректор.
– Сзымцои, сгәырҕьаҵәа сцоит, амалагьы ара сахьыҟоу сҭахӡамызт. Амала саб даар иуеиҳәо уаҳәап – иҳәеит аҵаҩ леишәацәгьа. Ари аҵаҩы ицәажәашьа уамашәа ибаны, дшанханы, дихәаҧшуан. Ари аҵаҩы леишәацәгьа аабатәи акласс аҿы дтәан. Иара дахьынхози, ашколи ирыбжьан зынӡа ҩышә метра. Раҧхьа ашкол данҭалоз, ара дҭалеит, аха мызкы инареиҳаны араҟа аҵара изымҵеит. «Ирҵаҩы дыбзиам» – лҳәан иан, лхаҵа ихы дылҭалгалан даҽа школк ахь диаргеит. Уа иани иаби зихылаҧшуамызт. Иара зҿы дыҟаз ҳәсақәан, насгьы акы рҳәар иҭаацәа гәаар ҳәа ишәаны, иқәҿырҭуамызт. Аашықәса атәым ҩны аҿы дыҟан, иани иаби ражәа ҧхак ма ражәа ҕьеҩк имаҳацызт иара ииҭахыз ада акгьы ахаан имҳәацызт. Иҟаиҵо ииҳәо зегьы дрықәиҭны изҳауан. Абас дыҧхасҭахеит ари аҷкәын. «Аҵаҩы леишәацәгьа» ҳәагьы ахьӡ ҷыда наирҭеит. Иара ихьӡҵәҟьа Алмас акәын, аха абас ихьӡ рыҧсахит. Нас Алмас ҳәа, абри иеиҧш иҟоу аҵаҩы изы излоуҳәарызеи? Аиашаҵәҟьа ҟарҵеит уи ихьӡ зыҧсахыз. Иара ари ашкол данҭарҵоз , Кәаӡ Дауҭ–иҧа ашкол адиректор Дараҭиа Пас-иҧа иеиҳәеит:
– Ари аҷкәын, уаҩ дызмыхәо аӡә иоуп Ҳашкол аҿы мызкы аҟара аҵара иҵон, нас дааҭыганы «Ашкол бзиахь»  дырган, ишаабо еиҧш «Дыбзиан» драаӡеит. Дахьырааӡаз дыҟазааит, аха  Дараҭиа Пас-иҧа дидикылеит.
– Ари аҷкәын ҳқыҭа датәуп дҭаҳҵом ҳәа ҳалагаргьы ҳиашам. Иагьа дуаҩы ҧсыҽзаргьы џьара акаҿы дышҧаҳазкылымгари ҳәа игәы  иаанагон Дараҭиа Пас-иҧа. Аха иахьа ишибаз еиҧш, дыҟоуп ҳәа иара ахаангьы игәы иҭамшәацызт. Абас иҟоу аҵаҩы, аҵатәхәқәа анцо аамҭазы, доужьны адәы иқәҵара, ҳәарас иаҭахузеи, зынӡак ииашам. Кәаӡ Дауҭ-иҧа ус ҟаимҵар акәын аха доуижьит.
Ус ҳҳәеит, аха ихала ддәылҵзаргьы алшоит. «Ари акласс аҿы дтәаны дарбан рҵаҩызаалак, иҵатәхәы аҿы қәкыс имоу изынагӡараны дыҟам», – ҳәа дхәыцуа арҵаҩцәа рҭыҧ ахь дыҩхалеит Дараҭиа Пас-иҧа. Кәаӡ Дауҭ-иҧа икабинет аҿы диҧхьан, рҩыџьегьы рымацара еицәажәо итәан. Дараҭиа Пас-иҧа иҳәеит аҵатәхәқәа анцоз аамҭазы, дындәылҵны ашкол ашҭаҿы дышгылаз, хәҷык ашьышьмахьы дышцоз, «Аҵаҩы леишәацәгьа» дааиҧхьан, иара иҿы днаганы диҿасит, иқьышә ашьа ҭихит Дараҭиа Пас-иҧа ус зыҟауҵазеи? – ҳәа аниеиҳәа «Уара уусс алам» сара иҟасҵо сара избап ҳәа шиеиҳәаз, иҳәеит.
Убри азы уаб дааумгакәа умун ҳәа наиасҳәан аҩныҟа дындәықәысҵеит. «Саб даар иуаиҳәогьы убап», – ҳәа шиеиҳәазгьы иҳәеит. Дараҭиа Пас-иҧа абас данцәажәоз, дӡырҩуа дтәан Кәаӡ Дауҭ-иҧа. Уажәы, Дараҭиа Пас-иҧа ацәажәара данаалга, иара ацәажәара дналагеит. «Уи иҳәеит аҵаҩ леишәацәгьа» уаҩы димыхәауа дшыҟоу.
Убри аҟнытә, иара аҵатәхәы анимоу, адәахьы дшауижьуа. Адәы иқәны иибо имч зықәхо, ипҟаларц дҵас иманы. Ус ҟаимҵар адагьы ҧсыхәа шимамыз. Избанзар аҵатәхәқәа раан аҵаҩцәа ирацәаҩны адәы ишықәло. Ари аҧышәа ихы иаирхәо даналага, ашьҭахь ишымдәылҵуаз. Кәаӡ Дауҭ-иҧа ацәажәара абас дшаҿыз, Дараҭиа Пас-иҧа дниҧыҩлан:
– Кәаӡ Дауҭ-иҧа уара угәы ишҧаанагои, убри азы уиашоума?
– Сиашамкәа изуеи, уи сҧышәа ала аҵатәхәқәа анцо аамҭазы, адәахьы ицақәо рхыҧхьаӡара, акырӡа еиҵахеит. Уи шҧоубо уара?
– Уара уҧышәа зынӡаск иҽеиу ҧышәаӡам. Ари иадгыло аӡәгьы дҟалоит ҳәа сгәы иаанагом. Ара ҳара ҳауп иҟоу, аха «сҧышәа иҟасҵаз», – ҳәа аӡәы иҿы иумҳәааит уарҧхашьоит уара. Макьана уҷкәыноуп, узырҧхашьо зыҟауҵарызеи?
– Сара иҟасҵо сара избап, уара уус алам, иуаҳау исҳәаз, – иҳәеит Кәаӡ Дауҭ-иҧа. Адиректор Дараҭиа Пас иҧа ихы наиқәкны. Уамашәа дизгәааны ауп ас аҳәара дшалагаз. Ари Дараҭиа Пас-иҧа ианеиликаа, иажәақәа хьарҧссо, игәшәымшә аҳәара дналагеит, аха Кәаӡ Дауҭ-иҧа џьара хьаҵрак игәы иҭаӡамызт. Дцәажәацыҧхьаӡа еиҳа еицәоу ажәақәа игәыдижьлон. Ус иажәақәа рҿыцны рҿааирхеит адиректор иахь:
– Уара уакәымзар аҭаҭын афлыҷ рҩаны аҳәынҭқарра иалаагаларц ахыдҵа иаҳгаз ҳзынамгӡаргьы акыр ҳазааигәахон.
– Сара исхароузеи, изласылшоз ала смахәҿа еилҳәаны сшәывагыланеи, ус акәӡами, цқьа ухәыци?
– Уҳавагылоушәа ҟауҵон, аха уаҳҧырхаган. Аҵаҩцәа аус зуша ауужьуан, нас ҳара иаҳҳәаз зланаҳагӡарызиз? Маиа заҟа мшы дагхеи? Ус заҟаҩы ыҟада? Абарҭ иагхақәаз зегьы уара уакәӡами иаузыжьыз? Нас иҳәеи адиректор ухаҵкы?
Абас иаахтны Дараҭеи Пас–иҧа диҿагылеит, зажәа ада зхәарҭоу уск аҿы макьана уаҩы ибартә акгьы злымшац Кәаӡ Дауҭ-иҧа. Ари ихьаҵуа аӡә шиакәым анидыр «Изауҳәо змаҳауа, изҭауҭәо зкылсуа» ҳәа ззырҳәо шиакәыз анеиликаа Дараҭеиа Пас-иҧа Кәаӡ Дауҭ-иҧа иацәажәара дааҟәыҵын, ашьшьыҳәа дҩагыланы, адәахьы дындәылҵит. Уи дишьҭаланы дындәылҵит Кәаӡ Дауҭ-иҧагьы. Ус рҩыџьегьы иеишьҭагыланы, арҵаҩцәа рҭыҧ иныҩналеит. Дараҭиа Пас-иҧа дгәааны дшыҟазгьы игәаара аӡәы изеилымкаауатәа ихәыҵаҵаны иҵәахит. Нас иабеиҭахыз иара зегьы игәы иалоу, зегьы гәаланы рыҭара? Агәала зуҭаз игәалаҟазаара абжьыхра ауми иаанаго? Уи башахазгьы иҭахӡамызт Дараҭиа Пас-иҧа.
Кәаӡ Дауҭ-иҧа Дараҭиа Пас-иҧа ихәыцшьа ихәыцшьамызт. Деимахәланы арҵаҩцәа рҭыҧ дааҩналеит. Арҭ ахьааҩналаз аӡәгьы дыҟамызт, зегьы рыҩныҟақәа рахь ицахьан. Уи аҽны акласс нҭыҵтәи аусура ҳәа акгьы рымамзар акәхарын. Арҭ рҩыџьагьы ара ианааизынха, Дараҭиа Пас-иҧа раҧхьа дындәылҵын, амардуан даҿаланы иҿынеихеит. Кәаӡ Дауҭ-иҧа арҵаҩцәа рҭыҧ ашә ааиркын, ацаҧхақәа ырхьархьаруа инеиган аҵәахырҭаҿы инеиҵәахит. Нас иаргьы амардуан длылбаан, агәашә шыҟаз, дааццакны иҿынеихеит. Дараҭиа Пас-иҧа уи аҽны астаршна диҧхьан аусҳәарҭахь ихы рханы днеиуан. Кәаӡ Дауҭ-иҧагьы уи дишьҭан. Убри аамҭазы «Аҵаҩы леишәацәгьа» иипҟаз ахәҷы иан инапы кны ашкол аҿы ишәыз амаҭәақәа ракәымкәа, даҽа маҭәақәак ишәҵаны длыманы дааиуан. Арҭ амҩан иааиқәшәеит, Кәаӡ Дауҭ-иҧа иааицәымыҕхеит, ахәыҷы инапы кны длыманы дшааиуаз данааиҧыла. Аха иара акгьы изымдыруашәа иҽааҟаиҵан, аҧсшәа лаҳәаны длывсырц иҿынеихеит. Убри аамҭазы, ан даацәажәан:
– Саҭамзааит, аха ак уасҳәар сҭахын.
– Изакәызеи исашәҳәо, сӡырҩуеит, – иҳәеимт Кәаӡ Дауҭ–иҧа.
– Уаргьы иумаҳацкәа уҟам абри ахәыҷы ашьа иҿашәы аҩныҟа дысзылашәышьҭит. Идуз ҵаҩык иоуп изызуз. Уи ус анизиуаз, ашкол адиректор ибон…
– Узыхирҟьеи, узыпҟаз? Кәаӡ Дауҭ-иҧа аҵаҩы диазҵааит, аха аҵаҩы ҿимҭӡеит.
Усҟан ан даацәажәан:
– Арҵаҩы иҽлымхны, ӡык нкеиҭәарц ашьышьмаҭрахьы дышцоз «Ара уааи» – иҳәан иаҧхьа днагыланы диҿасит, иқьышәгьы ашьа лҭашит. Ахәыҷы дышҵәуоз аҩны длеит, ашьа игәыдшыла. Уи акәындаз иуҳәаша ахәыҷы иеиқәагьы иирҟьашьит. Уи даншәа ихьзаап. Абри еилыскаап ҳәа ауп сшааз. Абри аус абра ианшәзеилымкаа сышиашоу раикомаа рҿы сцаны сашшуеит, мамзар ара еилышәкаароуп, – лҳәеит ан.
– Раикомаа рҿы бцаны бахьашшуа егьыҟам, ус ҧхашьароуп. Амҵ акамбашь алухыр акыр иаҧсоума? Уи аҵкыс аҩныҟа ашьшьыҳәа бца. Сара сымч ақәхоит ари аус. Бара бхәыҷы дзыпҟаз деилкааны ихәҭоу сара дақәсыршәоит – иҳәеит Кәаӡ Дауҭ-иҧа.
– Сыҷкәын дзыпҟаз деилкаауп, иҧшаара заҭахузеи? Дараҭиа Пас-иҧа ишибоз ауп дшипҟазгьы, – лҳәеит ахәыҷы иан.
– Уи абнахь, аусҳәарҭахь дцеит. Дыбҭахызар уи ида царҭа бымамзар, уа дыббоит. Сара маҷк аҟара сыццакуеит. Аҩны снеины, акы снацҳаны раикомаа рахь сымцар ҟалом автобус сахьӡароуп – иҳәан ахәыҷи иани дрыдҵны, аҩныҟа иҿынеихеит Кәаӡ Дауҭ-иҧа.
– Аусҳәарҭаҿы дыҟазар ауми  еиҳагьы сара исҭаху – лҳәан ан лхәыҷы инапы данкны, уахь лҿыналхеит. Ан лхәыҷы длыманы аусҳәарҭахь лҿанылалха Кәаӡ Дауҭ–иҧа иааицәымыҕхан, ибжьы налықәиргеит:
– Уахь ацара зынӡаск иаҭахӡам. Уи аус сара сымч ақәхоит ҳәа басымҳәази.
«Араанӡа санааи, Дараҭиа Пас-иҧа аусҳәарҭаҿы дыҟазар, уи ишибоз, иҟалаз асҭаршна ишиаҳауагьы иасҳәап. Иара ихаҭа иҟалаз иахиҳаауагьы збап». Абас дхәыцуа ан лхәыҷы инапы кны амҩа даныланы  аусҳәарҭахь ацара даҿын. Кәаӡ Дауҭ-иҧа иакәзар, ари аус даара ицәымҕхан, дазхәыцуа аҩныҟа дцон.
Избанзар, иара ибзианы идыруан, ари аус азы цҭәак аныҟала, зегьы иара ишихарахоз. Дараҭиа Пас-иҧа ишибоз иҟалеит аха «Ас ҟаҵала» ҳәа иара дауиргылах. Уи дазкны дзырхылаз иара иоуп. Ус анакәха,  аҭакҧхықәрагь здыло иара иакәхоит. Сара сакәӡам ҳәа мап икып ҳәа игәы иҭоуп.
Иара шиакәыз Дараҭиа Пас-иҧа иаиҳәахьеит. Аха ашәақь агәыцә иҭҟаз еиҧшуп иҟанаҵашаз ҟанаҵахьеит. Ииҳәаз иажәа. Убри дшазхәыцуаз аҩны дааит. Акы днацҳаны, автобус, аира иҽақәыршәаны, араиком аҩбатәи амаӡаныҟәгаҩ иҿы анеира ихы азкны агәара дынҭыҵит Кәаӡ Дауҭ-иҧа.
Убри аамҭазы Дараҭиа Пас-иҧеи астаршинеи еицәажәо акабинет аҿы итәан, иалацәажәон адгьыл еимакны, аисразы еидыххылаз аигәылацәа рус ӡбашьас иарҭашаз азы. 
Ашәгьы дамысӡакәа ашьшьыҳәа иаартны дынкылҧшит зхәыҷы дрыпҟаз ан. Астаршнеи ашкол адиректор Дараҭиа Пас–иҧеи еидтәаланы ишеицәажәоз лбеит. Уи акәын ларгьы илҭахыз. Иҵрааны маҷк ашә аалыртит. Лхәыҷы лаҧхьа дналыргылан, лнапала аҧхьаҟа днаигәыҵасын, дишьҭаланы ларгьы дныҩналеит. Аҧсышәакгьы  мҳәаӡакәа иаразнак, лара даацәажәан:
– Дараҭиа Пас-иҧа, уара уакәын сара исҭахыз, аха ара шәҩыџьагьы шәахьызбаз, еиҳагьы еиҕьуп. Араҟа сара акгьы сҳәаӡом. Иҟоу шыҟоу избаз иоуп издыруа. Уи иеиҳа издыруа ҳәа аӡәгьы ҟалашьа имаӡам. Ус иҟоу Дараҭиа Пас–иҧа иоуп. Уара иауҳәап асҭаршынгьы, Быџьгәа Ҳаџьараҭ-иҧа, лҳәан ажәа наилҭеит Дараҭиа Пас-иҧа. Арҭ аҩхацәак, лара дшааҩнашылаз еиҧш, иҩалхаҵгылеит. Усҟан ишыҩалхаҵгылаз еиҧш, атәашьа иақәымшәо акыраамҭа иқәацә-қәацәӡа игылан.
– Бтәа Малица, – иҳәеит аамҭа акыр аныбжьыс ашьҭахь, Быџьгәа Ҳаџьараҭ–иҧа зхәыҷы инапы кны иааҩнашылаз. Малица лхы налықәикын.
– Мамоу,  сгылазааит сукәыхшоуп, – лҳәеит Малица, Дараҭиа Пас–иҧа ииҳәо иеилылкаарц дышихәаҧшуаз. Дараҭиа Пас-иҧа ацәҟьа иаҿашәаз иеиҧш дахьгылаз, дзеиҭамҵуа ииҳәо иҿамшәо даанхеит. Иибаз шибаз, иаҳаз шиаҳаз, имҳәар ада ҧсыхәа имоуит. Быџьгәа Ҳаџьараҭ-иҧа иахь ихы наирхан, даацәажәеит:
– Быџьгәа Ҳаџьараҭ-иҧа, ишубо еиҧш Малица лхәыҷы инапы кны ҳара ҳахьыҟаз длыманы дааит. Лара ас зыҟалҵазеи? Ас аҟаҵара лыхәҭамызт ҳәа ламыс змоу аӡәгьы игәы иаанагаӡом. Сара сакәзаргьы Малица иҟалҵаз ҟасҵон. Сара ари аныҟалоз, аҵатәхәы сымамызт. Ашкол ашҭа снықәлап, иҟоу-иану збап ҳәа сындәылҵит. Саныҧшы «Аҵаҩы леишәацәгьа» ҳәа ахьӡ ҷыда змоу, днаскьаны дгылан имацара. Уи снаилабжьар сҭаххеит.
– Ара узгылоузеи? – сҳәан снаиазҵааит. Аха сара исҳәаз имаҳаӡазшәа ааҟаиҵан ашьышьма ашҟа инеиуаз ихы наиқәкны ҿааиҭит:
– Алик ара уааии.
Алик, дыҩуа днеины иаҧхьа днагылеит. Уи иаҧхьа дшынагылаз еиҧш, аҿаца ааиҿыҵиргеит, ашьагьы неиҿашәит. Алик, дқьыз-қьызуа дышҵәуоз ашкол даавагьежьын аҩныҟа ихы рханы иҿынеихеит, сара ахәыҷы сишьҭаларгьы сихьӡомызт. Аҵаҩы леишәацәгьа сахьгылаз, сыбжьы наиқәсыргеит.
– Араанӡа уааи,  сныуацәажәар сҭахуп. 
– Сара усацәажәар уҭахуп, аха сара суацәажәар сҭахӡам, сара усацәажәар уҭахызар сара сҿы уааи.Ишҧазурыз саргьы снеины, иара дахьгылаз снаидгылеит.
– Дзыхурҟьоузеи уара ани иупҟаз – сҳәан сиазҵааит.
– Акласс ахь дахьыҟамыз дахсырҟьеит.
– Уара узыҟами акласс аҿы?
– Уи уара иуусым.
– Убыржәыҵәҟьа ушәҟәқәа аашьҭыхны, аҩныҟа уца анысҳәа.
– «Уи еиҳагьы еиҕьасшьоит» – иҳәан ишәҟәқәа иманы аҩныҟа дцеит. Дараҭиа Пас-иҧа  акагьы ацимҵеит. Кәаӡ Дауҭ-иҧа ибзоурала дышгылаз имҳәаӡеит.
Уи аҳәара иаҧсам ҳәа иҧхьаӡеит Дараҭиа Пас–иҧа. Уи адагьы Кәаӡ Дауҭ иҧа ихымҩаҧгашьақәа ртәы ажәакгьы имҳәеит. Ианакәызаалак ашкол ашҭаҿы имҩаҧсуаз аус бзиақәа ҩыџьа ахьааидгыло, раҟара рыцҵаны иҳәалон, аха иҽеим уск ашкол ашҭаҿ иааҟалар, ахаан џьара имҳәацызт. Избанзар, ашкол иара иҩны еиҧш иҧхьаӡон. Нас иабеиҭахыз иҩны иамоу аусқәа, ицәырганы ауаа дырбара? Ус иҟоу изыҵәахуазар, иҧсы аҵаҵан иҵәахуан.
– Иҟаз, шыҟаз, уҳәеит, аха аҵаҩы леишәацәгьа ҳәа унеиргьы–уааиргьы аҳәара уаҿын ихьыӡ ныҭкааны изумҳәазеи,– лҳәеит Малица. Адиректор лыҷкәын дызпҟаз ихьӡ ахьимҳәаз лгәы иаланы. Усҟан иара дааччан: 
– Алмас ихьӡуп, аха уи изы Алмас злоуҳәари – иҳәеит Дараҭиа Пас-иҧа.
«Аҵаҩы леишәацәгьа», – ҳәа ауп уи изы зегьы ишырҳәоз, – иҳәеит Быџьгәа Ҳаџьараҭ-иҧа. Ари заҳаз ара итәақәаз зегьы, ркьатеи ахқәа ҧыҵәҵәо,  иааибарччеит.
Абас Дараҭиа Пас-иҧа ацәажәара дахьынӡаҿыз, иӡырҩуа итәан Быџьгәа Ҳаџьараҭ-иҧеи Малицеи нас лыҷкәын хәҷы Алики. Алик хәыҷы иара ишилацәажәоз дырны, ицәажәалак илақәа ҭырхаха дырҿаҧшуан. Дараҭиа Пас-иҧа ибзианы идыруан ахәыҷы иахьиаҳауа иакәым шҳәатәымыз. Убри аҟнытә, ииҳәоз иажәақәа раӡаны, иара ишилшоз ала дрызхәыцны акәын дышцәажәоз. Аха Малица азҵаара анлиҭа, иара аҭак шыҟаиҵоз, ихаҭа игәамҧхеит, иҧхеишьеит ахәыҷы иахьиаҳауаз ажәа ииҳәаз, аха ажәа ажәоуп ахы иаҩызан, ианиҿыҵшәа ахы ицарыз цеит. Дараҭиа Пас-иҧа ацәажәара дшааҟәыҵыз еиҧш Быџьгәа Ҳаџьараҭ-иҧа ацәажәара иҽналаихәын, Алик ихы наиқәикит.
– Алик Алмас дуҿасратәа цәгьарас иҟауҵеи уара?. Алик иан лыҽиварҕәҕәа дахьлыватәаз дҩагылан:
– Акымзарак ҟасымҵаӡеит «Ара уааи» иҳәан саннеи, дысҿасит.
– Уаанӡа акыр иауҳәахьазма. Акыр изуухьазма? Деиҭаизҵааит Баџьгәа Ҳаџьараҭ-иҧа диҿаҧшуа. Нас Быџьгәа Ҳаџьараҭ-иԥеи Дараҭиа Пас-иҧеи Малицеи  ихы нырзишьҭын:
– Ҳәарас иаҭахузеи, ашкол аҿы Алмас дҽеимкәа дыҟоуп, аха иауҳәарызеи. Анс иҟоу иҿы ухы аннауга, иакәым улихуеит, ак иамҳәаӡакәагьы узлатәарызеи. Алмас иаб дааганы ҳиацәажәап. Акгьы рымҳәаӡеит рҳәо иҟаҳамҵап. Аиашаз анс иҟоу ашкол дыҭцатәуп, аха ашкол дҭуцар, дабаргои? Уи ауп иуҳәаша, дахьугалак цәгьарамзар бзиара ҟазҵо аӡә иакәӡам. Ашкол дахьынӡаҭоу дахьчоит, аха нас абахҭахь ихы хоит ауп, уаҳа џьара бзиарак ахь ихы ханы ахаангьы дзыҟалом.
– Хыхь ишысҳәаз еиҧш, Алмас иаб дааганы, ҳиацәажәап. Арҵаҩцәа зегьы ргәы рҽанаҳҵап. Алмас акласс аҿынтәи даурмыжьларатә иҟаҳҵап. Уаҳа исҳәо сыздыруам иҳәеит Быџьгәа Ҳаџьараҭ-иҧа иҧсы ҧыжәжәо.
– Сара исҳәагәышьои, шәара сшәывсны џьаргьы исҳәарым аха шәара  ишәамҳәаӡакәа сзымычҳаит. Сангәаа, раикомаа рахь сцаны исҳәоит сҳәазаргьы саҭашәымҵан, – лҳәеит Малица. Малица абригьы лҳәеит лхәыҷы инапы данкны длыманы дцарц лҿыналхоны еиҧш, ашә аҷыгә-ҷыгәҳәа аӡәы даасит. Дарбану ашә иасуа  хәа дыҧшызар, дааҩналеит Алмас иаб Хабыгә.
– Мшыбзиақәа, бзиа шәҳәеит, – иҳәеит дшааҩнашылаз еиҧш
– Бзиара убааит, – рҳәеит ара иҟақәаз зегьы Малицагьы дналаҵаны.
– Бзиара убааит бзиала уаабеит, Хабагә ҳара ушаҳҭахызҵәҟьаз, уааит – иҳәахт Баџьгәа Ҳаџьараҭ-иҧа, Хабыгә иааира иҭахыҵәҟьаны.
– Сышәҭахы, сышәҭахым сааит. Сара џьара снеиуа сыҟоума. Заҟа ус сымоу сара сакәым анцәагьы издыруам, аха сусқәа зегьы рыгәхьаа мкӡакәа, урҭ зегьы зымҩа илышьҭаҵаны сааит. Сара ара сааиаанӡа, ашкол аҿы снеит, аха уа дарбанызаалак, аӡәгьы дыҟам аҩныҧссаҩ лыда. Аиаша ҳҳәозар, убри аҩныҧссаҩ лакәын ашкол адиректорра зыхәҭазгьы Дараҭиа Пас-иҧа иакәмызт аха иҳәеит – Хабыгә. Дараҭиа Пас-иҧа игәы иалсып ҳәа дымхәыцӡакәа, иааиҿыҵашәалак иҿы иарҳәо дцәажәон Хабыгә.
Дараҭиа Пас-иҧа иҽизнымкылакәа, дыҵҟьар ҳәа дшәаны Быџьгәа Ҳаџьараҭ-иҧа Дараҭиа Пас-иҧа днеиҿаҧшит иблақәа ҭырхаха, нас днаиалацәҟәит. Уи иаанагоз «ари иҟны ухы наумган», ҳәа акәын. Уи бзианы иеиликааит Дараҭиа Пас-иҧа. Уи дымлацәҟәыргьы Дараҭиа Хабыгә иҿы ихы шнеимгоз идыруан иара. Дараҭиа Пас-иҧа Хабыгә ииҳәоз иажәа ацкы имҳәеит, мчыла иҽникылеит, иҟәыҕара ду ицәеижь иалаз абзоурала. Аха Хабыгә иажәа гәымхақәа рыцкы иара иҳәар аҵкыс, акырынтә еиҳаны иҳәеит Быџьгәа Ҳаџьараҭ–иҧа. Уи иҧсахы еибакны дтәан. Аҵыхәтәан Хабыгә ииҳәақәоз изымчҳазт дааҵҟьеит
– Иууеи, Хабыгә ухаҵкы. Уҿы уаҧшны узымцәажәои? Уара зцәа зхыхны узыхцәажәо дудыруоу? Уи ҳқыҭа иамоу аҵеицәа иреиҕьу, раҧхьа игылоу иоуп. Аиаша ҳҳәозар, уи дагьреиҕьуп, ауаҩ ҟәыш ҳәа дыҧхьаӡоуп. Ҳқыҭа анаӡара ҩыџьа ргәы ааибагар, иара дҳацымкәа иаҳзеинраалаӡом, Ҳара ҳқыҭаҿы мацара акәым, уи ус дахьыҟоу, ҳраион аҿы зегьы «унеишь-уааишь» ҳәа иарҳәоит. Уи иажәа хәшәуп ҳәа ауаа дрыҧхьаӡоит, ус дагьыҟоуп. Уара уеиҧш ахәышҭаара дыҽҳәажьу џьушьома. Уара суаҩуп ҳәа адәы уқәуп, арахь уаҩра улаӡам, ауаҩра улазар, уҷкәын думааӡози. Уҷкәын заҵә дузымааӡеит, аиаша уасҳәоит.
– Изуеи сыҷкәын заҵә дысзымааӡакәа! Зныкыр уара акриҿауҵахьоума, ыы? 
– Акрыфареи аҽеилаҳәареи роума аус злоу. Аус злоу ааӡароуп. Уара уҷкәын дааӡазар,  акласс ахь дымнеикәа ашкол ашҭа дықәуп. Дызиааиқәо, иибақәо зегьы  лкажьны, ипҟоит. Уи азоума, Хабыгә уҷкәын ашкол ахь дзынаушьҭуа? Иудырааит уҷкәыни уареи  ишәеиҧшу аӡәы диқәшәар уҷкәын дшишьуа…
– Ыы ус изырҟаҵо сара соума, сара сакәым аха шәара шәоуп. Сара сыҷкәын акы изҵозар ҳәа ауаа зегьы ишыҟарҵо еиҧш, ашкол ахь дсышьҭуеит,  шәара акласс аҿы дмыртәаӡакәа адәы дықәҵаны дшәымоуп, ахәыҷқәа ишәырпҟоит.
Хабыгә ииҳәаз Дараҭ Пас–иҧа изымчҳазт дааҵҟьеит:
– Хабыгә, уара излоуҳәо ала Алмас сара соуп ахәыҷқәа изырпҟо. Ус акәӡами изуҳәаз?
– Уара уоуп сымҳәеит, аха сара изӡаӡом Кәаӡ Дауҭ–иҧа иоуп ахәыҷқәа ашкол ашҭа иқәны иубо пҟала ҳәа днаганы дзыргылаз. Иара сырҵаҩы иҳәатәы хасҵоит ҳәа даҿуп, арахь иҷкәын дизымааӡеит ҳәа шәара шәысҿагылоуп. Убри аамҭахзы Малица ашырҳәа дааҵҟьаны:
– Кәаӡ Дауҭ–иҧа иҳәеит ҳәа сыҷкәын дишьыр ҟалома? Сыҷкәын иқьышә зчу шәихәаҧши? Алмас сыҷкәын дахьиҿасыз ауп, ас иқьышә кылчаа дҟазҵаз. Абас ажәақәа неимда-ааимдо ишцәажәоз акыр аамҭа цеит. Ашкол аҿы имҩасқәоз ахҭысқәа Баџьгәа Ҳаџьараҭ-иҧа уамашәа ибон. Баша ирымҳәозаап «Ауаҩы ихатәы цәгьа иара иаҳаӡом ҳәа. Дараҭиа Пас-иҧа иакәзар ашкол аҩнуҵҟа имҩаҧысуа ахҭысқәа  идыруеит, аха иҵәахуеит, уашьҭа ҵәахышьа аимур ҟалап. Абырсҟаҟара аус хьамҭақәа мҩаҧызго асабрада иҿаҵаны иргылоугьы ихала ихы цәыримгар ада уаҳа ҧсыхәак имамкәа даақәгылт. Быџьгәа Ҳаџьараҭ-иҧа арии аус амцхә ауаа ирыламҵакәа, ишаанкылатәу дазхәыцит. Убри аҟнытә Хабыгәгьы Малицагьы рыгәшәымшәа аҳәарахьы диасит. Уи дидгылеит Дараҭиа Пас-иҧагьы. Аха мариала иҽриҭомызт Хабыгә. Уи ииҳәоз иажәақәа арҵабыргра иҭаххан, афырҳәа дҩагылан ашә аартны ихы нкылырҳәҳәаны ҽааиҭит:
– Алмас, ара уааи уара? Али-ҧси рыбжьара Алмас дааҩнашылеит Хабыгә иҷкәын ихы наиқәкны ҿааиҭит:
– Алмас, абарҭ рҿы уҧхамшьакәа иҳәеи Кәаӡ Дауҭ-иҧа иҿынтә уара дҵас иумаз? – Кәаӡ Дауҭ–иҧа иҿынтә сара дҵас исыман аҵатәхәқәа анцо адәахьы иқәны избо зегьы рыпҟара. Уи исыдиҵаз сара инасыгӡон. Алмас иажәа алгаха имҭакәа Хабыгә иҧа дааникыларц ҿааиҭит:
– Иазхоуп, Алмас шьҭа удәылҵ. Алмас иаб иҳәатәы хаҵаны дындәылҵит. Быџьгәа Ҳаџьараҭ-иҧеи Дараҭиа Пас-иҧеи Хабыгәи Малицеи рыгәшәымшә ҳәаны аҩныҟа иаурышьҭит, аҵыхәтәан урҭ ирарҳәеит рус ирымаз, дара ахәамҧшыкәа ишаанрмыжьуа.
Малицеи Хабыгәи аҩныҟа ианца ашьҭахь, урҭ аҩхацәак акраамҭа араҟа итәаны еицәажәон. Нас доусы рыҩныҟақәа рахь ицеит. Абри ашьҭахь мчыбжьык ааҵаанӡа Дараҭиа Пас-иҧа араиком абиуро аилатәарахь иҧхьеит. Иара иҽмырххакәа иахьиҧхьаз, ианиҧхьаз аамҭазы, дцеит. Абиуро аилатәараҿы  раҧхьатәи зҵаарас иқәгылаз Дараҭиа Пас-иҧа изҵаара акәын. Уи адагьы иҵегь азҵаарақәа ыҟан, уи аҽны изхәаҧшышаз, аха раҧхьа  иаларатәеит Дараҭиа Пас-иҧа изҵаара. Мамзар иара изҵаара ашьҭахьҟа ииаргар, егьырҭ азҵаарақәа ианрылацәажәо, иаргь уа дтәазар акәхон. Уи иашам ҳәа иазыҧхьаӡаны ауп иара азҵаара раҧхьа ишалацәажәоз.
Апартиа араиком актәи амаӡаныҟәгаҩ абиуро аилатәара ааиртит. Абиуро аҿы актәи азҵаара алацәажәараз ажәа ииҭеит араиком аҩбатәи амаӡаныҟәгаҩ аҩыза Гьелиашвили Биҷико Илиа–иҧа. Уи дҩагылан еилаҟәаҟәо иҩны имаз иажәахә аҧхьара дналагеит.
– Аҩызцәа, абиуро алахәылацәа, шәара ишыжәдыруа еиҧш, сынтәа аҭаҭын аингалараҿ аколнхарақәа  аиҵахара рыман. Амшцәгьа бааҧсқәа рацәаны иахьыҟаз иахҟьаны. Есышықәса еиҧш, сынтәагьы ҳхы иаҳмырхәар ҟамлеит ахәыҷқәа. Урҭ рыбзоурала ҧхасҭада аҭаҭын ашьапы инаркны ақәцәынӡа ҧхасҭада иҭаагалеит. Аха ақәақәа рацәаны иахьлеиуаз иахҟьаны, аҭаҭын ақәцә аҵкыс хараӡа еиҕьхеит афлыҷ. Шамахамзар афлыҷ ҿырымхӡеит. Афлыҷ ас ишыбзиахаз збаз арҵаҩы аклаасси акласс нҭыҵтәи аусқәа реиҿкааҩ аиҵбыраӡатәи апартиа амаӡаныҟәгаҩ Қырҭтәылеи Аҧсынтәылеи рҵеи иаша, Кәаӡ Дауҭ-иҧа азҵаара ықәиргылеит, хатәгәаҧхарала аҭаҭын афлыҷқәа реингалара иалагарц, уи ала Қырҭтәыла иақәу аплан иацҵаны инарыгӡарц. Ари азҵаара анрыдыркылоз, арҵаҩцәа зегьы акәшаҳаҭны гәахәарала ирыдыркылеит.
Ҳәарас иаҭахузеи, ашкол арҵаҩцәа зегьы ҳара иаҳаҿагылозма, ари аус аҿы? Ҳара дызлаадыруаз ала, ари ашкол адиректор Дараҭиа Пас-иҧа инапы иану аус гәык-ҧсык ала инаигӡалон ҳәа акәын, аха уажәы ус изыҟамлеит. Уи инапы ианыз, гәык-ҧсык ала анагӡара ацынхәрас, иара даҧырхагахон.
Аҵаҩцәа аӡәырҩы аус дмырукәа иауижьуан, иаҳҳәап: убас иоуижьқәаз иреиуоуп: Марҭа, Маиа, Ниура уҳәа убас ирацәаҩны. Ашкол адиректор ихарала х–тоннак еиҵамкәа афлыҷ арҭарц ахыдҵа иргаз ахаҭыҧан дара иарҭаз хынҩажәа килограмм заҵәык роуп. Абри ауп сара ишәасҳәарц исҭахыз, – иҳәан длатәеит ажәахәҟаҵаҩ. Дҩагылеит абиуро аилатәара мҩаҧызгоз актәи амаӡаныҟәгаҩ Гәрамга Фазылбеи Самҧал-иҧа. Уи иҳәеит:
– Аҩыза Дараҭиа Пас-иҧа, иколлектив аус бзиа зҧшьаргаз, дахьаҧырхагаз азы, аҵыхәтәантәи лахь ҕәҕәа иҭазарц иаӡбеит, абиур иазыразу шәнапқәа шәырҩахи?
Абиуро алахәылацәа зегьы рнапқәа ирҩахеит.
– Иазыразым аӡәыр шәыҟоума? Азҵаара ықәиргылт актәи амаӡаныҟәгаҩ Гәамга Фазылбеи Самҧал-иҧа. Ус иҟоу аӡәыр шәыҟазар, шәнапқәа шәырҩахи? Аӡәы инапы дымҩахеит, зегьы еиқәышаҳаҭхеит.
– Ажәа саҳәоит, иҳәан дҩагылеит Дараҭиа Пас-иҧа.
– Уус ҳахәаҧшхьеит, ажәа уаҳҭаргьы иабаухәарҭоу, – иҳәеит актәи амаӡаныҟәгаҩ аҩыза Гәамга Фазылбеи Самҧал-иҧа.
Актәи амаӡаныҟәгаҩ ииҳәаз, ишиҳәаз еиҧшҵәҟьа иааиҭеиҳәеит аҩбатәигьы амаӡаныҟәгаҩ Гьелашвили Биҷико Илиа-иҧагьы.
– Сара ажәа саҳәоит… 
– Ухы уақәиҭу, иаҳҳәо… умаҳаӡои? – иҳәеит физико Ита-иԥа. 
– Сара схы сақәиҭуп, аха уара уоуп зхы иақәиҭым – иҳәан  ашә нкыдыжьланы, дындәылҵит Дараҭиа Пас-иҧа. Уи дшындәылҵыз еиҧш, таксик ааиуан, иааникылан, аҩныҟа дымнеиӡакәа дышиашаз ашкол ахь дцеит. Убри аамҭазы арҵаҩцәа рҭыҧ аҿы еидтәаланы еицәажәон Кәаӡ Дауҭ-иҧеи Никәала Арзамеҭ-иҧеи. Урҭ еидтәаланы ишеицәажәоз, Дараҭиа Пас-иҧа ашә аартны дааҩнашылеит. Уи дныҩнашылазшәа аниба ажәакгьы мҳәаӡакәа, ашьшьыҳәа днаивсны дҩагылан дындәылҵны дцеит. Кәаӡ Лауҭ–иҧа. Никәала Арзамеҭ–иҧа дҩагылан дызхатәаз астол дҩахыҵын днеиҧыланы инапы ааимихит, аҧсшәа иеиҳәеит Дараҭиа Пас–иҧа.
– Идәылҵны ицаз дызхасмацәажәо ҳәа акыр удыруама? – дҵааит адиректор.
– Дахьузашшыз, ҧхеишьазаап.
– Цира алаба ҟьаны дҵәуон ҳәа иара дашшит, иара дгәааит иаҵанкуазеи ари?
– Гаӡароуп иаҵанакуа, уаҳа иаҵанакуазеи? Аха уи хьаас дҟаумҵан, ара уаҳа дубом. Дараҭиа Пас-иҧа аус сызицуам – иҳәан дцеит.
Ус акәзар Кәаӡ Дауҭ-иҧа макьана ламыс хәыҷык изынханы иҟазар ҟалап – иҳәан дааҳәны, икабинет ахь иҿынеихеит Дараҭиа Пас-иҧа. Уи аҽны иара даара игәы ҧжәаны дыҟан. Дарбанызаалак, аӡәы иацәажәара иҭахымызт. Раикомаа рҿы длаганы аҵыхәтәантәи лахьы ҕәҕәа иҭаны дахьаурыжьыз игәы иалан. Ихәҭамыз аӡәы иҿы иҳәаны, игәы нирхар ҳәа дшәон. Уи азоуп арҵаҩцәа рҭыҧ аҿы иаанхаз Никәала Арзамеҭ-иҧагьы изиеимҳәаз Дараҭиа Пас–иҧа агәала имазгьы.
Никәала Арзамеҭ–иҧа идиректор дшынеиҿаҧшыз еиҧшҵәҟьа идырит, гәала ҕәҕәак шимаз. Уи аҟнытә, ихала даанижьит, иҧсы ишьарц. Нас иара иҿы днеины, икабинет ашә аркны, дындәылҵны аҩныҟа дцеит. Уи данца ашьҭахь, Никәала Арзамеҭ–иҧагьы рацәак даанымхакәа, арҵаҩцәа рҭыҧ ашә аркны иаргьы дцеит.


АЖӘАФТӘИ АХЫ

Марҭеи Машеи реиҩызара дмырӡит. Марҭа Литвантә Аҧсныҟа данаа аҽныҵәҟьа Маша лзы илҩит асалам шәҟәы. Ари асалам шәҟәы Маша ианлоу, ларгьы длатәаны аҭак лҩит. Убри инаркны арҭ аӡҕабцәа иааиҧмырҟьаӡакәа асалам шәҟәқәа рыбжьан.
Мызкы ала, акы ҩба салам шәҟәы анрыбжьымсуаз ыҟамызт. Уахь ажәабжь иҟоу Маша илыҩуан, арахь ажәабыжьс иҟоу – Марҭа.
Ус уажә ааигәа Маша лҟынтә Марҭа илоуз асалам шәҟәы лышәҟәы ишагәылаз Алхас ибеит. Алхас иҭаххеит Маша асалам шәҟәы лзиҩырц, аха адрес ахҩылаара далагар, аӡәы дибар ҳәа дшәан, ус игәникылеит. Нас аҩны данааи қьаад бҕьыцк аҿы иҩит. Уашьҭа адрес имоуп, Маша лзы, асалам шәҟәы иҩыргьы ҟалоит, аха илеиҳәои, изымдыруа аӡҕаб. Алхас иӡбеит Маша илеиҳәашаз. Уи баша ажәала ишәасҳәар аҵкыс еиҳа еиҕьуп, иара ахаҭа шәаҧхьар. Абар иара ихаҭагьы:
«Аҩыза, Маша, сара бара бсыздыруам, бара сара сшыбзымдыруа еиҧш, аха сара издыруеит бара Марҭа бшылҩыза бзиоу. Сара иаахтны ибасҳәоит сара Марҭа дшысгәаҧхо. Аха рыцҳарас иҟалаз, бысгәаҧхоит ҳәа анласҳәа, дысҿасит. Уи аахыс уаҳа ажәакгьы ласымҳәацт, слыцәшәоит аиҭа дысҿасыр ҳәа. Убри аҟнытә, сбыҳәоит бара исызлабҳәарц, бзиа дшызбо. Иара убас исызлабҳәарц бзиа дшызбо ласҳәаргьы уаҳа дысҿамсырц. Сбыҳәоит исызлабҳәарц сара сыда даҽаӡә бзиа длымбарц. Абзиара бзыҟалааит, Маша».
Абас  анын, иахьа Маша Аҧснынтәи илоуз асалам шәҟәы. Ари Маша лан иллырбар лҭаххан, аха илзымгәаҕьит. Стефеи лареи еиҩызцәоуп, даара пату еиқәырҵоит илымхаҳәар ҳәа дшәоит.
Убри аамҭазы, Дариа ахәыцра дҭанагаланы даман. Маша ашкол аҿынтә дааит, афбатәи акласс дызлалгаз атабель лыманы. Маша башахазгьы лгәы иҭашәомызт, ас ахәшьара бзиақәа лыманы акласс далгоит ҳәа, аха далгеит. Ҳәарас иаҭахузеи, «ибзиоуп» ҳәа дзалымгеит, аха ҩ-хҧак роуп илызцаз, егьырҭ лыхәшьарақәа зегьы ҧшьбақәоуп. Урҭ ахҧақәагьы  ҳаҧхьаҟа исырҽеиуеит ҳәа лгәы иҭоуп. Уажәы, уи лгәы дҭоуп лҩыза Марҭагьы. Марҭа ахәшьара бзиақәа лызцон ара дыҟазҭгьы. Лара леиҧш, арҵаҩ ҿыц Марҭагьы бзиа дылбон, ҳәарада. Аха уи Марҭа лразҟы даламшәеит.
Маша ашкол аҿынтә аҩны данааилак, Дариа лыҧҳа длазҵаалон:
– Иахьа хәшьарас ибоуқәазеи? Ҳәа 
Маша хәшьарақәас илоуқәаз анылҳәалак, лымшынҵа аалымхны, днахәаҧшуан. Дырҽхәатәызар, длырҽхәон. Дырџьатәызар длырџьон. Ус акәын ҵасс илымаз Дариа.
Аха уажәы Маша дгәырҕьаҵәа афбатәи акласс дшалгоз ала атабель кны дшааизгьы лызгәамҭеит, лхәамц акәын ара иҟаз, лыхшыҩ Аҧсны иҟан азы.
Дариа ҵыҧх лыҧсы ахьылшьоз сынтәа Маша длыманы дцарц лгәы иҭан. Ҵыҧх дахьыҩназгьы дыҩналаргьы  лҭахын. Уи зыҩны дыҩназ ақырҭуа ҧҳәыс ауаа дреиҕьымызт, аха лыҩны амшын аҟәара  иқәгылан. Руставели  имҩаду иавагылан. Амардуан даалбааны, амҩа  ааиҩылҵәар, амшын аҟәара днықәгылон. Убас иааигәан. Егьирахь аҧшәма  дшыҟоу дшану лара иабалусу, ауада иақәу ахә лшәон.
Уажәы, Дариа илхәыцуаз ҵыҧх лара зыҩны дыҩназ лыҧшәма ҧҳәыс аҭел дылзасны, еилылкаарц акәын луада анҭацәуа. Ауада ахә лшәон. Маша ашкол аҿынтә аҩны данааи Дариа апочтаҿы дцаны аҭел дасырц лгәы иҭан. Аамҭа акыр анҵы ашьҭахь ауп Дариа Маша ашкол аҿынтә дшааиз анылба, Маша лтабель уажәгьы илкын.
Нас ишҧаҟоу бтабель, исырбеишь, арахь, –  лҳәан Маша илкыз атабель ианыз ахәшьарақәа лгәаҧхеит Дариа. Маша лыхәшьарақәа даара иҕәҕәамызт, аха ҧыхьа ишыҟаз иаҿырҧшны уахәаҧшуазар,  уааигәырҕьаратә иҟан. Ҳәарас иаҭахузеит, Дариа лыҧҳа леихьӡарақәа даара лгәы иаахәеит, дгәырҕьаҵәа убасгьы лҳәеит.
Маша, даара сбыргәырҕьеит. Убри аҟнытә, саргьы бсыргәырҕьарц сгәы иҭоуп.
– Сызлабыргәырҕьои, акыр сзаабхәама?
– Мап, акагьы бзаасхәаӡом.
– Нас сызлабыргәырҕьозеи?
– Аҧсныҟа ҧсшьара сахьцо бызгоит.
– Иабыкәу, Аҟәоу?
– Ааи, Аҟәа.
– Гәдоуҭа ҳаангылар, ҟамлаӡои?
– Уигьы ҳахәаҧшып.
Маша лгәы лҽанӡамкәа иаалызцәырҵыз лгәырҕьара ҳәаа амамызт. Мҵәыжәҩада дыҧрыртә еиҧш агәалаҟара бзиа лыман. Маша асалам шәҟәы илауз, изҩыз иахь  Марҭа лахьи аҭак лҩырц лгәы иҭан, аха уашьҭа аҩра даҟәыҵит. Асалам шәҟәқәа рыҩра азылҭахәузеи иаарласны уахь дцозар. Уа дахьнеиуа Марҭеи лареи, еиқәшәоит. Иллырбоит ари асалам шәҟәы. Марҭа илҭаххар, Алхаси лареи еибалырдырыргьы алшоит. Шаҟа дгәырҕьозеи, Маша. Уи иахьеиҧш, ахаангьы дымгәырҕьацызт. Ҩ-гәырҕьарак лымоуп иахьа. Акы, афбатәи акласс дахьалгаз. Ҩба Аҧсныҟа бызгоит ҧсшьара ҳәа лан иахьлалҳәаз. Маша агәырҕьара ду илымаз Дариа илбон, уи лыҧҳа ас дахьгәырҕьоз, ларгьы даргәырҕьон. Уи илҭаххеит иҵегьгьы длыргәырҕьарц. Убри аҟнытә ауп уажәгьы лыҧҳа дызлызҵааз.
– Маша, бааҧсцәаны быҟамзар, ибҭахызар баала аҧочта аҿынӡа ҳцап Аҧсныҟа аҭел ҳасып, ҵыҧх ауада ахьсымаз сынтәа иҭацәу, иҭацәыму, еилаҳкаап. Иҭацәызар, аҭел ҳанасуа аҽны инаркны ахә ҳшәалоит, ҳара уа ҳаҩналаанӡа аӡәгьы дыҩналымҵарц.
– Сааҧсаны сыҟаӡам, сбыццоит апочтахь. Иахьа ауада ҭацәуп, – лҳәар уаҵәы Аҧсныҟа амҩа ҳақәлома, – ҳзықәымлари амҩа?
– Ҵыҧх бахьыҩназ иҭацәымзаргьы, Марҭа лышҟа аҭел басып. Урҭгьы амшын ааигәара ауп иахьынхо Марҭа лаҳәшьаду дыҟоуп. Гәдоуҭа дынхоит. Уи лҿы ҳнеиргьы ҳлыдылкылоит, Марҭа излалҳәо ала. 
Заҟа исҭахузеи, Марҭа дахьынхо ақыҭаҿы, мамзаргьы Марҭа лаҳәшьаду лҿы аангылара.
– Шәара ахәыҷқәа шәеибадыруеит ҳәа адуқәа ҳрыдыркылома? Аха усгьы иаҳцәыӡуеи? Ҳрызҵаап урҭгьы. Изакәхалак Аҧсны ҳнеины  хыҵакырҭак ҳмоукәа ҳанхарым, усгьы. Бала ҳцап иахьаҳҳәаз, – лҳәан Марҭа лахь лыбжьы налыргеит Дариа.
– Баала, –  лҳәеит Машагьы.
Рыҩны ацыҧхақәа аадыркын, иеицны агәара инҭыҵит. Иҩеит апочтаҿы.
– Бара ара бгылаз, сара аҭел сасуеит – лҳәан Дариа уа аус зуаз аҧҳәызба ҧшӡа дналацәажәан,  иахәҭаз ҟәрышьқәакгьы налшәан, аҭел асырҭатә буткақәа игылаз руакы ахь иахьлыҧхьаз дныҩналеит. Хәбаҟа минут уа дыҩнан, нас дыччо, дааҩныҵит.
– Еилыбкааи, аҭел бахьасыз, – лҳәан Маша лан длазҵааит.
– Иахьа инаркны ауада ахә бшәозар, ибызныскылоит. Убыржәыҵәҟьа џьоукы ааираны иҟоуп. Иахьа инаркны ахә бзымшәозар, урҭ иааиуа, ҩнасҵоит – лҳәеит. Ҵыҧх сара зыҩны сыҩназ ақырҭуа ҧҳәыс.
– Нас илабҳәеи? – дҵааит Маша.
– Уаха инаркны ахә сшәоит ҳәа сҳәан ҩ-иарак ныскылеит. Ус иагьысшәароуп. Уа ҳнеины ауада сашьҭало сабаҿу  – лҳәеит Дариа.
– Уаҵәы ҳдәықәлома? – дҵааит Маша
– Ҳандәықәло сыздырӡуам. Аблеҭқәа ҳаур ҳаздәықәымла аха…
– Аблеҭқәа жәамш иаҳмоургьы убрысҟаҟара мшы ахә ҳшәома?
– Иаҳшәароуп, ҳшеилаӡаз еиҧш. Баала уашьҭа аихамҩа авокзал ахь ҳцап. Уаҵәы инаркны аблеҭқәа анҳауа, иааҳхәоит. Издыруада, уаҵәы иҳаургьы. Уаҵәыҵәҟьа амҩа ҳақәлоит. Ҳәарас иаҭахузеи, иҳаур, еиҳа еиҕьуп. Иҟало аабап, – лҳәан Дариа лыҧҳа длыманы лҿыналхеит. Аҭел асырҭеи аихамҩатә вокзали митәык рыбжьамызт аҟнытә, автобусгьы иазымҧшӡакәа, ашьшьыҳәа шьапыла иҩеит. Ани аҧҳаи ишиашаз акасса инадгылт.
– Аҟәаҟа уаҵәы ицо адәыҕба ҩ–блеҭк сҭахын, сыҟоума?
– Акоуп иҟоу, шәара ҩ–блеҭк шәҭахызар уаҵәашьҭахь азы иҟоуп лҳәеит акассир.
– Ус акәзар уаҵәашьҭахь ицо аҿы ҩ-блеҭк сышәҭ – лҳәеит Дариа.
Акассир ҧҳәызбеи Дариеи ахьеицәажәоз Маша илаҳауан, илызхаҵомызт лани лареи уаҵәашьҭахь Аҟәаҟа амҩа иқәлоит ҳәа.
Дариа лҧараҭра аҿы аалырҭын, ҩ-блеҭк рыхә аҧара ааҭылхын, – аҿхышә инықәылҵеит. Акассир ҧҳәызба аҧарақәа аақәылхын, лкасса инҭалҵеит. Нас аблеҭқәа ҩны Дариа иналлыркит.
– Даараӡа иҭабуп, – лҳәан Дариа акасса днадҵны лҿыналхеит. Уи илызҧшны игылаз лыҧҳа Маша дналышьҭалеит. Ани ҧҳаи иеицны амагазинқәа рахь ицеит. Аҧхын иршәырҵақәаша маҭәа ҿыцқәак амшын ианҭало иршәырҵақәашаз уҳәа маҭәақәак аахәаны аҩныҟа игьежьит. Аҩны иахьааиз уаҵәашьҭахь ааира иаазыҧшны илатәеит ани ҧҳаи. Раҧхьатәи амш еиҳарак цахьан, аблеҭқәа анамырхуаз. Убри аҟнытә, митәык иамыргәамҵит. Аха аҩбатәи амш акәын имхәлаӡоз. Ани аҧҳаи рзыҳәан ари амш шықәысык иаҟаразшәа акәын ишырҧхьаӡоз, ирулак, дырхәлеит. Аҵхгьы шомызт, амш аҵкыс еиҳаума уҳәо иҟалеит, аха иахьцалак, шеит, иагьа идузаргьы рымшқәеи рыҵхқәеи иааит дара ззыҧшыз амшгьы.
Уажәы ани ҧҳаи адәыҕба иазҧшны игылоуп авокзал аҿы. Акранҵы ашьҭахь иааит иззыҧшыз адәыҕба.
Арадио ала ирыларҳәеит адәыӷба ааираны ишыҟаз. Дариеи Машеи ирацәаны аидара рымамызт. Сумкак, сумкак ракәын ирымаз. Рблеҭқәа ирныз рвагон аномер инахәаҧшын, рвагон аангылоит ҳәа ргәы иахьаанагоз, рсумкақәа ларгыланы даргьы уа иаангылеит.
Дара ахьгылаз инаркны хәбаҟа-фбаҟа метра иҩавсны иаанкылеит. Ани ҧҳаи рсумкақәа аашьҭыхны уахь рҿынархеит. Авагонмҩаҧгаҩ аблеҭқәа нилырбеит. Дариа. Иара иаалымхны днахәаҧшит, днарыхәаҧшит ипасаџьырцәагьы. Нас аблеҭқәа шьҭахьла иргьежьны Дариа иналиркит.
– Шәҭал, – иҳәеит авагонмҩаҧгаҩ иажәа ааркьаҿны.
– Иҭабуп, рҳәеит ани ҧҳаи инеицҿакны. Нас доусы рсумкақәа аашьҭыхны амардуан амаа кны иҩаҿалан, атамбур инықәгылеит. Уаантәи авагон инҭаланы рҿынархеит рсумкақәа рыжәҩахыр ихшьны.Авагон ҭацәын, уажәы акәын зегьы ақәтәара ианаҿыз. Ани ҧҳаи авагон ианҭалоз аӡәык-ҩыџьак ракәын иҭалахьаз. Макьана, ҽеишәа рҭыҧқәа ылрымхыцызт – рылхра иаҿын. Ани ҧҳаи раҧхьа иақәтәахьаз, инрывсуа ишнеиуаз инадгылеит дара ркупе.
Рҩыџьагьы уахь иныҩналеит. Иахьыныҩналаз, ҵаҟатәи аиарҭақәа дара иртәын. Рсумкақәа уа инықәҵаны, астол хәыҷы аҭӡамц иадҟаҵаланы иҟаз, наҟ-ааҟ, инахатәеит ани–ҧҳаи. Адәыҕба адәықәлара даҽа сааҭыбжак агын. Дариа дҩагылан:
– Маша, бара ара быҟаз. Сара сынлыбааны, газеҭқәаки амҩан иаҳфашеи аасхәоит. Ҳагхар ҳәа ҳшәаны, акыр, заа ҳақәтәеит, аха иуадаҩым.
Аиеи сара ара сыҟоуп. Иаҳфогьы бзиоуп, аха лимонадқәакгьы ааг амҩа ҳахьықәу аӡыша ҳакуеит, аҵааршәгьы бхабмыршҭын, – лҳәеит Маша.
– Ибзиоуп, урҭ акгьы сара исхасыршҭуам – лҳәан Дариа дцеит. Дариа даанӡа Маша ахәыцра дынҭанагалеит. Ус дышхәыцуаз, лылацәақәа нҭааит, аҧхыӡ дналалеит. Дариа дааит афатәқәеи, арыжәтәи, агазеҭқәеи лыманы. Иаарласны адәыҕба дәықәлеит. Есааира аскорост иацҵо мацара ишнеиуаз, адгьыл иҩаҟәыҵын, ажәҩан иҩалалеит. Адәыҕба неиуан, аҧҭа еилачқәа ирхысны. Аҧҭақәа ахьхымыз рыҵаҟа иубон ақыҭақәеи ақалақьқәеи иара убас иубон амҩақәагьы. Ус инеихт Гәдоуҭа.
Адәыҕба хәхәаӡа ажәҩан иалахуп. Аха Гәдоуҭа ианнеи илаҟәуа–илаҟәуа мацацара, аихамҩа инангылеит. Маша даныҧшы, Марҭа лнапқәа шьҭыхны Маша илымариашаны дааихуеит. Абар-абар рҽааигәыдрыжьлоны еиҧш, Дариа ирфашази иржәшази изыҧхьашаз агазеҭқәеи лыманы дааин астол хәыҷы инықәылҵеит. Алимонаҭи аменералтә рыжәтәи астол хәыҷы аҵаҟа Дариа ианалыргылоз, рыхқәа анааинҟьа абжьы иаархылҵыз Маша ацәа даалнахит. Маша ацәа данаалҵ, даара лгәалаҟазаара бзиан. Ҧхыӡырыла илбоз лыблақәа иаархымҵуа ирхын. Урҭ ракәын лара лгәалаҟазаара шьҭызхуазгьы, «Шьыри избаз аҧхыӡ еиҭазбандаз» – лгәахәон Маша дахьтәаз. 
Аҧсныаҟа ацара шыбхәыцуаз, ҩаха–ҩымш бызмыцәеит. Уажәы Аҧсныҟа амҩа ҳанықәла, бгәы ҭынчхазаап, бҭахәхәа быцәеит, – лҳәеит Дариа лыҧҳа длеигәырҕьаны, длыхәаҧшуа.
– Ааи, ибзианы сыцәеит сара. Ибзиоу, ицәгьоу сыздыруам, аха аҧхыӡгьы збеит. Бааӡырҩи зны, избаз аҧхыӡ басҳәар сҭахуп. Уи иаҵанкуагьы сабҳәап, бара ишеилыбкаауа ала, – ҳәан Маша аҧхыӡ илбаз дмыццакӡакәа, акгьы аанмыжькәа, лан илалҳәеит.
– Уи ҧхыӡ бзиоуп. Игәы ҳаракыроуп ажәҩан балаланы,  бҧыруа иббазар, – лҳәан Дариа лыҧҳа лгәы ааҟалҵеит.
Ус адәыҕба ақәҵра иагыз асааҭбжагьы аанҵәазаап. Адәыҕба леиха-ҩеихан, ихәар-чаруа ашьшьыҳәа, аҿынанахеит. Маҷ–маҷ аныҟәашәа иацҵо-иацҵо ишнеиуаз, «знык Аҧсны снеиндаз» аҳәозшәа ирласны идәықәлеит. Адәыҕба цон Аҧсныҟа ахы рханы, ақалаққәеи ақыҭақәеи, адәкаршәрақәеи ашьҭахьҟа иааныжьны. Ашьыжьмҭан адәыҕба иҭалаз хәылҧазынӡа дмааҧсаӡакәа ахышә лхы кылакны, икны дыҧшуан Маша. Уи даара аинтерес лыманы, аҧсабара дахәаҧшуан. Аха дыззыҧшыз аҭыҧқәа ҽеишәа илбаанӡа, днарывганы, дагон дзықәтәаз адәыҕба. Урҭ ҽеишәа иахьылзымбоз лгәы иалан Маша. Уи адәыҕба ҩаха-ҩымш рыла Адлер иааит.
Дариа лыҧҳаи лареи адәыҕба иллылбаан ишиашаз атаксиқәа ахьаангылоз иҩеин, агәаран инагылеит. Хәҩы-фҩы дара раҧхьа игылан, аха иааиқәырццакны, атаксиқәа иааиқәаз рыбзоурала, иаарласны дара ргәарангьы ааит, Раҧхьа игылаз нзықәтәаз атакси шыннықәҵыз еиҧш, даҽа таксик ааины иаагылеит. Атакси ныҟәцаҩ атакси дынҭыҵын, аидарақәа ахьҭарҵо днеин, ашә ааиртын рсумкақәа нҭеиҵеит. Ипасаџьирцәа аннақәтәа, иаргьы иҭыҧ аҿы днеины, аҧсҟы аанкыланы, Аҟәаҟа ихы рханы иҿынеихеит. Дариеи Машеи гәырҕьаҵәа аҧсабара аҧшӡара иахәаҧшуа Аҧсны иалсны Аҟәаҟа ицон.
Акыр амҩа иқәхазаргьы Аҟәа иҩеит. Дариа ҵыҧх дахьыҩназ агәашә илылагылеит. Атаксиныҟәцаҩ иааиқәырццакны хынтә-ҧшьынтә раҟара амашьына абжьы ааиргеит. Амашьына абжьы шаагаз еиҧш Цицико дыҩны агәашә даадыххылеит. Усҟан Дариеи Машеи рсумкақәа амашьына аидарақәа ахьҭарҵо аҭыгара иаҿын. Дариеи Машеи рсумкақәа маҷк аҟара наҟ инаскьаганы иларгыланы раагаҧсахә аныҟәцаҩ ипнаилҭан. Иара атакси дынҭалан, «Абзиараз» наҳәаны дзлааз имҩа днаныланы иҿынеихеит.
Цицико дааин, Дариа дгәыдылкылеит дхыдылкылеит. Дариа аҧсшәа анлалҳәа ашьҭахь, Маша лахь дналзыҧшын:
– Дышҧаҧшӡоу, бара дшыбтәу ҩашьом, – лҳәан Машагьы аҧсшәа аалалҳәеит. Нас ЦиЦико Дариа лахь дыҧшны ҿаалҭит:
– Ҳаҷкәынцәа еилалгашт ари дшыҧшӡоу ала.
– Аҷкәынцәа рахь макьана дабаҟоу? Дхәыҷуп афбатәи акласс уажәоуп даналга, – лҳәеит Дариа. Нас рыхҩыкгьы, еицны агәашә аартны, агәара инҭалеит. Ишиашаз, илыманы днеин риарҭақәа ахьыҟаз ауада илыҩналеит. Ҵыҧх каруаҭ заҵәык акәын араҟа игылаз. Дариа дзықәиаз акәын, уажәы хкаруаҭк лыргылеит.
– Абас иҟоуп шәахьтәо, шәахьгыло, шәахьынхо, – лҳәан Цицико Машеи Дариеи ирылҭаз ауада лырҽхәо далагеит. Ицәгьамызт аиашаз, акаруаҭқәа амцхә гыламзар, ҩыџьа рзын «Уаҳа зҭахым» акәын, аха ара игылан хкаруаҭк. Убри аҟнытә аҧшәма ҧҳәыс ишлырҽхәо иҟамызт. Дариа еиҳарак ишылгәаҧхоз амшын иахьазааигәаз азы акәын. Иҵегь днеимда-ааимдар, ҳәарас иаҭахузеи, еиҳа имарианы ауада лауан, аха агәхьаа лкымызт амцхә аҧара илшәо.
Цицико лҽыргәыбзыҕӡаны Дариа длацәажәон. Зхы шьҭыхны илзыӡырҩуа иеилимкаар залшомызт, уи лыҩнуҵҟа акы дшаргәаҭеиуаз, акы цәырылгар шылҭахыз. Аха агәаҕьра лцәыуадаҩын, уи агәаҕьра иагьа илцәуадаҩзаргьы игәаҕьны абас ҿаалҭит:
– Дариа, бара мап шыбымҳәо здыруеит, ак басҳәар сҭахуп, сара сацәыҧхашьоит.
– Изакәи, бызцәыҧхашьо, ара ҧхашьара аҭахӡам еилаӡароуп иҟоу, ҳшеилаӡо еиҧш акәхоит аусқәа шыҟало.
– Шәара ҩыџьа шәыҟоуп, ишыббо еиҧш, ара х-каруаҭк ыҟоуп. Ус анкәха, хҩык рҭыҧ ахә бшәароуп. Усҟаҟара бымсымхып ҳәа акәын аха аҧара даара саргәаҟуеит. Ауалқәа сыхәцә рылмыҳәҳәо исықәуп. Урҭ суалқәа исықәқәоу, ракәымзар усҟаҟара бымысхуамызт. Еснагьгьы ас аилахара аусаухуа. Исықәу суалқәа сшәап. Усҟан баргьы саабыхәаҧшып, сынтәада уахӡа арахь баумаахуа – лҳәан Цицико аҟыр-ҟырҳәа дааччеит, лыччаҧшь хаарак аҵамкәа.
Дариа илаҳаз ажәа даара дархәыцит. Уамашәа илбеит. Азныказ илҳәара илура лзымдыруа, даақәнархеит. Аха аҵыхәтәан дааҧхашьан Цицико илҳәаз аҿы даанагеит, лыламыс илыҵанаҳәаз ажәақәа рыбзоурала.
– Ибзиоуп исшәоит хҩык иршәараны иҟоу. Аҧара азын шәгәы шҧансырхо. Ҧарамзар акгьы ыҟаӡам ҳәа згәы иаанаго среиуаӡам сара. Уи баргьы ибдыруазар быхәҭоуп. Ҳара иахьа ҳаибамбеит – лҳәеит Дариа аҧшәма илҳәаз азы лгәы наӡоу имнаӡоу узеилымкаауа.
– Усгьы ибшәараны быҟоуп, бгәыҕшәа бҧарақәа бымханыхыр аҵкыс бгәы иацәымҕымзар уажәы исыҭ, – лҳәеит Цицико, абгахәыҷы агызмалра лыгызмалны, лылацәақәа цеицеиуа Дариа дылҿаҧшуа.
Аҧшәма ҧҳәыс илҳәаз мап ахымҳәааӡакәаДариа лҧараҭра аартны иааҭылхын заҟа лҳәаз аҟара налылҭеит. Аҧарақәа анлылҭауаз даацәажәан:
– Бысҭ, – лҳәеит хаарак аҵаӡамкәа, Дариа лгәы иахәомызт Цицико лхымҩаҧгашьа.
– Иҭабуп сызкәыхшоу Дариа, – лҳәан Цицико дгәырҕьаҵәа днылҧырҵны дцеит. Абас ала, Дариа лыҧҳаи лареи рыҧсшьара мшқәа ара ирхыргарц ӡбаны, иаангылеит. Дариа лыҧҳаи лареи ашьыжь игыланы ицон, уаха зны иаауан. Ус хымш рышьҭахь ахәылҧаз, Дариа лыҧҳагьы ларгьы руадаҿ ианааи, уа итәоуп хҩык ақырҭуа ҷкәынцәа, ауада уажәы ирзымдырӡо џьоукы ҩноуп. Дариа лыҧҳаи лареи ирҳәара ирыура рзымдруа, иҳашҳатәараха иаақәхеит. Дариа лыҧсы анааивылга, дааҵҟьан:
– Шәара шәызусҭацәада, насгьы азин шәызҭада сыҧҳаи сареи ҳуадаҿы ааира.
– Ҳара Қырҭтәылантәи ҳааит,  Цицико ҳлыуацәоуп, лара лоуп ара ҳаҩназҵаз, лара ари ауада ҳаныҩналҵоз илҳәеит, ари ауада шәара шәшыҩноу, аха урҭ сара стәқәа роуп, даҽа уадак рысҭоит, – лҳәан, ҳаинаалан, абра ҳаҩналҵеит. Шәымаҭәақәа уахь илгеит. Абна дыҟоуп, шәнеины шәлазҵаа шәҭахызар.
Арҭ рцәажәабжь анлаҳа, Цицико дааин даарыдгылан, лажәақәа мчыла ирхаауа, даацәажәеит:
– Арҭ акгьы рхараӡам, сымыш Дариа. Ара иааганы иҩназҵаз сара соуп. Сара стәқәа шәоуп сҳәан, – саашәықәгәыӷны  шәымаҭәақәа зегьы наган, шәуадаҿы иҟасҵеит. Акагьы шәацәымшәан зегьы еибганы иҟоуп.
– Шәҳақәгәыҕт аха ас иҟалома? Илҳәарц илҭахыз мҳәакәа мчыла лҽаанылкылеит Дариа.
– Ара ҩ-каруаҭк роуп игылоу, иалашәхи ахҧатәи ахә шәшәо – сҳәан ус иҟасҵеит шәара еиҳа ишәзеиҕьхап ҳәа базхәыци, сеилыбымкаауазар, ббап…
Цицико илҳәақәоз Дариа илҭахымызт, аха ишҧалуаз, илҭахызшәа ҟалҵон лҽанлырнаалеит. Рымаҭәақәа еиҿкааны, иқәылҵеит, нас лыҧҳаи лареи агәара инҭыҵны дара акрахьырфалоз, акрыфарҭахь ицеит. Ирҭахқәаз фатәқәак аарган ирфеит. Ани аҧҳаи кранырфа ашьҭахь, амшын аҟәарахьы илеин, раҧхьа тәарҭак ахьырбаз илатәеит. Ани аҧҳаи иахьа агәалаҟазаара бзиа рымамызт. Аҧсабара аҧшӡара иаарыкәыршан иҟоу, акгьы ргәаҧхомызт, рыҧшәма ҧҳәыс лцәаара ахырбаауан. Ишдыру еиҧш, ани аҧҳаи иахьа абас агәалаҟазаара рызымҭаз рыҧшәма ҧҳәыс Цицико лакәын.
Уи лгәара анҭаҧшра рҭахӡамызт, ҧсрак–ӡрак еиҧш, ирыҧхьаӡон, аха ишҧарурыз? Ус акраамҭа рҩыџьагьы хәыцуа итәан, раҧхьа иахьылатәаз, агәарҧ аҿы.
Усҟан Дариа лгәы иааҭашәеит зыҟны иҟоу лыҧшәма ҧҳәыс дааныжьны рҩыџьагьы царц. Уи лыҧҳа лҿы ианылҳәа Маша лгәы иаахәаны, ус аҭак ҟалҵеит:
– Ҳцап Гәдоуҭаҟа, Марҭа лышҟа. Уантә ҳанаауа ауада ҳашьҭалап, Марҭа дшыгәхьаазго бдыруоу. Знык дызбанда ҳәа ауп сшыҟоу.
– Ибзиоуп бара ус ианыбҭахха, ҳцап Гәдоуҭаҟа. Издыруада, уа еиҳа иаҳгәаҧханы, ҳаангыларгьы. Уи аӡәыр имуа  дыҟоума?
– Марҭа лаб иаҳәшьа Гәдоуҭа инхо, есҧхынра аҧсшьацәа лзаауеит. Издыруада луадақәа ҭацәны иҟазар, усҟан хымҧада, ҳлыдылкылоит. Лара луадақәа ҭацәны иҟамзар џьара уада ҭацәык ахьыҟоу ҳзылыҧшаауеит. Ҳцап, убарахь ҳәа Маша лан лыҳәара даҿын.
– Ибзиоуп Маша, ҳцап Гәдоуҭаҟа. Ҳгәалаҟазаара бааҧсы иҳауз шьҭыҵуазаргьы аабап – лҳәан дҩагылеит Дариа, Машагьы лан длышьҭахх дҩагылеит. Урҭ иеицны автостанциахь идәықәлеит. Автостанциаҿ ианнеи Гәдоуҭаҟа ицоз автобус ықәҵхьан, Уи амҩан иаарҧылеит, рҩыџьагьы  рнапқәа рҟьо ианалага аныҟәцаҩ илаҧш иааҵашәеит. «Арҭ иццакқәо џьоук ракәхап», иҳәан дырзаанкылеит. Дариеи Машеи ыҩны автобус ашә ианнадыххыла, наҟ-ааҟ ашәқәа аатит. Рҩыџьагьы автобус иҩықәнан, иаргьы аҿынанахеит. Автобус атәарҭақәа зегьы ҭәын, абжьарагьы ҧыҭҩык бжьагылан. Дариа дахьгылаз ааигәара жәохәҟа шықәса зхыҵуаз ҷкәынак дтәан. Афырҳәа дҩагылан иҭыҧ аҿы Дариа диртәеит. Иара Маша дахьгылаз дынлывагылеит. Автобус Гәдоуҭаҟа ахы рханы инеиуан. Ус Гәымсҭа ацҳа иқәсын, аҩадара иаваланы аҿынанахеит, автобус ашьха иаҿаланы иҩеиуан. Дариа дзыртәаз аҷкәын диазҵааит:
– Узмилаҭда уара аҷуәын?
– Милаҭла, саҧсуоуп.
– Уабанхо?
– Гәдоуҭа.
– Уара иудыруама акомҿар рымҩа ахьыҟоу?
– Изымдыркәа уоуми сахьынхо.
– Гәдоуҭа ақалақь хәыҷуп, шамахамзар зегьы шәеибадыруазар шәыхәҭоуп. Еиҳаракгьы мҩак аҿы иеицынхо, издыруада уара дудыруазар Ҟәыш-ҧҳа Ҭина? Убри лахь ауп ҳахьцо. Ҭина лашьа иҧҳа Марҭа ҳәа дыҟоуп, уи сыҧҳа дылҩызоуп. Амала, Марҭа ақыҭаҿоуп дахьынхоҩ
– Дыздыруеит Ҟәыш-ҧҳа Ҭина, алаба зку маҷк ицыркьуа лами.
Дариа илҳәара лзымдыруа даанхеит. Избанзар лара илыздыруамызт Ҟәыш–ҧҳа Ҭина алаба лкызу илкымзу аҟынтә «ааигьы» лзымҳәеит, «мапгьы» лзымҳәеит.
– Уи лара лакәхап уаҳа дарбану. Ҭина Ҟәыш-ҧҳа ҳәа уи амҩаҿ лара лыда даҽаӡәы дынхаӡом. Уа сара шәызгоит, – иҳәеит аҷкәын.
– Иҭабуп, рҳәеит ангьы аҧҳагьы. Аҷкәын Маша лыбжьы илымҳа инҭасыз дааиланагеит. Уи еиҧш бжьы хаа, бжьы гәыкы, иара ахаангьы имаҳацызт. Даҽа ажәазаҵәык ҩылҿыҵшәандаз ҳәа дӡырҩуан уи аҷкәын, аха лара уаҳа ажәак аалҿымшәеит. Убасҟан, иара илақәа ҭырхаха, лара лышҟа днаҧшит. Убри аамҭазы ларгьы иара ишҟа даахьаҧшит. Рҩыџьагьы рылаҧшқәа ааиқәшәеит. Абраҟагьы илаҧш лзиҟәымго, даашанхеит аҷкәын. Аҷкәын ихьыз Маша, еилылкаан дыҧхашьаны, лхы лалырҟәит.
Автобус цон ишцац, аҩадара иаҿаланы, аидара иамоу ишацәымыцхәу удырратәы иқьуа, иҕызуа.
– Ҳара ҳзызцо Ҭина лҿы лассы-лассы днеилоит, лашьа иҧҳа Марҭа лыхьӡуп, сара исықәлоу ӡҕабк. Уии сареи класск аҿы ҳаицтәан Литва даныҟаз, уи дузымдырӡои? – дҵааит Маша, иара длацәажәар шиҭахыз, аха дшыҧхашьоз лбон азыҳәан ацәажәара дналалыргарц лҭахны.
– Марҭа дышҧасзымдыруеи? Уи мыбжьык аахыс Ҭина лҿы дыҟан, иахьа ашьыжь ауп аҩныҟа данца.
Аҷкәын ас аниҳәа, Маша  дгәырҕьаҵәа дааҟалеит, нас лан лахь лхы аалырхан, илаҳаратәы лыбжьы ҩыҭганы ҿаалҭит:
Исҳәо баҳауоу, Ҭина дцыркьуазаап, алабагьы лкызаап. Мчыбжьык аахыс Марҭа Ҭина лҿы дыҟазаарын, иахьоуп ақыҭахь данца. Литвантә ҳанааи, ҳашиашоу Гәдоуҭа ҳааир дҳақәшәон.
– Марҭа лаҳәшьаду ас имарианы, данаҳҧшаа, лара лыҧшаара усҟак иуадаҩхом лҳәеит Дариа дахьтәаз. 
Автобус Афон Ҿыц ианнеи, ҧыҭҩык албаарҭаҿы илбааит, автобус абжьара ибжьагылақәаз зегьы  тәеит, даҽа ҩҭыҧкгьы аанхеит.
– Ана, бнеины бтәа, – иҳәеит аҷкәын Маша лзы. Лара днеины днатәеит. Автобус илбаашаз анылбаа ашьҭахь, ҵаҩцәақәак ҩақәтәеит, аха урҭ аӡәгьы дымтәеит, ааигәа илбаауан азы ашә илагылан Маша дахьтәаз аҭыҧ шҭацәыц иҭацәын. Аҷкәын дыҧхашьаны дтәом. Ахәыҷқәа анақәтәа, автобус дәықәлеит. Уи акыр ианынаскьа, Маша аҷкәын иахь дааҧшит. Усҟан иаргьы лара лахь дааҧшуан. Рҩыџьагьы рылаҧшқәа ааиқәшәахт, иааибарччеит. Нас Маша ҿымҭӡакәа лнапы аалҟьеит. «Ара уааины усыватәа» ҳәа аанарго.
Маша лнапы шылҟьаз аниба, али-ҧси рыбжьара аҷкәын Маша днеины дналыватәеит. Уи нахыс арҭ аҩыџьа еицәажәо ицон амҩа иахьынӡақәыз.
Дариа лыҧҳа дахьгылаз ахь днаҧшит, аха длымбеит, лыбжьы ахьгоз ахь днаҧшызар, аҷкәыни лыҧҳаи шракәыз иеилылкааит «шьири дзакәытә ҷкәына бзиоузеи» Убас ҧак дсымандаз ҳәа лгәы иааҭылҳәааит Дариа.
Гәдоуҭа автобусқәа  раанкыларҭаҿ ианнеи, ари автобус уаанӡа иахьаанкылылоз, аҭыҧ аҿы иаангылеит. Аҧхьа итәақәаз албаара иаҿын. Аҷкәын аныҟәцаҩ иаҧхьа днеин иара иблеҭ наирбаны, даҽа ҩблеҭк рыхә аҧара наииҭеит.
– Сара аблеҭ сымоуп, даҽа ҩыџьа сышьҭахь иааиқәо ирхысшәаауеит – иҳәан. Нас ашьҭахьҟа иааиуаз рахь ибжьы наиргахт:
– Шәара шәаагаҧсахә, сара исшәеит – иҳәеит Ачқәын.
– Иҭабуп ҳабаудыруеи, – лҳәеит Дариа. 
– Шәара зыҟны шәцои сареи ҳаиуацәоуп, насгьы шәара Гәдоуҭаа шәҳасасуп. Гәдоуҭаа бзиа иаабоит асасцәа, насгьы патугьы рықәаҳҵоит, – иҳәан дааччеит аҷкәын автобус ианлылбаа, арҭ ахҩык еицны акомҿараа рымҩа инанылеит. Уашьҭа митәык бжьам, Ҟәыш–ҧҳа Ҭина дахьынхо, аха макьана имнеицт, уахь амҩа иқәуп.
– Абрауп дахьынхо, шәара шәзышьҭоу Ҟәыш-ҧҳа Ҭина – иҳәеит уи лгәашә ианнадгыла.
Иара инацәкьарақәа аарҵәин агәашә днас-насит.
– Уарбану агәашә иасуа, уҭал. Ауада аҩнуҵаҟантә лыбжьы аагеит Ҭина Ҟәыш–ҧҳа.
– Асасцәа шәҭоуп Ҭина, шәырҧыл – иҳәеит аҷкәын.
Ҭина «изусҭцәада исзааз» аалгәахәын дыҩдәылҵит. Иаазгаз лгәыла ҷкәын Зурик иакәын. Илзымдыруаз зықәра акыр инеихьаз ҧҳәыски, иқәыҧшӡас ӡҕаб ҧшӡаки лаҧхьа иргылан. Ҧсшьаҩцәақәак ауада рҭахны иааигаз џьашьа даацәажәеит.
– Ҧсшьацәазар акәхап, ауада рҭахызаап, аха исызсыдкылаӡом Урыстәылантәи ҳҭынхацәақәак аараны иҟоуп. Аха ус иаумыжькәа агәылацәа уҩрылаланы уадак рзыҧшаа, – лҳәеит.
– Арҭ ус ҧсшьаҩцәаӡам, бара бдырны иааит, ани аӡҕаб хәыҷы Марҭа класск аҿы илыцтәаз лоуп…
– Маша боума?, – лҳәеит Ҭина арҵәааҳәа дыҳәҳәаны. Машеи Дариеи ирҳәо рзымдыруа Ҭина илыхәаҧшуа игылан.
– Ааи, Маша соуп, – лҳәеит Маша.
Ҭина днеины  дгәыдылкылеит. Акраамҭа дылгәыдкыланы дгылан. Нас Маша дааулыжьҭын Дариа лахь днаҧшит:
– Ари Маша анлакәха,  бара Дариа боуп, ус ауми?
– Ааи, ус ауп, – лҳәеит Дариа дыччо дахьгылаз.
Ҭина лнапқәа ҩышьҭыхны Дариа лахь лҿыналхеит. Рҽынеигәыджьыланы, иаагәыдеибаҳәҳәалан, иааибагәӡит.
– Марҭа еснагь шәыӡбахә лҳәалоит. Уи ала шәыздыруеит, – лҳәеи Ҭина, мчыбжьык аахыс сара сҿы дыҟоуп, иахьа ашьыжь ауп данца, издырыр дсышьҭуазма – лҳәан даацәажәахт.
– Шәааи, аҩныҟа лҳәан Ҭина раҧхьа днагыланы лҿаалхеит Дариагьы Машагьы гәырҕьаҵәа уи иналышьҭалеит. Ҭина агәашә аалыртын раҧхьа дынҭалеит. Дариагьы Машагьы лышьҭаланы инҭалеит. Агәашә ианынҭалоз, хҩык ахацәа рыҳәсақәа рыцны инрывсын амҩа инанылеит.
– Анҭ иҳавсыз ҧсшьацәоуп сара исуацәоуп, хымш ҵуеит ара иҟоуижьҭеи, даара иуаа бзиақәоуп. Рхы пату ақәырҵоит – лҳәеит Ҭина.
Ҭина лысасцәеи лареи еицны асасааирҭаҿы инатәеит. Нас дҩагылан амла шәакуазаргьы ҟалап, «шәхәы ҟасҵоит», – лҳәан акҿыҩра дныкҿалеит.
– Ҳара сааҭк аҧхьа акраҳфеит, макьана акагьы ҳҭахӡам – лҳәеит Дариа.
– Ус иагьа иҟазаргьы исымоу ала акы шәнасырцҳароуп. Аҧсуа игәара иҭалаз ичеиџьыка агьама имбакәа ҟалашьа амаӡам, – лҳәеит Ҭина Дариа илҳәаз лмырҳаӡакәа лысасцәа рхәы аҟаҵара даҿын.
Минуҭқәак рышьҭахь Ҭина илымаз ала лысасцәа рхәы аалырхиан, илеидтәалеит рыхҩыкгьы.
Акрыфара иаҿын Ҭина лысасцәеи лареи.
– Шәара Аҟәа шәыҧсы шәшьозар ҟалап – лҳәан Ҭина лысасцәа дразҵааит.
– Ааи, Аҟәа ҳаҧсы ҳшьоит, аха ҳаҧшәма рацәак даҳгәаҧхом, – лҳәан Дариа лыҧшәма ҧҳәыс ирзылуз лгәы иаламзи,  ак аанмыжькәа зегьы лалҳәеит.
Уахатәи ала акгьы лзеиҿкаауам, аха уаҵәы ашьыжь инаркны уадак дашьҭаларц лгәы ишҭазгьы лымӡеит. Дариа илҳәеит, ҵыҧх лара лҿы дшыҟаз, аха иҽеимз ҳәа акгьы шлыдлымбалаз.
Сынтәа раҧхьа лыҧҳаи лареи аанӡа  амш инаркны, лыҧшәма ҧҳәыс лхымҩаҧгашьа шылгәамҧхаз.
– Аҟәа еиҳа ишәгәаҧхома? Гәдоуҭагьы аҧсшьаразы ицәгьаӡам. Гәдоуҭа шәаанымкыло, лҳәеит Ҭина, гәык–ҧсык ала лара лҿы иаанхарц шылҭаху дырдыруа .
– Сара Гәдоуҭоуп исҭаху, Аҟәа сҭахӡам, ара сыҟазар Марҭагьы дызбалон, ҳаанкылап ара.
– Ус шәҭахызар шәаангыл ара сара сҿы, шәара ианышәҭахугьы ақыҭахьгьы шәцап. Марҭеи бареи шәызхарагьы шәеибабап. Ианышәҭаху, арахьгьы шәаалап, амшын шәҭахызар уааҟагьы иҟоуп лҳәеит Ҭина.
– Иҭабуп ишәҳәаз, ус акәзар иҭацәу ауада шәымазар иахәҭоуи ахәгьы ҳшәап.
– Ауадақәа сымоуп аҧсшьацәагьы сыдыскылоит, аҧарагьы рымысхуеит аха, сара суацәа аҧара шҧарымысхуеи? Егьаҩы ирымысхыргьы сашьа иҧҳа лҩыза аҧара шҧалымысхуеи? – лҳәеит Ҭина Маша лхы налықәкны. Ҭина лцәажәашьа Машеи Дариеи ргәы иаахәеит. «Ҭина дзакәытә ҧҳәыс бзиоузеи? – ааргәахәит.
– Шәыҟаз ҳара ҳҿы, шәҳасасыз, Маша Марҭа лыхьӡ заҟантәы илҳәо исаҳахьоузеи. Уажәы, Маша ара дшыҟоу лаҳар, ақыҭаҿы днукылараны дыҟоума? Иаразнак ала арахь даауан. Уаха ара шәаанкыл. Уаҵәы ашьыжь шәцаны шәымаҭәақәа шәыманы шәаа ҳәа нарыдылҵеит Ҭина лысасцәа.
– Ибзиоуп ус анаҳзыжәу, саргьы мышкы зны акы саҧсахап лҳәеит Дариа.
Акранырфа ашьҭахь, ани аҧҳаи Ҭина дрыцны Гәдоуҭа аҭыҧ ҧшӡарақәа акыр рбеит. Ахәымҽхан амшын иҭалеит. Даара иргәаҧхеит араатәи аҭыҧ ҧшӡарақәеи амшын аҟәареи. Ахәылмҽхан аблеҭқәа аамхны акинотеатр «Аиҩызараҿы» Ҭина лысасцәа акиносахьа длырбеит. Адырҩаҽны шьыжьымҭан иҩагылан ани ҧҳаи Аҟәаҟа ицарц рҿынархеит, аха Ҭина акы  инамырцҳакәа иаулмыжьит.
Ҭина лҿы акы ианнацҳа, Дариеи Машеи Аҟәаҟа ицеит. Уа иахьыҩназ Цицикои Дариеи иеинымаалеит.
– Сара ибысҭаз буадақәа бгәамҧхозар, иахьыбҭаху бца. Бҧарақәа ҳәа акгьы шыбмауа дыр. Шәара аурысқәа Қырҭтәыла шәааны, ишәҭаху ҟашәҵо, ишәҭаху шәҳәо, анцәа имҳәааит.
– Сара иахьынӡаздыруа, баргьы саргьы ҳзықәгыло адгьыл Жәыргьыҭ Қәҭешь надкыланы Аҧсынроуп. Сара ҧсшьара сааит, сыҧсы сшьарц сара сцоит. Сара сеиҧш,  шәаргьы шәцо анцәа шәҟаиҵааит, – лҳәеит Дариа агәара данынҭыҵуаз.
– Џьаҳанымҟа бцааит, арахь уаҳа бзымбароуп ҳәа аҳәҳәара даҿын Цицико…
Ашьыбжьон лхыҳәҳон еиҧш, Дариеи  Машеи Гәдоуҭа, Ҭина лҿы иааит. Иахьыҟаз изқәшәақәаз акгьы аанмыжькәа, Ҭина иларҳәеит.
Ҭина урҭ рҟазшьақәа дрышьцылан азы аччара далагеит. Ҭина лысасцәа анаауаз ҳәа лгәы ианаанагоз, рхәы рхианы иҟалҵеит.
Уажәы ишааиз еиҧш, иҟалҵахьаз рхәы аацәырылган, илартәаны акрырҿалҵеит. Нас иеицны атаксиқәа ахьаангылоз ахь ацеит. Уа иахьнеиз агәаран иҩагылеит. Аҧхьа игылақәази Ҭинеи еибадыруан аҟнытә, аҧсшәақәа ааибырҳәеит. Рацәак аамҭа мцакәа таксик ааины аҭыҧ аҿы иаанкылеит. Агәаран зтәыз ирымуит Ҭина лҩызцәеи лареи аҧхьа идәықәрымҵар.
Ус акәхеит, Ҭина лысасцәеи лареи зықәтәаз атакси Захар игәашә инылагылеит.
Раагаҧсахә Дариа илшәарц далаган аха Ҭина илымуит. Заа лҧараҭра иҭыхны лнапы ианыџьгәаланы илкыз атаксист инаилҭеит. Атаксист итәы аниоу, дықәланы дызлааз амҩала дцеит.
Ҭина лысасцәеи лареи агәашә аартны инҭалаанӡа Марҭа атакси абжьы анлаҳа, амаҵурҭа лхы аакыллырҳәҳәан днаҧшызар, иааиуаз днарыхәаҧшит. Аха иаразнак иааиқәаз лзеилымкааит акыр ныбжьан аҟнытә. Акыр ианааигәаха Ҭина илыцу Маша дышҧалеиҧшу аалгәахәт Марҭа,  аха лыла дажьазшәа лгәы иабан, акраамҭа дрыхәаҧшуа дгылан. Изакәызеи мшәан Маша дышҧалеиҧшу издыруада «сыла сажьозар» аалгәахәит,лылахь лнапы надкыланы днаҧшит. Усҟан, акыр иааигәахахьан. Марҭа еилылкааит лыла дшамжьаз «Маша» – лҳәан дыҩны даалҧылеит. Машагьы дыҩны лҿыналхеит. Рҩыџьагьы анааиҧыла иаагәыдеибакылеит, иагьааибагәӡит. Урҭ акраамҭа игылан, рнапқәа еикәыршаны. Марҭа Маша аҧсшәа лаҳәаны,  Дариа лышҟа лҿыналхеит. Марҭа Ҭинагьы аҧсшәа лалҳәеит.
Арҭ рышьҭыбжь заҳаз Светагьы ауҭра дахьҭаз дааҭыҵын, иааиқәаз рысасцәа аҧсшәа ралҳәеит. Аҧшәмацәа рыҧсшәаҳәашьа уамашәа ибаны, дгыланы дрыхәаҧшуан Дариа. Зегьы шеицыз аҩныҟа илеит. Асасааирҭаҿы илеиз зегьы рҭыҧқәа ылхны илатәеит. Света урҭ ҧыҭраамҭак дрыдтәалан. Еилылкааит арҭ зусҭцәақәаз. Марҭа лҩыза Машеи уи лан Дариеи шракәыз Марҭа Света ианлалҳәа, ианааиз аҧсшәа шралҳәазгьы, аиҭа аҧсшәа ралҳәахт, игәыдкыланы. Аҟәа ҧсшьара ҳәа иахьыҟаз аҟнытә, Ҭина лахь ишааз, нас уаантәи Ҭина арахь ишаалгаз зегьы Дариа Света илалҳәеит. Дариа илҳәаз Света ианеилылкаа ус лҳәеит:
– Аҟәа шәыҧсы ахьышәшьозгьы Ҭина лахьгьы сара уаҳа шәсышьҭӡуам. Аҩныҟа шәцаанӡа ара шәыҟазароуп. Ара аҳауа еиҳагьы ицқьоуп, маҷк ихаразаргьы араҟагьы иҳамоуп амшын. Шьапыла шәлеир еиҳагьы ишәзеиҕьуп…
Света лажәақәа лхы рзышьҭны дырзыӡырҩуан Дариа. Машеи Марҭеи реиҳабацәа ирҳәо даара хьаас имкӡакәа еидтәаланы, рыхшыҩ еизышьҭны, еицәажәон. Захаргьы исасцәа аҧсшәа реиҳәеит. Урҭ еицәажә иштәаз амаҵурҭа аҟнытә ашә ааҵрааны, лхы нкыллырҳәҳәан, лыбжьы аалыргеит, араанӡа уааишь:
– Уажәыҵәҟьа, иҳәан Захар иҧшәма лажәа ҩбамтәкәа дҩагылан иҧшәма дәахьиҧхьаз ахь днеит. Сасык данаауа ҳәа иҭакны илымаз ашәишәи арбаҕь ацымхәра нҭакны, иара аалган аҳәызба надкыланы Захар инаилыркит.
Ашәишәи арбаҕь ашьапқәеи амҵәыжәҩақәеи ааидкыланы илышьҭаиҵеит, амҵәыжәҩақәеи ашьапқәеи днрыҕрагылан, аныҳәара дналагеит.
– Ҳгәараҭа асас дагымхо, ирзаҳшьра, ирҿаҳҵара ҳауа, абзиара ҳаманы анцәа ҳҟаиҵааит, – иҳәан ашәишәи ахәда аҳәызба наҵишьын, ахы хҵәаны инкаижьын, ашьапқәеи амҵәыжәҩақәеи дахьрыҕрагылаз даақәҵит. Зыхәда хиҵәаз ашәишәи арбаҕь акраамҭа, аҽмырҵысӡакәа икажьын. Нас абаҭ-баҭра иналагеит акраамҭа абаҭ-баҭра иаҿын, иара дахәаҧшуа дгылан, «лассы аамҭа сыҧсуам» ҳәа Захар игәы иааҭиҳәааит. Ауаҩы ҩнатә ҧсаатәк ахәда анхиҵәалак, акыр абаҭ-баҭра иаҿызар, уи ахәда хызҵәаз лассы дыҧсӡуам ҳәа ауаа ажәа рҳәо иаҳахьан.
Захар ишәишәи зыхәда хиҵәаз ахьышьҭаз, Света саан дук кны дааин, ашәишәи арбаҕь ланҵаны, илыманы аҩныҟа дцеит. Захар исасцәа ахьтәаз днеины днарыдтәалеит. Уи исасцәеи иареи еицәажо итәан. Света рацәак ашәишәи арбаҕь дадымхалакәа ахәы ахыхны, ирыцқьаны ижәны, иахәҭаз аџьыкҵәаҵәа аҭаны, ачанахқәа ирынҵаны, астол инықәлыргылеит. Абҳәаса сыӡбал, абысҭақәа зынқәаз ачанахқәа инрывалыргылеит, ачашәқәа ххны, ҳыџьара-ҧшьыџьара. Убас ахаа–мыхаақәа. Аҩы ауатка агханы иҟалозма? Урҭ ыҟан.
Ажәак ала иуҳәозар, астол бзианы ирхианы, саси аҧшәымеи  инахатәеит. Акрырфеит, акрыржәит, иахьынӡарҭахыз. Ахәылҧаз, иеицны иаақәаз Марҭа днарыдкыланы Захар Гәдоуҭаҟа игеит.
Дариеи Машеи рыҩны иҟоушәа ишырҭахыз иҟан. Ианырҭахыз ақалақь аҿы иҟан, ианырҭахыз ақыҭаҿы. Урҭ ахьцо иахьаауа Марҭа дрыцын. Марҭеи Машеи еицымкәа рзычҳауама, мамзаргьы?
Ақалақь аҿы амшын еиҳа ирзааигәан, ақыҭаҿы аасҭа, аха уаанӡа Света ишылҳәахьаз еиҧш, араҟа ршьапқәагьы ҧыҭк инеицырхуан
Ақалақьи ақыҭеи рахь ианцо, ианаауа, зегьы ихы иадиҵан, иара иакәын изгалоз  иаазгалоз. Машеи Дариеи  ахьынӡаҟаз ишаҳҳәахьоу еиҧш, Марҭа еснагь дрыцын. Џыр имашьына ала Аҧсны аҭыҧ ҧшӡарақәа шамахамзар зегьы дирбеит. Екскәрсиа мҩаҧгаҩыс иара иакәын иҟаз. Џыр Аҧсны аҭоурых бзианы идыруан.
Дариеи Машеи анцоз рцара аамҭа ааиаанӡа иааихәахьаз рблеҭқәа аадыркны, аҧсшәақәа нараҳәауа Гәдоуҭа илеиган, адәыҕба инақәиртәеит Џыр.
Аҟәа ақырҭуа ҧҳәыс ишлыдылкылази Ҭинеи Захар иҭаацәеи ишрызныҟәази уамашәа ирбон Дариеи Машеи. Урҭ ахаан ирхамшҭуа ргәаҵаҿы, наунагӡа иаанхеит.

Жәибыжьтәи ахы

Дариа лыԥҳаи лареиАҧснынтәи Литваҟа ицеижьҭеи мчыбжьык аҟара акәын иҵуаз. Макьанагьы Стефеи Дариеи еиқәымшәацызт. Дариа Аҧснынтәи Литва даннеи, убри аҽныҵәҟьа, заҟа илҭахызеи, Стефа лҿы днеины, Аҧсны дахьыҟаз, илбаз. Илаҳаз уҳәа акгьы аанмыжькәа Стефа зегьы лалҳәарц, аха ус лара  илзымҳәеит. «Иахьа сцап, уаҵәы сцап», – шылҳәоз, илымбаӡакәа уи амчыбжь лывсны илҭакәкәа ицеит. 
Дажәгьы, Дариа Стефа лахь дзымцар ҟаларын, уажә ааигәа Ливук дшылбаз еиҧш длымбацызтгьы. Аха Дариа, Ливук дшылбаз, Стефа лҿы илымҳәакәа лара илзымычҳаит, Стефа лара илзааигәаз лҩыза бзиа злалакәыз ала. «Ажәа ахы мҳәакәа, аҵыхәа узҳәом», – рҳәоит ажәлар. Убри аҟнытә еиҳа еиҕьуп ҳәа сгәы иаанагоит Дариа Ливук дшылбаз ҳәа лара ишылҳәаҵәҟьаз, зынӡакгьы џьара ҧсахрак амҭакәа, ишсаҳаз еиҧш, сара сҿынтә ишәаҳарц.
Ҽнак зны, Дариа лусмка аашьҭыхны аџьармыкьахь дцеит, лыҧҳаи лареи мчыбжьык аҟара ирфашеи иржәшеи аалхәарц азы. Уа дахьнеиз, илҭахқәаз зегьы аахәаны, аҩныҟа дцаразы, аџьармыкьа агәашә дааҭыҵуаны еиҧш, иаалҿаҳаит Ливук Светлана лыжәҩа инапы аҵхны дшааиуаз. Дариа азныказ азы ихалымҵеит лара лабҿаба илбаз. Ашьҭахь цқьа данихәаҧш, ихалҵеит. Избанзар, иара иакәын, Дариа Ливук дылзымдыруа дыҟазма? Лара дыҧхашьан, лхы ларҟәны, илымбазшәа днарывсит. Ливукгьы  иааицәымҕхан, Дариа димбазшәа ааҟаиҵан, дынлывсит. «Ари аҧҳәыс еиба Ливук дабеиҧыхьашәеи» ҳәа дхәыцув, днеиуан Дариа. Иаразнак ала Стефа лрыцҳашьара ихыкәлааны, Дариа лгәы инасит. Стефа лыҧҳа заҵә дылхыҵны Аҧсныҟа дцеит. Уи нахыс, иааизынхеит Стефа лыҧшәмеи лареи рымацара. Макьана ҽеишәа имҕьацызт Стефа лыҧҳа лҿынтә илауз ахәра ҕәҕәа. Уажәы лыҧшәмагьы дылцәыӡшама? Ус еиҧш, уажәгьы ианыҟала, нас илыҧсыхәоузеи, Стеф рыцҳа? Ҳәарада, илызхыго усхом ари аус. Ус иҟалом ҳәа злоуҳәарызеи, Ливук атәым ҧҳәыс лыжәҩа инапы аҧхны дылбазар? Уҳәан–сҳәанны илаҳама, Дариа? Уи лыблалоуп ишылбаз, лыблала илбаз хамҵашьас иамоузеи? Дариа Стефа иаҳәшьак леиҧш, дрыцҳалшьон. Уи лара лхы данылшьалон. Убри аҟнытә, Дариа илыӡбеит агәашә дахьынҭыҵуаз лсумкақәа ларгыланы, дааҧшырц. Издыруада, Ливуки Светланеи игьежьны ианаауа, дрықәшәозар ҳәа агәыҕра лыманы. Дариа лусмкақәа ахьлыргылаз, акраамҭа уа игылан, ларгьы деиҭамҵӡакәа урҭ дырхагылан. «Ушьҭа сцап, урҭ цәгьаҧсышьа зауша, шьҭа иахьызбо, акгьы аҟам, аха», – лҳәан даалаҟәны лсумкақәа аашьҭылхуаны еиҧш, Ливук сумка дук икуп, Светлана ижәҩа кны диваҧало. Лыҽиварҕәҕәа днеиуеит. Урҭ Дариа иҩалывсит, аха дара Дариа дрымбаӡеит. Урҭ деиҭарықәшәар ҳәа дшәан, Дариа дахьгылаз акыр лҽаанылкылеит, нас ҧыҭрак ашьҭахь, лсумкақәа аашьҭхны  лҿыналхеит, автобусқәа раангыларҭахь лхы рханы, лара уахь дышнеиуаз, уа днеиаанӡа даангылан, лсумкақәа лалыргылеит, мыҩтәык бжьаӡам автобусқәа ахьаангылои, Дариа дахьгылои. Дариа дахьынаҧшуаз, илбон Ливуки Светланеи рнапқәа еикәыршаны, автобусқәа раангыларҭаҿ ишгылаз. Ус автобус ааины раҧхьа иаангылеит. Автобус анаангыла, рыҩџьагьы неины инҭалеит. Урҭ зықәтәаз автобус аҿынанахеит. Дариагьы лсумкақәа аашьҭыхны, автобусқәа ахьаангыло ахь, лҿыналхеит. Дариа акраамҭа дгылан автобус дазҧшны. Автобус ааигәа иқәҵын аҟынтә лассы имааит. Автобус анааи, дариа лсумкақәа лыманы дынҭалеит, дааит аҩны. Усҟан Маша ашәҟәы даҧхьо дтәан. Дариеи Машеи Аҧснынтәи иааижьҭеи киносахьак рымбацызт. Уаха Дариа лыҧҳаи лареи киносахьак рбарц, лгәы иааҭашәеит. «Убри сыҧҳа иласҳәар, лгәы иаахәап», – лҳәан Дариа ҿаалҭит:
– Маша, киносахьак ҳамбеижьҭеи акрааҵуеит, уаха ҳцап акинотеатр ахь.
– Ибзиоуп, ҳцап, Аԥснынтә, ҳааижьҭеи киносахьакгьы ҳамбацт, – лҳәан Маша дгәырҕьаҵәа дҩагылеит, дзыҧхьоз лышәҟәы агәлаҵа нагәылаҵаны, астол инықәылҵан:
– Аҵыхәтәантәи асеанс азы ҳцап. Уаанӡа сара усқәак сымоуп, иҟасҵап. Баргьы бзыҧхьо, бышәҟәы баҧхьала.
– Иахьантәарак ашәҟәы аҧхьара саҿуп. Ушьҭа сыҧсы сшьоит. Уаха акинотеатр ахь ҳцап..
Дариа дызҿқәаз лусқәа дрылагеит. Маша ашәҟәыҧхьара данаҟәыҵ, агәашә дынҭыҵын, лҩызцәа еицәажәо иахьтәаз днеины, днатәеит. Маша акраамҭа дҭынчӡа дтәан. Лҩызцәа злацәажәоз лхы азышьҭны, дырзыӡырҩуан. Урҭ злацәажәоз цқьа ианеилылкаа, ларгьы лажәақәа нарылаҵо, ацәажәара дналагеит, иахьаҭахыз ажәагьы нарымакуа, днырҿагылон. Маша лҩызцәеи лареи шеицәажәоз. Дариа лсуқәа данрылга, дындәылҵын, лыбжьы налыргеит:
– Маша, Ушьҭа арахь бааи, иахьаҳәаз ҳцоит.
Ахәылбыҽхан, хәыҷыкгьы ҳныҟәап, ҳшьапқәагьы неиҵаҳхып.
– Ибзиоуп, уажәыҵәҟьа снеиуеит, – лҳәан Маша дҩагыланы аҩныҟа лҿыналхеит. Маша аҩны даннеи, Дариа аҽеилаҳәара даҿын. Маша луада дныҩналеит лҽеилалҳәарц.
Минуҭқәак рышьҭахь ани ҧҳаи рҽеилаҳәа–рҽеилаца, рыҩны ашә цаҧхала инаркны, агәара инҭыҵит. Автобус инҭалан, акинотеатр аҧхьа иахьаангылаз, иллыбааит. Уаантәи ишиашаз инеин, акассаҿы агәаран инагылеит. Ргәаран анааи, аблеҭқәа аамырхит. Акиносахьа иалгаанӡа, уаанӡа ишырҳәахьаз еиҧш, акыр илеи–ҩеиуан. Акиносахьа алагара жәабаҟа минуҭ шагыз ани-ҧҳаи неины, рҭыҧқәа рҿы инатәеит. Урҭ уа итәан иеицәажәо. Ус Ливук Светлана лыжәҩа кны, акинозал иааҩналеит. Урҭ акинозал ишааҩналаз еиҧш, Дариа лылаҧш нарықәшәеит, аха илымбошәа ааҟалҵеит. Дариа лыҧҳа илымбарц азы, зымҩа дынхьарҧшны длацәажәон. Ус Ливуки Светланеи рҭыҧқәа рҿы инеины, инатәеит. Дариа лыҧҳаи лареи ахьтәаз аҿынтә ахҧатәи ариад акәын дара ахьтәаз. Урҭ Маша илымбарц Дариа илҭахын. Убри аҟнытә, Маша зымҩакы дхьарҧшуа, ацәажәара даҿын Дариа.
Ус акиносахьа иналагеит. Ашьхыцқәа ангыло еиҧш, «ауу» ҳәа зшыкьбжьы узмыргылоз ааиқәтәеит. Уи нахыс, амҵ ҧыруазар иуаҳаратәы ҭынчран азал аҿы. Аамҭа анааи, акиносахьа иалгеит. Акиносахьа иалагаанӡа ахәаҧшцәа ршыкь бжьы шгоз, еиҳаны агара иналагеит. Акиносахьа иахәаҧшуаз зегьы акинозал аҩныҵра иаҿын.
– Маша макьана бтәаз, – лҳәан Дариа Маша, макьана дымгыларц налабжьалгеит.
– Ибзиоуп, зны ҧыҭҩык дәылҵааит, нас ҳара  ҳдәылҵп, – лҳәеит Маша.
Дариа Ливуки Светланеи лылаҧш нырхымгакәа дрыхәаҧшуан. Ливуки Светланеи рнапқәа еикәыршаны иштәаз еиҧш, ус иагьындәылҵит.
– Баала, Маша, ушьҭа ҳаргьы ҳдәылҵып. Аиҳараҩык дәылҵхьеит, – лҳәан дҩагылеит Дариа.
– Бзиоуп, – лҳәан деиҵамхакәа дҩагылеит Машагьы. Маша лан лыжәҩа аанылкылан, длывагыланы лҿыналхеит. Ус ани ҧҳаи иеицны адәахьы индәылҵит, Дариа илҭахын арҭ шеицыз, иҵегь илбарц, аха уаҳа илымбеит, ауаа  рыжәпара иналаӡ ицахьан. 
Дариа лыҧҳаи лареи аҵх акыр инеихьан, аҩны ианааи. Акы инацҳаны, инеины, риарҭақәа рҿы инаиеит ани ҧҳаи. Маша дшыҩиаз еиҧш, дҭахәхәа дыцәеит, аха Дариа дзыцәомызт, ахәыцра дҭанагаланы даман, дрыцҳалшьон Стефа. Уаанӡа ишаҳҳәахьоу еиҧш, Стефа лыҧҳа дылцәыӡхьан, уи лаб иахь данца, амш инаркны. Уажәы Ливук дылцәыӡуеит, нас ишҧалыҧсыхоу Стефа рыцҳа? Абас Дариа Стефа дрыцҳалшьон, аха ишылхаразгьы лдыруан. Убри аҟнытә, Дариа абас лҳәон: «Зегьы зхароу лара лоуп». Аҧсны ҧшӡа, Аҧсны какаҷ аҿы аразҟы лаун, аҷкәын хазына, анцәа дылзишан, уи иҿынтә аҧҳа длыман, аха аҩсҭаацәа дырфеит. Иауеи, аҩсҭаацәа дзырфаз Стефа лан данҧсы, дахьааиз, дзаангылазеи, лан лықә-лҵас ашьҭахь дзымцеи? Ливук дызиццазеи? Лара раҧхьатәи лыҧшәма Захар дыҧхашьа-ҧхаҵо, дзакәытә арҧысузеи? Абас иҟаз азҵаарақәа ддыргәаҭеиуан Дариа дахьиаз.
Ашарҧазшәа ауп Дариа ацәа данынҭанагала. Дариа Стефа дахьлызхәыцуаз акәхап, лаҧхьа дшашаӡа даагылахт ҧхыӡрала. Нас усгьы лҳәахт:
– «Дариа, бара исцәыбҵәахуа ус маӡак ҟалоит ҳәа сыҟамызт, аха иҟалеит. Избан, сара изсабымҳәаз Ливук Светлана длыцны даныббаз. Уи сара аамҭала исаҳазтгьы, исылсыршон ирхынҳәра. Аха ушьҭа уи ирхынҳәра алшоны збом.  Иахьа нахыс сара сразҟыданы, ари адунеи ҧшӡа санхалеит. Уи аҵкьыс сҽысшьыр еиҳа иеиҕьуп», – лҳәахт Стефа.
« – Ус шҧабҳәои, Стефа? – лҳәахын Дариа арҵәаа ҳәа дыҳәҳәаны, Стефа лышҟа Дариа  лҿыналхеит, лҽыналгәыджьыланы, даагәыдылкыларц. Убри аамҭазы, дцәырҳаны дааҿыхеит Дариа. Лылацәақәа лнапы нхылшьылан, иаалрыцқьеит. Афырҳәа лиарҭа дҩықәтәеит, уи  лыҧхыӡ илбаз дазхәыцуа. «Изызҳәахари, сара аҧхыӡ избаз, ҳәарада, ишҧхыӡ бзиам усгьы идыруп. Стефа рыцҳа илқәашьхараны иҟозеи?» – дхәыцуан лиарҭа дахьылатәаз Дариа.
Дариа дҩагыланы лҽеилалҳәеит. Амаҵурҭа дааҩналан, лыҧҳаи лареи ирфашаз рхәы рхианы астол инықәлыргылт. Убри аамҭазы, Машагьы дгыланы, анапырӡәӡәага аҿынтә лҿи лнапи ӡәӡәаны дааин, лхәы рхианы иахьықәгылаз, аскам даахан, еиҳа ишламараз ала астол длахатәеит. Уи акрыфара дналагоны еиҧш, Дариагьы лнапқәа ӡәӡәны, дааины, лыҧҳа дналыдтәалеит. Рыҩџьагьы ргәы иаахәаны акрыфара иаҿын. Акрыфаны ианалга, иҩагылан, иеицхырааны,  рыстол аилыргара иналагеит.
Нас Дариа  илыӡбеит Стефа лышҟа дцарц.
– Маша, бара  аҩны быҟаз,  сара Стефа лҿы сцаны, саауеит. Аҧснынтәи ҳааижьҭеи лхабаргьы ҳамбацт. Аҧснынтәи ҳанааиҵәҟьа, Стефа лҿы ҳнеины, иаабаз, иҳаҳаз, ҳахьнеиз, ҳахьааиз уҳәа зегьы лаҳҳәар акәын, аха иахьа уажәраанӡа ҳзымнеит. Сымнеиӡар аҵкьыс хараӡа еиҕьуп ихьшәаны сахьнеиуа, – лҳәан Дариа лыҧҳа дналылабжьан, агәара дынҭыҵны амҩа днангылеит. Сааҭбжак ашьҭахь, Дариа Стефа лҿы днеины, еицәажәо еидтәалан.
Дариа Стефа илалҳәеит Аҟәа лыҧсы анылшьоз, ақырҭуа ҧҳәыси,  лареи реиванагалара атәы. Нас Маша лҩыза Марҭа лаб иаҳшьа Ҭина лахь раара. Уантәи Ҭина лашьа Захар иахь рцара.  Захар иҧшәма Светеи иареи заҟа пату рықәырҵаз. Урҭ деиҭанаиаауа дышрыбжьаз. Уантәи  лгәалаҟазаара бзианы Литваҟа дшааз.
Даҽазны ҧсшьара ҳәа аҧсныҟа данаауа, дара рҿы ада даҽаџьара дцар ргәы ишалсуа ларҳәеит. Арҭ реиҧш иҟоу амилаҭ адунеи аҿы џьаргьы иҟам ҳәа лгәы ишаанаго, уҳәа рыбзиаӡбахә ада даҽакы лзымҳәо, ацәажәара даҿын. Дариа дцәажәонаҵы Стефа лгәы еиқәышьшьы аӡырҩра даҿын. Дариа ацәажәара данааҟәыҵ, Стефа даацәажәеит:
– Ииашоуп. Дариа ибҳәо ажәақәа зегьы. Бара мызкы ала аҧсуаа ақырҭқәеи рҟазшьақәа бзианы иеилыбкааит. Сара ҩажәа шықәса уа сыҟан аха исзеилымкааит. Сара иеилыскаазар, схаҵа силҵны арахь саауазма? Насгьы ара хаҵа сцозма? Аха сара уажәы ус сҳәеит ҳәа разҟуп иҟоу. Ус исразҟын, сразҟы сзахымҧеит. Амала, аҩбатәи сразҟы ҳәа исоузгьы дыцәгьам, дыбзиоуп. Пату сықәҵаны, сныҟәигоит. Марҭа ара дахьынӡаҟазгьы, ихатә ҧҳак леиҧш, пату лықәҵаны дибон, «ҳаҧсыр анышә ҳалҭоит» ҳәа длықәгәырҕьон. «Ушьҭа ишҧаауеи? «Баргьы саргьы ҳамала абас ҳаидтәалазаауама?» – иҳәалон уи зны–зынла…
Стефа лажәа Дариа днаҧыҩлеит:
–  Стефа, Ливук бара бигаанӡа уаҩы димаӡамзи, ихылҵ–ҧылҵ ҳәа имада?
– Ус аӡәгьы димаӡам, иара хылҵ диоуӡуам. Убри азоуп Марҭа бзиа дбаны дзиааӡоз.
– Уу, уи аупеи иҟала ҳәа аалымхаҳәеит Дариа. Нас иаалцәымаҕхан, лҽаанылкылеит.  Дариа лҳәашьа Стефа илгәамҧхеит. «Уу, уи аупеи, иҟалаз» – ҳәа Дариа изхылҳәаараны иҟази? Ари акы иазҳәоуп хымҧада, лгәахәын Стефа, Дариа длызҵааит:
– «Уу, уи аупеи иҟалаз» – ҳәа зхыбҳәаазеи, – Дариа?
– Дариа иаалцәымҕахан, лҽаанылкылеит. Ари азҵаара аҭак Дариа  илымҳәарц иақәылкын, аха илҳәеит. Мҳәашьасгьы илымазеи, иаҳәшьак леиҧш илыҧхьаӡоз аҧҳәыс лҿы. Насгьы уи лҳәаразоуми дзааз, илымҳәеит ҳәа аҳәара иашам.
– Стефа сара бара бҿы сзааиз машәыршәа, ма уҳәан-сҳәанны исаҳаз акы хаҵаны акәӡам. Сара сыла иабаз басҳәарц ауп.
– Дариа, бара была иабеи? Исабымҳәо бызҧшузеи? Стефа лгәы хыҭ-хыҭуа, Дариа длазҵааит:
–Ианцәырзга, ҵәахышьа амам, исҳәароуп.
–Иҳәа, сбыкәыхшоуп, Дариа, дҕьаҵәы-ҕьаҵәуан, Стефа дахьтәаз.
Уажәы ааигәа фатәқәак аасхәарц азы, аџьармыкьахь сцеит. Уа Ливуки Светланеи шеицыз збеит. Аџьармыкьа  агәашә ианҭалоз Ливук Светлана лнапы икын, ианҭыҵуаз, Ливук изнапык ала сумка дук икын, лара Ливук инапы лкын. Сара сышрыхәаҧшуаз, инсывсны ицеит. Арии избаз сааивнагеит. Исаҳәарц иақәскит, аха исзымгәаҕьит. Ус сааиуан. Иацы Машеи сареи киносахьак аабарц, акинотеатр ахь ҳцеит. Акиносахьа алагамҭаз, ҳара ҳнеины, ҳҭыҧқәа рҿы ҳтәахьан. Ҳаштәаз, Ливуки Светланеи рнапқәа еикәыршаны иааҩнашылт. Инеины, рҭыҧқәа рҿы инатәеит. Дара рҭыҧқәа рҿы иахьтәазгьы, рнапқәа еикәыршаны итәан. Акиносахьа ианалгагьы, рнапқәа шеикәыршаз, инарылҵны ицеит. 
Ари басымҳәаргьы ҟалон, аха ибамҳәакәагьы  исзымычҳаит. Ибасымҳәаргьы сиашоуп ҳәа сгәы иаанагомызт, – лҳәан Дариа Стефа дылҿаҧшуан, илҳәарызеи ҳәа. Стефа Дариа дцәажәонаҵы ҿымҭӡакәа, дӡырҩуа, дтәан.
Дариа лажәа дшаалгаз еиҧш, Стефа дқьыз–қьызуа аҵәыуара дналагеит. Дариа  Стефа лыҽлырҕәҕәарц длылабжьон. ҵәыуарала акгьы шылзыҟамҵоз лалҳәон. Уи аҵкьыс, лгәы рҕәҕәаны, ҟәышрала, Ливук диацәажәарц. Лнапаҿы даалгарц акәын Дариа Стефа илалҳәоз.
Стефа дҩагылан, абуфет иҭагылаз аурыс уаҭка аалган, астол илықәлыргылт. Уи инавалыргылт ҩ-фырџьанк. Урҭ аурыс уаҭкала иаалырҭәын, хыжәлақәас ҳәа аколбаси, ашәи, ачеи ачанахқәа ирынҵаны инықәлыргылт. Фырџьанк, фырџьанк ауаҭка ржәит. Урҭ ирымҵаз ала акгьы инацҳаит. Абас ишеидтәалаз, аамҭа акыр ргеит. Аҵыхәтәан Стефа дҩагылан акаҳуа ршны, акружка хәыҷқәа рҭәны раҧхьа иаақәлыргылт. Аконфеҭҭра азна еиуеиҧшым аконфеҭқәа анҵаны, уаҟа инавалыргылт. Акаҳуа инахәо, конфеҭк инацҳауа, акраамҭа иеицәажәо итәан арҭ аҳәсақәа.
Аамҭа акыр инаганы иҩагылеит. Урҭ шыҩагылаз еиҧш, аҧсшәақәа ааибырҳәан, нас Дариа  дындәылҵны лыҩныҟа дцеит. Дариа данца ашьҭахьгьы, Стефа акраамҭа аҵәыуара даҿын. Ус Стефа дышҵәыуоз, ашә аартны Ливук дааҩнашылт. Ливук Стефа дҵәуошәа аниба, иҟалаз изымдырт. Иара имаӡақәа, макьана аӡәы идырас дыҟамызт. Уи азын игәы ҭынчын иара. Ливук игәы иаанагеит Марҭа дыгәхьааганы, ма Марҭа лҿынтә иҽеимыз ажәабжьк лаҳаны дҵәыуеит ҳәа. Аха ус акәмызт,Стефа дызҵәыуаз лара Ливук дахьиҧсахыз азы  акәын. Иара ахара имаз, Стефа илцәыҵәахны, харак змаӡам аӡәы иеиҧш иҽыҟаҵаны, Стефа длызҵааит:
– Ибыхьи, Стефа, бзырҵәыуазеи?
– Уара сахьыуҧсахыз азы…
– Сара бара бсымҧсахӡацт макьана.
– Суҧсахит, Ливук, суҧсахит. Уажәы ааигәа аџьармыкьаҿы узыцныҟәоз аҧҳәыси уареи шәшеицыз шәырбеит…
– Уи азоума бызҵәыуо? Уи атәы басҳәоит ибҭахызар. Аџьармыкьа аҩнуҵаҟа сҩызак аус иуеит. Уи аказы дзымбар ҟаломызт азы, снеит иара иҿы. 
Иаргьы саргьы ҳшеицәажәоз, иҧҳәыс дааҳадгылеит. Исҭахыз аниасҳәа ашьҭахь, аҧсшәа наиаҳәаны, сҿанынасха, иҧҳәысгьы «ушьҭа сцалап», – лҳәан лхаҵа днаидҵны лҿыналхеит.
Уи сара данызба, лхаҵа ишибоз, илкыз асумка аалымсхит. Сара ламыск аҟаҵара азин сымаӡами?
– Лсумка аалымухит, аха ужәҩа кны душьҭамлар ҟамлӡози?
– Сара сыжәҩа зынӡакгьы илымкӡеит.
– Нас убри ужәҩа зкыз аҧҳәыс улыцны иацы акинотеатр аҿы акиносахьа умбаӡози?
–Сароу?
– Ааи, уара?
– Сара иацтәила акиносахьа збоит ҳәа шьаҿакгьы ҟасымҵеит. Акиносахьа збар сҭахызар, бара бзымгози? Бара бымгаӡакәа зныкыр акиносахьа збоит ҳәа сцахьоума?
–Умцацзт, аха уцеит. Уи ҵәахышьа амаӡам, баша аҵәахра уҽазумкын, Ливук.
– Ашаҳаҭ дбымоума? Шаҳаҭ дбымамкәа ус бызҳәомызт. Ҳәарада, аӡәы былжьеит.
–Иаҭаххаргьы ашаҳаҭ дсыҧшаауеит.
Бҽеиқәк, Стефа? Сара бызлазбо ала аӡәы былжьеит. Быгәнаҳа лықәшәааит. Ливук ишилшоз ала Стефа  лыгәшәымшә иҳәон. Аиашаз, Ливук Стефа дагьрыцҳаишьон, аха наӡаӡа лара длыцынхартә дзыҟаломызт. Избанзар, иара ахшаа димамызт, диоурангьы дыҟамызт. Иара дзықәгәыҕуаз Марҭа лакәын. Ушьҭа Марҭа Аҧсныҟа дцеит. Уи уаҳа арахь дшымаауаз анидыр, насгьы ҩыџьа ахәыҷқәа змаз аҧҳәыс даниднагала, уахь дцеит.
Ҧшра–сахьала, уаҩышьала Стефа лҿынӡа Светлана дзыҟамызгьы, лхәыҷқәа сааӡар, санҧсуа,  нышәк сарҭап, – иҳәон гәаныла Ливук.
Ливук аинтерес ду иман, Светлана дышлыцыз, Стефа илазҳәаз, аха уи Стефа илымҳәозар, уаҳа иара иазҳәараны иҟадаз?. Уи илҳәомызт. Уи шылымҳәоз иара ибзианы идыруан. Ус анакәха, уи аилкаара аҽазкра иаҧсоуп ҳәа иара зынӡакгьы иҧхьаӡаӡомызт азы, азхәыцрагьы даҟәыҵит. Ливук Светлана дигарц шиҭахыз, заа иӡбахьан. Уи Стефа илеиҳәарцгьы игәы иҭан, аха иаахәжәаны илеиҳәар аҵкьыс, маҷ-маҷ дашьырцыланы иҳәарц игәы иҭан. Уи азы акәын мап зикуаз. Ливуки Стефеи акыр ианеицәажәа ашьҭахь иӡбеит ҧыҭрак аҟара дылҧырҵырц. Убри аҟнытә, иҽыргәыбзыҕны даацәажәеит:
– Стефа, хәыҷык ишыбдыруа, бҽаарҭынч, саргьы сныҵыҵуеит. Абас аниҳәа дындәылҵит. Ахәылҧаз ауп Ливук аҩныҟа даныхәынҳә. Усҟан, Стефа акыр лыҽлырҭынчхьан, аха дахьҵәыуоз, ллакыҵақәа ыҵчаа иҟаз, макьана дара ҳәа акгьы рымамызт, иҵчаа ишыҟаз иҟан. Ус дшыҟазгьы фатәы хала рхәы ҟалҵан, Ливукгьы стефагьы леидтәаланы акрырфеит.
Абри ашьҭахь, иҵит даҽа мызкы иазынаҧшуа. Уахык зны, акрыфаны ианышьҭала ашьҭахь, Ливук Стефа лахь ихы наирхан:
–  Стефа, – иҳәеит уи.
– Сӡырҩуеит, – аҭак ҟалҵеит лара.
– Исҳәар бгәы иалсыр ҳәа сшәоит, аха исымҳәаргьы иашам. Ҳаҩџьагьы ҳлеидтәаланы, ҽеишәа ҳхәыцны, ҳхқәа ирзеиҕьу акы алҳхыр еиҳа еиҕьӡами?
– Ишҧеиҕьым, еиҕьуп, ҳәарада.
– Ус анакәха, бара макьана хаҵа бцарц былшоит, ахылҵгьы дбауеит. Уи дбааӡар, банҧсуагьы нышәк баиҭап, быҧсаанӡагьы бибап.Саргьы хәыҷқәак змоу ҧҳәыск дысзыҧшаар, урҭ сааӡар, саныҧсуа, нышәк сышҧарымҭари?..
– Абри аума «ҳахқәа ирзеиҕьу акы алҳхыр зуҳәо», – лҳәан Стефа, лнаргәыҵа рҟьаҟьаны Ливук аҿаца ааиҿыҵлыргеит, аха иара иҽимырҵысит.
– Иҭабуп, Стефа, – иҳәан ашьшьыҳәа  дҩагылан, дындәылҵны дцеит. Стефа лымала аҽны дааҩнахеит. Аухантәарак, дааҟәымҵӡакәа ҵәыуаран дызҿыз Стефа. «Сара Ливук сышҧеиҿасуаз. Иҟасҵаз иашам, сара абри санисуаз, снапқәа ҿҩаандаз», – лҳәон гәаныла. Аха иахцалак, агәыҕра лыман Стефа, Ливук лара лахь дгьежьны даауеит ҳәа. Аха уаҳа умҧсит, уи уаҳа Стефа лахь  дымхынҳәит. Мышкы цеит, ҩымш цеит. Стефа гәырҩала лыҩны дыҩноуп. Гәыхҽыгас аурыс уаҭка, ачаи ҵәыца илҭаҭәаны илжәуан. Ливук Стефа лыҩны дандәылҵ ауха дышиашаз, Светлана лахь дцеит. Уа дахьнеиз, иҟаз. Ианыз зегьы анлеиҳәа, еиҳагьы лгәы иаахәеит Светлана.уи лгәахәара адыргас Ливук иқьышәгьы  днагәӡит. Иаргьы дгәырҕьаҵәа дааҟалеит. Нас Светлана Ливук дихәлаччо, даацәажәеит:
– Ушьҭа ишҧаҟаҳҵо, ҳчара аҽҳәара аҳҭоума?
– Уи бара ишыбҭаху ауп,– иҳәеит Ливук иааркьаҿны.
– Сара ишысҭаху акәзар, ҳчара аҽҳәара аҳҭоит уахаҵәҟьа. Аиаша уасҳәоит иуҿасыз аҧҳәыс лахь ухынҳәны слыцынхоит ҳәа уалагар, уиашам. Уи даарак бзиа улбомызт ауп дзуҿасыз. Зхы пату ақәызҵоз ҧҳәысҵас бзиа улбозар, дуҿасраны дыҟаӡамызт. Сылашара, Ливук, сара адунеи ахаан ус ҟасҵараны сыҟам, избанзар бзиа узбоит.
– Ус бымцәажәан, Светлана. Сара ушьҭа Стефа лахь схынҳәуам. Сара уахь ушьҭа хынҳәышьа сымам. Ус шакәу баргьы аргама иббоит. Ачара аҽҳәара аҭара акәзар, уахаҵәҟьагьы аҿҳәара аҳҭап, уи  сара мап ахысҳәаауам, сазыразуп. Амала, бгәы иалбмырсын, сара сҩызцәа ҳәа аӡәгьы исызиаҳәом. Ливук ас зиҳәаз, иҩызцәа ишиџьырымшьоз идыруан Стефа дкажьны даҽаӡәы лахь дахьцаз.
– Ус акәзар ибзиоуп, сара стәқәа ирасҳәап ҳчара рацәак идумзаргьы иҟалоит?  Ҳхәыҷқәаны ҳара ҳауеиднагала. Амала,  изаҳҳәақәо рсиа ҟаҳҵароуп, уи хымҧада иаҭахуп, –  лҳәан қьаад бҕьыцки ҩыгаки аалган, аҩра дналагеит. Ливуки Светланеи  рчараҿы иааиқәоз ҳәа ргәы иаанагақәоз, ашәҟәы иананырҵа, зегьы ҩажәаҩык ҟалеит. Уи аухаҵәҟьа рчара аҽҳәарагьы арҭеит. Уажә иааиуа амҽыша акәхеит уи. Уи амш аҿынӡа ибжьоуп даҽа ҧшьымш.
Адырҩаҽны, ашьыжь, ианыҩагыла, ақалақь ахь ицан, ааҧхьаратә шәҟәқәа аахәаны иааргеит Ливуки Светланеи. Урҭ рчарахь иаарҧхьоз, рыхьӡала ааҧхьаратә шәҟәқәа харҭәааны иҟарҵан, зыхьӡала ирҩыз иганы ирырҭеит. Ливуки Светланеи ахәаша аҽны аџьармыкьахь ицан, афатәи арыжәтәи аахәаны иааргеит, амҽышазы ирмазеины иҟарҵеит.
Амҽыша  аҽны изарҳәаз ааин, ирфеит, иржәит, ишәаҳәеит, икәашеит, ус идыршеит. Ачара бзианы ицеит. Ацәа рыгны, зегьы рқьафқәа ҟаҵаны ашьыжь иҩагыланы, доусы рыҩныҟақәа рахь иқәланы ицеит. Ливуки Светланеи, рхәыҷқәеи рымала иааизынхеит.
Ари Стефа илаҳаит, уи нахыс лара лгәырҩа илымаз, аригьы нылзацлан цәгьала лыҩны дааҩнахеит. Стефа даара игәнылгеит Ливук наӡаӡа дахьлыцәцаз. Марҭа данлыцәца аҵкьысгьы, игәнылгон Ливук дахьлыцәцаз, избанзар, лыҧҳа данлыцәца Ливук диқәгәыҕуан. Уажәы дзықәгәыҕуа ҳәа аӡәгьы длымаӡамызт. Абри нахыс Стефа џьаргьы дымнеиуа, џьаргьы дмааиуа, аҩны дааҩнахеит. Стефа џьара анеира аҵыхәа анҧылҵәа, аҩны дааҩнахеит. Убраанӡа ирацәаны акәымзргьы арыжәтә ажәра иналагахьаз, убри нахыс, аҩны дтәаны, еиуыжьӡаны арыжәтә ажәра далагеит. Стефа мызкы ахы аҵыхәала, убас илыгхеит, уаанӡа ибзианы дыздыруаз, уажәы дибар дизымдыруа аҿынӡа.
Ливук Стефа лҿынтә ддәылҵны данцоз, имаҭәақәа ишәыз рыда уаҳа акгьы изымгеит. Уи имаҭәақәа игаразы, анеира иҭахижьҭеи акрааҵуан, аха уахь анеира ицәыуадаҩын, ҧсрак ӡрак аиҧш иҧхьаӡон. Иара излеиӡбыз ала Стефеи иареи еиднагалеижьҭеи еицыҟарҵаз ҳәа акгьы даҳәомызт, ус иҟоу акыр шыҟоугьы, иара дзыҳәоз ишәҵатәы маҭәақәа рымацара ракәын. Иара ибзианы идыруан,  Стефа лҿы имаҭәақәа рзы анеира, лара агәырҩа цәгьа шылзаанагоз. Убри аҟынтә, иара уахь анеира иҭахымызт, аха дымнеир ада уаҳа ҧсыхәагьы имамызт. Хәынтә-фынтә иҽызлеиҭеикыша амаҭәа ҿыцқәа шимоу, адқьан аҿы аахәара аҧсоуп ҳәа иҧхьаӡомызт. Мшәан, урҭ раахәарагьы ус имариоума? Ливук игәаҕьит Стефа лҿы анеира, уи имгәаҕьыр ада ҧсыхәа имамызт аҟнытә. Уахь даннеиуаз, заа иӡбеит, Стефа егьа лҳәаргьы ичҳарц, лара ажәа лымеимкырц, аха изгозар, имаҭәақәа игарц. Абри қәкыс иҟаҵаны ауп Ливук Стефа лгәашә аартны, ргәара дшынҭалаз. Ливук раҧхьа амаҵурҭа дыҩнаҧшит, Стефа дибозар ҳәа. Ливук Стефа даарыцҳаишьеит, лара астол дахатәаны дшыцәаз аниба. Уи илаҧш астол инахигеит. Стефа дызхатәаз  астол иқәгылан: ча саки, колбас сақәаки, нас абаҭлыка абжа аурыс уаткеи. Иқәгылан, иара убас, «Аурыс уатка» зҭаз буҭилкакгьы ҭацәны.
Ливук Стефа ас даниба, уаҳа  ибжьы мыргаӡакәа имаҭәақәа ахьыҟаз, ашә аартны дныҩнашылеит. Арахь, данаауаз, иааигаз, иааҵәа ду аацәыриган, имаҭәақәа еиҵакәаҳаны илҭеиҵеит.  Иџьаба аныцә шашәа ааҭихын, ааҵәа ахырҕәҕәаны иааҿеиҳәеит. Ливук зхы ҿеиҳәаз иааҵәа иманы дындәылҵын, агәашә аҧхьа иргыланы, иара даагьежьын, Стефа дахьыцәаз днеин,дааирҿыхеит. Стефа Ливук данылба даара дгәырҕьеит. Аиашаз уи  Ливук уаҳа дылбоит ҳәа дыҟамызт.
– Ливук, уаргьы саргьы акака еицаажәып, – лҳәан лбуҭилка афырџьан наҵакны, ахы лалырхеит, аха акгьы млеит. Стефа абуҭилка иҭацәыз анылба, лнапы налырххан, Аурыс уатка зҭаз, абуҭилка аалган, ҩфырџьанк рҭәны инықәлыргылеит. Афырџьанқәа рҭәны иқәлыргылаз, руакы аақәылхын, абас Ливук иныҳәара дналагеит:
 – « Анцәа уиныҳәааит, Ливук. Анцәа агәабзиара уиҭааит. Сара суҭахымкәа умцеит. Уара ҕәҕәала ахәыҷқәа уҭахын. Уи азы акәын Марҭа хатәы ҧҳак леиҧш дыҧхьаӡаны, дшуааӡоз. Аха уи дызтәыз рахь данца, уара ахәыҷқәа змаз ҧҳәыск дуҧшаан, дугеит. Шәеиҧымхааит ларгьы уаргьы, шәеидажәлааит»
Стефа лныҳәаҿа ашьҭахь, илжәаанӡа ҳәа дымҧшӡакәа иаргьы ифырџьан аақәихын абас аныҳәара дналагеит:
– Иҭабуп, Стефа. Сара абзиарақәа исзеиҕьабшьаз жәантә еиҳаны ибзиарақәа бзеиҕьасшьоит. Иҭабуп ҳәа басҳәоит сахьеилыбкааз. Насгьы сбыҳәоит баргьы бхы бахәарц. Бара макьана бҿоуп, хаҵа бцар, ахылҵ дбауеит. Быгәнаҳа сықәсҵар сҭахым. Ибаҳау, Стефа, Ливук илаҕырӡқәа лиҿасшит. Стефа Ливук илаҕырӡқәа аазшәа анылба, ларгьы лылаҕырӡқәа лыблақәа иаахшшылеит. Рыҩџьагьы рфырџьанқәа аақәырхын, инеинҟьаны иржәит. Урҭ рфырџьанқәа ҭарцәны астол инықәдыргылеит.
– Ливук, ари ҵыхәтәантәи гәӡразааит, лҳәан Стефа, Ливук ихәда лнапқәа аакәлыршан, иҕәҕәаны даагәыдылылан, даалыгәӡит. Иаргьы инапқәа аалыкәиршан, дааигәӡын, наҟ днаскьаны днагылеит.
– Стефа, сара сымаҭәақәа рзы акәын сзааз. Сара санааи, бара астол бхы ықәыжьны быцәан. Бара быцәоушәа анызба, бмырҿыхаӡакәа снеины, сымаҭәақәа ааҵәа инҭаҵаны, абна, агәашә аҿы иргыланы сааит, аҧсшәа баҳәаны сцарц. Бгәы иаанамгааит, сымаҭәақәа рҷыдахаз, даҽакы згеит ҳәа, ибҭахызаргьы бнеины игәаҭ.
– Ливук, уара ус зуҳәои? Сара уара усзымдыруа џьушьома? Уара ус шыҟаумҵо, қәнагала издыруеит, Ливук. Уара иугәаҧханы, сыҩны иҩноу зегьы ааҩныганы иугозаргьы, сара ажәак ахысҳәааӡом. Сара сыҟазшьа уара иузымдырӡои? – лҳәан Стефа Ливук дизҵааит.
– Издыруеит, Стефа, издыруеит, – иҳәеит Ливук ихы ааирҵысын.
Ливук Стефа дааныжьны, ҧҳәыс дааганы, ачара иухьан акәымзар. Стефа лҿы даангыларгьы ҟаларын, аха уажәы, ус ҟаиҵо дыҟамызт.
– Стефа, сара сцоит бара бааныжьны, аха баргьы саабхылаҧшуеит, ацхыраарагьы бысҭалоит. Бара сахьеилыбкааз азы иҭабуп ҳәа басҳәоит, – иҳәан иџьаба инапы нҭишьын, имаҷӡамкәа аҧара ааҭихын, астол инықәиҵан, дындәылҵит.
Ливук данца ашьҭахь, Стефа астолгьы еилмыргаӡакәа, днеины, лиарҭаҿы днаиеит.
Лара лымала диан, ауада аҭӡамцқәа дныркыдҧшыла-ааркыдыҧшылуа. Лара дахьиаз, дааҟәымҵӡакәа аҵәыуара даҿын. Даныцәа зегьы дзымаҧшит Стефа. Лара данааҧш, лхы згәылаз лыхчы зегьы бааӡаӡа иҟан, Стефа лыхчы бааӡоушәа анылба, иаарҳәны илыхчнылҵеит. Уи ашьҭахьгьы акраамҭа диан Стефа. Стефа дахьынӡаиаз, илымхәыцуаз ҳәа иарбан иҟаз. Уи лхәыцрақәа рымацара ааидкыланы  иҩызар, ицқьаны, зҿыгҳара дуу роман ҟалон, аха урҭ зегьы срылалом. Аҵыхәтәантәи лхәыцра  ауп сара абра изҩырц исҭаху. Избанзар аҵыхәтәантәи лхәыцра ашьҭа дынхыланы, акыр лыллыршеит, аха акгьы алымҵит умҳәозар. Уи илхәыцыз абри ауп. «Ара  сымала нхашьа сымам, Марҭа арахь уаҳа даауам. Сгәанала еиҳа еиҕьуп ҳәа исыҧхьаӡоит, сара сымҧшӡакәа сыҩны ҭины Аҧсныҟа сцар, изеиҧшразаалак, уадак аахәаны сыҩналап.  Ҟьамсар гаҩыс акәзаргьы, џьара аусура салагап. Марҭа данаақәхьаазгалакгьы сцаны дызбалап. Сара сахьынхо садрес ласҳәар, хымҧада, днеины ларгьы сылбалоит. Уи гхада сара агәра згоит. Захар сиҳәап даасхылаҧшларц. Анцәа иумҳәан сара уи иҭаацәара саҧырхагахуазар. Иара иҧҳәыс дылкажьны сара сигозаргьы, изуӡуам. Избанзар, сара агәнаҳара сҭахӡам. Сгаӡарала агәнаҳа изуз ауп, абас скыдҟьо сызмоу. Ишыздыруа, даҽа гәнаҳарак ҟасҵахома? Мап, уаҳа гәнаҳара ҟасҵом. Амала, ус Захар даасхылаҧшуазар, дсыцхраауазар, сара мап скӡуам. Имаҷҩума, нас ҩыџьа аҳәсақәа змоу ахацәа».
Афырҳәа, Стефа длатәан, лыҧҳа лыхьӡала асалам шәҟәы аҩра далагеит.
Стефа хҧаҟа-ҧшьбаҟа цәаҳәа анылыҩ, илҩыз зымҩа инықәылҵан, Захар ихьӡала асалам шәҟәы аҩра дналагеит. уи илҩыз асалам шәҟәы абас аҳәон: «Захар, уаргьы саргьы ицқьаны ҩажәа шықәса ҳаицынхон, ҟыҟда-ҿыҟда. Сара схарала иахьа ҳаилыҵны ҳтәоуп. Уара аӡәы дааугеит, сара аӡәы сиццеит. Аха сара аҩбатәи схаҵа скажьны ахәыҷқәа змаз дааигеит. Иара ахшаа диоуамызт. Марҭа лакәын дзықәгәыҕуаз. Сара сан даныҧсы, сахьааиз уаҳа сымгьежьит.
Иагьа ус иҟазаргьы, сара издыруеит, маҷк иадыхаргьы сара сыбзиабара шумоу. Анцәа дшыҟоу удыруазар, аҳәара иусҭо мап ацәумкын. Марҭа дышҧаҟоу ҳәа сузҵааӡом. Избанзар,  сара ибзианы издыруеит, уи ахылаҧшра бзиа шлымоу. Амала, аҵаразы дшыҟоу сыздыруам. Ара даныҟаз, литов бызшәала аҵара лҵон. Уа дахьнеиз, урысшәала аҵара далагеит. Ҳәарас иаҭахузеи, уи аҵара шылцәыуадаҩу, здыруеит.
Убарҭгьы, егьырҭгьы реилкааразы, сара Аҧсныҟа снеир сҭахуп. Зынзаҵәык сынуацәажәаны сыҧсындаз ҳәа сыҟоуп. Ҳазну амза ҩажәеи хәба рзы, Адлер сҟалоит, убра усҧыларц суҳәоит. Гәык ала иузыҟоу, ҧыхьатәи уҧшәма ҧҳәыс Стефа».
Абри асалам шәҟәы стефа илҩыз аконверт инҭалҵан, адрес нақәылҵеит. Иаразнак апочтахь дцан, аусҳәарҭа агәараҿы, аџь ҵла ду игылаз, ашьапы «Почта» ҳәа анҵаны, икыдыз аиашьык, илҩыз асалам шәҟәы нҭалыршәит Стефа. Убри ашьҭахь, хымш нҵәаны аҧшьымш рзы, Стеф адәыҕбаангыларҭа станциаҿы днеин, адәыҕба дынҭалеит. Аамҭа ахьцаз лымбаӡакәа Адлер дааит. Лара дзықтәаз авагон аангылараны иахьыҟаз,иаангылеит. Лара дзықәтәаз авагон аҧхьа Захар дгылан. Авагон шаангылаз еиҧш, Стефа авагон амардуан дыллыбаан, Захар иахь лхы рханы лҿыналхеит. Захаргьы Стефа лахь иҿааихеит. Рыҩџьагьы рнапқәа ааиқәыршаны, иааибагәӡын иҷыгә-ҷыгәӡа, маҷк-маҷк аҟара инаскьаны нас иааҳәны  авокзал ахь рхқәа рханы рҿынархеит, аҕды-мыды ҳәа иеицәажәо. Авокзал азал ду аҿы инеит. Уи уаала иҭәын, акәакьҭахьшәа ҩбаҟа тәарҭақәа ҭацәын акәымзар. Захари Стефеи азал агәҭаны ианнеи, иааҭгыланы, инаҧшы-ааҧшит, иҭацәу еирымӡк ахьгылоу рбозар ҳәа.
–  Абна иҭацәуп, – иҳәеит Захар, азал акәакь ахь данынаҧш. стефагьы илбеит азал акәакьҭаҿы аирымӡ ҭацәны иахьгылаз. Рыҩџьагьы уахь рҿынархеит. Уа ианнеи, рыҩџьагьы леиватәеит рыгәқәа хыҭ-хыҭуа. Урҭ ирҳәашаз мачхәызма? Аҳәатәы рацәа рыман, аха урҭ ирымаз аҳәатәқәа рцәыргара убас ицәгьан, гәы ҕәҕәак змоу аӡә иакәымзар, гәы ҧшқак змоу аӡәы изымҳәартә еиҧш. арҭ аҩџьа араҟа итәан акраамҭа еиҿаҧшуа, аха аӡәгьы ацәажәара агәаҕьра иоуамызт.
Аҵыхәтәан, Стефа ацәажәараз агәаҕьра лоун лыбжьы хәаҽӡа ҧшьаалашәа иныҵакны ҿаалҭит:
– Захар, иухьи, уҭынчцәахазшәа збоит. Уаргьы саргьы раҧхьа ҳанеибадыруаз, уеилҟьа – еилҕәыцәӡа, уаҩы умыхәо, мап зцәыскшаз ажәа сзымҧшаауа, сара исзынархаз ажәақәа рывсшьа сымамкәа уцәажәон, уажәы, урҭ раҳаиҭ-ҟәиҭ цеит иҟалазеи?
–Акыр здыруоу, Стефа, ббаашәит, схы иҭамкәа, сгәы иҭамкәа сылкажьны бцеит. Бан лыҧсра сҳәеит, лыхатәфара сҳәеит, лҩынҩажәамш сҳәеит, лышықәс ашьҭахь, ушьҭа дышҧамаари ҳәа сызҧшуаз, исаҳаит хаҵа бышцал ала ажәабжь. Уи сҵәуит, исхьит, акыраамҭа сџьабеит. Сара схала санызнымха, ӡҕабк мчыла сызҭахқәаз слышьҭаргалан, даазгеит. Анцәа илҧха лоуааит, уи аӡҕаб. Зегьы рыла дыбзианы дсықәшәеит. Сҵәҩан шьапгьы лмырӡит. Ҩыџьа аҧацәа срабуп уи лҟнытә. Баргьы саргьы ҳаҧҳа Марҭа лакәзар, дгәазырҳагаха ҳаҩны дыҩнагылоуп. Ланҧсеи лареи пату еиқәырҵоит, ани ҧҳаиҵәҟьа пату шеиқәырымҵара еиҧш. Лашьцәа ракәзар, ҽнак дрымбар рзычҳаӡом, ларгьы лашьцәа рзы убас дыҟоуп. Ус иагьа иҟазаргьы, бара сара сгәаҵа банҭам ҽна заҵәыкгьы ыҟаӡам, изааӡари, бзиа бызбоит уажәыгьы…
– Иуҳәаз уажәақәа даара сгәы иахәеит, саргьы убасҵәҟьа бзиа узбоит, аха аҩсҭаацәа схалан, ҳҭаацәара бзиа хсырбгалеит. Уи хыбгалеит сара схарала. Сара соуп иагьззеицәахаз. Уара уи азы хәыцкьы улымшәеит, иузеиҕьымзар, иузеицәамхеит. Уара ишудыруа еиҧш, сара Марҭа лыда хшаа дсымам. Ахара сымхәыцӡакәа иҟасҵаз, уара узы ибзиахеит, сара сзоуп изҽеимхаз акәымзар. Агәнаҳара иҟасҵаз, сара исхаҧеит, сыҧсҭазаара арцәгьеит. Сыҧҳа заҵә Марҭа сара сҿы даанымгылакәа, уара уахь дааит. Уара укажьны, сзыццазгьы, даасхыҵны, ахәыҷқәа змаз ҧҳәысс дигеит. Уи ахәыҷқәа иҧсы  изрылымхуа бзиа ибон. Марҭа аҩны дсымазар, ҳәарада Ливукгьы сара скажьны даҽаӡә лахь дцаӡомызт. Захар, уара ишубо еиҧш, ари адунеи ду аҿы сымацара саанхеит, схы  ахьызгара сзымдыруа. Уара азин суҭозар, Литва  исымоу сыҩны ҭины, Аҧсны ҩнык аахәаны сыҩналон. Сыҧҳагьы лассы-лассы дызбалон, уаргьы уаасхылаҧшларын. Ҩыџьа аҳәсақәа змоу дыҟам џьушьома? – лҳәан, даччашәа лун, Захар дниҿаҧшит Стефа, лылақәа ҭырхаха.  Захар уаанӡа Стефа илҳәақәоз ихы рзышьҭны дырзыӡырҩуан, аха Стефа аҵыхәтәантәи лажәақәа дааччашәа илҳәаз, иара дзамырччеит. Илахь ааиқәнаҵеит, уи аҭакгьы абас иҟаиҵеит:
–Стефа, сара издыруеит бара брыцҳара, аха ишҧазури. Аарҳәышьа змам аус ҳабжьалеит баргьы саргьы. Быҧҳа дыббалозар, сара мап сҳәаӡом. Даҽа маҷк аҟара Марҭа ҩлызҳар, бара бахь днеилап, ларгьы уи ауп илҳәо. Амала, бара хазы ҩнык аабхәеит ҳәа, уа быҩнаҵаны, сара ҩыџьа аҳәсақәа сшәыбжьаны, амалахазгьы бақәсыргәыҕуам. Избанзар, усҟан, сара ҩжьак ирышьҭалаз сиеиҧшхар ҳәа сшәоит.
– Иуҳәо иашоуп, саҭамзааит сара схарақәа рзы. Уара уҩны уҭаацәа узыҧшуп. Уца уҩныҟа. Сара уаха ара исыршап, уаҵәы асааҭ  жәаба рзы адәыҕба ықәҵуеит, аблеҭ соур, уи ала сцоит. Аблеҭ смоур, аеропорт ахь сцап. Еиҳа иааигәаны аблеҭ ахьсауа ала сцап. Уаанӡа уадак сҧшаар, уахынла уа сыршалап. Ҽынла амшын сҭазаап, ақалақь салазаап. Ус саамҭа схызгалап.
–Ибзиоуп, уи бара ишыбҭаху ауп. Аха усҵәҟьагьы ҳзеицрыҵуам, анна аресторан аҿы ҳнеир, акы ҳнацҳап.
–Ишуҭаху.
 Стефеи Захари ахьтәаз  иҩагылан аресторан илыҩналан, иахьҭацәыз ҭыҧк аҿы илатәеит. Аофициант ҧҳәызба арҭ ахьтәаз анылба, қьаад цқьаки лҩыгеи кны, дааины даархагылеит. Захар аминиу днахәаҧшын, Стефа илҭахқәаз афатәқәа имдыруази, урҭ аалгарц аофициант ҧҳәызба дналыҳәеит. Аофициант ҧҳәызба илеиҳәақәаз ашәҟәы инанылҵеит, ҧыҭк данынаскьа Захар ибжьы налықәиргеит «Шампантәи» ацҵа ҳәа. Адахҭа днадгылан, «Шампантәи» ҳәа инанылҵеит. Нас дук мырҵыкәа Захар ииҳәақәаз зегьы лыманы дааин аофициант ҧҳәызба, изхатәаз астол инықәлыргылт.
Стефеи Захари рычхьыҧқәа аашьҭырхын акрырфеит рбуҭилка «Шампаниатәи» ааҭадырцәит. Арҭ акрыфа–акрыжә иҩагылеит. Амшгьы акыр илеихьан. Хәлар, Захар аҩныҟа дзымцар ҳәа дшәан, Стефа даацәажәеит:
– Захар, иуҳәаз саҳаит, уара уаҧсуа хаҵоуп, ус уагьаанхароуп. Аамҭа цар, аҩныҟаацара уцәыцәгьахоит, уи аҵкьыс заа уца.
– Зны ара ҳнеины, аблеҭ ыҟазар иааҳхәап, ара иҟамзар, аеропорт ахь сцап. Ибгәаламшәои, баргьы саргьы Краснодарҟа ҳанцоз, уахык ҳахьаангылаз, бгәы иацәымҕымзар, уахагьы уа ҳаангылап.
Стефа дгәырҕьаҵәа дааҟалеит, «иахьцалак, срыцҳаишьоит», – лҳәеит лара гәаныла, Захар ииҳәаз ажәакгьы ахылымҳәааит Стефа.
Еицны  акассаҿ инеит. Аха Литваҟа ицоз адәыҕба ыҟамызт. Уаантәи аеропорт ахь ицеит. Уахь иҧыруаз аҳаирплан ыҟан. Уи ҧыруан ауха асааҭ жәаҩа рзы. Уи аилкааразы агәаран инагылаз, Захар иоуп.
– Стефа, бпаспорт сырбеи, – иҳәеит Захар.
Стефа лпаспорти аблеҭ ахә аҧарақәеи еицҵаны инилыркит. Захар Стефа илҭаз аҧарақәеи апаспорти аалымихын, аҧарақәа шьҭахьла инаиргьежьит. Иара иџьаба аҧарақәа ааҭыхны, акассир заҟа лҳәаз аҟара апаспорт инагәылеиҵан, лаҧхьа адахҭа инықәиҵеит. Апаспорт иаагәылхны, аҧарақәа ааҧхьаӡаны, акасса инҭалҵеит. Аблеҭ ишахәҭаз иаахарҭәааны Захар  иаҧхьа адахҭа инықәылҵеит. Стефа лпаспорти лблеҭи Захар иаақәихын, агәаран дналҵны, Стефа дахьгылаз, дналыдгылан, аблеҭ нылиркит.
Аҳаирплан ақәтәаразы, алаҳәара ҟарҵаанӡа, Стефеи Захари еиҳа иахьҧхьакырҭаз тәарҭак аҿы иеицәажәо итәан. Аҳаирплан аҧырраз алаҳәара аныҟәарҵа, лара днеин, аҳаирплан аҭаларазы агәаран иахьгылаз  днагылеит. Захар уа дгылан, Стефа дахьынӡеибоз. Аха, Стефа  димбр наҟ данынарылала игәы еиқәышьшьы даагьежьын, аџьармыкьахь ицоз автобус ахьаангылоз днеины, агәаран днагылеит. Уантәи акы днақәҵуа, даҽакы днақәтәо мацара Ҧсоу дааит. Уи шьапыла аҳәаа дынхыҵын, Гәоуҭаҟа ицоз автобус гылан. Ари автобус Захар иқыҭа иавсны акәын ишцоз. Уи ахьгылаз днеины, днақәтәеит. Иара илыбаарҭаҿы ианнеи, дыллыбаан, аҩныҟа иҿынеихеит. Захар заа данзымаа, Света акыр дшәеит. Захар дшаалбаз еиҧш дизҵааит:
–Ҳара ҳуцәшәаны ҳаҟан, уабаҟаз уажәраанӡа?
Захар «абра сыҟан» ҳәа иаахәжәаны имҳәакәа ҭынч– ҭынч лхы азышьҭны илеиҳәеит акгьы аанмыжькәа зегьы.
– Захар, иуҳәаз хасҵоит. Аҵабырг ахьуҳәаз азы сузгәааӡом. Амала, Марҭа лышҟа иумҳәан, уи лгәы арҧшаауеит, – лҳәеит Cвета дыччо.



Жәаатә ахы

Аамҭа ласны ицоит амацәыс еиҧш,  уааҳәны уаахьаҧшаанӡа. Иахьцаз убаӡом. иацы ихәыҷқәаз, иахьа рызҳан, иарҧарцәахеит, иҭыҧҳацәахеит. Аҧышәарақәа қәҿиарала иҭины, ашкол иалгеит. Ушьҭа доусы ирҭахқәаз рзанааҭқәа алырххьеит, усгьы. Урҭ иалырхыз рзанааҭқәа рыла аҵарақәа ирҭалоит. Изҭалақәо қәҿиарала ианалгалак, доусы рзанааҭқәа рыла аусурақәа  ирылагашт. Русурақәа рыла рызҳаны, рыхьӡ, рыҧша шьҭыҵны рыжәлар иаарылагылашт! Уи бзиами! Уи гәырҕьарами! Уи зҳарами. Азҳара анцәа ириҭааит ахьыбҿар! Аҿар рызҳароуп ҧсҭазаарас иҟоу. Аҿар рызҳалааит, аҧсҭазаара ҧхьа ицалааит, иҿиалааит. Иахьа ашкол иалгаз, дыррала  ишазҳаз еиҧш, ирызҳааит маха-шьахалагьы. Марҭа лакәзар, лҩызцәа зегьы реиҧш, ҧшралеи-сахьалеи, дырралеи лызҳаит. Лыӡҕы аҵәаҵәарақәа ҭыҟаҧшьааӡа, дыҧшӡаӡа дыҟоуп. Уи лаб иҿы дыҟоуп. Литавнтәи данаа ашықәс инаркны, лан лахь дызцомызт, аха лан данаалак, длыцны дцалон, иахьынӡалҭаху уа дыҟан, нас даалгалон. Марҭа лан длыцны дцалон аҧхынтә ҧсшьарамшқәа раан. Маша лани лареи Марҭараа рҿы иааилуан. Марҭа Литва дахьынӡаҟоу, Машеи лареи еснагь иеицын, зны Марҭа Маша лҿы дыҟан, зны Маша Марҭа – лҿы. Аҧхынтә  ҧсшьарақәа раан, Маша лани лареи Гәдоуҭаҟа иаалон. Араагьы Машеи Марҭеи еснагь еицын. Ихарҭәаау абжьаратә школ иалгаразы, аҧышәарақәа рҽаназыҟарҵоз, амшқәа руакы аан акәын. Аҧсшьара ду аан, аҵаҩцәа зегьы адәахьы иҟан. Уи аҽны  ҷаҧшьаҩыс акласс аҿы иҟаз Алхас иакәын. Алхас акласс аҿы  дтәаны ашәҟәы даҧхьон. Акласс дааҩнашылеит Марҭа. Алхаси Марҭеи афбатәи акласс аҿы иантәаз, Алхас Марҭа «бзиа бызбоит»  ҳәа анлеиҳәа, лара «суҿасуеит» ҳәа аниалҳәа. Амш инаркны ауп Алхас Марҭа бзиа дибаҵәҟьо даналагаз. Аха иара убасҟан илеиҳәаз ауп уаҳа ажәакгьы леимҳәацызт. Иара Марҭа дылцәыҧхашьон, дагьлыцәшәон. Еснагь, хара-хара длывсуан. Амала, лара илмырбаӡакәа длыхәаҧшуан. Аиҳабыратә классқәа рахь даанеи. Алхас Марҭа даныналыхәаҧшлак, «мышкы разҟык соураны сыҟазар, абри лыда аӡәгьы дысмауааит» ҳәа иҳәалон. Алхас Марҭа даныналҿаҧшлак дааҟаҧшьхон. Ааигәа ашкол ралгамҭазы Алхас иҭаххеит игәы иҭаз ааҭыганы Марҭа илеиҳәарц, аха ус ҿымҭӡакәа дааиуан лымариа дақәшәомызт, ус леиҳәартә еиҧш. Марҭа лымариа уажәоуп Алхас данақәшәа. Иҟалаз ҳәа изымдырӡакәа. Амацәыс еиҧш, иаразнак дҩагылан, ашә  днеины днаҧырагылан, мыҩтәык ибжьы ҭымгацәакәа ҿааиҭит:
– Марҭа, ибгәалашәоу, афбатәи акласс аҿы ҳантәаз, ибасҳәаз. Убрижьҭеи бара быда аӡәгьы дысгәаҧхом. Ишыббо, иаарласны ашкол ҳалгоит. Убыржәықәҟьа ажәа сыбҭарц сбыҳәоит.
–Алхас, афбатәи акласс аҿы ҳантәаз исоуҳәаз сгәалашәоит, аха сара иуасҳәаз ахьугәаламшәо ауп сгәы иалоу. Усҧырҵ уажәыҵәҟьа, суҿасуеит, лҳәахт Марҭа. Алхас  иааиқәшәеит, иахьбасҳәоз иҳәо дааҟалҵеит. Ашьшьыҳәа ашә днаҧырҵын, днагылеит. Лара дынивсын дыҩны лҿыналхеит. Марҭа дыҩны дахьнеиуаз, ачча лҿықәыххы дыҟан. Ус аҩбатәи аихагыла аҿынтәи амардуан дыллыбаан, лҩызцәа рахь лҿыналхеит. Уахь лҿаныналхоз, ишылдыруаз, лыччара аанылкылеит. Мамзар, «бзырччозеи?» ҳәа дыхҭаркыр. Алхас акласс аҿы дыҟан, лҩызцәа акы ргәы иаанагар ҳәа дшәеит. Марҭа Алхас дивсны данца ашьҭахь, иара днеины, иҭыҧ аҿы, днатәеит. Акыраамҭа дхәыцуа дтәан. Иара иааигәалашәеит, актәи  аҵатәхәы аан, Марҭа ихәыҵагәаны салам шәҟәык дшаҧхьоз, нас аконверт инҭаҵаны лышәҟәҭра ишынҭалҵаз. Алхас афырӡхәа дҩагылан, Марҭа лышәҟәҭра дынҭаҧшит. Имарианы  иҧыхьашәеит ари ашәҟәы. Аконверт днахәаҧшны, Алхас иаагәникылеит Маша ладрес, нас афырҳәа, иахьҭаз инаганы инҭеиҵеит. Иара днеины, иҭыҧ аҿы днатәеит. Бҕьыц цқьак ааҭиган, дааццакны Маша ладрес наниҵеит. Уи шәҟәык иаагәыламҵакәа, иааикәарҽны ижакьет аҩнуҵҟатәи иџьаба инҭеиҵеит. Ус аҧсшьара ду аамҭа ааин, иаанҵәеит. Аҵаҩцәа зегьы жәыланы рыклассқәа рахь рҿаархеит, зегьы рҭыҧқәа рҿы инатәақәеит.
Аклассқәа зегьы рҵатәхәқәа инарылагеит. Акласс зегьы арҵаҩы изыӡырҩуа итәан. Алхас ида. Алхас игәы еиқәын, аӡырҩыха аамҭа имамызт. Уи амш цәгьала ихигеит. Аҵатәхәқәа рышьҭахь, Алхас ишәҟәқәа аашьҭихын, иҩызцәа дырзымҧшӡакәа, дышиашаз аҩныҟа дцеит. Аҩны  дахьлеиз, игәы шеиқәу иҵырдыраар ҳәа дшәан, иҽеиҭакны дааин, длатәаны, акрифеит игәы ишамгоз. Нас «Сыдҵақәа ҟасҵоит», – иҳәан иуадахь дцеит. Бҕьыц цқьак ааиган длатәаны аҩра дналагеит. Ииҩуаз  салам шәҟәын. Алхас акраамҭа аҩра дызҿыз даалагеит, нас ибжьы рдуны аҧхьара дналагеит.
 «Хаҭала исзымдыруа бахь асалам шәҟәы Маша, бара ишыббо еиҧш, сара бсыздыруам, аха издыруеит, бара Марҭа бшылҩыза бзиоу, лассы-лассы асалам шәҟәқәагьы шшәыбжьоу. Марҭа Литва ашкол данҭаз, ларгьы баргьы шәеиҩызцәан, пату еиқәышәҵон. Уаантәи арахь дана ларгьы-саргьы партак ҳаицахадыртәеит раҧхьа данызба инаркны, бзиа дызбеит. Аха, лара лҿынтә исымаз абзиабара ицәырганы исызлаҳәомзт, акраамҭа. Аха ҽнак зны, ларгьы саргьы ҳамала ҳанааиқәшәа, игәаҕьны иласҳәеит бзиа дшызбоз, уи аҭакс сара исалҳәеит, «суҿасуеит» ҳәа. Уи ашьҭахь, уаҳа  ажәакгьы сызламҳәеит, иласҳәарц акырнтыә сыҽшазыск-хьазгьы. Уажәы ишыбдыруа еиҧш, ашкол ҳалгоит. Аӡәык-ҩыџьак роуп, усгьы, еиҳау аҵарахьы ирышьҭуа. Егьырҭ џьоукы училишьақәак ирылгоит, иаанхо, аколнхараҿ аусура иалагоит. Сара Марҭа лыда ҧсҭазаара сымам. Абар, иаарласны ашкол ҳалгоит. Сара исҭахын ларгьы саргьы ҳаҧсҭазаара еилаҳҵар. Уажәы ааигәа слацәажәарц иақәыскит. Раҧхьатәи сажәа шаасҿыҵшәаз еиҧш, «иуасҳәахьоу ухашҭма?» ҳәа аҭак сылҭеит. Уи уаҳа сызлаҳәом абзиабара аҵыхәала. Маша сбыҳәоит, сагьбықәгәыҕуеит бсызлацәажәарц. Насгьы илҳәо ажәа аҭак ҩны исзаабышьҭырц»
Алхас ииҩыз асалам шәҟәы данаҧхьа, дызхатәаз астол имашьхәылҵ лықәыргыланы, инаргәыҵа аҟьаҟьара ицламҳәа илаҵаргыланы, «исышьҭру, исмышьҭру» ҳәа дхәыцуа акыр аамҭа астол дахатәан, аҵыхәтәан, «исышьҭып» ҳәа игәы иааҭеикит. Уажәы ааигәа, апочҭаҿы даныҟаз, аконверҭ аахәаны иааигаз, дызхатәаз астол иахьаҵеиҵаз, иааҵихын адрес нақәҵаны иаахиҩан, иаарҷапны, иџьаба инҭеиҵеит, нас аҧышәарақәа иҽырзыҟаҵара дналагеит. Алхас хәылҧазынӡа дтәаны аҧышәарақәа рҽырзыҟаҵара даҿын. Ахәылҧаз ишәҟәқәа даарҟәаҵын ирахә рахь дцарц дҩагылеит. Уи ирахә рахь данзымцо, зны-зынла ианаангылалозгьы ыҟан. Убри аҟнытә, иара ирахә анаауаз, дырҧылалон. Амҩан ирахә аниҧылалак, иахьыҟазаалак, иҧшааны иааицалар акәын. «Сшьапы неиҵысхуеит, сырахә рызгьы сгәы сырҭынчуеит», – иҳәон иара. Уажәыгь ус ҟаиҵеит. Ирахә дырҧыланы, иааицеит.
Адырҩаҽны дышцалац еиҧш, ашкол ахь дцеит. Ашкол аҿынтәи данаауаз, апочҭаҿы днеин, аиашьчыкь хәыҷы «Почта»  ҳәа изныз  ашә дҩахан, инҭаиршәит. Иара дааҳәын, аҩныҟа дцеит. Ари асалам шәҟәы Маша ианлоу дгәырҕьаҵәа иаахлыртит. Уи лгәы  ишаанагоз ала,  Марҭа илҩит ҳәа акәын. Аха аҧхьара даналага, уамашәа илбеит. Еиҳагьы аинтерес аҵаҵаны даҧхьеит. «Ссыззымдыруа, хара инхо аҷкәын қьаҕьариас сҟаиҵеит дсықәгәыҕны. Излазбо ала уи гәык-ҧсык  ала Марҭа бзиа дибоит. Аха иара даҧсоу-даҧсаму, уи лара илдыруазар акәхап. Сара цхыраарас иҟасҵараны иҟоузеи? – лҳәан Маша дхәыцуа длатәеит. Маша дтәаны  дтәаны акыр дхәыцит, дыччеит, дҵәуит, лҩыза Марҭа дыгәхьааганы. Аҧышәарақәа ишаарылгалак еиҧш, сара Аҧсныҟа, Марҭа лахь сцоит. Усҟан иласҳәап, иагьылсырбап ари асалам шәҟәы. Ацхыраара аҭахны, избар слыцхраап, слылабжьап, – лҳәеит,  гәанла, аха  асалам шәҟәы исоуз ҳәа лзызҩып Марҭа. «Уи акгьы амам, – лҳәан, длатәаны Марҭа лзы  асалам шәҟәы лҩит.  Маша Марҭа лыхьӡ ала илҩыз асалам шәҟәы адырҩаҽныҵәҟьа апочта илҭалыршәит.
Ари ашьҭахь мышқәак цахьаны еиҧш, Марҭа лҩызцәеи лареи ашкол ахь иҟаны ишаауаз, есымша  ишыҟарҵалац еиҧш, иахьагьы апочтаҿы инкыдгылеит. Маша Марҭа лыхьӡ ала илҩыз асалам шәҟәы лауит. Иаразнак, ихлыртын, аҧхьара дналагеит. Аха абжьааҧны илоуқәоз асалам шәҟәқәа иреиҧшмызт арии асалам шәҟәы. Аҵыхәтәанынӡа дамыҧхьаӡакәа лышәҟәыҭра инҭалҵеит Марҭа.  Апочҭа  иаадҵын, Марҭа лҩызцәеи лареи аҩныҟа рҿылархеит. Зегьы рыҩныҟақәа  иццакуан, аха Марҭа леиҧшҵәҟьа иццакуаз, арҭ аӡҕабцәа рҿынтә аӡәгьы дыҟамызт. Уи знык аҩны слеины, исоуз асалам шәҟәы саҧхьандаз ҳәа акәын дшыҟаз.
Марҭа аҩны дааит. Уи луадаҿы лышәҟәқәа рҭыҧ аҿы иныҟалҵан, лара лҽааиҭакны, иахьа илауз асалам шәҟәы аҧхьара дналагеит. Уи зыҩуаз, ишаҳҳәахьоу еиҧш Маша лакәын. Зны гәаныла даҧхьеит Марҭа. Нас лыбжьы рдуны аҧхьара дналагеит.
Саҧхьаҩ, ухаҵкы!  Сара исҭахуп марҭа дзыҧхьо асалам шәҟәы, уара ухы аазышьҭны, уаазыӡырҩырц. Уи абас иалагон.
«Сыхаара, Марҭа! Сара бара ибзызыҩуа асалам шәҟәы, бара исзыбҩыз асалам шәҟәы аҭак акәӡам. Уи зҭаку, партак аҿы ибыватәоу, бҩыза Алхас  исзиҩыз асалам шәҟәы ауп. Уи излеиҩуа ала бара арантә уахь баннеи, зыҽны  ашкол  бҭалаз амш инракны, бзиа бибоит. Уажәы ааигәа ибеиҳәеит «бзиа бызбоит» ҳәа. Аха аҭакс бара иабҳәеит «суҿасуеит» ҳәа. Аха уашьҭа иааит шәеиҧырҵра аамҭа,  ашкол шәалгоит. Зегьы џьара-џьара шәцоит. Алхас игәы иҭоу ааҭыганы уажәы ибеимҳәар, уаҳа ибеиҳәараны данбаҟоу? Игәаҕьит уи ажәа баҳәара. Бара аҭак ибҭеит, афбатәи акласс аҿы бантәаз, ари ажәазы аҭак ибҭаз «суҿасуеит» ҳәа. Ари аҷкәын бара гәык-ҧсык ала бзиа бибоит. Амала быбзиабара имоу даҧсоу даҧсаму сыздыруам, аха… Аҧышәарақәа ҳшаарылгалак, сани сареи уахь, Аҧсныҟа ҳшәызнеиуеит. Усҟан цқьа ҳалацәажәап. Амала, уажәтәи ала ибасҳәо уи ауп,  «Бзиа бызбоит» ҳәа базҳәалак, зегьы бырҿасуа бҿаабхар, аҷкәынцәа рыхәҵәы кьашӡа иаақәыбхоит баргьы бразҟыдаха баақәхоит… Уажәшьҭа абзиараз. Гәык ала ибзыҟоу Маша».
Марҭа ари асалам шәҟәы даҧхьаны данаалга уамашәа ибаны, аҟыр–ҟыр ҳәа аччара дналагеит ахагацәа реиҧш, нас лхы астол инықәлыжьын, аҵәуара дналагеит. Дышҵәуоз Света илаҳар ҳәа дшәан, мчыла лҽаанылкылеит. Лылаҕырӡқәа аалрыцқьан, луада дааҩныҵны, амаҵурҭахь длеит. Лхәы еиқәшәаны астол иқәгылан, длатәан, акрылфеит. Нас дҩагылан, луадахь дцан, аҽны хәлаанӡа аҧышәарақәа лҽырзыҟаҵара даҿын. Аха дзыҧхьоз даарак лхы иҭаломызт. Избанзар, Алхас лаҧхьа дгылан, уи иакәын дызхәаҧшуаз, уи иакәын дзызхәыцуаз. Уажәы илгәалашәеит раҧхьаӡа лара Литвантәи данаа ашкол аҿы Света даныҩналаз амш. Убас лхаҿы иааит «бзиа бызбоит» ҳәа Алхас ианлеиҳәаз. Урҭ зегьы лара илычҳаратәы иҟоуп. Избанзар,  усҟан Марҭа дхәыҷцәан, абзиабара закәу цқьа еилкааны иабалдыруаз. Алхас иалҳәаз агәхьаа лкуамызт, аха уажәы ааигәа дара аныхәыҷқәаз илеиҳәаз ажәа ахьиҳәахыз агәра лгаратәы иҟан. Аха уи агәхьаа ахьылымкыз акәын, Марҭа лгәы иалаз.
Алхас иҟазшьа имҧсахцызт ҧыхьа дшылзыҟаз акәын уажәыгьы дшылзыҟаз, дааракгьы лықәҿиҭуамызт. Башахазгьы игәы иаанагомызт Маша  Марҭа лыхьӡала ашәҟәы аалышьҭхьеит ҳәа. Избанзар, уи ишьҭиижьҭеи рацәак ҵуамызт. Марҭа лакәзар, акыр лҽылыҧсахит, лыгхақәа рырҽеира далагеит. Алхас данцәажәоз, џьара дыҧшуашәа ҟаҵаны, маӡала дизыӡырҩуан. Еснагь дцәажәаландаз ҳәа лгәы иланаҳәалон. Ус, Аҧсны  ашколқәа зегьы аҧышәарақәа ҭины иалгеит. Ушьҭа иаанхаз аттестатқәа раура ауп. Сынтәа ашкол иалгаз зегьы азҧшуп уи амш лаша. Марҭа лкласс ирыӡбеит аттестатқәа анроулак, ашьҭахь Риҵаҟа  ицарц, фатәи-жәтәи рыла рҽеиқәыршәаны. Иааит раттестатқәа анрауаз амшгьы. Ирауит раттестатқәа. Ушьҭа иаанхаз Риҵаҟа ацара акәын. Марҭа илҭахын ари амш Машагьы дақәшәарц. Аха Машагьы ларгьы класск аҿы еицтәан, рыҩџьагьы сынтәа ашкол иалгон. Маша Литвантәи даны, Риҵаҟа ианцоз дырхьымӡар ҳәа дшәон. Убри аҟынтә, Марҭа илҭахын лыкласс Риҵаҟа рцара амш, излауала, наҟ инахарц. Ус иагьыҟалҵеит лара. Риҵаҟа ицараны ианыҟаз, мчыбжьык наҟ инахеит. Ари ҟалеит Марҭа лыбзоурала. Лҩызцәа заа аҿҳәара иарҭаз азы, лара дақәымшәозшәа ҿыҵгас иаҭаны.
Риҵаҟа рцара аҿҳәара анарҭа аҽны, Марҭа Маша лахь ателеграмма ҟалҵеит, абри амш аҽны аекскурсиа Риҵаҟа ҳцоит, ахәылҧаз, Џыр иҩны ҳакласс зегьы ааганы, ачара рзиуеит, бзақәшәозар, ирласны бааи ҳәа анҵаны.
Маша ателеграмма анлоу, дара раттестатқәа роухьан, ахәылҧазгьы мҩаҧыргахьан. Мчыбжьык ашьҭахь, Маша лани лареи, Аҧсныҟа амҩа иқәларц ргәы иҭан. Аха мчыбжьык аҿынӡа амҩа иқәымлар, ари ахәылҧаз Маша дақәшәомызт. Убри аҟнытә, адырҩаҽныҵәҟьа амҩа иқәлеит Машеи Дариеи Марҭа лыкласс уаҵәашьҭахь ашьыжь, Риҵаҟа ицараны иҟазар, иахьеиҧш Машеи Дариеи Тина лҿы иааит. Уи  ауха Гәдоуҭатәи акультуратә хан аҿы иааны иқәгылон, аҳәсахәыҷқәа рансамбль «Гәында». Зурик иани иаҳәшьеи иманы акультуратә хан ахь ицараны иҟан. Ус акы аныҟоу, иани иаҳәшьеи, есымша игалон. Урҭ анигоз, Ҭинагьы илеиҳәон, урҭ дрыцны дигалон. Уажәгьы Ҭина лҿы дааит, акультуратә хан ахь иани иаҳәшьеи ахьиго ларгьы дигарц. Зурик Ҭина лҿы даннеи, Дариеи Машеи тәан. Аха урҭ иара изымдырӡеит. Дариа зынӡакгьы дылгәаламшәаӡеит. Маша дылдырит аха, дыҧхашьаны ҿылымҭӡеит.
 Зурик ииҳәаз Ҭина ианлаҳа, афырҳәа аҧарақәа аалган, илҭарц, Зурик иахь иналырххеит.
– Зурик, сымала саныҟаз, есымша сблеҭ ааухәалон, аха уаха, арҭ сысасцәагьы згоит аҧара сымухроуп.
– Мамоу, Ҭина. Урҭ рблеҭқәагьы аасхәартәы сыҟоуп макьана, – иҳәан Ҭина идылгалаз аҧарақәа имгеит.
– Унан, издырыр, аконцерт ахь сызцом, асасцәа сҭоуп сымҳәози? – лҳәан лгәы лҽалыргеит. Нас Ҭина лысасцәа рахь лхы рханы ҿаалҭит:
– Ари дыжәдыруоу?
– Мамоу, дҳазырӡуам, – лҳәеит Дариа лхы аалырҵысын.
–Ари раҧхьа сара сҿы шәанаауаз, шәаазгаз аҷкәын иоуп, – лҳәеит Ҭина.
–Унан, дышҧаусзымдыруаз, – лҳәеит Дариа дахьтәаз.
Маша лылақәақәа хааӡа иаахтны Зурик дниҿаҧшын, лхы аалырҵысит, «Сара уздыруеит» – ҳәа аанарго, иаргьы днылҿаҧшит ибла разқәа рыла.
–Уажәтәиала абзиараз, иҳәан дцеит Зурик.
Дышиашаз дцан аблеҭқәа аахәаны, иааигеит. Ҭина лысасцәа рхәы ааҟалҵан, илеидтәаланы акрырфеит, нас Зурик иааира иазыҧшны илатәеит. Аконцерт алагара сааҭбжак аҟара шагыз. Ҭина лысасцәеи лареи еицәажәо иштәаз. ашә днас–насын, иааиртит. Аҩныҟа дымнеиӡакәа ашә ихы нылеикын:
– Сани, саҳәшьеи, сареи абна аҧса аҵаҟа ҳшәызҧшуп, иҳәан ашә ныдҵаны дцеит. Иани иаҳәшьеи ахьгылаз, днеин, дынрыдгылт. Ҩбаҟа–хҧаҟа минуҭ иҧшын, нас иззыҧшызгьы ааит. Урҭ ааины, ианаарыдгыла:
– Рахә шәзыҧшуп, шәынҳархеит шәызҳазыҧшыз, – лҳәеит Ҭина.
– Еицҳазҧшит. Ҳабаццвкуеи, – рҳәеит рыхҩыкгьы.
Зурик  раҧхьа дгыланы иҿынеихеит.
Егьырҭ ишьҭахь игыланы, ҭынч еицәажәо инеиуан. Жәабаҟа минуҭ рышьҭахь инеит акультуратә хан аҿы, аконцерт алагарагьы уамак агӡамызт. Зурик  дынраҧысын ашә илагылаз аблеҭқәа нылиркит. Лара аблеҭқәа акакала рыхқәа ҧжәаны, иргьежьны  инаилҭеит. 
Зурик ицыз раҧхьа инауижьын, иара дрышьҭаланы иҿынеихеит. Урҭ неиуан ариадқәа ирыбжьаланы.
–Ара шәаангыл, абри ауп ҳариад, абра шәыбжьаланы, анаӡаранӡа шәцоит, – иҳәан ибжьаларц нарыдиҵеит. Еиҳаба-еиҵбала ишыбжьалоз, аҵыхәтәан иаанхеит Машеи Зурики. Машагьы дыбжьаланы днатәеит. Аҵыхәтәан Зурик дрышьҭаланы иҿынеихан, Маша лган аҿы днатәеит. Арҭ ахьеидтәалаз, Зурик дыҧхашьон; иани, иаҳәшьеи, Ҭинеи рҿынтә. Аконцерт ахьынӡацоз, џьаргьы ажәакгьы Маша илеимҳәеит. Ус ҿымӡакәа, иҭынчӡа итәан, Зурик ицыз, егьырҭ иҩызцәагьы. Амала, рнапқәа анеинырҟьоз даргьы еинырҟьон. Ус иалгеит аконцерт. Ариад ишыбжьалаз еиҧш, имыццакӡакәа, абжьыҵра иналагеит. Аӡәаӡәала еицырхәхәа, ариад ибжьаланы иааиуан. Аконцерттә зал иныҩныҵын, ацәыгәбар иааҵагылт.
– Макьана цәыкьоуп, ишәҭахызар, апарк шәныҵс–ааҵс, – иҳәеит Зурик.
– Аиеи, нан, ҳахьтәаз, ҳшьапқәагьы шьаҽызшәа иҟалеит, иагьынеиҵаҳхп, ӡыкгьы ҳнахәап, – лҳәеит Зурик иан. Уи акәхеит, илҳәаз лажәа иахымҧакәа, ишеицыз апарк иныҵалеит. Зурик иан ишылҳәаз еиҧш, раҧхьа дгыланы Зурик дышнеиуаз, раҧхьа дынзыдгылаз, аҿхышә аҧхьа даангылеит. Нас Зурик аӡы зҭиуаз лахь ихы нарханы, ҿааиҭит:
– Фаҵәцак ҳазҭаҭәа. Аӡы зҭиуаз, атыр-тырҳәа, аҵәцақәа аарҭәны адахҭа иныџәлыргылеит. Иеицыз акака аақәхны иржәит.
– Даҽа убри аҟара аршәгьы ҳәа налеиҳәан, урҭ рыхәгьы аҧара нацҵаны аӡы зҭиуаз лаҧхьа инықәиҧсеит. Иеицыз зегьы, акака аақәырхын, ифо ишнеиуаз, аирымӡ ахьгылаз инеины инатәеит. Доусы иркқәаз рыршәқәа рфеит. Уи ашьҭахьгьы, акыр еицәажәо итәан. Нас иҩагылан, ишеицыз, апарк иныҵалеит. Акраамҭа, еицәажәо апарк иҵан. Аамҭа акыр анырга ашьҭахь, иҩагыланы рыҩныҟақәа рахь рыхқәа дырхеит. Дара злааз амҩа ианыршәланы инеиуан. Ус инадгылеит Ҭина лгәашә. Ҭина раҧхьа даагәылан:
– Шәымҩахыҵ аҩныҟа, шәыҧсқәа ааиҭашәкып, каҳуакгьы ҳнахәап, – лҳәеит гәык-ҧсык ала лҩызцәа мҩахылгарц лҭахны, аха ирыцқәаз, «иҭабуп» – рҳәан рымҩа ишықәыз рҿынархеит.
– Даараӡа иҭабуп, иаҳзыжәуз, ахарџь шәаҳҭеит, – лҳәан лыбжьы нархьылыгӡеит Ҭина.
–Иҭабуп, абзиараз, – рҳәеит Дариагьы Машагьы.
– Ҭабуп зхышәҳәаауазеи? – рҳәеит Зурики, иани, иаҳәшьеи. Урҭ акыр ианынаскьа, Ҭина лысасцәа лыманы лгәара инҭалеит. Урҭ ацәа иаарымнахаанӡа, еицәажәо итәан. Аҵх акыр ианнарга, Ҭина лысасцәа руада длырбан, инеины, инаиеит. Ларгьы луадаҿы днеин, лхы нықәылҵеит.
Зурик иани иаҳәшьеи ицны рҩызцәа ианаарыцрыҵ, Зурик иан Ҭина лырҽхәара даҿын. Уи заҟаҩы аҭынхацәа лзаауа, хәыда-ҧсада заҟаҩы ныҟәылго ҳәа. Ииашаҵәҟьаны убарҭ зегьы дызларыхәои уҳәарын. Аха лара луадақәа қьырала ирыҩназ, иаарымылхуаз, лысасцәа инрықәырӡуа дааиуан. Амала ларгьы аныҟәара бзиа илбон. Дара рахь данцозгьы, лара ирзылуаз даргьы илзыруазар, акәхарын. 
Ҭина илдыруан Марҭараа аттестатқәа шроухьаз, иаарласны Риҵаҟа ицараны ишыҟаз, насгьы убри амш инақәыршәаны, аушьҭымҭацәа ирызкны Џыр ахәылҧаз иара иҿы иҟаиҵарц шигәиҭаз, иара ихарџь ала. Аха иныҟаҵәҟьоу аҿҳәара лыздыруамызт. Ахәылҧаз аныҟарҵозаалак, лара илмаҳакәа ишыҟарымҵозгьы лдыруан Ҭина. Марҭа Ҭина лышҟа дмааижьҭеи акыр ҵуан, аҧышәарақәа ахьлымаз аҟнытә. Аҧышәарақәа анлымамыз, есс ҧсшьарамшы Ҭина лахь данымаауаз ыҟаӡамызт. Аҧхынтә ҧсшьарамшқәа раан, усгьы реиҳарак уа акәын  лымшқәа ахьылхылгоз. Ҭина дахгәәаҟуан, Марҭа латтестат абара. Аха ларгьы ақыҭахь ацара аамҭа лауамызт. Аашар, лысасцәа лыманы уахь ацара акәын гәҭакыс илымаз.
Ҭина шарҧазы заа дгылан, лысасцәа рхәы ҟалҵеит. Иҟалҵаз рхәы астол инықәыргыланы, лара дрызыҧшны, длатәеит. Лысасцәа ангыла, рҿи рнапи ӡәӡәаны иааин, рхәы зықәгылаз астол илахатәеит. Ҭинагьы лысасцәа зхатәаз, днарыцахатәеит. Акрырфеит, акрыржәит, нас ақыҭахь ицарц, еицны агәара инҭыҵын, амҩа инангылеит, таксик ааиуазар, ақыҭахь иалацарц азы. Хәбаҟа минуҭ ара игылан, нас иҭацәыз таксик ааиуан, иааныркылеит, иниацәажәан, инақәтәеит. Атакси ныҟәцаҩ арҭ ахьцоз ақыҭа изымдыруа дыҟазма? Лара Ҭина лхаҭаҵәҟьа заҟантәы дигахьази ари ақыҭахь. Ҭина атакси ныҟәцаҩ иалымҳәац џьшьаны еиҭа иалҳәеит ақыҭахь ишцо, насгьы иарбан қыҭоу.
Убасҟан атаксист даччан:
– Издыруеит, издыруеит, –  иҳәеит.
Атакси ныҟәцаҩ Захар  игәара аҧхьа даннеи, даангылан, иақәтәаз «иҭабуп», – рҳәан иллыбааит. Раагаҧсахә Ҭина атакси ныҟәцаҩ ианынилҭа иара дааҳәын, дызлааз амҩа днаныланы дцеит. Атакси иаанагаз, шиашоу, аҷараҳәа, агәашә аартны Захар игәара инҭалт. Света дгәырҕьаҵәа дырҧылеит илзааиз лысасцәа. Аҩны инеины ишынатәаз еиҧш, Ҭина илҭаххеит Марҭа латтестат дахәаҧшырц. Света лахь лхы рханы лыбжьы налықәлыргеит:
– Света, Марҭа латтестат ахьыббара иҟазар,  ара исзаагишь, – снахәаҧшып, илызцаз лыхәшьарақәа збар сҭахуп.
–Уажәыҵәҟьа иаазгоит, – лҳәан Марҭа луадахь дцеит Света. Алеи-ҧси рыбжьара Света аттестат аалган, Ҭина лахь  иналырххеит. Света Ҭина лахь ирханы илкыз аттестат аалымылхын, иаартны, днахәаҧшит. Ҭина дгәырҕьаҵәа дааҟалеит, аттестат даннахәаҧш, ҩ-ҧшьбак ракәын ианыз, егьырҭ зегьы хәбақәан.
– Анаџьалбеит, абас иҟоу аттестат кны, еиҳау аҵараиурҭа дышҧазымҭалари? – аалгәахәит Ҭина. Нас Ҭина илкыз аттестат, ыргьежьны, Света иналылҭеит. Света аттестат ахьыҟаз аҭыҧ аҿы иныҟалҵан, дааит. Ашкол аушьҭымҭацәа адирекциа аҿаҧхьа аҳәара ҟарҵеит, аушьҭымҭатә хәылҧазы Риҵа имҩаҧыргарц. Аха уи мап ацәыркит арҵаҩцәа реилазаара. Избанзар, Риҵаҟа иахьцо, арҵаҩцәа зегь, зрыццаӡом. Уи адагьы, аушьҭымҭацәа Риҵа иганы, аушьҭымҭатә хәылҧазы уа амҩаҧгара аҭаацәагьы азыразхомызт. Зегьы реиҳа уи даҿагылеит Џыр. Џыр арҵаҩцәа рганахь алагьы, аҭаацәа рган ахь алагьы абжьы иман. Уи ишиҭахыз еиҧш, иагьыҟалеит. Уи ишиҭахыз абас акәын. Ашьыжь асааҭ жәаба рзы, рымҩаныфақәа рыманы, ашкол аҿынтә иқәҵо. ахәылбыҽхан, асааҭ ааба рзы, иара иҿы иааиуа. Ахәылҧаз иаҭаху афатә–ажәтә зегьы иара ихы иадиҵеит. Риҵаҟа иахьцо, ҩыџьа арҵаҩцәеи, аҭаацәаратә комитет иалоу аӡәи, аушьҭымҭацәа ааҧхьара зырҭаз, Дариеи,  Машеи, Зурики рыццо ҳәа Џыр ажәалагала иҟаиҵаз иадгылеит арҵаҩцәа реилазаара зегьы.
Абас ала, арҵаҩцәа реилазаара ишырыӡбаз еиҧш, автобус ҩажәеи ааҩык лақәыртәаны Риҵаҟа амҩа иқәлеит, доусы рымҩаныфақәа рыманы.
Автобус ашкол аҿынтә, аҿаныҩанаха нахыс. Аушьҭымҭацәа ашәа аацәырганы, ишырҳәоз мацара, Бзыҧҭатәи аҩхаа иҩыбжьалеит. Уаанӡа, шамахамзар, зегьы ирбахьан, рыбла хызкшаз акгьы ыҟамызт. Аха Риҵаҟа узлацо ажәытә цҳа инаркны, аҩхаа ианыныбжьала зегьы шанханы акәын, ирбоз аҧсабара ишахәаҧшуаз. Аҩхаа иҩыбжьалаанӡа ауп ашәа анырҳәоз, ушьҭа ашәа аҳәара иаҟәыҵны, аҧсабара иахәаҧшуан. Абас аблахкыга-ҧсабара џьашьауа ишахәаҧшуаз мацара, иҩеит Риҵа амашьынақәа раангыларҭаҿ равтобус наргыланы, дара шьапыла иахьынӡазнеиуаз, Риҵа иакәшаны ирбеит. Арҭ араҟа рыҿрықәдыршәеит рқыҭа аҿынтәи ара аус зуқәуаз, ҩыџьа аҧсуа хацәа – Матуа Шамели Леиба Ромеи.
Еиҳа иахьыҧшӡарҭоу аҭыҧқәа рҿы, рпатреҭқәа ҭырхуан. Убас, аамҭа рацәаны иргеит. Матуа Шамел дҩеин, аглиссерқәа ирықәтәақәаз драцәажәеит, аглиссерқәа иахьынӡарҭаху ирықәтәарц, аӡәгьы акапеи рымрымхырц, ашьҭахь заҟа шәатәу ааидкыланы иара ишәарц. Акласс анапхгаҩы, аушьҭымҭацәа иманы, аглиссерқәа ирықәтәарц акасса ианнадгыла, акассир лыбжьы аалырган:
– Иецу шәгәыҧ иахьынӡашәҭаху аглиссерқәа шәрықәтәа. Уи ахә ишәатәу, аҵыхәтәан, иааидкыланы ашәара ихы иадиҵеит, шәқыҭа аҵеи, ара аус зуа, Матуа Шамел. Зегьы акасса инадҵит. Акассир ишралҳәаз еиҧш, аушьҭымҭацәа иахьынӡарҭахыз аглиссерқәа ирықәтәаны, Риҵа агәы еиҩырссо ирхын.
Аглиссерқәа рықәтәара ианалга, Алхас Маша лымариа ааиҧшаан, абас леиҳәеит:
– Маша, Марҭеи бареи сшәыбжьагыланы спатреҭ ҭысхыр сҭахуп. Бара ибгәаҧхар иҟалоит, бсыцхраарц сбыҳәоит.
– Уи сара избап, – лҳәан Алхас аҭак илҭеит Маша. Маша днеин Марҭа дналацәажәеит. Афырҳәа Машеи Марҭеи ааин, Алхас иааидгылеит, убасҟан, марҭа даацәажәҩан:
– Апатреҭ сыцҭыхра уҭахызар, сара исоумҳәоз, аҳәаанхыҵтәи ақьаҕьариа дабоуҭахыз?
– Акрыздыроу, бысҿасыр ҳәа сымшәеи?
– Умшәан, ус анысҳәа, саныхәыҷыз ауп.
– Иабаҟоу, ааигәагьы исабҳәеитеи?
– Ааигәа исҳәаз азы саҭамыз… Аччара даҿын Марҭа.
Алхас ишиҳәахьаз еиҧш, Марҭеи Машеи дрыбжьагыланы, наҟ–ааҟ рыҩџьагьы рыжәҩақәа кны, хыџьара–ҧшьыџьара рпатреҭқәа ҭырхит. 
Марҭа акыр дааҧхашьан, аха лгәы иҭаз мҳәакәа илзымычҳаит.
– Алхас, ак уасҳәар сҭахын…
– Ибымҳәо ибҭаху.
– Уаргьы саргьы ҳамала…
– Уи ауми абзиа, – иҳәан рыҩҵьагьы еивагыланы рпатреҭқәа ҭырхит.
Абас аамҭа анырга, амлагьы иакит.  Ианаауаз иӡбаны ишрымаз ала, афатә–ажәтә  иааргаз рыманы, дәыҧшӡак аҿы илатәаны, акрырфарц акәын. Аха Леиба Рома имуит.
–Сара иахьысҳәо шәаалароуп, – иҳәан акрыфарҭахь инеиҧхьеит.
–Ибзиоуп, иаҳфо–иаажәуа усгьы ҳара иҳамоуп. – рҳәан акрыфарҭахь анеира иазыразхеит  аушьҭымҭацәа ирыцыз  реиҳабацәа.
Ааҧхьара зиҭаз зегьы шеицыз акрыфарҭа илыҩналеит. Астолқәа зегьы фатәы-жәтәыла ихиоуп. Дарбанзаалак, тәымк дыҟам, иҭацәуп. Аушьҭымҭацәа иааргаз афатә–ажәтә астолқәа ирықәырҵар рҭаххеит, аха иахьықәырҵоз аҭыҧ рмоуит. Убри аамҭазы Рома рыгәҭа дҩагылан, ус иҳәеит:
– Издыруеит шәаргьы афатә-ажәтә шаажәгаз, аха сшәыҳәоит, урҭ ара ицәыршәымгарц. Сара исҭахуп, счеиџьыка шәҿасҵарц.
Ус иагьыҟаиҵеит Рома. Афатә астол иагымзт. Рыжәтәыс алимонад маҷхәызма. Аушьҭымҭацәа реиҳабацәа ирыцыз рзы акониаки шампантәи ыҟан. Имыццакӡакәа араагьы аамҭа акыр рхыргеит.
Абас қьаф уны акрыфарҭа иааҩныҵит. 
Уи ашьҭахьгьы акыр иныҟәо иаван Риҵа аҧшаҳәа.
Аҵыхәтәан, Ауадҳараҟа идәықәлеит. Уа иахьҩеиз, аӡҵәҵәы ржәит, инаҧшы-ааҧшит иблахкыгаха иҟаз аҭыҧ ҧшӡарақәа иргәылан аҽнынтәарак. Зегьы акрыфа-акрыжә иҟоуп аӡәгьы амла дакӡуам, аха аушьҭымҭацәа иааргаз кьысда иҟоуп, иабаргои? Шьҭахьла иргар, Цәымпыл ихьыз ҳәа ишихыччоз еиҧш, даргьы ирхыччар ҳәа ишәеит. Убри аҿынтә аушьҭымҭацәа ирыцқәаз реиҳабацәа ирыӡбеит. џьара ҭыҧ ҧшӡарак аҿы  итәаны акрырфарц. Ус иагьыҟарҵеит. ҭыҧ ҧшӡак рыҧшаан, иазыҟаҵаны ирымаз рымпахьшьқәа лкаршәны рхәы лықәырҵеит. Иахьтәаз ааигәара аҧсшьразы иҩеиз аҧсуааи, харантә иааз милаҭқәаки рықәшәан, илеидтәаланы акрырфеит, ирыдтәалаз рқьафқәагьы ҟарҵеит.
Асааҭ фба реиҧш, изгәылаз аҧсабара ҧшӡа ааныжьны, аҳаракырантә, алаҟәырахь алыбаарахь рхқәа дырхеит. Урҭ злааз рышьҭа ихыланы илеиуан Бзыҧ аҧшаҳәа иаваланы, Бзыҧ аӡиас иахьӡарц рҭахушәа иццакны. Ус Бзыҧҭатәи аҩхаақәа ааныжьны, Аҧсны иагәылсны ицо, акаҭран мҩа инанылеит.
Уашьҭа амҩа иаша ианыланы ицон, рыҩныҟақәа рахь рхқәа рханы. Ашәа шырҳәац ирҳәон. Ус Џыр дахьынхоз, ааигәара ианнеи,  «Радеда»  аацәырыргеит. Уи ашәа шырҳәоз, агәара инҭалеит, изықәтәаз автобус агәара агәҭаны иангылан зегьы лыбааит. Иахьллыбааз Џыр игәараҭаҿы ауп, игәылацәа зегьы еизаны иҟоуп. Арҵаҩцәа Риҵаҟа имцақәази, агәылацәа аҭаҳмадацәа ара еиқәшәаз, «Радеда» ҳәо агәара иааҭалаз, «дабаҟоу, аҭаца иаажәгаз» ҳәа ҽхырҵаа ҟарҵон.
Ашьаҧа ҟаҵаны, ақәчагақәа рҭәны, афатә ықәын, арыфжәтә ықәгылан, абутилкақәа ирҭаҭәаны. Астол иагыз абысҭеи акәаци ракәын. Акәац жәны ақәаб иҭан. Абысҭа «ҧшшы» ахга иқәгылан. Иарзнак абысҭ ахәара иаалган, анҵарахьы ииасит амаҵуцәа. Абысҭа аанҵаны ишаалгаз еиҧш, атәарахь иеихеит. Раҧхьа арҵаҩцәеи агәылацәеи рахьтә иҟаз, аиҳабацәеи рнапқәа дырӡәӡәаны идыртәеит. Нас урҭ раҵкьыс еиҵбацәаны иҟаз.. Урҭ рашьҭахь идыртәеит, иахьатәи ачара зызку сынтәатәи ашкол аушьҭымҭацәа. Абарҭ зегьы шылатәаз еиҧш, иҧхаҵәы–ҧхпҵәуа акәац  жәны, ачанахқәа ирынҵаны, раҧхьа иаақәдыргылт. Абысҭагьы  ҿахра-ҿахра  ачанахқәа ирынҵаны раҧхьа инықәырҵеит. «Анцәа улҧха ҳаҭ», – рҳәан зегьы рхәқәа рнапқәа надыркит. Ҩба-ҩба, хҧа-хҧа ҿаҵа рфахьаны еиҧш, Џыр ифырџьан аақәихит, зегьы афыр-сырҳәа иаагылеит. Убасҟан, Џыр ибжьы аагеит:
«Анцәа ҳазшаз улҧха ҳаҭ. Анцәа абзиара ҟаҵала. Аҿар азҳара рауа, аҵара дуқәа ирылго, Аҧсны  дара имҩаҧырго, дара рыда даҽаӡәы аҳас дамоуа, иахьа иаҳхаҧаны иҟоу. Игәырҕьо иҩны Аҧсныҟа ишааз еиҧш, иҵәыуа, Аҧсны ааныжьны ртәылахь ицо анцәа ҳазшаз иҟаиҵааит», – иҳәан ифырџьан иржәит. Ари аныҳәаҿа адуцәа итәақәаз зегьы иржәит. Аушьҭымҭацәа реиҳабацәа ишырбоз, арыжәтә ржәуазма? урҭ алимонади аминералтә ӡи ракәын иржәуаз.
Итәақәаз ҿаҵақәак анырфа ашьҭахь, Џыр иаҧхьа иқәгылаз аҵәца аақәихын, аныҳәаҿа аҿааирхеит:
– «Ари зныҳәаҿоу анцәа уиныҳәааит. Анцәа агәабзиара уиҭааит. Угәы иҭаукқәо зегьы рҿы аманшәалара уауааит. Ухьӡ сҳәом, ужәла сҳәом, – ҳәа даалафын, Дбар заур анцәа уиныҳәааит», – иҳәан иаҵәца лҭыркәкәаны ижәит. Заур мап икит. Изуам ҳәа далагеит, аха аӡәгьы дидымгылеит. Аҩы зжәуаз зегьы иныҳәаҿа анырк, мап изацәымкит. Ус ҧыҭрак анааҵ, Заур аҽаца-ҽацаҳәа аныҳәаҿақәа рҿааирхеит, зегьы ҩагылеит иӡырҩуа.
– Ҳаиҳа зымчу улҧха ҳаҭ. Аҧсуа жәлари егьырҭ амилаҭқәа ҳара ҳзакәу еилкааны иҳацынхои, абзиара ҳзыҟаҵа, ус акәымкәа, Аҧсны Қырҭтәылоуп, Аҧсны ҳәа акгьы ыҟаӡам ҳәа иаҳҿагыло, ҳбызшәеи ҳадгьыли ҳамырхырц иқәҧо, Аҧсны анхара иақәиҭумтәырц суҳәоит, сукәыхшоуп ҳаиҳа зымчу»… Ари  аныҳәаҿагьы зегьы неизыҧшны уаанӡа ишыркыз еиҧш, раҵәцақәа ркуан.
Џыр идтәалақәаз рахьтә еиҳа иҭаҳмадаз аҵәца анаақәих, дааныҳәаны, ижәырц ианынеиҿеикуаз, акаҩҳәа «ура» аацәыригеит Џыр. Уи ицырҳәон итәаз зегьы. Уи нахыс, аныҳәаҿақәа зклак рзы «ура» рҳәон. Акраамҭа анҵы ашьҭахь, аҿар ҩагылеит, аха аиҳабацәа ахьтәаз, рааигәа иҟан,  рымала иаанырмыжьит. Џыр иаацәыригеит аркәашага ашәа. Аҕу дырган зегьы иааицдырҕызит. Иалагеит анапеинҟьара. Аҿар, уаанӡа итәаны игылахьаз рахьтә ӡҕабки ҷкәынки акәашара иналагеит. Џыр ахапа ааимидан, аҳәара дналагеит Алхас. Џыр иашәа Алхас ианааимида Џыр аҷкәыни аӡҕаби дынрыбжьаҧалан, икәашоз аӡҕаб длывагьежьны акәашара дналагеит. Арҭ зыкәашоз. Марҭа даарыбжьаҧалан, Џыр ицкәашара дналагеит. Уаанӡа Џыр ицкәашоз даақәҵын, лҩызцәа дынрылагылеит. Џыри Марҭеи еивагьежьны, акраамҭа акәашара иаҿын. Урҭ даарыбжьаҧалеит Алхас. Алхаси Марҭеи еиҽырбаны, ишыкәашоз, иаақәҵын, рҩызцәа инарылагылеит. Арҭ рашьҭахьгьы, акраамҭа ашәаҳәареи акәашареи ирҿын. Шамахамзар, имкәашоз ҳәа аӡәгьы дыҟамызт аушьҭымҭацәа рахьтә. Алхас Зурик дахьгылаз. Днеин, днаихәаҧшит. Нас Џыр ашәа анцәыриго ҳәа дыҧшны даатәеит. Ҧыҭрак ашьҭахь, аҵәыцақәак аник, Џыр еиҭа ашәа ааҭирҟьеит. Дҧырны даақәлеит Алхас. Аха аҭыҧҳацәа аӡәгьы рыҽдмырҵысит.
Убри аамҭазы, ахьшь акәҷышь имҵасны ианаго еиҧш, Алхас аӡҕабцәа ахьгылаз, днарыласын, Маша даалихын. Длыцкәашо, диманы даақәлеит. Ларгьы ҧсыуа ҭыҧҳак леиҧш, лхы пату ақәҵаны, дшыкәашоз, Алхаси лареи даарыбжьаҧалеит Зурик. Урҭгьы акрамҭа, еицыкәашон. Зурикгьы патула Маша лҩызцәа ахьгылаз, раҧхьа днаганы днауижәит. Иара дааҳәын, иҩызцәа днарылагылт. Абас. Аҩыжәра мыҩтәык рҿамҭакәа, шәаҳәаралеи кәашаралеи аамҭа акыр инаргеит. Арҵаҩцәеи агәылацәеи тәаны иангыла ашьҭахьгьы, еицәажәо, акыр аамҭа ргеит. Џыр усгьы иҩны дыҟан. Арҵаҩцәа рахьтә, аушьҭымҭацәеи рыкласс анапхгаҩи, акласси акласс нҭыҵтәи аусқәа реиҿкааҩ ҿыци аангылеит, егьырҭ зегьы рыҩныҟақә рахь ицеит.
Аушьҭымҭацәа аалаган, ирцәынхаз ачысқәа акалаҭ иҭаҵаны иҟарҵеит. Акәац хазы иҭарҵеит. Ачанахқәеи аҵәцақәеи зегьы еидыркылеит. Ақәчагақәеи ақәтагақәеи аанда авҵан иганы џьоукы ишьҭарҵеит. Арматура иалхыз аҵаргылақәагьы наганы, урҭ инарықәырҵеит. Уашьҭа иаанхаз, ачанахқәеи, аҵәцақәеи, ачуанқәа рыӡәӡәареи, аҕәымаҭәеи рҭыҧ ахь рнагареи акәын. Урҭ Џыр игәылацәеи иареи уаҵәазы ирзынрыжьит. Абарҭ аныҟарҵа ашьҭахь, иргәалашәеит ачуанқәа аӡы рҭаҭәаны ишааныжьтәыз. Уи ҟарымҵар, ушьҭан арыцқьара еиҳа ицәгьахон. Урҭгьы наганы акрант аҧхьа инадыргылан. Рызна-рызна аӡы ааҟарҵеит. Ушьҭа аӡәы акы рзиҳәо иҟам. Агәылацәа русқәа реиҳарак дара иҟарҵеит. Есышықәса аушьҭымҭацәа ирызкны ахәылҧазқәа мҩаҧыргалон, аха иабыкәыз, ас аушьҭымҭацәа иахьыҟарҵахьаз? Арҵаҩцәа ианраҳа даара ргәы иаахәеит. Арҵаҩцәа ракәым, адырҩаҽны ацхыраараз иаақәлаз агәылацәагьы уамашәа ирбеит,  патугьы ақәырҵеит.
Џыр арыжәтә зжәуаз, уи џьоукы–џьоукы реиҧш. иашьҭаз аӡәы иакәымызт. Аха иара иашьа иҧҳа лҩызцәа лыдкыланы иахьааигаз, иара дызлаҧшәымаз ала ус иахәҭоуп ҳәа иҧхьаӡеит. Џыр уи ауха аҩы шижәыз ақыҭа иаарылаҩит, аха аӡәгьыихеимҵеит, алаф алырхырц, алафҳәаҩцәа ирҳәазаап, – рҳәеит. Избанзар, цәгьароума, бзиароума, ма  даҽаџьароума, дахьнеиуаз, дахьааиуаз, рыжәтәк ижәуа, ахаан. аӡәгьы димбацызт. Аҭаацәа зегьы ыцәеит Ҭинагьы Дариагьы нарыдкыланы. Ҭинагьы Дариагьы аиарахь рхы андырхоз, Дариа ус лҳәеит:
– Ҭина, Маша слыцәшәоит, егьа бысҳәан, лара дтәым уаҩны дрылами.
–Дариа, иарбанзаалак, џьара шәарак ҟабымҵан, ус цәгьарак иалаҟоу. Цәгьарак згәы иҭоу, араҟа, аӡәгьы дыҟаӡам. Ибымбои, Зурикгьы ара дыҟоуп. Уи иашьак иеиҧш длывагылоуп, – лҳәан  Дариа лгәы аалырҕәҕәеит Ҭина.
– Ааи, аха, – лҳәеит Дариа, даарак лгәы шымнаӡоз удырратәы.
Џыр дшыҩиаз еиҧш, дынҭаҳәахаа ацәа дынҭанагалеит. Ҭинеи Дариеи акраамҭа еицәажәо ииан, нас урҭгьы ацәа инҭанагалеит. Аушьҭымҭацәа рашәаҳәабжь хааӡа ргәы иқәыҩуан. Аха урҭгьы, акранҵы ашьҭахь, рашәаҳәабжь ааиқәтәеит. Аҵх ашарахьы инеихеит. Усҟан, ҿымҭӡакәа зегьы аатәеит. Аӡәгьы «иҟыт» бжьы уаҳауамызт, хабалак, ҭынчран иҟаз. Аушьҭымҭацәа рашәаҳәабжьи рцәажәабжь ирылыҩны иуаҳауазу, ма  уаанӡа ҽнамҭуазу здыруада? аха арҭ ҿымҭӡакәа, еиқәышьшьы, ианаатәа, аҟармаҵыс абжьы хааӡа иаагеит. Аушьҭымҭацәа ҿымҭӡакәа ашара ианаҧылоз, иара ашәа хаа рзаҳәон. Ашәа хаа ҳәо амҩа иқәнаҵон, аҟармаҵыс. Уи иеигәырҕьон, иахьа аҧсҭазаара аилашырахь зшьапқәа еихызгоз аушьҭымҭацәа. Уи ашәаҳәара ишаҿыз, иаацәылашеит. Марҭеи Машеи еидтәалан. Урҭ наҟ-ааҟ, ирыдтәалан Алхаси Зурики. Алхас уаҩы  имаҳартә еиҧш, хәыҭ-хәыҭла ибжьы ныҵакны, Марҭа лахь ихы рханы ҿааиҭит:
– Марҭа, ак басҳәар сҭахын, азин сыбҭоума?
– Азин умоуп, Алхас, ишҧыҟәу азин шумам.
– Зурик иҭахуп Машеи иареи еиҩызцәа бзиақәаны иҟаларц. Урҭ цқьа иеибадырырц азы, уаҵәы, Аҟәаҟа дганы илирбарц иҭахуп.
– Зурик Маша Аҟәаҟа дганы илирбарц иҭахызар, дынлацәажәар, илҭахызар диццоит, илҭахымзар диццаӡом. Уи уаргьы саргьы ҳусс иалоузеи?
Алхас Марҭа илеиҳәаз, зхалеиҳәаз дыруп. Зурик Маша Аҟәаҟа дигозар, лымацала дшылмышьҭуаз идыруан,  ларгьы дрыццар акәхон. Лара урҭ данрыцца, иаргьы дрыццарц акәын Алхас ииҭахыз.
Уи Марҭа ианеилылкаа, даччан, инацылҵеит:
– Издыруада, саргьы сшәыцзар уҭахызар? Алхас дааҧхашьеит. Азнык азы ииҳәара иҿамшәо дааҟалеит. Нас мчыла иҧхашьара иҽаалихын, даацәажәеит.
– Ааи, исҭахуп.
– Уи азы ирдыруазароуп Ҭинеи Дариеи.
– Нас ирашәымҳәо.
– Зурик Ҭина  илеиҳәар ҧсыхәак азылуеит, аха уаҵәыҵәҟьа заацәоуп, – лҳәеит Марҭа дыччо, Алхас ииҳәаз лгәаҧхо.
– Уаҵәы заацәазар,  уаҵәашьҭахь ыҟами?
– Уи акы иамусуп.
–Ҳаинаалама?
–Мап, Алхас. Макьана ҳаинымаалаӡацт. Ҭина илашәҳәа ҳәа уасымҳәеи?
– Ҭина сара исызлаҳәаӡом, аха Зурик илеиҳәап.
– Ааи, Зурик иоуп, уара излалоуҳәозеи? Усҟан Зурики Машеи еицҵаны илзышьҭуам. Ҭина лара лхала илҳәаргьы алшоит «Марҭагьы дшәыцзааит» ҳәа. Ус лымҳәар, Маша дшәыцны лцара лҭахымзар, ибымуазар, «Марҭагьы дҳацзааит» ҳәа Ҭина илуҳәар дазыразхар алшоит. Уахатәи ала ҳаицәажәара азхазааит. «Абна алымҳа амоуп» рҳәоит ажәлар, – лҳәан Марҭа лажәа аахлыркәшеит.
– Ибзиоуп, Марҭа, ибҳәаз саҳаит иҳәан Алхас Марҭа дынлыдҵын, Зурик дахьтәаз днеины иацәажәара дналагеит. Аушьҭымҭацәа зегьы тәоуп, амра агылара иазыҧшуп. Зны-зынла рыбжьқәа ныҵакны, џьоук неицәажәоит ауп, ҭынчроуп. Алхаси Зурики роуп рыбжьы ныҵакны иааҟәымҵӡакәа ацәажәара иаҿу. Урҭ  амра агылара хыс ирымоума? Урҭ хыс ирымоу даҽакуп. Ус «уроо» ҳәа рыбжьқәа аагеит Алхаси Зурики,  азнык азы иҟалаз ҳәа акгьы рзеилымкааит. «Ҳамра гылеит», «Ҳамра гылеит» – ҳәа абжьқәа анаага ауп, иҟалаз анырба. Усҟан амра абз ашьхара иаавҵыҳәҳәан, маҷ-маҷ адунеи ақәыҧхара иналагеит. Аушьҭымҭацәа рбыжьқәа  шгац игон. Алхаси Зурики зегьы ирҳәо рҳәан даргьы рыбжьқәа нарыларҵеит. «Ҳамра гылоит», «ҳамра гылоит».  Ицәазагьы  ҿыхеит, арҭ рбыжьқәа заҳауаз зегьы ирҳәон: «шәымра гылааит», «шәымра гылааит» ҳәа.  Амра  шгыларыз, игылеит. Аҧсабара иқәҧсаз аӡаӡа еимхәыцқәа рбо, хыхь ахалара иаҿын амра, аушьҭымҭацәа рымра. Аушьҭымҭацәа гәырҕьо, игәыдибакыланы, аҧсшәа иеибыҳәо, аиҧырҵра иаҿын.




Зежәтәи  ахы

Машеи Марҭеи рымала заҵәык Џыр игәараҭаҿы иаанхеит. Абжьааҧнеиҧш, Џыргьы иахьа заа дзымгылаӡеит. Ажәра иашьцыламыз Џыр иаха иижәыз, ихы иҭагьежьуа иҭан, иҭууа иҟанаҵеит. Марҭеи Машеи неины, Ҭинеи Дариеи ахьиаз акәымкәа, даҽа уадак аҿы инаиеит. Урҭ аҷҷаҳәа, акраамҭа иеицәажәон. Ишеицәажәоз. Марҭа Маша илалҳәеит Алхас ииҳәаз. Уи Маша  ианлаҳа, ҩнуҵҟала даргәырҕьеит, аха лгәырҕьара лҵәахит лҩызаҵәҟьа  ләгьы «дысгәаҧхоит» ҳәа аахтны аргама илзымҳәеит.
Маша Зурик раҧхьаӡа данылба, амш инаркны, лгәы изцон. Уи нахыс, дылбацыҧхьаӡа, даҽа ҧсык аалыллазшәа, акалашәақәа, дҟалон. Аха урҭ Марҭа илалҳәозма? Лара илымаз Зурик иҿынтә абзиабара, акала иахылгарц Марҭа Маша длазҵааит:
– Марҭа. аиаша саҳәи. Бара Алхас бзиа дбымбаӡои?
– Марҭа дааҧышарччеит, аха ҿылымҭӡеит.
– Зҿыбымҭуеи! Сара быҟазшьала избоит уи бзиа дшыббо, ус ауми?
– Ус акәзааит, нас?
– Уи баргьы бзиа бибоит. Шәыҩџьагьы шәыбзиабара ҧшӡоуп, шәагьеиқәнагоит. Уажәы ашкол шәалгеит, аҵарақәа рахь шәцозар, акраамҭагьы шәеиқәымшәакәа шәаанхоит. Баргьы аӡәы дыббашт, иаргьы аӡәы дибашт, аха бара даҽаџьара бхы бмырхан, дбымҧсахын, иара бимҧсхуазар. Шәҵарақәа шәрылгар, шәыҧсҭазаара еилашәҵар, аразҟы бзиа шәауеит шәыҩџьагьы.
– Уи ҳаҧхьаҟатәи усуп, уажәнатә алацәажәара заацәоуп даақәыҧсычҳаит Марҭа.
– Сара еиҭабасҳәоит, дмыбҧсахын Алхас. Уи даара дыҷкәына бзиоуп. Акыргьы ҵуазар ҟалап шәара бзиа шәеибабоижьҭеи, ус ауми?
– Уи атәы сабымҳәан, уи акалашәақәа иҟоуп.
– Ишҧаҟоу?
– Маша, сара  излазбо ала, бара зегьы еилыбкааҵәҟьар, бҭахуп. Ус анакәха, аханатә ибасҳәап.  Сара Литвантәи санаа, харак имгақәа, исеиҳәеит: «Бзиа бызбоит» ҳәа.
– Нас иабҳәазеи, уи аҭакс?
– «Суҿасуеит»  ҳәа иасҳәеит. Уаҳа ажәак сеимҳәеит. Сиҿасыр ҳәа дшәаҵәҟьоу сыздыруам.
– Нас уажәоума «бзиа бызбоит» ҳәа анбеиҳәа?
– Уаанӡагьы исеиҳәахьан, уажәгьы исеиҳәеит.
–Нас иабҳәазеи?
_Иухашҭма, раҧхьа ус ансоуҳәаз, иуасҳәаз?
–Уажәыгь уи бҳәахома? – иҳәан даччеит Алхас.
–Нас уи нахыс.
–Уи нахыс ҳшыббо ҳаҟоуп, иззакәу сыздыруам, аха есымша дызбалар сҭахуп.
–Усҵәҟьа дыббалар бҭахызар, бзиа дыббоит, иара мап бцәызкуа иакәӡам.
–Ааи, аха ҳҵара…
–Шәҵарагьы шәахьӡоит, макьана шәажәӡам.
–Ибҳәо иашоуп, Маша иахьцалак, ҳара  ажәақәак иеибаҳҳәо ҳалагеит. Ҳгәы иҭоу аахтыҵәҟьаны, макьана цқьа иаҳзеибымҳәозаргьы, аха сара шәара шәоуп ирыцҳасшьо. Шәара, макьана шәыбзиабара атәы ажәакгьы шәымҳәацызшәа шәызбоит.
–Дарбан, иззыбҳәа, Марҭа, – дҵааит Маша.
_Зурики бареи шәоуп, исҳәо ззысҳәо, уаҳа дарбан.
– Ибазҳәада Зурики сареи бзиа ҳаибабоит ҳәа?
– Иара бзиа бибоит. Уи сара, ибзианы издыруеит.
– Баргьы бзиа дбымбакәа быҟам, аха ибҳәом акәмзар.
– Сара, макьана аӡәгьы бзиа дсымбаӡац, аха иҟалаша сыздыруам, – лҳәеит Маша лажәақәа аҩысҭаара аҵаҵаны.
– Нас уаҵәашьҭахь Ҭинеи Дариеи азин ҳарҭар Аҟәаҟа ҳамцаӡои?
– Аҟәаҟа ҳзымцои? Сара бара баҳаҭыр азы сцар алшоит.
– Избанзар, сара сқьаҕьариоуп.
– Уи иашоуп. Бара акыр ҳаинбраалеит. Ушьҭа саргьы қьаҕьариара бзызуеит. Сгәы иаанагоит Зурик Ҭина ианлеиҳәа, Аҟәаҟа ҳцаразы, лара даназыразха, агәра згоит Ҭинагьы дшазыразхо. Ус анакәха, уаҵәашьҭахь ҳаицны Аҟәаҟа ҳцоит. Настәи аусқәа шәнапы иануп.
– Иҟало аабап.
– Ушьҭа ҳацәап.
– Бзиоуп.
Ацәа зылацәақәа ирхыланы иҟаз арҭ аҭыҧҳацәа, минуҭқәак рышьҭахь иҭахәхәа ицәан.
Џыр дангыла, амра акыр ихалахьан. Иара ашьыжь дгылалон, иани иареи еицхырааны, рыжәқәа рхьалон. Нас ашкол ахь дцаанӡа ирахә ҭицалон. Иахьа заа дзымгылеит, иара дангыла, Мина ажәқәа хьаны иҭылцахьан. Уажәы Џыр дзызхәыцуаз, ақәчагеи атәарҭақәеи ачуанқәеи уҳәа иахьааргаз рҭыҧ ахь ргара акәын. Убри аамҭазы, ҷкәынцәақәак уардынла иааин, Џыр инапы амыркӡакәа ирыманы ицеит. Урҭ анцоз Џыр ибжьы аарықәиргеит:
–Урҭ ижәго рҭыҧ аҿы ианыҟашәҵалак, арахь шәмааикәа шәымун. Сшәызҧшуп ҳәа.
Џыр ишиҳәаз еиҧш, изеиҳәаз русқәа ианрылга, иара иҿы иааит. Урҭ анааи, егьырҭ игәылацәагьы ааины, абысҭа уны акәац рҧханы илатәеит. Ихамырҟьацәакәа рқьафқәагьы ҟарҵеит.
Ҭинеи Машеи Дариеи хәылҧазынӡа иҟан. Урҭ Џыр изымгеит ижәны дахьыҟаз азы. Аха ҷкәынак диҳәан, ишьҭит. Урҭ ахьцоз Марҭагьы дыргеит.
Ҭина лҿы Зурик днеины ус леиҳәеит:
–Ҭина, Марҭа акыр балҳәахьоума? Аинститут аҿы ҳнеины, ҳанкыдҵааларц иеибаҳҳәан.
– Ааи, исалҳәеит. Шәца. Еилышәкаа иҟоу иану. Шәыҽҧышәшәа, иҟало шәбап.
– Ҳахьцо, Машагьы дҳаццар, иҟалои?
–Шәахьцо, Маша дшәыццар, акымзарак ҟалом. Амала. Лан илуазар. Лан ҳлазҵаап. уи илҳәо ҳаҳап, – лҳәан Ҭина, Дариа луадаҿы днеин, длазҵааит:
– Зурики Марҭеи Аҟәаҟа ицоит, аинститут аҿы инкыдҵааларц. Машагьы дыргар рҭахуп. Бара бгәы иаанагои?
– Сара Зурик сицәшәаӡом. Марҭагьы дыҟазар, дрыццааит лара илҭахызар. Аҟәагьы ҽеишәа илбап, – лҳәеит Дариа.
Уи акәхеит, Марҭеи Машеи рҽеилаҳәа-рҽеилаца минуҭқәак рышьҭахь руада иаадәылҵит. Агәараҿы игылаз аҧса аҵаҟа дырзыҧшны дтәан Зурик. Арҭ аҳәсахәыҷқәа ааины ианааидгыла, дҩагылан, аҧсшәақәа ааибырҳәеит. Нас иара раҧхьа дгыланы иҿынеихеит. Уи иҿанынеиха, даргьы наишьҭалеит, ҩажәа минуҭ рышьҭхь иҩеит автобусқәа ахьаангылоз, уа дрызыҧшны дгылан Алхас. Алхас арҭ иааиз аниба, аҧсшәа реиҳәеит игәыдкыланы. Раҧхьа Зурик дгәыдикылеит, нас – Маша. Анҭ гәыдкыланы, аҧсшәа раҳәаны, Марҭа лнапы лымхны аҧсшәа леиҳәозма? Ма леихырхәара азирхозма? Егьырҭ иҩызцәа аҧсшәа шреиҳәаз еиҧш, Марҭагьы даагәыдкыланы, дагьааигәӡит. Алхас Марҭа дыгәӡны, аҧсшәа анлеиҳәа, лара амца ҩылыхҟьеит. «Ус ҟасымҵар акәын» ааигәахәит иара, аха иҟаиҵашаз ҟаиҵахьан, уи шьҭа уаҳа аарҳәышьа амамызт. Марҭеи Машеи ахьгылаз иааныжьны, Зурики Алхаси акассахь рҿынархеит. Акасса ианнадгыла, аблеҭқәа раахәаразы ажәа ааимаркит арҭ аиҩызцәа, аха Алхас Зурик иаҧхьа днеин, агәараан игылаз иашьҭахь днеины днагылеит.
– Шәара шәоума, ашьҭахь игылоу? – дҵааит Алхас.
–Ааи, сара соуп ашьҭахь игылоу, иҳәеит Алхас зашьҭахь днеины днагылаз ахаҵа. Алхас зшьҭахь дгылаз зегьы жәаҩык раҟара ыҟн. Акассир урҭ аблеҭқәа рыҭара рацәак дадымхалеит, аха аблеҭқәа ахьиоуз ашьҭахьтәи аҭыҧқәа рҿоуп. Даҽа маҷк аҟара иаанхар, ари ареисаан аҿы аблеҭқәәа роуамызт. Урҭ даҽа сааҭк аҟара азыҧшра рықәшәон. Алхас аблеҭқәа анамих ашьҭахь, Зурики иареи неины инарыдгылеит Марҭеи Машеи  ахьгылаз.
– Аблеҭқәа амҳхит, аха ашьҭахьтәи атәарҭақәа рҿоуп, аблеҭқәа ахьҳауз, уаҳа иамуит, – иҳәеит Алхас, ашьҭахьтәи атәарҭақәа рҿы аблеҭқәа иамихыз иаҭәамшьо.
–Ашьҭахьтәи аҭыҧқәа рҿы акәзаргьы иуадаҩым, иаҳмоуӡар аҵкьыс еиҕьуп, – лҳәеит Маша.
Рыҧшьҩыкгьы иеицны автобус раҧхьатәи ашә иаатыз инадгылеит. Ашьҭахьтәи ашәқәа аркын, избанзар, аныҟәцаҩ аблеҭқәа гәеиҭон, апасаџьырцәа анлыбаауа рбылеҭқәа ргәаҭара еиҳа имариахон азы. Уаҟагьы агәараан игылан.  Ргәараан анааи, Марҭеи Машеи раҧхьа иҩыхәнеит, нас Алхаси Зурики ҩыхәнеит. Доусы рҭыҧқәа рҿы инатәеит. Аҭыҧқәа дырҭәит, аха автобус макьана игылоуп, аҧхьатәи ашә шартыц иартуп. Аныҟәцаҩ имбошәа ҟаҵаны дтәан. Акатаҳәа автобус аҭалара иаҿын. Автобус иҩхалаз џьоукы, аҭыҧ амамшәа анырбалак, шьҭахьла, иллыбаауан. Иццакуаз наскьаны инагылон. Убас мацара атәарҭақәа рыбжьара унацәа узрыламкуа иаабжьдырҭәааит. Аҵыхәтәан, иҩаҿхьнылаз амардуан дҩаҿагылт. Аныҟәцаҩ иовтобус уаҳа амкуашәа  аниба, ибжьы акыр иҩхацаланы. ҿааиҭит:
–Шәҽааидышәкыл, шәҽааидышәкыл, шәара шәеиҧш, арҭгьы цар шырҭаху шәзымдырӡои? – иҳәан ашә дҩахан, иааиркит, автобусгьы аҿынанахеит. Ари автобус Аҟәаҟа ахы рханы инеиуан. Харантә иааз аҧсшьаҩцәа, аҧсабара ҧшӡа рыҧсы рзалымхуа иахәаҧшуан, иахьцоз. Урҭ реиҧшҵәҟьа акәымзаргьы арҭ аҧшьҩык иеицыз рахьтә, Зурик ида иқәыҧшқәамзи, знык-ҩынтә раҟара. Иахьазаргьы уаҳа Аҟәа имаацызт. Зурик ақалақь аҿы дынхон дагьреиҳан аҟнытә, акырынтә Аҟәа даахьан, арҭ аҭыҧқәа ибла хыркхьан, уажәы даарак рыхәаҧшра аинтерес имамызт. Автобус аидара ҕәҕәаны иаман, еихо аарлаҳәа ицон. Аха Ешыра архәарақәа ираҩсны, аиашарҭа инықәлеит. Ишьҭхысаа Аҟәаҟа  ахы рханы инеиуан. Ус Гәымсҭа ацҳа инықәсын, акаршәра ианыланы ишнеиуаз, автовокзал инадгылт, ашьшьыҳәагьы, иаангылеит. Уи ашәқәа шаркыц иаркын. Аҧхьатәи ашәқәа аатит. Аблеҭқәа гәаҭо апасаџьырцәа роужьра даҿын, аныҟәцаҩ. Ашьҭахьтәи ашәқәа шаркыц иаркын. «Ашьҭахьтәи ашәқәа аарты ҳәа џьоукы аҳәҳәара иаҿын. Аха аныӡәцаҩ иааиртуамызт, аблеҭ змақәамыз ицәцар ҳәа дшәаны. Ус зегь рышьҭахь иллыбааит: Машеи,  Марҭеи,  Алхаси, Зурики. Урҭ акраамҭа, инаҧшы–ааҧшуа, иахьыллыбааз игылан, нас амҩахь иҩхалеит. Иахьыҩхалаз акәын автобусқәа ахьаангылоз. Раҧхьа иааиз, автобус инҭалан, ақалақь агәынӡа ицеит. Уа акәын иахьыҟаз арҵаҩратә институти, амедицинатә училишьеи. Раҧхьа аучилишье аҿы иҩеит. Еилыркааит ҧышәарақәас ирҭиқәоз. Уа аҧышәарақәа ирҭиқәоз абарҭ амаҭәарқәа ракәын: ?. ахимиа – ҿырҳәала, №. абиологиа – ҿырҳәала, аурыс бызшәа – ахҭҳәаа аҩра.
Аҧышәарақәа рыҭираз акы ҟарҵашазаргьы рыбҕа ҧызҵәоз апаспортқәа рымазар акәын, насгьы ҩышықәса иреиҵамкәа ааглыхрақәеи, аргыларақәеи, ма аколнхарақәеи рҿы уҳәа аус зларухьо ала, ашәҟәы рымазар акәын. Сынтәа иалгоз. Ибзиаӡаны ашкол иалгази, мамзаргьы ибзиаӡаны аҧышәарақәа зҭизи ракәын, аҧышәарақәа рышьҭахь апаспортқәа зырҭоз. Зурик ҩышықәса аус иухьан. Уи апаспорт иман. Аҧышәарақәа ҭины, акокурс аҿы дызиааир, дҭалон. Егьырҭ ибзиаӡаны аҧышәарақәа рзыҭир, иҭалон, аха уи аигәыҕра уадаҩын. Ажәак ала, иуҳәозар, аучилишьеи аинститути рҭалараз иаҭахқәаз зегьы еилыркааит. Аха дара зҭалап ҳәа игәыҕуамызт. Избанзар, аҧсуаа, шамахамзар. Ирыдыкыломызт, аӡәык–ҩыџьак рыда. Урҭ бҕа ҕәҕәак змази, ма аҧара рацәаны измази ракәын. Аҧсуаа мацара ахьрыдыркылоз, аҧсуа бызшәеи алитературеи, аиҵбыратәи аклассқәа рырҵаҩцәеи иахьазыҟарҵоз  ракәын. Арҭ аҧшьҩык гәыҕра дук рымаӡамкәа аучилишьигьы, аинститутгьы нрыжьны ицеит. Имида–гәидаха инеиуан урҭ амҩа ианыланы, аха иахьцо рзымдыруа. Ус ишнеиуаз, Зурик дааҭгылан, иҩызцәа раҧхьа дгыланы  ҿааиҭит:
–Иаҳҭии, иаҳзымҭи ҳдокуменқәа алаҳҵап, нас иҟало аабап.
–Ибзиоуп, – рҳәеит Алхаси Марҭеи. Зурик идокументқәа шрыдыркылоз усгьы ирдыруан.
– Шәаала амаамынқәа рпитомник ахь ҳцап.
– Ибзиоуп, – иҳәан Алхас, Зурик ииҳәаз  даазыразхеит.
– Шәара ишышәҭаху, – рҳәеит Марҭагьы машагьы.
Аиҩызцәа ас ианеизыразха, иеицны, амаамынқәа рпитомник ахь рҿынархеит. Дук мырҵыкәа апитомник ахь ахаларҭа инадгылеит. Уаҟа хҩы–ҧшьҩы раҟара аҭакәажәцәа тәаны азараҟьа рҭиуан. Алхас раҧхьа дназыдгылаз аҭакәажә аҧара налиҭан:
– Абарҭ еицу акака рыҭ, – иҳәеит.
Аҭакәажәцәа ақьаад рҳәырақәа ҟаҵаны, азараҟьа ҭаҧсаны, асаан ҟьаҧс ианҵаны, ирмазеины илымаз, иахьаныз иааныхны, иеицыз зегьы акака надлыркит. Атакәажә «иҭабуп» ҳәа налаарҳәан, дара амаамынқәа рпитомник ахь ицарц амарда иаҿгаз амардуанқәа ирҿаланы рҿыҩархеит. Агәашә аҧхьа ианҩеи амаамын ан ахәыҷы ашьамхы  иқәыртәаны, акы ишалаҧшуаз, анҭ иҩеиуаз анаба, «азараҟьа сырҭоит» – ҳәа  агәы иаанаган, аҧа хәыҷы анапы кны, аанда иааины иаадгылеит. Уи иашьҭарххны, егьырҭ амаамынқәагьы ааин, аихатәы аанда рызнапык ала икны, егьи рнапы аанда инкылырҳәҳәаны иркын. Иеицыз аиҩызцәа ирмаҷ-рмаҷны азараҟьа рырҭон амаамынқәа. Дара ауаҩы иеиҧш, азараҟьа гәылхны, ацырақәа рҿы иҭаҧсо, ацәақәа наҟ инкаҧсо, афара иаҿын. Аиҩызцәа уамашәа ибаны, иччо, амаамынқәа ирыхәаҧшуан. Дара ишырхыччоз анырбалак, амаамын дуқәа рылақәа ҵархәны, ирхыччоз инарыхәаҧшуан. Азараҟьа ирымаз анынҵәа, амаамынқәа еилыркаан, ицаны рҭыҧқәа рҿы инатәеит. Аиҩызцәа иеицыз шьҭахьҟа иаагьежьит. Урҭ уаҳа ажәакгьы иеибымҳәаӡакәа, еицны инеиуан, аҷҷаҳәа иеицәажәо. Ус ишнеиуаз аботаникатә баҳча инадгылт.
– Ҳанҭаланы иаабап, – иҳәеит Зурик, рыҧшьҩыкгьы шеицыз агәашә аҧхьа иааины, ианаадгыла. Аӡәгьы мап имҳәаӡеит. Зурики Машеи  иеицны агәашә ианынҭала, Алхаси Марҭеи урҭ инарышьҭалеит. Апарк иҵганы амҩақәа хабалак иган. Дара, хазы-хазы амҩақәа инарнылеит. Арҭ аиҩызцәа иеицыз ари абаҳча инҭалаанӡа ирҳәоз аҵара ишҭалаша акәын. Аха уажәы абзиабарагьы нацырҵо иналагеит. Урҭ хазы-хазы, апарк иҵгаз амҩақәа ирныланы, аботаникатә баҳча ҧшӡа иҵаланы ишнеиуаз, ишымгәыҕӡоз иеицәыӡит. Алхаси Марҭеи наҧшы-ааҧшит, аха рҩызцәа рымбеит.
– Арҭ џьара итәеит, ҳәарада, ҳаргьы џьара ҳтәап, бгәы иацәымҕымзар, – иҳәеит Алхас.
 – Изаҭахи атәара, уааҧсама, Алхас? – лҳәан Алхас азҵаара илҭеит Марҭа.
– Сааҧсазаргьы ҟалоит, – аҭак ҟаиҵеит алхас. Марҭа дааччеит. Ус ишнеиуаз, раҧхьа инзыдгылаз аирымӡ ахь иҿынеихеит Алхас. Марҭагьы лыжәҩа ааникылан, ашьшьыҳәа уахь дналыхеит. Лара мап мкӡакәа, Алхас дахьынлыхаз ахь лҿыналхеит. Рыҩџьгьы неин, инеиватәеит. Алхас Марҭа лнапы ахьааникылаз, длеилҧсаа дцеит. Акраамҭа ҿымҭаӡакәа итәан. Ииҳәо иҿашәомызт. Алхас. Марҭа лакәзар, лгәа аҭҳара-ҭҳара ҳәа еисуа, ииҳәарызеишь ҳәа дӡырҩуа дтәан, нас иҽааиҧсахын:
– Ибыхьи, Марҭа, зҿыбымҭуази? – иҳәеит Алхас.
Ҳауа изыхәҭада раҧхьа ацәажәара?
–Усгьы аҧҟара ыҟоума?
–Акыр здыроу? – лҳәеит Марҭа лылақәақәа ҭырхаха Алхас дҩеи–аҧшын.
–Ус акәзар, раҧхьа ацәажәара сара сакәхап изыхәҭоу, аха раҧхьа сажәа ацәыргара сацәжәоит.
–Узыцәшәозеи?
–Бысҿасыр ҳәа.
–Сызхауҿасша ажәа уҳәар, суҿамсуеи?
– Афбатәи акласс аҿы ҳантәаз, ибасҳәаз ауп уажәгьы ибасҳәарц исҭаху. Усҟан «суҿасуеит»  ҳәа сабҳәеит, уажәы ус сабҳәарыма?
– Усҟан, схәыҷымзи, сгаӡан.
– Уажәы бҟәыҕамхеи? Марҭа илҳәаз лажәа ахы ахьцоз еилылкаан, дааҧхашьан, лхы лалырҟәит. Алхас инапы неиган, Марҭа лнапы инақәиҵеит. Акыр иҧсы ихәлашәаны дтәан. Иҧсы анааивига ашьшьыҳәа даацәажәҩан:
– Ушьҭа иааӡо егьыҟам. Сара бара быда схәарҭам, исҳәо базыразума, Марҭа?
– Аҵара ҳалымгакәоу?
– Мап, аҵара ҳалгароуп, аха издыруазароуп, сара бзиа сызбо дышсымоу.
– Уҵраҿы уи ухәарҭахап угәахәуоу?
– Ҳәарада, исыхәоит. Исразҟхода ҳәа аҳәсахәыҷқәа срышьклаҧшуа аҵкьыс, исразҟхо заа дыздыруазар, шҧасзеиҕьым.
– Саргьы исзеиҕьхару?
– Ҳәарада, ибзеиҕьхоит…
Нас иаҳзеиҕьхо шаадыруа, мап кышьас иаҳҭоузеи?
–Сылашара, Марҭа, ари «ааи»  ауп иаҵанакуа ус ауми?
– Ус акәзааит нас…
Алхас, убас дгәырҕьеит амҵәыжәҩақәа иманы ажәҩан даҵакьысуа, дҧыруа, дхоушәа еиҧш. изымдырӡакәа инапы аҿынаирхан, лыжәҩахыр аанкыланы даидирҕәҕәалеит, иҟаиҵаз шиам анеиликаа: «Саҭамзааит, Марҭа», – иҳәан инапы иара иахь даахеит.
– Иуасҳәари «суҿасаанӡа» аҭамзаара шьҭоуҵеит. Уажәтәи ала иуанасыжьуеит, – лҳәеит Марҭа.
Убри аамҭазы, Зурики Машеи ахьтәазгьы абзиабара акәын излацәажәоз.
Арҭ араҟа ишылатәаз еиҧш, уаҳа ажәак мҳәаӡакәа Зурик Маша даагәыдикылан дааигәӡит.
– Маша, сара  даара бзиа бызбоит. Бзиа бызбоижьҭеигьы акыр ҵуеит. Ихабҵоу сыздыруам акәымзар, иҳәан Маша лхы игәы инадиҵеит инапы ала.
–Ус, ҟоумҵан, ус, – лҳәеит Маша, ахал хы зурик игәы иадырҕәҕәала иахьиикыз даамыхеит.
–Маша, бзиа бызбоит, – иҳәахт Зурик
–  Зурик сумжьаӡои?
– Бышҧазжьо, сеилагама?
– Ус амц зҳәақәа рацәаҩуп.
– Аиаша зҳәақәо еиҳаҩуп.
– Уара уиашоуп, аха аиаша зҳәақәо рахь ҳара ҳаҵанакыр аха…
– Ҳаҵанамкратәа ҳзыхҟьеи?
– Акрыздыроу? – лҳәеит Маша лгәы еиқәышьшьы.
–Сара бысцәымшәан, абжьысра сгәы иҭаӡам. Сара сгәы иҭоу аҵареи анхареи роуп. Унхарц азыҳәан бзиа узбо, бзиа иубо, аҧҳәыс думазароуп. Ус иҟоу бара бакәзар сҭахуп.
– Ааи, аха сшәоит.
– Бзыршәои?
– Усҟан схәыҷын, ҳгәылак Аҧсны лыҧсы лшьон. Қырҭуак бызгоит ҳәа джьаны, длыцныҟәон. Рчарагьы аҿҳәара арҭеит. Ҳаҧыхьа уажәааны ҧсшьара данаауа, акәхеит аҿҳәара, аха адрҩашықәсан дана, уаҳа ихабар лымбаӡеит. Сыҩны ауп ҳәа иара илирбаз аҿы днеины данҵаа, дзазҵааз аҧҳәыс ус лалҳәеит:
– Уи, Қарҭтәын, усҟан, ара ҧсшьара ҳәа дааны дыҟан ауп, уи ара дышҧанхои? Уи дахьынхо Қарҭ ауп. Нас ишҧалурыз ари аӡҕаб рыцҳа. Днагьежьны, дызлааз адәыҕба дынҭалан лыҩныҟа дықәланы дцеит.
– Маша, бгәы ишҧаанагои, саргьы ус бзызур ҳәа бшәома?
– Ааи, Зурик, ус сшәаргьы ҟалоит.
– Бымшәан, Маша, бымшәан. Сара ус иҟоу ауаа среиуаӡам, ус иҟоу ауаа сара сраҕацәоуп.
– Зурик, изызӡои, саргьы уара бзиа узбоит. Уара уеиҧш, саргьы уара бзиа узбоижьҭеи акыр аамҭа ҵуеит. Раҧхьаӡа уаргьы саргьы ҳанеибаба, уара бзиа сануба, саргьы бзиа узбеит, аха ҳара ҳмеицәажәеит акәымзар. Уара ишудыруа еиҧш, сара Москватәи амедицинатә институт аҿы аҧышәарақәа ҭины аҭалара сгәы иҭоуп. Сара арахь сзааз уара узоуп. Уара ишуҳәаз еиҧш, сара бзиа субаҵәҟьозар, уааи, ҳаҽҧаҳшәап, Москватәи еиҳау аҵараиурҭақәа рҭалара. Уа иҟоуп аргыларатә институт. Аҷкәын изы уи аинститут даара ибзиоуп. Уа аҷкәынцәа еиҳагьы ирыдыркылоит аӡҕабцәа раасҭа. Уара апаспорт умоуп. Ашкол уаналга ашьҭахь ҩышықәса аргылараҿы аус уухьеит. Уи зырҵабыргуа ашәҟәгьы уџьаба иҭоуп. Уахәшьарақәа бзиоуп, лымкаала аматематика удыруеит, черчениеи асахьаҭыхреи рзы аҟыбаҩ бзиа улоуп. Сара сгәы иаанагоит, ари афакультет уҭалоит ҳәа. Зурик, азныказ ииҳәара-ииура изымдыруа даақәхеит. Ашьҭахь, цқьа данхәыц,  Маша илҳәаз дадгылеит. «Дыбзиоуп Маша, адырра бзиа лымоуп. Лара сыҧсы еиҧш дысгәаҧхоит. Ҳара ҳаҩџьагьы иреиҳау аҵара ҳазҭалар бзиоуп, ма  ҳауаӡәы ҳазҭаларгьы, изҭамлаз даангыланы, аусура дцалап, иҭалаз институт ахь дцалап», – ааигәахәит иара.
Марҭеи Алхаси ахьтәаз иҩыгылан, рҿынархеит. Урҭ неиуан аботаникатә баҳча иҵганы игаз амҩақәа рахьтә акы ианыланы. Ус ишнеиуаз Машеи Зурики ыҟоуп ҳәа ргәы иахьҭаӡамызт аҭыҧ аҿы итәаны ишеицәажәоз анырба:
– Угәы ишҧаанагои, иаанҳажьрыма, шьҭа, аботаникатә баҳча, ҳаӡҕабцәа амла иаҳаркит. Урҭ акы инаҳарцҳап, ҳаргьы акы ҳнацҳап. Ус еиҳа еиҕьзар ҳәа сгәы иаанагоит, – иҳәеит Алхас, Марҭеи иареи аанымгылаӡакәа, Зурики Машеи ахьтәаз, ирывсны иахьнеиуаз.
– Аиеи. Алхас, уара аиаша уҳәоит, шьҭа иаанҳажьып  аботаникатә баҳча. Џьара ҳнеины, акы ҳнацҳап, нас акатер ҳанҭаланы, амшын агәы ҳанхылап. Уи зегьы иреиҕьу ҧсшьароуп, ус ауми, иҳәан дҩагылеит. Уи ишьҭарххны дҩагылеит Машагьы.
– Ус ауп, ус. Уи ушьҭан ҳалацәажәап. Уажәы иахьаҳҳәаз ҳцоит, – иҳәан ишцац еиҧш, Марҭеи Алхаси иеицны инеиуан. Акыр ианынаскьа, Алхас иашьҭахьҟа дааҧшызар, Зурикгьы  Машагьы рышьҭаланы иааиуан, «баангыл анҭ ҳарзыҧшып», – иҳәеит Алхас Марҭа лахь днаҧшны. Марҭа дааҭгылеит. Урҭ ирыхьӡеит Зурики Машеи. Рыҧшьҩыкгьы шеицыз, аботаникатә баҳча агәашә инҭыҵит. Уаанӡа ишырҳәахьаз еиҧш, раҧхьа инзыдгылаз крыфарҭак иныҩнылеит, Алхас агәаран днагылеит. Егьырҭ иахьҭацәыз ҭыҧк аҿы инеины, инатәеит. Алхас игәаран анааи, ҩызцәа неины ачанахқәа рҭәны ахәыҟаҵаҩ адахҭа иқәиргылоз, акатаҳәа иқәхны агара иаҿын. Аҵыхәтәан иара ихәы аақәхны, иманы днеин иааигаз астол инықәиргылеит. Даагьежьын, ачанах  азна ачеи алимонадқәеи ааиган, астол агәҭаны инықәиргылеит. Акрыфара иналагеит. Акрыфара иаҿын, лассы-лассы алимонад инахәо. Ус акрыфаны  иалгеит. Акәакьҭаҿы анапырӡәӡәага ахьыҟаз, инеин раҧхьа Марҭеи Машеи рнапқәа ӡык нақәырҭәеит, нас Алхаси Зурики. Зегьы рнапқәа анырыӡәӡәа ашьҭахь, акрыфарҭа индәылҵын, аладаҟа игаз амҩа ианыланы рҿынархеит. Илеит амшын асқьлаҿы. дара шлеиҵәҟьаз еиҧш, акатер уаала иҭәны асқьала инадҵит. Акатер иазымгақәазгьы ҧыҭҩык асқьала иқәгылан. Уи ахьцаз сааҭки бжаки амҩа иқәхон аҟнытә, иазҧшыр акәхеит. Акыр илеи-ҩеиуа аамҭа рхыргон. Нас Зурик днеин, аршәы ахьырҭиуаз, аҿхышә днадгылеит. Рыцыҧхьаӡа аршәы ааихәан астол инахатәеит. Аршәы ыфо, акраамҭа итәан. Ус аамҭа ааизаап, акатер ааины. Аҭыҧ аҿы инадгылеит. Аматросцәа ааин, ашаха шәпақәа рыла. Ирхханы инкыдырҳәалеит. Амшын ацәқәырҧақәа думызт, аха егьаумҳәан, акатер дырҵысуан. Матроск ҕәҟьаҟьак ааиган, акатери асқьалеи рҿы ахқәа нықәиҵеит. Нас аӡәаӡәала рыжәҩақәа куа мацара, акатер аҟнытә асқьалахьы рнагара  дналагеит. Акатер ауаа рлыбаара акыр иадхалеит.
Урҭ акатер алыбаара иахьынӡаҿыз, ҿыц катерла амшын агәахьы ахылара згәы иҭаз аблеҭқәа амхны, агәаран игылан. Урҭ ирылан: Алхаси, Зурики, Машеи, Марҭеи. Акатер илыбаашаз анлыбаа ашьҭахь ҿыц акатер иҭалозгьы, илыбааз реиҧш, аматрос аӡәаӡәала рнапқәа куа мацара, акатер рҭәны ауаа нақәиртәеит. Акатер иақәтәашаз анақәтәа ашьҭахь, аамҭа амцхә мгаӡакәа, радиола ишдәықәлоз нрылрҳән. Шахала изыдҿаҳәалаз агәашь аматорс иааҧиртит. Амшын ацәқәырҧақәа акатер иадсылоз, ишаргазҽазуаз асқьала инадҵит. Акатер цон амшын агәы иаханы. Уаантәи ибзианы Аҟәа рбон. Зегьы ргәы иахәаны акәын Аҟәа ишалаҧшуаз, избанзар, Аҟәа унаргәыҵа иангылоушәа ахы-аҵыхәа зегьы убон, џьоукы акатер аҩнуҵаҟа иҭаланы арыжәтә ржәуан, џьоукы, гәыҧ–гәыҭла, еидгыланы ашәа рҳәон. Џьоукы  рыӡҕабцәа рыбҕа рнапқәа акәыршаны, уажәы-уажәы рқьышәқәа инрыгәӡуа, игылан. Арҭ Марҭа иахьылбоз дыҧхашьаны илымбозшәа ҟаҵаны, зымҩакы дыҧшуа дгылан. Марҭа лҩызцәеи лареи акыр игылан, нас инеины рҭыҧқәа рҿы инатәақәеит. Ус итәан ашәа зҳәоз ирзыӡырҩуа.
Ашәа рҳәон, еиҳарак, қырҭшәалеи урысшәалеи. Ашәаҳәара ианаҟәыҵлак, амузыка аабжьаргалон. Уи амузыкагьы, ма иқырҭшәан, ма иаурысшәан. Машәыршәа акәзаргьы, аҧсышәала ашәакгьы уаҳауамызт. Алхас изымчҳазт,  ҿааиҭитҚ
– Аҧсышәала ашәак ашәырҳәеи, аҧсышәала.
– Аҧсышәала апластинка ҳамаӡам, ҳәа бжьык аарылаҩит, акатер иақәтәаз зегьы.
– Иаашәхәар, иҟалои?
– Џьаргьы ирҭиӡуам. Аҧсуаа ашәа рызҳәаӡом, апластинка зларҭиуеи? Убри аамҭазы, Алхас Зурик  ихы наидикылан:
– Уааи, Зурик ашәак ҳҳәап.
– Ҳаҩџьа  ҳамацароу?
– Ҳаҩџьа ҳхала, зны, ашәаҳәара ҳналагап, нас аӡәыр ҳадгылозар, аабап.
– Иҳадгыларыда, ара иҟоу зегьы аурысқәеи ақырҭцәеи роуп.
– Иауазеи, аҧсуаа ҳаҟамкәа, исыцшәырҕыз, – иҳәан аркәашага аацәыригеит рган аҿы игылаз аҧсуа ҷкәын. Даргьы иааицдырҕызын, ашәа хааӡа ишырҳәоз, анапеинҟьра иналагеит. Афы исызшәа дкәашо даақәлеит Алхас. Уи иҽынеиҵыхны акәашра илшо дыҟамызт. Ариадқәа рыбжьар, ҭыҧ ҭшәараҿы ишьапқәа рықәыргыларҭа аҭыҧ имоуа, акәашара даҿын. Урыс хаҵак дҩагылан:
– Аҭыҧ рышәҭ, аҭыҧ ҳәа аҳәҳәара даҿын. Маҷ-маҷ инаскьа-ааскьо мацара, излауаз ала аҭыҧ рыҭара иналагеит. Ус дықәҧрааны дкәашо даақәлеит Марҭа. Алхас  диҧсахит урыс ҷкәынак, нас қырҭуак, нас Зурик. Аҵыхәтәан, Марҭа дааҧсашәа анылба, Маша Марҭа даалыҧсахит. Зурики лареи акәашар иалагеит. Урҭ краамҭа иқәымҵӡакәа еивагьуа акәашара иаҿын. Рызхара ианыкәаша ашьҭахь иаақәҵит. Аамҭа ахьцаз рымбаӡакә акыр ицеит. Акатер асқьала, ашьшьыҳәа иадгылеит. Абри аҭыҧ аҿы ауаа акатер ианақәтәоз, иақәзыртәоз аматрос дааин, ашә дааҧырагылеит. Даҽа матроск днеин, ишыҟаиҵалац еиҧш, ашаха шәпала акатер агәашь инадиҳәалеит. Акатер шызазоз, аҕә ҟьаҟьа, акатери асқьалеи рыбжьара инықәиҵан, аӡәаӡәала рықәгара дналагеит. Машәырда–шьашәырда иӡхыҵит зегьы. Ари агәыҧ иеицыз, ҩыџьа–ҩыџьала, хҩы–хҩыла асқьала ааныжьны ацара иаҿын. Асқьала аанрыжьит арҭ аҧшьҩыкгьы. Асқьала урҭ анықәс, ауаа рыжәпара иналалан, авокзал ахь ицоз автобусқәа ахьаангылоз, ахь рҿынархеит. Уа ианнеи, рацәак иаанымхакәа, автобус ааин, инақәтәеит. Урҭ зықәтәаз автобус авокзал аҿы иҩеит. Ара иахьааиз, саҭбжак инеиҳаны автобус азҧшра рықәшәеит. Алхас днеин, аблеҭқәа аамихын иџьыба инҭеиҵеит. Уи ашьҭахь, акыр илеии-ҩеиуан, авокзал аперрон аҿы, автобус ааины аҭыҧ аҿы ианаангыла, даргьы неины инақәтәеит. Ари автобус аҩнуҵаҟа аицәажәабжь гон. Аицәажәабжьқәа игоз рбыжьқәа рылыҩуан, ҳара ҳфырхацәа рцәажәабжьқәа. Ус аамҭа анааи, аныҟәцаҩ дааин, автобус аҧсҟы аанкыланы, иҭыҧ аҿы длатәаны, ипасаџьырцәа днарылаҧшын, акыр ибжьы аардуны, иааиргеит:
– Зегьы шәыҟоума?
– Ааи. Зегьы ҳаҟоуп.
– Иҟам аӡәыр уҟазар, унапы уҩахеи?– иҳәан аныҟәцаҩ иара итәала лафк наиҳәеит.
– Иҟам рнапқәа изларҩахои? – рҳәан џьоукгьы ааибарччеит.
– Иҟам шәнапы шәҩахеи, анысҳәа, аӡәгьы инапы шьҭимхӡеит. Ус анакәха зегьы шәыҟоуп, ушьҭа  ҳдәықәлеит, иҳәан аныҟәцаҩ автобус аус ааируит. Автобус ахьгылаз, ҧыҭраамҭак аус аура иаҿын. Амотор маҷк аҟара ианшы, автобус аҿынаирхеит. Ус амҩаду аҿы автобус аннеи, Гәдоуҭаҟа иаақәирҵәин, нас ириашаны иҿынеихеит. Аҧсабра аҧшӡара иагәылаланы инеиуан автобус. Апасаџьырцәа реиҳараҩык рганқәа рахь иҧшуан. Ҳәарас иаҭахузеи, урҭ Аҧснытәқәам, ма рацәак Аҟәа имаацыз џьоукы ракәын.
 Марҭеи Машеи рган ахь акәын иахьыҧшуз. Урҭгьы зынӡа имаҷӡаны акәын ари амҩа ишанысхьаз. Амҩа ақәша-мықәша иҟаз аҧсабара аҧшӡареи, амшын казкази, ашьха ҕьазҕьазреи, рызхара ирзымбацызт. Алхаси Зурики  изватәақәаз ианрацәоз ирарҳәақәоз  ражәақәа рҭакқәа ҟарҵон акәымзар, дара ирҭахыз, рылаҧш аҟәымгаӡакәа аҧсабара ахәаҧшра акәын. Ус илеит Гәдоуҭа. Автобус ангыларҭаҿы ианаангыла, аныҟәцаҩ ишыҟаиҵалац еиҧш, аҧхьатәи ашә ааиртын, аӡәаӡәала рблеҭқәа гәаҭо роужьра дналагеит. Аблеҭқәа змамыз рнапқәа ирныџьгәаланы иркқәаз раагаҧсахә-рҧарақәа аарымихуан. Иллыбааит автобус иақәтәаз зегьы. Алхаси Марҭеи еиҳа ашә иазааигәаны итәан азы раҧхьа иллыбааит. Урҭ ирышьҭагыланы Зурики Машеи лыбаар акәын, аха урҭ рашьҭахь атәарҭақәа ирыбжьаланы иааиқәоз, агәаран аҧҟарақәа ааиларган, Зурики Машеи алыбаара маҷк аҟара иадхалеит. Арҭ анынлыбаа, Алхаси Марҭеи рзыҧшны игылан, нас иеицны рҿынархеит. Ишиашаз Ҭина лҿы инеит. Уа ишнеиз еиҧш илатәеит. Урҭ акыр иааҧсаны ишыҟаз, рылақәақәа ирхубаалон.
– Шәааҧсаны шәыҟазар акәхап, ушьҭа аҧхын ааизар, втобусла аныҟәара, аҽагакра аҵкьыс уарааҧсоит, – лҳәеит Ҭина.
– Рацәакгьы ҳмааҧсаӡеит. Ҳаштәаз, ҳагьцеит, ҳагьааит ҳгыланы ацара ҳақәшәар акәын, ҳанкарахаҵәҟьоз, иҳәан аҭак ааҟаиҵеит Зурик.
– Шәахьцаз иеилышәкааи, – дҵааит Ҭина.
– Уахь ҳамцаргьы иҟаз аадыруан, аха ҳаӡҕабцәа амаамынқәа дҳарбеит, катерла иҳарныҟәеит, – иҳәеит Зурик. Алхас ҿымҭӡакәа, дхәыцуа дгылан. Ҭина Алхас дылзымдырызт дизҵааит:
–Зурик, ишәыцу аҷкәын дысзымдырит, саҭамзааит, аха…
Убасҟан, Зурик Ҭина лызҵаара аҭак аҟаҵаха имҭакәа, иара даацәажәеит:
– Сара,  Марҭа класск аҿы илыцтәаз соуп, с– Алшәымбоуп. Алшәымба Едраҭ – иҧа соуп.
– Алшәымба Едраҭ уҳәоу? Едраҭ аҷкәын бзиа димазаап. Едраҭи сареи класск аҿы ҳаицтәан. Даара аҟазшьа бзиа змаз, аҵарагьы бзианы изҵоз аӡәы иакәын, аха ашкол дзылгаз ада уаҳа акгьы изацымҵеит. Ашкол далымгар, аколнхараҿы дрыдрымкылозшәа, – лҳәан лоунытә даақәыҧсычҳан, инацылҵеит:
– Ус зыхьқәаз иара имацара ауиакәху, аҧсуаа рызегь уи ауп есышықәсагьы ирыхьуа. Урҭ ақырҭцәа акы ианнахааит, ара иҳаланаҵы, аҿар бҕа еиҵыхшьа шәырҭашам. Аҧсабараҿ зегьы ҵыхәтәак змам ыҟам, – рҳәоит. Урҭгьы ҵыхәтәак шҧармоури?– лҳәан Ҭина даарылаҧшит лысасцәа.
– Аиеи, усоуп, Аҧсны дара аҳцәоуп, ирҳәо ҟалоит. Қарҭ иҟоу аҵараиурҭақәа рзымхошәа арахь иааны аҵараиурҭақәа ирҭалоит. Урҭ шаалгалак еиҧш, рпортфелқәа кны, аусура иналагоит. Шықәсык ҵаанӡа ауадақәа роуеит. Уи нахыс рани раби инадыркны, рыуеи рҭынхеи аӡә даанмыжькәа зегьы арахь ирыханы раагара иналагоит. Излазбо ала иахьагьы баша ҳааҧсазшәа ауп ишызбо, – иҳәеит Алхас. 
– Ара, Аҟәа аҧышәарақәа рахь унарышьҭоит, аха ибзиаӡаны аҧышәарақәа уҭир ауп уанрыдыркыло. Ибзиаӡангьы  иуҳәаргьы, ибзиӡоу ахәшьара узҭода? дара роуп хабалак иҟоу, – иҳәан Зурик  ицәажәоз ихы нарылаирхәит.
–Уара уакә сакәзар, Урыстәылаҟа сцоит. Апаспорт умоуп, уаттестат бзиоуп. Ҩышықәса аргылараҿы аус иуан. Аус злаууаз ала ашәҟәы умоуп. Аргылараҿгьы аҧышәа умоуп. Уахь уцар еиҳау аҵараиурҭа уаанахәаргьы алшоит. Сара ҩышықәса аус уны, нас иреиҳау аҵараиурҭа сҭаланы иҟасҵо ҳәа акгьы ыҟамшәа сгәы иабоит, – иҳәеит Алхас игәы каҳаны.
– Агәкаҳара аҭахӡам, ишыдыдуа еиҧш, ақәа леиуам, – рҳәоит ажәлар. Шәара макьаны шәыҷкәынцәоуп. Ижәжәыша аӡыхь ахы ыҵнамхӡацт, ишәразҟхо адырра уадаҩуп аҧсҭазаара ақәҧара аҭахуп, шәмаашьакәа шәықәҧалароуп. Уи ада ҧсыхәа ыҟаӡам.
– Ус ауп, аха..
Абас акраамҭа иеицәажәон. Ашьҭахь, афырҳәа дҩагылеит Алхас.
–Ушьҭа сара сцара аамҭа ааит, ҳқыҭахь ицо автобус сагхар, нас ацара сцәы уадаҩхоит. Абзиара шәзыҟалааит, – иҳәан дцарц иҿынеихеит.
– Шәшааиз еиҧш, ацәажәарасналанагалан, амла шәакуазаргьы, акрыфара сымҳәеит, акрыжәра сымҳәеит. Зны уаангыл, сухәыхшоуп, исымоу ала акы аацәырызгоит, – лҳәан дҕьаҵәы-ҕьаҵәуа, Алхас дааидхалт Ҭина. Аха иара мап икит.
– Абарҭ шәразҵаа, ҳанаауаз аламҭалаз Аҟәа акраҳфеит. Иҭабуп даара, – иҳәан Ҭина илҳәазаҧсшәа нахҳәааны иҿынеихеит.
– Абзиара узыҟалааит, – лҳәан Ҭина дахьгылаз лҽаанылкылеит, иҩызцәеи иареи акы неибырҳәар рҭахызар аалгәахәын. Ишылгәахәыз еиҧш, иҩызцәа ицны агәашә инҭыҵит. Урҭ Алхас архәара дааваҵәиаанӡа уа игыланы изыҧшуан, нас Марҭеи Машеи аҩныҟа инагьежьит.
– Саргьы сцап, абзиара шәзыҟалааит, – иҳәан дззыдгылаз днарыдҵны иҿынеихеит Зурикгьы.
– Уара узырццаки, – лҳәеит Марҭа даахьаҳәны.  Зурик уаҳа ажәак мҳәаӡакәа дцеит. Зурик данцоз Машагьы дааизхьаҧшын:
– Абзиараз, Зурик, – лҳәеит. Уи данца ашьҭахь, Марҭеи Машеи аҩныҟа илеит.
– Зурикгьы дцама? – лҳәеит Ҭина Марҭеи Машеи гьежьны аҩны ианааи, Зурик дрыцымшәа анылба.
– Ааи, дцеит, – лҳәеит Марҭа.
– Шәҩызцәа цеит, аха шәара акы шәнацҳа, – лҳәан Ҭина Марҭеи Машеи даарыдхалт, аха дара ирымуит «акрыфан ҳаҟоуп», – рҳәан. Арҭ реицәажәабжь заҳаз Дариа дахьиаз, дҩагыланы дааит. Иахьа ашьыжь лыҧҳа лҩызцәа дрыцны Аҟәаҟа ианца, лара шәҟәык аақәхны, аҧхьара дналаган, шьыбжьонгьы, акгьы днамыцҳакәа, дааҟәымҵӡакәа ашәҟәы аҧхьара даҿын. Дариа дтәаны ашәҟәы дшаҧхьоз, дааҧсеит. «Сианы саҧхьалап», – лҳәан дианы ашәҟәы аҧхьара дналагеит. Дариа дианы шәҟәы дшаҧхьоз, дамхацәеит. Лышәҟәы ахьылкыз иллымпыҵыҩрын, лгәы инықәҳаит. Ус акраамҭа дыцәан. Ацәажәабжьқәа лгәы иқәыҩуан, аха ацәа алҵра лцәыуадаҩхеит, илулак, ацәа далҵны дҩықәтәеит. Данҩықәтәа, лгәы иқәыз ашәҟәы асаара илкаҳаит.
Дариа длаҟәын, ашәҟәы аашьҭылхын, лаҧхьа астол игылаз инықәҵаны, дындәылҵит. Дариа данындәылҵ, зыбжьы гоз аҷкәынцәа цахьан. Ҭинеи Марҭеи Машеи  ракәын иҟаз.
– Зыбжьы гоз аҷкәынцәа цахьоума? – дҵааит Дариа.
– Ааи. Ицахьеит, – лҳәан аҭак ааҟалҵеит Маша.
– Шәахьыҟаз, еилышәкааи?
– Иаҳзымдыруз ҳәа еилаҳкааз маҷуп.
– Иаадыруаз ауп еиҳарак иҳарҳәаз. Уи азы уахь ацара аҧсамзаргьы ҟаларын, аха ҳцеит, – лҳәан даацәажәеит Марҭа дахьгылаз. 
– Аҵара аган ахь ала ибҳәаз садгылоит, аха егьыс аамҭа бзианы ишәхажәгоу? 
– Ааи, раҧхьа иргыланы амаамынқәа аабеит. Катерла амшын агәахьы ҳцаны ҳааит, акраҳфеит, акраажәит, ҳкәашеит, ҳшәаҳәеит, – лҳәеит Маша.
– «Аконцерт» абамҩаҧыжәгоз? – дҵааит Дариа.
– «Аконцерт» мҩаҧаагон акатер аҿы. Нас   ҳанынлыбаа – асқьалаҿы. ари Дариа уамашәа илбеит. Ашьҭахь,  Маша дымццакӡакәа дааҭгыла–ааҭгыло, уи аҽны рашәаҳәара зыхҟьаз акы аанмыжькәа зегьы Ҭинеи Дареи иралҳәеит.
Ас еиҧш иҟоу ажәабжь заҳаз ааибарччеит. Ҭинеи Дариеи аамҭа ишахыҧахьазгьы, шьыбжьон ҳәа акрырымфацызт. Урҭ акы инацҳарц азы Ҭина дҩагылан, ирфашаз аацәырылган, ҭынч астол инахатәеит. Марҭагьы Машагьы «шәааи» ҳәа рарҳәеит, аха дара ирымуит, «акрыфаны ҳаҟоуп» – рҳәан.
Ҭинеи Дариеи акрыфаны ианалга, иҩагылеит. Рыҩџьагьы еицхырааны астол ҭадырцәит. Ачанахқәеи,  аҵәцақәеи, ачкьыҧқәеи рыӡәӡән рҭыҧқәа рҿы иныҟарҵеит. Нас ахәылбыҽхан, ҧшахьырсра ҳәа амшын ахь ицеит. Аалашьцаанӡа уахь иҟан. Аҩны ианааи, Ҭина  лыҩн усқәа днарылагеит, Дариа дызҿыз ашәҟәы аҧхьара. Аҵх акыр иганы, чаик ыжәны инаиеит. Аамҭа ықәҳа ацара иаҿын. Ус иааит Дариеи Машеи рыҩныҟа ацара аамҭа ари Маша Зурик иалҳәеит, Зурик – Алхас. Алхасгьы дааит Дариеи Машеи рынаскьагараз. Дариеи Машеи рыҩныҟа ианцоз, дәыҕбала акәмзт ишцоз, ҳаирпланла – акәын. Аблеҭқәа Гәдоуҭа абаҕәазаҿы Дариа иамылххьан. Адлер ицаны, аҳаирплан иҭалар акәын. Уахь инаскьаргон,  Зурики Марҭеи. Автобус аангыларҭаҿы ианнеи, Алхасгьы уа дырзыҧшыны  дгылан. Алхас дыззыҧшыз иҩызцәа ааиуазшә аниба, дара ааианӡа иара дҩеины агәаран днагылеит Адлерынӡа аблеҭқәа аихәаразы. Дара Алхас агәаран дгылоушәа анырба, «уи имаҳкыргьы иуам» – рҳәан аҧсшәа наиаҳәаны наҟ инаскьаны инагылеит. Алхас дахьгылаз игәаран анааи, хәблеҭк аамихын, нас иҩызцәа ахьгылаз, днеины днарылагылеит. Уа акраамҭа арҭ еицәажәо игылан. Автобус ақәҵра аамҭа анааи, дара ҩақәтәан Адлерҟа ицеит. Арҭ зықәтәаз автобус ишиашоу аеропорт ахь ицоз акәын. Уи аҟнытә џьабаа мбаӡакәа ишиашаз, аеропорт аҿы илеит. Автобус ишынлыбааз еиҧш, ашьашәыр ахьыҟаз еирымӡк аҿы инеины илатәеит, Литваҟа ицоз аҳаирплан аҭалара аамҭа анааиуа ҳәа  адиктор лыбжьы аагара иазыӡырҩуа. Ус итәаны иеицәажәон. Сааҭбжак ашьҭахь, адиктор лыбжьы аақәҩит аеропорт кәша-мыкәша.
Адиктор лыбжьы шаагаз еиҧш, уи аҳаирплан ааира иазыҧшқәаз зегьы, иахьтәақәаз, иааҳәыцы-мыцит. Нас иаарласны зегьы ахьтәақәаз иҩагылан, ирымаз рсумкақәа аашьҭырхын рҿынархеит. Убас иҩагылеит Дариеи Машеи. Урҭ рышьҭахь иҩагылеит иааскьазгоз рҩызцәагьы. Дариеи Машеи рсумкақәа кны инеины агәаран инагылеит аҳаирплан ахьтәоу ахь ацаразы. Дариеи Машеи ааскьазгоз рҩызцәа аҧсшәа анрарҳәа ашьҭахь, урҭ рблеҭқәа гәаҭаны иаартны иҟаз аихатә гәашә инҭалеит, раҧхьа игылақәаз рымҩалацәа инарышьҭаланы. Апасажырцәа зегьы аихатә гәашә ишынҭалаз еиҧш, аҷараҳәа арҭ агәашәқәа аадыркит. Машеи Марҭеи  иахьынӡеибабоз рнапқәа рҟьон. Маша лани лареи уаҳа ирымбо, наҟ ианынҭала, урҭ наскьазгоз шеицыз, Гәдоуҭаҟа иаауаз автобус ахьаангылоз инеин, автобус иҩақәтәан Гәдоуҭаҟа иааит. Алхаси Зурики, Марҭа Ҭина лҿы днарган, дара аагьежьын, рыҩныҟақәа рахь рҿынархеит.



Жәажәатәи ахы

Маша зыҽны Москва днеиз, аҽны инаркны. Москватәи амедицинатә институт аҭаларазы аҽазыҟаҵара далагеит. Лара илдыруан Зурик Москватәи аргыларатә институт аҭалара ҩышықәса раахыс, аусгьы уа, аҭалара аҽазыҟаҵар дшаҿыз. Уи изы аинститут аҭалара еиҳа имариан, лара лзы аҭалара аҵкьыс. Избанзар, иара иаҧхьаҟатәи изанааҭ ала аус иуан, уи бзианы идыруан. Ашкол далгеит ибзианы. «Ибзианы ашкол салгеит» ҳәа дымҧшыкәа, аҽазыҟаҵара даҿын. Маша лакәзар. Сынтәоуп школ даналга, лыхәшьарақәа бзиан, аинститут аҭаларазы, аха уажәоуп аҽазыҟаҵара даналага, џьаргьы аус лмуӡацт, уи ала бҕьыцкгьы лыцӡам. Амала, уи лгәы иҭоуп медицинатә институт дзымҭалар, амедицинатә училишье дҭаларц, уигьы иамур, изакәызаалак, усурҭак ҧшааны, аусура далагарц, нас ҳаҧыхьа иааиуа ашықәс азы амедицинатә институт аҿы дықәгыларц, уи дҭамлакәа Москва далымҵырц. Абас лҽырҕәҕәаны, аҵара лхы азышьҭны ауп уажәы аҽазыҟаҵара дшаҿу. Дариа уомашәа илбон, Маша еиҳау аҵара аҭалара лҽақәшьны дахьаҿыз. Лара ашкол даналга, инаркны, амедицинатә институт аҭалара акәын хықәкыс илымаз, аха асҵәҟьа амедицина бзиа илбоит ҳәа дыҟамызт.
– Маша, быҧсы аашьала, маҷкгьы баалеи-ҩеи, алеи-ҩеира бгәабзиара иазеиҕьуп,  – лҳәалон Дариа зны-зынла, аха Маша уи аҭак абас иҟалҵон:
– Сан, бысҧырхагамхалан, сара исгәаҧханы аҽазыҟаҵара саҿуп. Ауаҩы игәаҧханы дызҿу иҧырхагахараны дыҟаӡам, – лҳәалон лара.
Дариа ас анлаҳалак, Маша азҵаарақәа рыҭара даҟәыҵуан. Маша аҽазыҟаҵара дызҿыз еиҭа дналагон. Убас мацара лҽазыҟалҵон, Дариа Москваҟа длыманы дцаанӡа. Москваҟа ацаразы, Дариа  заа аблеҭқәа амылххьан. Урҭ Москва ианнеилак, аҧышәарақәа рыҭира ҧшьымш ракәын ианхоз, урҭ зҿы инеиуаз ауаҩы дрыман. Уи Дариа лаҳәшьа Даша лакәын. Дариеи Машеи рыҧырра аҽҳәара анааи, иҧрит. Ишиашаз Даша лҿы инеит. Даша дреигәырҕьаны илыдылкылеит лаҳәшьеи лаҳәшьаҧҳаи. Гәык-ҧсык алагьы илыдылныҳәалеит, қәҿиарала амедицинатә институт дҭаларц. «Иҭабуп», ахырҳәааит Машеи Дариеи, Даша гәык–ҧсыкала адныҳәалара иҟалҵаз.
Машеи Дариеи Москва  ианнеи аҽны, иахьымӡеит Маша лдокументқәа амедицинатә институт аҿы рыҭара. Избанзар, уи аҽны иахьӡартә еиҧш, заа изымнеит. Адырҩаҽны ашьжьымҭан иҽагылан, ишиашаз амедицинатә институт ахь ицеит. Дара уа ианнеи, ҩыџьа ракәын агәаран игылаз, адокументқәа арҭразы, дара ахҧатәиқәаны инагылеит. Аха макьана дмааицызт адокументқәа здызкылоз аҧҳәызба. Урҭ уа ишгылаз, жәабаҟа минутҭ анҵы ашьҭахь дааит уи аҧҳәызбагьы. Уи илышьҭарххны иааит даҽа жәаҩык раҟарагьы здокуменқәа азҭараны иҟақәаз. Дариеи Машеи раҧхьа игылақәаз рдокументқәа анарҭа ашьҭахь, Машагьы лдокументқәа аҭаны данаагьежь, днаҧшызар, лышьҭахь агәаран игылаз уаа шәҩык иреиҵамзар ҟаларын. Убысҟаҟара ирацәаҩын, здокуменқәа азҭоз абитуриентцәа.
– Макьанатә шаҟа ирацәаҩу, аконкурс духар ҟалап, – лҳәеит Маша лгәы каҳаны.
– Аконкурс адура акәӡам ара аус злоу. Ара аус злоу адырреи аразҟи роуп, – лҳәеит Дариа лыҧҳа лгәы ҟалҵаразы.
– Нас, арҭ зегь реиҳа сара соума адырра змоу?
– Зегьы бара бықәлацәа роуп. Зегь реиҳа здыруа ҳәа макьана, аӡәгьы дыҟаӡам. Араагьы адырра адагьы. Аразҟы ыҟоуп. Ибразҟызар бҭалап, разҟы бзиа анцәа ибиҭааит.
– Иаабап разҟыс исымоу. Ара иамур аучилишье сҭалап, уа иамур, џьара аусура салагап.
– Уи бара ибусуп, ушьҭа бхәыҷӡам Маша. Маша лгәы лырҕәҕәарц длылабжьон Дариа. Дариеи Машеи ақалақь рәаламырхакәа Даша лыҩны иааит.
Уа ишааиз еиҧш рхәы мазеины астол иқәгылан, илатәан акрырфеит. Нас Дариеи Дашеи ақалақь иналаҧш–аалаҧшырц ицеит Маша аҩны дааныжьны.
– Маша, бара бтәаны аҧышәарақәа бҽырзыҟаҵала, ҳара ақалақь ҳналс-аалсуеит, – лҳәеит Дариа. Дариа Москва ҧыҭ-чыҭқәак лсырбароуп, уи Москва зынӡа илыздырӡуам, – лҳәеит Даша.
– Аиеи, сан Москва лырба, уигьы лара лзы акыр иаҧсоуп, сара сҽахьазыҟасҵо, исзеиҕьуп…
Абас еиҧш иҟаз аицәажәарақәа рышьҭахь, Дариеи Дашеи руада индәылҵны ақалақь ахь ицеит. Маша лымацара аҩны дыҟан ишылҭахыз еиҧш, аӡәгьы дылҧырхагамхакәа аҽазыҟҵара даҿын. Убри амш еиҧш акәын, есымшагьы ишыҟарҵалаоз Дариеи Машеи. Ашьыжь шаанӡа индәылҵны ицон, ақалақь иалан, ианааҧсалак, паркк аҿы илатәаны рыҧсы ршьон, амла ианаклак, акы инацҳауан, нас ахәылҧаз иҟәба–ҟәшәо аеҳәшьцәа еицны аҩны иааиуан. Маша уаҩы дылҧырхагамкәа, ишлылшоз ала аҽазыҟҵара даҿын. Аҽҳәара змоу ирласны иааиуеит. Ус иааины иаарыдгылт, аҧышәарақәа анырҭиуаз амш. Агәырҕьарақәеи агәырҩақәеи абитуриентцәа ирзазгоз амш. Аҧышәарақәы рыҭира Маша данцоз, лымала дрымышьҭит, уахь илыццеит Дариеи Дашеи.
Анацәеи абацәеи, убас, ирзааигәоу, егьырҭ, рҭынхацәеи уҳәа рыла аинститут ашҭа ҭырҭәааны иқәын. Урҭ зегьы ргәқәа хыҭ-хыҭуа, иззааиз, аҧышәарақәа шырҭиуа еилыркаарц, рдәылҵра иазҧшны игылан. Аха аҧышәарақәа ҭины идәылҵуаз абитуриентцәа дара рхаҭақәагьы ирыздыруамызт хәшьарақәас ироуз. Урҭ заа ирарҳәахьан, ироуа ахәшьарақәа ҩны аҭӡамц ишкыдырҵоз. Амала, аҧышәарақәа ззымҭиқәаз, иара уаҵәҟьа ирарҳәон ишырзымҭиз. Ус еиҳа еиҕьын, мамзар иргәыҕуа баша иааныркылозма? Аҧышәарақәа ззымҭиқәаз, иара уаҵәҟьа ирарҳәон, ирарымҳәаргьы, дара рхала ирдырратәы иҟан. Ҳаҕоу дгаӡахааит, дара азҵаарақәа ирырҭоз аҭак шыҟарҵоз рымдыруеи? Маша аҧышәара ҭины данаадәылҵ, хәшьарас ибоузеи ҳәа Дариеи Дашеи лзымҵааӡеит. Азҵаарақәа ибырҭақәаз рҭакқәа шҧаҟабҵеи ҳәа ауп ишлазҵаауаз. Ус лара ианлазҵаа, лара абас аҭак ҟалҵеит:
– Сара стәала «ҧшьба» ҳәа исырҭаз азҵаарақәа рҭакқәа ҟасҵеит, ҳәа сгәы иаанагоит. «Ҧшьба» смоургьы, ма «хҧа» соуп. «Ҩба» шысмоуз здыруеит. Уи агәра згоит сара.
– Аиеи, нас «ҩбаҵәҟьа» бмоузаит. – лҳәеит Дариа.
– «Ҩба» бмоукәа бызцар, нас аконкурс аҿы иҟало аабарын, – ҳгәыҕлап, имгәыҕкәа иҧсхьада? – лҳәеит Даша.
Ара митәык иаанымхакәа, Маша дрыманы  аҩныҟа ицеит Дариеи Дашеи. Адырҩаҽны ашьыжь ианыҩагыла: «Бара ара быҟаз, раҧхьа иааиуа аҧышәара бҽазыҟҵала, ҳара ҳцаны, ибоуз ахәшьара еилкааны ҳаауеит, – рҳәеит Дариеи Дашеи.  Аха Маша лгәы иамуит, урҭ ахьцоз дрыцымцар. Урҭ ахьцоз дрыцымцакәа даангыларгьы, ҳәарас иаҭахузеи,  усгьы акгьы дзаҧхьомызт аҟынтә илыӡбеит ларгьы дрыццарц. Раҧхьа ирҳәаз ауп акәымзар, Дариеи Дашеи илыдымхалаӡеит. Иахьцоз рыхҩыкгьы еицны ицеит. Аинститут ашә дара ныҩналаанӡа, даадәылҵит Зурик. Маша    лани, лан лаҳәшьеи. Лареи шааиуаз Зурик днырҿаҧшит. Зурик афырҳәа даагьежьын, Маша лнапы кны даахеит. Машагьы Зурик днеиҿаҧшит. Маша лани, лан лаҳәшьеи рыгәхьаа мкӡакәа, инапқәа ааиҵихын, Маша даагәыдкыланы дааигәӡит, ҩынтә-хынтә, нас дгәырҕьаҵәа даацәажәан:
– Маша, ибыдысныҳәалоит «хәба»  боуит.
– Иалудырааи, исоуз ахәшьара?
– Убыржәыҵәҟьа саҧхьаны сааит. Исҳәо хабымҵозар, абна аҭӡамц аҿы асиа кнаҳауп, шәнеир ижәбап, – иҳәан урҭгьы аҧсшәа нараҳәаны ирыдиныҳәалан, раҧхьа дгыланы асиа ахькнаҳаз ахь иҿынеихеит. Даргьы уи ишьҭаланы инеиуан. Зурик Маша дахьигәӡыз ҧхеишьон, аха ииушаз иухьан. Зурик Маша илеиҳәаз ажәабжь убрысҟаҟра деигәырҕьеит илзымдырӡакәа ларгьы Зурик днеимда-аамдо, хынтәҟа-ҧшьынтәҟа даалыгәӡит. Ари Дариеи Дашеи  иахьырбоз, дааҧхашьеит Зурик. Дариеи Дашеи гыланы иҧшуан. Зурик афырҳәа днеин Дариагьы даагәыдикылеит. Лыхгьы днагәӡит.
– Ишәыдысныҳәалоит актәи аҧышәараз «хәба» лоуит Маша, – иҳәеит Зурик.
– Ари ишәзааигәаӡоу аӡә иакәхап, аха сара дысзымдырӡеит. Дуа ҿыцзар акәхап – лҳәеит Даша.
– Ари зҿы ҳаҧсы ҳшьоз Ҭина лгәыла иоуп. Маша дылҩыза бзиоуп, – лҳәеит Дариа. Нас Зурик иахь дааҳәын:
– Ари саҳәшьа лоуп, Москва дынхоит, – лҳәеит Зурик афырҳәа днеин, Дашагьы даагәыдылкылеит. Зурик  ииҳәаз азырханы, иааҳәны, аҩныҟа ицомызт усгьы. Араанӡа ианаа дара рыблала ирбар акәын, ес егьыҟарҵеит. Уахь рҿынархеит, Зурикгьы днарышьҭалеит урҭ ахьнеиуаз, аха иара днаскьаны днагылеит. Маша илауз ахәшьара аилкааразы агәаран иқәгылеит, аха уажәы уа агәаран иқәгылаз ауаа рхыҧхьаӡара рацәамызт, ирласны асиа ахькыдыз инеит. Маша «лыхәба» рыблала ирбеит. Уи иаадҵны рҿынархеит, Зурикгьы днарышьҭалеит. Марҭа заҟа илҭахызеи, Зурик хәшьарас иауз, лан длазҵаарц, аха дазымҵааит. Маша лара дымҵаазшәа анылба, лара дҵааит:
– Сара «ҧшьба» сауит, аҭак ҟаиҵеит Зурик.
– Иудысныҳәалоит. Егьырҭ аҧышәарақәагьы еиҕьны иуҭиуа анцәа иҟаҵа, – лҳәеит лара.
– Иҭабуп, Маша, иҭабуп. Иҟало аабап. Сара зегь реиҳа сзыцәшәоз абри акәын. Егьырҭ сҭиип ҳәа сгәы иаанагоит.
Дашагьы Дариагьы ааҳәын:
– Иудысныҳәалоит, егьырҭ аҧышәарақәагьы еиҕьны иуҭирц, – рҳәан Зурик идырныҳәалеит, ахәшьара иауз.
– Арҭ иахьидырныҳәалаз, игәы иахәаны:
– Иҭабуп, иҭабуп – иҳәеит.
Маша дахьгылаз, лара «хәба ахьлоуз, Зурик «ҧшьба»  ахьиоуз, маҷк аҟара лгәы иалан, аха хәшьарақәас ироулак, рыҩџьагьы аанахәоны иҟалондаз ҳәа анцәа диҳәон Маша. Маша  лара даанамхәаргьы, иара даанахәондаз ҳәа Маша агәаҳәара лыман. Усҟан, лара заа ишылыӡбахәаз еиҧш, иарбанзаалак, џьара усурак далаганы, Зурик лассы-лассы дылбаратәы лҿыҟалҵарын. Абри акәын Маша дахьгылаз лгәы иҵхоз. Абри акәын Машеи Зурики Москва аҵара иҭаларц анырыӡбоз инаркны Маша лгәы иааҭымҵу иҭазгьы. Уажәы  Маша раҧхьатәи лҧышәаразы «хәба» ахьлоуз рыблала ианырба, аҩныҟа ицарц рҿынархеит. Дариа  гәык-ҧсык ала илҭаххеит лаҳәшьа лахь Зурик дналыҧхьарц, ишихәҭоу патугьы  иқәырҵарц, аха иамуит. Машеи сареи аҧышәарақәа ахьаҳҭиуа, қәҿиарала иҭины, ҳанаанахәалак ауп, ҳара ҳанеиҭанаиааиуа, аҧсуа ҩы ҧхеи–ҧхеиуа, ианеицаажәуа. Макьана,  изаацәоуп, – иҳәеит иара.
– Ус  акәзар стелефон аномер усҭоит. Уасла, – лҳәан Даша лтелефон аномер илҭеит.
– Абзиараз, ҩаҧхьа ҳаиқәшәара аҿынӡа, – иҳәан днарыдҵны дцеит.  Зурик урҭ днарыдҵны данца, ауаа рацәа дынрылалаанӡа, иара дахьнеиуаз, ишьклаҧшуа игылан, дынзыцрыҵыз рыхҩыкгьы. Маша лакәзар, даҽаџьара дыҧшуашәа ҟалҵон, лани лан лаҳәшьеи иахьырбоз, аха дхәыҵыҧшны, маӡала Зурик иакәын дызхәаҧшуаз. Зурик дрымбо, ауаа данрылала Даша даацәажәан, ус лҳәеит:
– Дзакәытә ҷкәына бзиоузеи? Еилҟьашьа, ицәажәашьа, ихы пату ақәҵашьа, уҳәа зегь рыла деиқәшәоуп. Дариа абни аҷкәын еиҧш иҟоу маҳәыс дбоур, бразҟы иакит.
– Бара, Даша бцәажәашьа зеиҧшроу ала, бтәым уаҩушәа ауп бышцәажәо. Сара амаҳә бзиа дсоуны, сразҟы ианакуа, бара бразҟы иамкуа быҟоума? Нас Маша лахь Даша дааҳәын, маҷк аҟара лыбжьы нароушәа ҿаалҭит:
– Маша, абри аҷкәын хазынеи бареи абзиабара атемала шәмеицәажәаӡаци, Аҧсны шәаныҟаз, шәара шәеибадыруеижьҭеи акыр шааҵуа, сара исаҳахьеит, бара ибымҳәозаргьы.
– Ииашоуп, ҳара ҳаибадыруеижьҭеи акыргьы  ҵуеит. Зурики сареи ҳагьеицәажәхьеит, ҳагьеицныҟәахьеит, аха ҵара усымзар, макьана акгьы еибаҳамҳәацт. Зурики сареи иашьаки иаҳәшьаки реиҧш ауп пату шеиқәаҳҵо.
–  Абзиабара цқьа ус ауп ахы шцәырнаго, – лҳәеит Даша дҿаҧха–ҿаччо.
– Уи аҟара исыздыруам, макьана сақәымшәацт, – лҳәан Маша дааччашәа луит.
– Абри аҷкәын сыҧҳа дигозар, мап сҳәом. Урҭ аҧсуаа ухы рыхҭныуҵартә рыбзиабара иаҧсоуп. Маша ҩызак длымоуп Марҭа ҳәа аӡәы. Уи лаб иаҳәшьа Ҭинеи, лаб – Захари, ланҧса Светеи, ланду Минеи, лаб иашьа Џыри уҳәа реиҧш адунеи уаҩ дықәуп ҳәа сызҳәом, убас иуаа бзиақәоуп.
– Дариа, бара убарҭ зыӡбахә бымоу, убас иуаа бзиақәаны, дара зегьы иреиҕьны, дара рыда уаҳа адунеи аӡәгьы данымшәа аҳәара иашам. Ус ҟалашьа амам. Урҭ рмилаҭ ҟазшьоуп ирымоу. Ибгәаламшәаӡои, ҳаб аҧсуаа дышрыхцәажәалоз, «Аҧсуа ҩызас данышьҭух, ахаан уиҧсахуам. Асас изы еснагь игәашә шаарту, аиарақәа ҟаҵаны, уахык аӡәы диҭаар, дахьириаша ҳәа ишимоу, уҳәа ҳаб ианҳаиҳәалоз.
– Ишҧасгәаламшәои, исгәалашәоит зегьы, аха уи ҳаб ииҳәақәоз роуп. Сара аҧсуак иҿы сымнеицызт, сыблала  изымбацызт.
– Ҳәарас иаҭахузеи, уи иаанагаӡом, аҧсуаа зегьы, неиҩымсрада ибзиақәоуп, иҽеим аӡәгьы далашәом ҳәа. Амилаҭқәа зегьы рҿы иҟоуп ибзиақәои, ибзиақәами. Аха аҧсуаа еиҧш милаҭ ҟазшьа бзиа змоу адунеи аҿы џьаргьы иҟам. Дара рмилаҭ ҟазшьеи рмилаҭ культуреи роуп ибзиақәоу. Уи ныҟәыргоит шамахамзар аҧсуаа зегьы аӡәык-ҩыџьак ракәымзар, ишырҳәо еиҧш, аҭаацәара бзиагьы мрик дрылашәар алшоит, аха уи акәӡам аус злоу. Аус злоу, ишаҳҳәахьоу еиҧш амилаҭ ҟазшьеи амилаҭ культуреи роуп… Абас иеидгыланы иеицәажәон Дариеи Дашеи. Арҭ ус еицәажәонаҵы Маша дырзыӡырҩуа дгылан, аха урҭ ирҳәо абжак лаҳауамызт. Лара лхы-лгәы изышьҭны дзызхәыцуаз Зурик иакәын.
– Ара ҳазгылоузеи, ушьҭа аҩныҟа ҳамцо, Маша иаалыдгылараны иҟоу аҧышәара  лҽазыҟалҵароуп, – Даша лаҧхьаҟа шьаҿақәак ныҟалҵеит. Дариагьы Машагьы уи иналышьҭалеит. Урҭ автобусқәа раангыларҭахь инеирц амҩа ианангылаҵәҟьа таксик раҧхьа иаангылан, аӡәы дыллыбааит. Дара неин, атакси инадыххылан, иниазҵааны, инҭалеит. Ҳахьугаша ҳәа аниарҳәа, иахьырҳәаз аҭыҧ аҿы минуҭқәак рышьҭахь инеигеит. Аагаҧсахә наирҭан, иллыбааит. Иара дышиашаз дцеит, дара рыҩныҟа инеит. Урҭ аҩны ишнеиз еиҧш, Даша рхәы ааҟалҵан, акрырфеит. Акранырфа ашьҭахь, уаанӡа Маша лҽахьазыҟалҵалоз ауадаҿы днеин, иаарласны иаалыдгылараны иҟаз аҧышәара аҽазыҟаҵара дналагеит. Дариеи Дашеи еицәажәо итәан. Урҭ ус еицәажәо иантәалоз, иахьа мацара акәмызт. Ус еицәажәо итәалон, Маша аҧышәарақәа лҽаназыҟалҵалоз, ани ҧҳаи Даша лҿы иахьынӡаҟаз.  Раҧхьатәи аҧышәара аан, Зурик ишыҟаиҵаз еиҧш, иара иауз ахәшьара Маша   илеиҳәарц, лара хәшьарас илоузгьы иеиликаарц, уаҳа уахь дымнеиӡеит.  Иара Даша лҭел аномер иман, ҭелла илеиҳәон иоуз ахәшьарақәа, иара убас,  еиликаауан, Маша хәшьарас илоузгьы. Рыҩџьагьы ҿырҳәалатәи аҧышәарақәа «ҧшьба», «ҧшьба» ҳәа ирҭиит. Ирзаанханы иҟаз аурысшәа адиқтант аҩра акәын. Аҩра аҽазыҟаҵара ҳәа уамак аҭахымшәа ирыҧхьаӡон Машеи Зурики. Адиқтант аҩра хымш рышьҭахь  имҩаҧыргараны иҟан.
– «Сшьапгьы неиҵысхып, сыҧсгьы маҷк аҟара иааиҭаскып», иҳәан Зурик Даша лыыҩны дааит. Ара дахьааиз, дара ргәы иаахәаны иҧылеит. Иаразнак ала ихәы ҟарҵеит. Дара акрышырфахьазгьы Зурик илаидтәаланы акрырфеит. Амала, арыжәтә цәыррымгеит, уажәтәила иаҧсам ҳәа иҧхьаӡаны. Зурики Машеи ргәы ишаанагоз ала аҩра аҧышәара аҭиразы аҽазыҟаҵара аҭахӡам, ишаадыруа еиҧш иҳаҩуеит, ҳара киносахьак аабоит, Москва ҳналаланы ҳәа ргәаанагара ирымаз Даша ихлырбгалеит.
– Аҩрагьы аҽазыҟаҵара аҭахуп, ҩымш–хымш рҿы шәанааи, шәмаашьароуп. Нас шәыҧсы анышәшьаша, аамҭа шәымоуп, уажәтәила, иҵегь аҽазыҟаҵара аҭахуп, уи адиқтантқәа рыҩра ауп. Адиктантқәа шәырыҩра сара исылшартә сыҟоуп. Тәанчара сцаанӡа Москватәи бжьаратә школк напхгара асҭон, аурыс бызшәеи алитературеи дсырҵон. Нас уажәы шәара адиқтант шәырыҩра сылымшаӡои? – лҳәеит Даша дыччо. Насгьы убри амш  инаркны, Зурик џьаргьы  дымшьҭӡакәа, уахгьы–ҽынгьы, итәаны, Даша адиқтантқәа длырыҩуан Зурикгьы Машагьы. Аҧышәарақәа анааи, рыҩџьагьы «ҧшьба» роуит. Ушьҭа дара агәыҕра рыман аинститут ишаднакылоз ала. Аха ус егьа иҟазаргьы, зеиҧш ҟамло егьыҟам. Иаднамкылар ҳәа маҷк аҟара ашәарагьы рыман. Убри азоуп, Зурик Аҧсныҟа иишьҭыз ателгаммаҿы аинститут саднакылеит ҳәа занимҵаз. Ателлеграмаҿы «ҧшьба» соуит ҳәа ауп ишаниҵаз. Хымш анааҵ  Машараа ҭаацәала зегь еицны Зурикгьы дрыманы, раҧхьа аргыларатә институт аҿы, Зурик аҧышәарақәа ахьиҭиуаз инеит. Уа ианнеи, аинститут иаднакылақәаз ҳәа рсиа ахькыдыз инахәаҧшызар, асиа агәҭа ашашараҿы ианын Зурик Цымцба ҳәа. Уа иадгылақәаз аӡәгьы игәхьаа мкӡакәа днемда-ааимдо, Зурик игәӡра иаҿын Дариеи Дашеи. Аҵыхәтәан, Машагьы даагәыдкыланы, даалыгәӡит, амцаҧшьгьы аҽыҩҳәа иҩалыхҟьеит, иаргьы дааҟаҧшьхеит. Ари  гәарҭеит Дариеи Дашеи, аха ирымбаӡазшәа ҟарҵеит. Машагьы аинститут даанахәеит ҳәа раҳазар аҵкьысгьы Дариеи Дашеи  ргәы иаахәеит, Маша Зурик гәык–ҧсык ала ишидылныҳәалоз, насгьы иара Маша дшылзыҟаз анеилыркаа. Избанзар урҭ ирбон Машеи Зурики рыбжьара абзиабара цқьа иины ишыҟаз.
Ушьҭа Зурик изы ргәы рҭынчны, ишеицыз амедицинатә институт ахь идәықәлеит. Дук  хара имгакәа инеит, амедицинатә институт аҿы. Араҟагьы ишеицыз, инеины инадгылеит асиа ахькыдыз. Амш акыр иҩеихьан аҟнытә, абитуриентцәа ааины, игәарҭахьан, убри аҟнытә, агәаран ыҟамызт. Аргыларатә институт аҿы  Зурик асиа дшаныз еиҧш, араҟгьы, асиа агәҭа ашашараҿы дануп Маша Оксанова ҳәа. Ара, раҧхьа дгәыдкыланы илыдиныҳәалеит Зурик, нас Дариеи Дашеи. Арҭ шеицыз, игәырҕьаҵәа, апочҭаҿы инеин, Аҧсныҟа ателеграмма ҟарҵеит Машеи Зурики аинститут ишҭалаз ала. Амала, Зурик жәамшҟа уахь дышзымнеиуа рҳәеит, Москва бзианы идырбарц азы.
Зурик иаб ателеграмма  аниоз аҽныҵәҟьа, иаргьы  Дариа лыхьӡала ателеграмма ишьҭит. Зурик данаауа, даргьы ицны иаарц анҵаны.
Москва Машеи Зурики аҧышәарақәа анырҭиуаз аамҭазоуп  Марҭеи Алхаси Аҟәа аҧышәарақәа анырҭиуазгьы.
Ишаҳҳәахьоу еиҧш, Марҭа амедицинатә училишье аҿы аҧышәарақәа лҭиуан. Марҭа аҧышәарақәа қәҿиарала иҭины амедицинатә училишье даанахәеит. Алхасгьы арҵаҩратә институт аҭоурыхтә факультет аҿы аҧышәарақәа «ҧшьба» –  «ҧшьба»  ҳәа иҭиит, аха даанамхәеит. Уи дзаанамхәаз, иара иеиҧш, ахәшьарақәа зауз, аха аттестат аҿы хәшьарала иеиҕьқәаз ыҟан. Насгьы ҩышықәса аколнхараҿы аус зухьази иареи аҭыҧ реимакырҭан ҳәа ауп. Иҟаиҵагәышьози, дзықәшәаз ихы анираалеит Алхас.  «Ҩышықәса аколнхараҿы аус зур, нас сҭалап», – иҳәеит иара. Алхас аинститут дахьзымҭалаз, даарак хьаас имкит. Марҭа амедицинатә училишье дхьҭалаз, даара игәы иаахәеит. Иара днеины, Марҭа илыдиныҳәалеит. Марҭа лгәы еиқәын, лыла акы або дыҟамызт, Алхас дахьызҭамлаз азы. Иара даарак хьаас имкит, аинститут дахьызҭамлаз, ҩышықәса аус уны, иҵегь иҽазыҟаҵаны, аҭалара акәын иара дзызхәыцуаз.
Зурик Даша лҿы  жәохә  мшы дыҟан. Нас зҿы дыҟаз, Дашеи, Дариеи, Машеи ицны Аҧсныҟа дааит. Зурик иаб Миша дгәырҕьаҵәа дыҟан иҷкәын Москва аинститут дахьҭалаз азы. Дариеи Дашеи Зурик агәцаракра бзиа изыруз азы ауп, Миша иҷкәын изы ашьтәа шьны ачара анизиуаз, даргьы ааҧхьара зриҭаз. Машеи, Маша лан лаҳәшьеи лани, ицны  аҩны данааи, Ҭина лҿоуп урҭ раҧхьа иахьнеиз. Уи Дариеи Машеи абжьааҧны ишлыдылкылоз еиҧш ауп, уажәхгьы ишлыдылкылаз. Зурик  иҭаххеит ишиашаз, иара иахь инеигарц, аха дара ирымуит. Жәохә мшы Зурик дара рҿы дыҟан ҳәа уажәы. Дара рыуа жәытә илывсны Зурик иҭаацәа  рахь изымцеит. Амала уажәы дара ззааз Миша ааҧхьара ириҭаз азы ауп. Урҭ ачара ашьҭахь рацәакгьы  иангылом. Ианакәызаалак, аҿҳәара змоу ирласны иааиуеит. Зурик аинститут  дахьҭалаз азы. Иаб ачара изиуаз, аамҭа ааины иаарыдгылт. Уа иҟан Миша игәылацәеи, изааигәаз иуацәа гәакьақәеи. Гәылак иаҳасаб ала. ари ачара лаҳәан Ҭинагьы. Ҭина лысасцәеи лареи ачара аҽны иеицны инеит. Урҭ рнеира аҧшәма дара пату ақәиҵеит. Уи иҷкәын аинститут данҭалоз, агәцаракра изыруз, пату ақәҵаны, игәылацәеи иҭынхацәеи идирҳаит. Зурик, лымкаала, Алхас иеиҳәеит, дизлеирц. Алхасгьы ианиаҳаз амш ихамыршҭӡакәа, иҩықәыршәны длеит.
Алхаси Марҭеи ирыбжьаз абзиабара, макьана дара рыда аӡәгьы издыруамызт. Марҭа Алхас данылба:
– Ани аҷкәын класск аҿы исыцтәаз иоуп, сыниацәажәоит, – лҳәан дзыдтәлақәаз днарыдҵын, Алхас иахь днеит.
Марҭа Алхас днаидгылан:
– Мшыбзиа, Алхас, – лҳәеит уи данынаидгыла.
– Бзиара ббааит, Марҭа, – иҳәеит иара.
– Зурик ачараз иуеиҳәама? – дҵааит Марҭа уаҳа илҳәашаз анылзымдыр. Лҳәашьагьы аалцәымҕхеит. «Иахьсарымҳәо снеиуама»?, иҳәеит Алхас Марҭа  дгәаар ҳәа дацәшәаны, уаҳа имҳәеит. Ҧыҭк анааҵ:
– Ааи, исеиҳәеит, даара сгәы иаахәеит Зурик  аинститут дахьҭалаз.
Умшәан, уаргьы уҭалоит, Алхас. Сара уара улымкаа сахьҭалаз, схы ахызбаауеит…
– Сара бара бахьҭалаз, сеигәырҕьоит. Сара сахьзымҭалаз, хьаасгьы исымам ҩышықәса рышьҭахь сҭалоит. Уаанӡа маҷк акәзаргьы сыҩны–сгәара снаха–аахауеит. Сара ахьаа ансоуаз, ҳаҩџьагьы ҳзымҭалар акәын. Марҭа ушьҭа бҩызцәа рахь бца. Арҭ асасцәа уаҵәашьҭахь ицоит. Урҭ анцо, инаскьабгозар акәхап, саргьы уа сҟалоит. Ҽеишәа ҳаицәажәар сҭахуп.
– Азамана.
 Абри аҟара анеибырҳәа, Марҭа Алхас днеиҧырҵын, уаанӡа дзыдтәалаз рахь дцеит.
– Алхас даара дыҷкәына бзиоуп. Дызбацыҧхьаӡа еиҳа дысгәаҧхоит, уаанӡа дызласзымдыруаз абзиарақәа акыр цәыригоит, – лҳәеит Ҭина.
Марҭа Алхас дааидҵны лара дахьтәаз дааигәаны данаалыдтәала:
– Ааи, дыбзиоуп. Сара Литвантәи санаабга, адиректор раҧхьа иара сынидиртәалеит. Иаргьы саргьы партак ҳшеицахатәаз ашкол ҳалгеит иарбазнаалак, џьара ажәа хәахәак сеимҳәаӡеит. Сара сакәым, џьоукы-џьоукы аҷкәынцәа реиҧш, дыӡҕабума, дыҷкәыноума, аӡәы игәы нирхеит ҳәа смаҳацт. Амала, дызрыцҳасшьо аинститут дахьызҭамлаз ауп. Аҧышәарақәа зегьы «ҧшьба» – «ҧшьба» ҳәа иҭит, аха конкурсла дзымцеит, – рҳәеит. «Уи агәхьаа скым, ҩышықәса аколнхараҿы аус зур, ма арра сыҟаны сааир, сҭалап, – иҳәеит. Ус иагьыҟаиҵоит иара дызлагаз аус, алгара бзиа ибоит, – лҳәеит Марҭа. Марҭа Алхас иҵегь длырҽхәашан, аха бзиа дшылбо, лаҳәшьаду илыҵылдыраар ҳәа дшәон, лҽаанылкылеит.
– Игәахәтәы дахьӡааит, – лҳәеит Ҭина аҵыхәтәан, нас дзыдтәалақәаз акы ргәы иаанагар ҳәа дшәан, дааҳәын дара рацәажәара дналагеит. Марҭа урҭ дырзыӡырҩуа дтәан, нас Дариеи, Дашеи, Машеи рахь лхы налырхан, дара Москваҟа ианцо, еилылкаарц даацәажәан:
– Шәара Москваҟа шәанбацои?
–  Уаҵәашьҭахь ҳцоит.
– Даҽа маҷк шәаангылар ҟамлаӡои? 
– Мамоу, Марҭа, уажәы аангылашьа ҳамаӡам. Сынтәатәи ала арахь ҧсшьара ҳәа уаҳа ҳзымааргьы ҟалап, ишыббо еиҧш, Маша  аинститут дҭалеит, баргьы аучилишье бҭалеит. Актәи акурс инаркны, шәырҵаҩцәа ибзиаӡаны шәхы дшәырбароуп. Ибзиаӡаны аҵара  шәҵарц азы ирацәаны ашәҟәқәа шәрыҧхьароуп. Аҧышәарақәа бзианы ишәҭиит, аха шәахькәадақәоугьы ыҟами. Урҭ шәара шәаҟара издыруада? Ус анкәха, шәара шәахькәадақәоу ҽеишәа иааилкааны, ибзинаы, ишәҵароуп. Аҳақьым изанааҭ ус имариаӡам. Зегьы нҭырҷҷааны, ибзианы ишәдыруазароуп. Ус анакәымха, шәнапы иану ауаҩы иҧсҭазаара шәарҭахоит. Ари аҭак  ааҟалҵеит Марҭа дыхәмаршәа.
– Аҳақьым иус цәгьоушәа балацәажәоит, аха усҵәҟьа ицәгьаӡам, егьырҭ азанааҭқәа раҵкьыс еиҳагьы иахьымариоу ыҟоуп.
–  Ишҧацәгьам аҳақьым иус. Аҳақьым агха ихьыр ҟалома? Аҳақьым агха анихь…
– Асахьаҭыхҩы иуси аҳақьым иуси узеидкылом.
– Еиҳа ицәгьеи?
– Асахьаҭыхҩы.
– Мап. Марҭа. Аҳақьым иус еиҳа имариоуп. Уи зырҵабыргуа. аиумор шәасҳәап шәҭахызар.
– Иҳаҳәеи нас, уи аиумор ҳәа бызҿу. Марҭа илзыӡырҩуа иаатәеит. Марҭа ус ацәажәара дналагеит:
– Дыҟан деицырдыруа сахьаҭыхҩы бзиак. Иқәра акыр ианнеи, асахьаҭыхра даҟәыҵын, аҳақьымрахь диасит.
– Ус зыҟауҵазеи, ҳәа уи иҩызак данизҵаа, иара абас аҭак ҟаиҵеит:
– Асахьаҭыхра даара иуадаҩу занааҭуп. Гхак ухьыр, зегьы ирбарҭоуп. Уаҳаҭыр ланарҟәыр алшоит. Аҳақьымра иаҳа имариоуп. Уа агха ухьыр аӡәгьы ибаӡом, адгьыл ихнаҩоит.
– Аиаша бҳәеит, аиаша. – рҳәан итәақәаз зегьы ааибарччеит, Ҭина лыда. Ҭина дымччаӡеит. Уи Марҭа лзы лгәы нханы даацәажәеит:
–Усҵәҟьа бгәы иаанагозар, бызҭалаз бҵара баша бҭалеит. Ибҭахымзар, бҭыҵыргьы былшоит. Убас иҟоу аҳақьымцәа роуп, амаҷ азы ачымазаҩ дызцәыҧсуа.
 Марҭа илҳәаз аалцәымыҕхан, дыҧсыр еиҳа илзеиҕьызшәа лхы аалыҧхьаӡан:
– Ари иуморуп, сара уи бзиоуп сҳәама? – лҳәан лхы налганы даацәажәеит.
– Аиумор, иуморуп, аха уи еиҧш иҟоу аиумор, амедицина аусзуҩы иҳәар иашам. Даара иҧхашьароуп, уи еиҧш иҟоу, иумор зҳәаз изы. Аиумор аҳәашьа удыруазароуп. Уи аҳәашьа анузымдыр, иахьакәым умҩахҟьар алшоит, – лҳәеит Ҭина. Марҭа инацылҵеит:
– Саҳәшьаду, саҭамзааит, џьаракыр агха сыхьзар, бара биашоуп . Амедицина аусуҩы ишихәҭамыз сцәажәеит, – лҳәан даччан, лаҳәшьаду даагәыдылкылеит. Арҭ араҟа иеицәажәо иштәаз аамҭа акыр цеит. Амаҵуцәа ықәгьежьаауа, амаҵ аура иаҿын. Ашьаҧа аҩнуҵаҟа зегьы дырхиеит. Ари ачара хәыҷы аҿы иҟан нхаралагьы аҧшәма изаагәаҵәҟьақәоу игәылацәеи, Зурик иҩызцәеи, уаҳа аӡәгьы иаҳәамызт, иҵегь инеиҵыхны ауаа раҳәара аҧсангьы иҟамызт. 
Ақәчага аишәақәа андырхиа, фатәи-жәтәи анықәдыргыла, еиҳабык, ана–ара, гәыҧ–гәыҧла, игыланы еицәажәақәоз, даарылагылан ибжьы нарықәиргеит:
– Ишыжәбо еиҧш, зегьы мазеиуп, анапыӡәӡәарахь шәнеи, аамҭа мгакәа, шәхаҵкы сцеит.
Аведра азна аӡы ҟаҵаны, зымпахьшьы знапы иахаршәны, агәыгәым кны игылаз, аҭыҧҳа лахь еиҳабык иҿынеихеит. Уи ишьҭарххны, еиҳабы–еиҵбыла еизыҧшны, зегьы уахь инеихеит. Ҭина илыдтәалақәази лареи, хазы лымкаала, урысшәала иреиҳәеит анапыӡәӡәарахь инеирц. Урҭгьы ҩагылан, уахь рҿынархеит. Знапқәа зыӡәӡәаз зегьы атәара иаҿын. Амаҵ зуаз џьоукы рыда итәеит зегьы.  Ҭина лҩызцәеи лареи ахьтәаз, «ҳасасцәа гәакьақәа» – иҳәан лымкаала  аҧшәма пату рықәиҵеит. Урҭ иналкааны амаҵуцәа рымаҵ руан. Ҩба-ҩба, хҧа-хҧа ҵәыца анырк ашьҭахь ашьаҧа иааҵыҩит аркәашага ашәа. Раҧхьа даақәлеит Зурик, нас рҽеиҭныҧсахло аҳәсахәыҷқәа ивагьежьуа икәашон. Лыҽлызнымкылеит Маша. Зурик дивагьежьуа даақәлеит. Алхас Зурики Машеи даарыбжьаҧалан,  Маша лыцкәашара дналагеит. Зурик аҧхӡы иҿашы, иҩызцәа ахьгылаз днарылагылеит. Алхаси Машеи шеицыкәашоз  «ари дысцәылгара дыҟоуп» ҳәа лгәы иааҭашәазшәа Марҭа дҧырны икәашоз дынрыбжьаҧалан, акәашара дналагеит. Машагьы, днеины лҭыҧ аҿы днатәеит. Алхаси Марҭеи акраамҭа иеицыкәашон, нас лыжәҩа аанкыланы,  дахьгылаз  аҭыҧ аҿы днеиган, даагьежьит. Иаргьы днеины иҭыҧ аҿы днатәеит. Абас  шәаҳәарала, кәашарала, қьафурала. Ирхыргеит ари ачара. Ҭина лҩызцәеи лареи ангыла, инеилышәшәа– ааилышәшәо, агылара иналагеит аӡәырҩы. Ианцоз аҧшәма иҭабуп ҳәа наиаҳәаны, агәара инықәҵит. Адырҽаәны ианыҩагыла, агәара инҭыҵит. Шьыбжьонынӡа амшын аҟәарахьы иҟан, уа рыҧсы ршьон. Ашьыбжьон лхыҳәҳәоны еиҧш, игьежьны аҩны иааит. Дук мырҵыкәа, Зурик Ҭина лҿы дааит, аҩныҟа игарц. Дара мап ркит, аха имукәа игеит. Адырҩаҽны, еиҳагьы иеизааигәаны еибадырит Зурик иҭаацәеи Маша лҭаацәеи. Машеи. Уи лани, лан лаҳәшьеи анцоз, аҧсшәақәа еибырҳәеит. Аҧшәмацәа асацәа ирарҳәеит аҧхынра  ҧсшьара ирзаарц. Даргьы ирҳәеит Москваҟа – инеирц. Абас ргәы алаҟа, рхы алаҟа, асасцәеи аҧшәмацәеи ааидыҵит.
Адырҩаҽны, шьыжьымҭан, адәыҕба аангыларҭа авокзал аҿы дгылан Алхас. Уи дырзыҧшын Машеи, лани, лан лаҳәшьеи, Зурики Марҭеи. Мыҩтәык аҧшра иқәымшәеит Алхас. Иааит дыззыҧшыз зегьы. Зурик аблеҭқәа ааихәараз,  акассахь иҿынеихеит. Убасҟан,  Алхас ибжьы наиқәиргеит. 
– Зурик, аблеҭқәа рзы акәзар, узцо, сара иамсххьеит, арахь угьежьы. Алхас ас аниҳәа, Зурик даагьежьит. Аелектричка ааиаанӡа, арҭ еицәажәо аперрон иқәгылан. Ус аелектричка ааин, раҧхьа иаангылт, иҩыхәнеит иеицыз зегьы. Аелектричка атәарҭақәа рыбжьара ибжьаланы инеиуан.
Ус ишнеиуаз, ирацәаны аҭыҧқәа ахьҭацәыз рҭыҧқә аанкыланы илатәеит Дариеи Дашеи. Наҟ-ааҟ, урҭ инарыдтәалеит Машеи Марҭеи. Аҵыхәтәан, рсумкақәа кны, рҩызцәа ахьтәаз, иаарыдгылеит Зурики Алхаси. Асумкақәа иркқәаз, хыхь авагон, еихатәыла иадҟаҵалаз ақәҵарҭақәа рҿы инықәырҵан, урҭ рыҵаҟа иҭацәқәаз аҭыҧқәа рҿы дара натәеит. Аелектричка урҭ ирзыҧшызшәа, зны, иҭагә-ҭасуашәа аун, нас ашьшьыҳәа абжьы аарганы инаҵысит. Уи цон инҭгыла-ааҭгыло, адәыҕбақәа реиҧш иццакуамызт. Аха апасаџьырцәа ргәы ҿыҕьуамызт, аҷҷаҳәа  иеицәажәо итәан. Ус илеит Адлер. Аелектричка ианҭалоз еиҧш, ианлыбаауазгьы, еиҳабы-еиҵбыла, иеизыҧшны илыбаауан. Аҵыхәтәан иллыбааит Зурики Алхаси, рсумкақәа кны. Урҭ аныллыбаа, рҩызцәа рзыҧшны иахьгылаз, инадыргылеит. Минуҭқәак ара игылан еицәажәо, нас аеропорт ахь ицоз, автобусқәа ахьаангыло ахь рҿынархеит. Автобус ақәҵымҭа иаақәшәан, ирулак, иақәтәеит. Атәарҭақәа рҿы инеин, инатәеит. Дук мырҵыкәа инеит аеропорт аҿы, автобусқәа ахьаангыло. Автобус анаангыла, уи иақәтәаз зегьы ашьшьыҳәа иллыбаан, аеропорт азыҧшырҭатә зал ахь рҿынархеит. Уа иахьнеиз, иахьҭацәыз аҭыҧқәа рҿы инатәеит. Ицәажәо иштәаз, аамҭа ахьцаз рымбаӡакәа иааит. Адиктор лыбжьы аарылаҩит, Москваҟа ицо аҳаирплан аҭалара азин шыҟаз. Уи аҳаирплан иазыҧшыз зегьы уахь рҿынархеит. Зурики, Алхаси, Марҭеи, инаскьаргозгьы, рсумкақәа аашьҭхны, аҧсшәа наҳәаны, раҧхьа  игыланы инеиуаз, рымҩалаҩцәа инарышьҭалеит. Зурики Алхаси Марҭеи шьаҿақәак ааҟарҵан, иааҭгылеит. Егьырҭ цеит аҳаирплан ааины иахьтәаз ахь инаскьаргоз, наскьаганы, автобусқәа ахьаангылоз ианнеи, аҕьҕьаҳәа аҳаирплан абжьы  аагеит. Уахь инаҧшызар, аҳаирплан адгьыл иҩаҟәыҵны ишьҭыҧрааны ахалара иаҿын. Иааит Адлертәи аџьармыкьахь ицоз автобус. Уи инақәтәеит рыхҩыкгьы иеицыз. Адлер аџьармыкьаҿы ианнеи иллыбааит. Гәдоуҭаҟа иаауаз, автобусқәа рангыларҭахь рҿанынарха, Зурик даацәажәеит:
– Алхас, шәареи сареи иахьатәила, ҳаимҩалацәам, шәара шәхала шәца. Сара Шәачанӡа сымцар ҟалом. Абзиара шәзыҟалааит, – иҳәан дрыцрыҵны, иҿынеихеит Зурик.
– Абзиара узыҟалааит, уахьцо уманшәалахааит, Маша улышьҭаланы уцозар, – иҳәан  Зурик  алаф ааилихит Алхас. Иааибарччеит Алхаси Зурики.
– Абзиараз, – лҳәеит Марҭагьы дыччо. Зурик дызрыцрыҵыз, «дара рымала иеицызааит, ишырҭаху еиҧш еицәажәап»,ҳәа игәы иаанагеит ҳәа дазхәыцуа.
Алхаси Марҭеи гыланы, Зурик дахьнеиуаз, ихәаҧшуан дахьынӡарбоз. Уи уаҳа дрымбо ауаа данынрылала, Алхас уи иҳәеит:
– Марҭа, бара Адлер ббахьоу?
– Марҭа илҳәара лҿамшәеит азнык азы, аха данаахәыц,  Алхас изҵаара аҭак ааҟалҵеит:
– Литваҟа ҳанцалоз, ҳанаалоз, сани сареи акыр ҳналсаалсқәахьеит.
– Аналс-алсра иаанагаӡом, Адлер бзианы ибдыруеит ҳәа. Саргьы акырынтә аџьармыкьаҿы саахьеит, аха аџьармыкьа ада акгьы сыздыруам. Нас уи иаанагома, сара Адлер бзианы  издыруеит ҳәа. Мап. Бааи, ҳаицны ҳналаҧшып Адлер, бгәы иацәымҕымзар.
– Изаҳҭахи, Алхас, заа аҩныҟа ҳцар, еиҳа еиҕьзар?
– Ус еиҳа еиҕьҵәҟьоуп ҳәа бгәы иаанагозар, бзиоуп, нас. Алхас игәы мнаӡакәа лызҵаара аҭак шыҟаиҵаз Марҭа ианеилылкаа, «игәы сцәыҧсыр аҵкьыс,  ииҳәаз сақәшаҳаҭхап», – ҳәа лгәы иаанаган, абас аҭак илҭеит.
– Бзиоуп, нас, Алхас, уара ишуҭаху.
– Сара  ишысҭаху акәзар, бсыцны баала.  Марҭа лыжәҩа ааникылан, амҩа ааҩҵәаны, аџьармыкьа шыҟаз рҿынархеит. Аџьармыкьа агәашә ианнадгыла, Марҭа даацәажәан:
– Алхас, иалаҳхуазеи, аџьармыкьа? Уа иҟалар алшоит ҳара ҳаздыруа, аҵәы ҳахазҵаша ауаа.
– Ус акәзар, бзиоуп, баала абрыстәи, – иҳәан аџьармыкьа иавганы игаз атротуар мҩахь рҿынархеит, лыжәҩа аанкыланы. Урҭ шнеиуаз, дааҭгылеит Алхас, нас ус даацәажәеит:
– Абри аҭыҧыҿ сзықәшәахьоу бдыруоу?
– Узықәшәахьеи?
– Амҩа ҳшықәу аҵкьыс, џьара ҳлатәаны исҳәар еиҳа еиҕьзар?
– Ишуҭаху, Алхас, аха амҩа ҳақәуп ҳәа иуҳәар иҟалои?, – иҳәа Алхас ацәажәара дналагеит:
– Ҵыҧх уажәааны, абна иахьыбсырбаз аҭыҧ аҿы сшааиуаз, жәохәҟа–жәафҟа шықәса зхыҵуаз ӡҕабк лысаби дылгәыдырҕәҕәаланы, дааиуан. Ишызбоз, лнапала, лысаби дызлаҳәаз ааиҧхьлырттеит, сара данаасывала:
– Схәыҷы, дызлаҳәаз сцәеиҧхыттеит, маҷк аҟара даанкыли, даасырҽеиуеит, – лҳәеит лара.
Сара ахәыҷы даалымысхырц сҿынасхеит. Убри аамҭазы солдаҭк дааиуан. Афырҳәа, саҧхьа дынкылсын илкыз асаби даалымихит. Убри аамҭа лхы иархәаны, афырҳәа, асолдаҭ днеиҧырҵын, дыҩны, амҩа ааҩҵәаны, ауаа рыжәпара дналаӡ дцеит. Асолдаҭ ииҳәара-ииура изымдыруа амҩа даанхалт. Саргьы иҟалаз уамашәа избан сшанханы саанхеит. Нас асолдаҭ даахәыцын, иикыз асаби димсхырц сара сахь иҿааихеит. Сара снеиҧырҵны, наҟ сҿынасхеит.
– Ари дабазгои, сара? – иҳәан асолдаҭ ибжьы ҩасхьигӡеит.
– Сара иласхузеи? Сара дыстәны удыруама? Абнахь амилициа рахь дга, – сҳәан сыбжьы ҩаихьысыгӡеит. 
Акыр санынаскьа, сашьҭахьҟа санаахьаҧш, асолдаҭ асаби дигәыршәыланы дахьнеиуаз, снеихьыҧшит.
– Дааумгоз асаби аҩныҟа, – лҳәан Марҭа дыччо Алхас дааиҿаҧшит.
– Аҩны саннеи, сзықәшәаз сан ианласҳәа, уажәы бара ишыбҳәаз еиҧш, «дааумгоз асаби аҩныҟа» – лҳәеит сан. Ашьҭахь. Акыр данхәыц, лажәа илҳәаз дахьхәын: «Дшааумгаз ауп, дааугар, ари асаби димоуп ҳәа аӡәгьы дуцымцар, алшоит», – лҳәеит сан. Сан илҳәаз иашахару, бара бгәы ишҧаанагои? – иҳәан Алхас марҭа длазҵааит.
– Ииашазаргьы ҟаларын, асаби дызмоу, иҧҳәысгьы дыҟоуп, – рҳәон. Аҧҳәыс дызмоу ахаҵа иццаз, аӡҕаб ахаан цҭәа лыгхараны дыҟаӡам. Нас ацҭәа зҭаху ҳәа иҟоу дарбану? Амала, уара иззуҳәаз асаби дааӡаны, думазар, иаауго аӡҕаб илцәалаӡои? Лымаҵ зуша длаузар, еиҳагьы длеигәырҕьар ауп илыхәҭоу.
– Убри, зыӡбахә ҳамоу асаби дааӡаны дсымазар, бара ибҳәози, мап сцәыбкрызу?
– Мап, уцәыскуамызт, уара ишуҳәо еиҧш, иҟалаҵәҟьазар, аха уҧҳәыс дыҟазар, мап скуан.
Бара биашоуп, Марҭа. ауаҩы акыр даҧсоуп. Малс иҟоу уаҩуп. Ауаҩы дахьыҟам егьа мал ыҟазаргьы ибашоуп… Абас ишеицәажәоз, агаҿа иазааигәаны илеит. Арымарахь ала апрк ҧшӡа ыҟоуп, иаҵәабҕьыла иҭалаҳаны. Уи анырба, апарк иныҵаланы, абара иааилаҳаит рыҩџьагьы. Нас Марҭа даацәажәҩан:
– Шьыри, шаҟа иҧшӡоузеи, арии апарк, иныҵаланыизбалак.
– Уи абара ҳахьӡоит, макьана, амш акрыҟоуп. Уи апарк ҳныҵалаанӡа, бааи абни аресторан аҿы ҳнатәаны акы ҳнацҳап.
– Ус амла сакыҵәҟьом, аха уаала, уара иануҭахха.
– Баала… Алхас марҭа лыжәҩа шикыз аресторан иныҵалеит.
Акранҵы, ашьҭахь, рызхараҵәҟьа ыфаны, аресторан иаадәылҵын, амҩа инангылт.
– Ҳныҵалап ари апарк ссир.
–Уара ишуҭаху…
Марҭеи Алхаси иеицны апарк иныҵалеит лахьхьынӡа–аахьхьынӡа иныҵс-ааҵсны ирбеит. Нас ишааиуаз, еирымӡк ҭацәны иахьгылаз инадгылеит.
– Абра ҳлатәаны, ҳаҧсқәа ааиҭаҳкып. – иҳәеит Алхас.
– Ибзиоуп, – аҭак ааҟалҵеит Марҭа. Нас инеины иҭацәыз аирымӡ аҿы илатәеит рыҩџьагьы. Ус акраамҭа ҿымҭӡакәа итәан араҟа. Аҭынчра ууаӡа ирхатәан. Уи аҭынчра ааилеигеит Алхас.
– Марҭа, сара издыруеит бара сшеилыбкаауа. Сыбзеилымкаауазар, араанӡагьы, бсыцны баауамызт. Ус зегьы рҳәатәы хазҵо бышреиуамгьы ибзианы издыруеит. Сара гәык ала бшысҭаху еилыбкаауеит. Убас баргьы сыбҭахуп. Абас еиҧш иҟоу аибаҭахра ауп изахьӡу Абзиабара. Баргьы саргьы бзиа ҳаибабоит…
–Ус ауп, Алхас, ус ауп.
– Ус анакәха, ҳара ҳаҩџьа ҳабзиабара иадырганы, абри амацәаз, , сан исылҭаз амацәаз ауп, – иҳәан иааҭыхны, Марҭа лнапы кны даахан. Ишьамхы инықәиҵан, лнацәа инахеиҵеит.
– Уан иулҭазар, еиҳагьы еиҕьасшьоит, еиҳагьы пату ақәысҵоит, аха уа ацкыс сара иусҭо сымаӡамеи? – лҳәеит аарлаҳәа Марҭа лыбжьы ныҵакшәа.
– Уи ацкыс исыбҭо егьаурым. Ацкы змырхо мап лкыр ҳәа изыцәшәо лоуп. Бара сбыцәшәаӡом. Избанзар, мап шыбымкуа здыруеит, – иҳәеит Алхас дыччо.
– Усҟан, сыҧсааит, лҳәеит Марҭа гәык-ҧсык ала. Убасҟан, Алхас иарҕьа напы аалыкәиршан, иарма напала Марҭа лхы ааникылан, лылақәақәа днархыҧшылеит.
Убасҟан, иааикәаҧсеит Марҭа лылақәақәа. Алхас Марҭа лқьышә иазырхаз иқьышә ашьшьыҳәа алаҟәхара иаҿын. Ус ишлеи-леиуаз, рыҩџьагьы рқьышәқәа ааиқәылеит…
Акранҵы ашьҭахь аҕьеҩ ҳәа дҩаҵҟьеит Марҭа. Хабалак днаҧшы-ааҧшит, аха ҧсы зхоу уаҩы длымбеит, нас дааҳәын Алхас дниҿаҧшит:
– Зыгәра угаша хаҵа дыҟамзаап, – лҳәеит лара, лхы-лҿы гәырҕьарак ықәӡамкәа.
– Саҭамыз, Марҭа. бара ибҳәан еиҧш, «зыгәра угаша хаҵа дыҟамзаап». Акы заҵәык сгәалашәом. Бара быда аҧсҭазаара сымам.
–Саргьы, уара уда ҧсҭазаара сымаӡам, ҳаҧсҭазаара еилаҳҵозар ҳәа сгәыҕуеит, аха уара уццакцәоит. Уара уццакцәара сара саргәааит, – лҳәан лҿыналхеит дызлааз лымҩала. Уи убас днеиуан, арахь данаауаз ианылҵаз лышьҭақәа дырхыланы даауеит уҳәаратәы еиҧш.  Лара акыр днеихьаны еиҧш, Алхас дынлышьҭалан, лыжәҩа инапы наҵихын, еицәажәо рҿынархеит. Урҭ неиуан акы еибызымҳәаз џьоукы реиҧш. Ус аџьармыкьа ианҩавала, Алхас инапы лыжәҩа иаҵхыз аамылхын, лыблақәа хааӡа Алхас дниҿаҧшын:
– Усзымгәаан, Алхас, «абна аблеи алымҳаи амоуп», – рҳәоит, џьоукы ҳарбар ҳәа сшәоит. Сыжәҩа аанкылара маҷӡак аҟара иаачҳа. Суҳәоит. Марҭа илҳәаз лажәа Алхас дахымҧеит. Уи лыжәҩа уаҳа имкит, аха длывагыланы, дышцац дцон. Ус иеицны ишнеиуаз, Алхас Марҭа длазҵааит:
– Ҳазбап зыбгәахәуада, Марҭа?
– Аџьармыкьахь крыҭира ҳәа ҳара ҳҿынтәи иаауа рацәаҩуп. Урҭ ҳарбар ҟамлаӡои?
– Быжәҩа скымзаргьы ҳарбоит.
– Ус ҳарбеи, сыжәҩа унапы аҵхны ҳарбеи, акы акәӡам, Алхас…
– Уи иашоуп, уаҳа быжәҩа снапы аҵысхуам.
– Убас аҳәатәы хазҵо иоуп сара исгәаҧхо.
– Убас аҳәатәы хазҵо ҳәа иҟоу сара соуп, Марҭа, сара исеиҕьу дыбзыҧшааӡом.
– Уи здыруеит, Алхас. Уара суқәгәыҕуеит азоуп, ас зысҳәо…
 Абас ишеицәажәоз, иахьҩеиз рымбаӡакәа Гәдоуҭаҟа ицо автобусқәа ахьаангыло, аҭыҧ аҿы иҩеит. Ишҩеиҵәҟьаз Гәдоуҭаҟа ицоз автобус ааины иаарыдгылт. Иеиҵамхаӡакәа, афыр-сырҳәа иҩыхәнеит. Ҩыџьа–хҩы рыда зықәтәамыз  ари автобус, алеи-ҧси рыла иаадырҭәит, иаарласны иаргьы аҿыҩанахеит.
Марҭеи Алхаси рҭыҧқәа рҿы итәаанӡа, дара рҭыҧқәа ишырхагылаз, автобус иақәтәақәаз зегьы лаҧшыла иааимырдеит, аха ирдыруаз ҳәа  аӡәгьы дрымбеит. Иалырдырааи, урҭ шеицу џьоукы ирбар, ирхырҳәаауа, зҿы укыр, зыбз узымкуа, ауаа маҷума? Марҭеи Алхаси имшәа–имырҳа, рҭыҧқәа рҿы илатәан ишеицәажәоз мацара, Марҭа дахьыбжьалоз архәараҿы иааит.
– Марҭа, бара ара блыбаауоу, Гәдоуҭаҟа бцоу?
– Ара слыбаауеит.
– Ус акәзар, сара Гәдоуҭанӡа сцап, уаантәи саап. Аҵыхәтәантәи автобус ала. Уи аара макьана акрагуп. Издыруада уаанӡа бара акы багаргьы.
– Иҟало збап, – лҳәан аҧхьатәи ашә ала лҿыналхеит, Алхасгьы дналышьҭалеит, Марҭа лаагаҧсахә лимыршәарц. Автобус аҧсҟы зҟыз иаҧхьа даннеи, Алхас Марҭа лыжәҩахырқәа ааникылан, «ус ҟабымҵан, ҧхашьароуп», – иҳәан аныҟәцаҩ дниҧыригеит. Автобус аанкылан, Марҭа дыллыбааит.
– Сара Гәдоуҭанӡа сцоит, аа, Адлерынтә ҩыџьа ҳаагаҧсахә, – иҳәан аныҟәцаҩ аҧарақәа наииҭеит…
Автобус аҵыхәтәантәи аангыларҭа акәын Гәдоуҭа. Уа ианнеи, иақәтәаз зегьы ллыбааит, автобус аныҟәцаҩ иаҧхьа аагаҧсахә нықәыҧсо.



Ҩажәеи актәи ахы

Автобус аҿынанахаанӡа, Марҭа дыхьыллыбааз аҭыҧ аҿы дгылан, автобус аҿанынаха, лара дааҳәын ақыҭахь ицоз автобус аанҿасырҭахь лҿыналхеит. Уажәы, уа аӡәгьы дыҟамызт, избанзар, макьана автобус аира аамҭа акыр агын. Уа ауаа анеизоз, автобус ааимҭазы акәын. Сааҭбжак аҟара ҵхьан, марҭа ара дгылеижьҭеи. Хҩы-ҧшьҩы раҟара ауаа аихьан, ақыҭахь ицақәоз. Убри аамҭазы, хатәы машьынак ааин, Марҭа дахьгылаз, аҧхьа иаангылеит.
–Ирласны бааи, Марҭа, аҩныҟа бцозар, – иҳәан аныҟәцаҩ Марҭа ибжьы налықәиргеит. Ари иаангылаз Марҭараа ргәыла Ҷас иакәын. Ҷаси Захари нхарала рацәак рыбжьамызт, аха усҵәҟьагьы иагьеизааигәамызт. Ҷас иҩны уавсны акәын, Захар иҩнахьы ушцоз. Ҷас дахьынхоз, иавсны амашьына аҿаныҩанаха, Марҭа дҕьаҵәы–ҕәаҵәуа ҿаалҭит:
– Ҷас, ара уаангыл сахьынӡааугаз, иҭабуп. Ашьшьыҳәа шьапыла сцоит, сшьапгьы неиҵысхуеит, – лҳәеит, аха иара имуит.
– Изуазеи, мҩабжара бааныжьны, анцәагьы исџьишьомеи? Аҩныҟа бымҩахыҵ сҳәеит ҳәа, бымҩахыҵшам. Захар игәы иалымсуеи ара баансыжьыр, иҳәан Ҷас даанымгылаӡакәа дышҩеиуаз, Захар игәашә дааҳәны днадгылеит. Марҭа амашьына дааҭыҵт. Марҭа дахьынаҧшуа, Захар ауҭраҿы, дшырпуаз лбеит.
– Шәҩызагьы аҩны дыҟоуп, шәызхарагьы шәеицәажәап – шәымҩахыҵ, – лҳәеит Марҭа.
– Иҭабуп, Марҭа. смыццакуазар снеиуан, аха даара сыццакуеит. Аҩны сынкыдгыланы, аиҭа ақалақь ахь сымцар ҟалом. Исхашҭыз. Бара аҵара бҭалеит ҳәа саҳаит, ибыдысныҳәалоит, – иҳәан иҿынеихеит.
– Иҭабуп, иахьсыдышәнаҳәалаз. Аҩныҟа шәааир акәын, – лҳәеит Марҭа. Ҷас аҩныҟа дахьлызнамгаз лгәы иаланы.
Захар ауҭра дахьҭаз аҟнытә ибон, Марҭа аныҟәцаҩ дышиацәажәоз. Марҭа даазгаз, дара ирҭаху аӡә шиакәыз иеиликааит, аха дарбаныз абеидыруаз. Марҭа Захар арпра дахьаҿыз иаҧхьа даннаи ихы налықәикын:
– Бара, Марҭа, баазгаз дарбану? – дҵааит Захар.
– Саазгаз Ҷас иоуп.
– Ҷас бҳәоу, дзымбеижьҭеигьы акрааҵуеит, аҩныҟа даабгар акәымзи?
– Аҩныҟа уааи ҳәа акыр сидхалеит, аха имуит.
– Уи иаргьы саргьы ҳаиқәлацәоуп, пату еиқәаҳҵоит, ҳхәыҷра аахыс. Даабгар ҳазхарагьы ҳаицәажәон, аҵәыцақәакгьы ҳкуан, нас дааҳәын, дызҿыз арпра аиҭа дналагеит. Марҭа Захар дынивсын, аҩныҟа длеит.
– Ашәхымс дшаахыҵыз еиҧш, Света даацәжәан:
– Иахьа Ҭина лысасцәа рыҩныҟа ицозар акәхап, урҭ наскьабгозма?
– Ааи, инаскьазгон.
– Бымала бакәзу, урҭ наскьазгоз?
– Избан, сымала шсакәыз?
– Уаҳа иҟадаз?
Марҭа илҳәо лҿамшәо дааҟалеит. Акраамҭа ҿымҭӡакәа дгылан, нас Света даччан:
– Алхаси Зурики ракәхап урҭ быцнаскьазгоз.
– Ааи, – лҳәеит Марҭа аарлаҳәа лыбжьы ныҵакны. Зурик Москватәи аргыларатә институт дҭалеит. Маша Москватәи амедицинатә институт, – лҳәеит Марҭа.
– Урҭгьы саҳахьеит. Баргьы аучилишье бҭалеит. Ирыцҳасшьо Алхас иоуп. Ибзианы аҧышәарақәа иҭиит, аха аус имуцт ҳәа дрыдрымкылеит, аиаша абаҟоу,– лҳәеит Света лгәа иаланы.
– Ааи, аҧышәарақәа бзианы иҭиит, аха конкурсла дзымцеит. Аус зухьази, арра ицаны иаахьази, рацәаҩны иҟан, – рҳәеит. Аха зегь акоуп, ҩышықәса рышьҭахь дҭалоит. Уи иреиҳау аҵара дҭалартә адырра имоуп, – лҳәеит Марҭа.
– Алхас цәгьала дысгәаҧхоит. Иан лымала лоуп аҩны иҟоу. Ушьҭа ҩышықәса аус уны, нас аҵара дахьҭало егьыҟам, аха ҧҳәыс дааигар, дынхар, еиҳа изеиҕьуп. Света лажәақәа Марҭа дҩеилыҧсаа дыргеит. Алхаси лареи реизыҟазаашьа лдыруашәа лгәы иабеит Марҭа. аха мап, ус акгьы Света илыздыруам, ус баша лгәаанагара лҳәеит ауп. Амала, Алхас ибзиара акәымзар ицәгьак аӡәы иҳәо лмаҳацызт Света. «Афбатәи акласс иантәаз аахыс еидтәалоуп, ишыхәыҷыз иеицрызҳаит. Лара Марҭагьы ҧшреи-сахьеи згу аӡәы лакәӡам. «Абарҭ, абзиабара ашәахәақәа рықәнамҧсацт», – ҳәа акырынтә дазхәыцхьан ауп Света абас зхылҳәаазгьы.
– Ибҳәо закәи аҵара далымгакәа ҧҳәыс дышҧааигои? – лҳәеит Марҭа Света илҳәаз ацынхәрас. Алхас ҧҳәыс дааигаҵәҟьазшәа лгәы иабаны.
– Марҭа, ишыббо еиҧш, Алхас аинститут дзымҭалеит. Аинститут дҭалар, акы иамусын, аха ҩышықәса аус уны, ма  арратә уалҧшьа ихганы, аҵара дҭаланы, далганы, нас ҧҳәыс дааиго. Ари ахаҵа заҵә изы дахькылнаго базхәыци, – лҳәан Света Марҭа даалҿаҧшит. Марҭа Света даныналҿаҧш, Марҭа лылаҕырӡқәа нархыжжылеит. Ари Света лылаҧш нақәшәеит. «Зегьы  лара илдыруеит» аалгәахәын, Марҭа луадахь дцеит. «Ҳәарада, Марҭа лгәы иамыхәоз сымхаҳәеит. Уи азоуп лылаҕырӡқәа зынхыжжылаз. Абзиабара рыбжьазар акәхап ҳәа Света дхәыцуан. Света днеин, Марҭа луада ҵрааны иҟаз дынкылыҧшит. Марҭа аҵәыуара даҿын. Ус Света лылаҧш нақәшәеит Марҭа лнапы иахаз амацәаз. Амацәаз, иахьа Алхас инапала, лара лнапы иахеиҵаз. Уи Света илымбарцаз, лнапы ишахылхшазгьы лгәаламшәеит. Уи лбазаап ауп Света, Алхас ида дыҟамшәа дышлырҽхәозгьы. Длырҽхәааит, дызлырҽхәазеи сҳәаӡом. Деилкааны, длырҽхәозар, длырҽхәошәа ҟаҵаны, гызмалрак аҵалымгалозар. Агәнаҳа анцәа исуамырҳәан, Светаҵәҟьа ус збалҳәари? Уи анык  леиҧшҵәҟьа слыдылкылеит, анык леиҧшҵәҟьа сылбоит. Нас абас еиҧш иҟоу ахәыцрақәа схаҿы изааиуазеи? ахәыцра бзиақәа зымааиуазеи? Издыруада, сара схаҭа сыбзиамзар? Уи атәы сҳәаӡом. Аӡәы ихара изхараӡам ианидижьло, уи еицәоу  гәнаҳа ыҟам адунеи аҿы. Нас сара убас сзыҟеи? Схала агәнаҳа сзаҵалои? Мап, Света дыбзиоуп. Сара сзы бзиарамзар, цәгьара лҭахӡам. Агәра згоит, сымаӡа сгәаҵа иҭаҵәахны исымоу ласҳәаргьы, аӡәы ишиалымҳәо, сара сеиҧш, ларгьы лгәаҵа иҭаҵәахны ацхыраара шсылҭо, лара леиҧш исзааигәоу, уаҳа сара исымада? Исзааигәақәоу хәыҷқәоуп, ма исеиҳабацәоуп. Иласҳәап, Света, уи лыгәра угартә дыҟоуп. Аӡәыр иасҳәараны сыҟазар, лара лыда уаҳа сара аӡәгьы дсымам, лнапы сҽанысҵар, еиҳа исзеиҕьуп, – лҳәон гәаныла
Афырҳәа, дҩагылеит. Лылақәақәа чабрала иаалрыцқьеит. Дышиашаз, Света амаҵурҭа дахьыҩназ,  днеит лара, лнапы иахаз амацәаз лбар ҳәа дацәымшәакәа. Уи лбар, еиҳагьы еиҕьалшьозар ҟаларын. Избанзар, иалшон, усҟан, Марҭа игәаҕьны илызцәырымго, Света ицәырылгаргьы. Усҟан еиҳа имариахон, ари аус аӡбара, аха иабаҟоу, ус иҟамлеитеи? Марҭа лхала ицәырылгароуп, ацәыргара иагьа иуадаҩзаргьы. Уаҳа ҧсыхәак лыманы иҟам. Марҭа Света амаҵурҭа дахьыҩназ, лааишьа зеиҧшраз ала, акы лҳәарц шылҭахыз аҟара лцәа иалашәеит, аха изакәу лыздыруамызт. Еилкаашьасгьы иалҭарызеи, Марҭа лхала илымҳәозар? Убри аҟынтә, Света ҿымҭӡакәа дааҭгылеит, Марҭа илҳәо дазыҧшны.
Акраамҭа ҿымҭӡакәа игылан рыҩџьагьы. Аҵыхәтәан, Марҭа  илгәаҕьит илҳәарц илҭахыз.
– Мама, ари ббоу? – лҳәан лнапы амацәаз зхаз ҩышьҭылхын Света лахь иналырххеит. Света амацәаз днахәаҧшын:
–Ибызҭада, ҳазгәаҧхада? Еиҿкаашәа иҟоу аӡә иакәушь? Еиҿкаам аӡә иакәны дыҟазар, ибдырааит сышбыдымгыло? Башьцәеи баҳәшьцәеи макьана ихәыҷқәоуп, аха баби, баб иашьцәеи, бандуи, сареи ҳагәқәа ҧжәаны ҳбымшьын. Иахьакәым тышак бхы ҭабыжьыр, ибдырааит, уи атыша аҭыҵра шымариамхо. Уи атыша бышҭажьу мацара, быҧсҭазаара зегь царгьы, шалшо бдыруазааит. Дарбану, быҧсҭазаара зыбҭаз? Убри сара дансабымҳәа, ибдырааит быҧҳауп ҳәа бшысымҧхьаӡо.
– Ибасҳәар иҟабҵои? – лҳәеит Марҭа дыччо.
– Иҟасҵахои? Иахьаҧсоу бцозар, сбыцхрааны амҩа бықәысҵоит, иахьаҧсам бцозар, сҳәатәы хабҵароуп, бмацәаз бызҭаз инаганы имҵасыршәоит. Убас ауп ишыҟасҵо, насгьы бара бызҭалаз балымгакәа хаҵа банца, бзалымгаӡакәа наӡаӡа баанхаргьы шалшо бдыруазааит.
– Сызҭалаз сҵара салгаанӡа хаҵа сышҧацои? Ус санныҟәа бара ибҳәаз сшақәшәо саргьы издыруеит. Уи азы бымшәан, сызҭоу салгаанӡа хаҵа сцаӡом.
– Аҷкәынцәа ус рҳәоит, аха анапеимдахьа анбыдыбкыла нахыс, иара битәуп, ииҳәо мап бкыр ҟалаӡом. Ус иҟан, ус иҟоуп аҧсуа закәан, ицәгьа, ибзиа.
– Уи саргьы издыруеит.
– Ибдыруазар амацәаз имхра бахымыццакыр акәын. Уи имбхит. Убра биашам, Марҭа.
– Мама, бацәымшәан, уи ус ҟазҵо иакәӡам.
– Марҭа, дарбан. Бара «уи» ҳәа бызҿу? Сара исабымҳәари «уи» дзусҭоу?
– Избасымҳәои? Баргьы дыбдыруеит.
– Дарбан, сара издыруа?
– Бара еснагь зырҽхәара баҿу.
– Алхасу?
– Ааи, Алхас.
– Уи иакәзар, аразҟы бзиа бауит. Бразҟы быдысныҳәалоит. Уи сара дысгәаҧхоит. Дзусҭазаалак, аӡәгьы, акгьы исырҳәом. Амала, бҵара балгаанӡа баанимыжьыр ҟалап…
– Имур имацәаз сыргьежьуеит.
– Аҧсуа ӡҕаб ус ҟалҵаӡом. Ус ҟазҵо зхы пату ақәзымҵо ҳәа дыҧхьаӡоуп. Насгьы Алхас ус ззууша иакәӡам, убригьы бдыруазааит. Ианоубыжь ицеит, аҵыс бнапы иаку анаубыжь ишцо еиҧш, – лҳәеит Света дгәырҕьаҵәа. Светагьы Марҭагьы абас ишеицәажәоз, адәахьы ҧҳәыск лыбжьы аагеит. Уи лыбжьы шаагаҵәҟьаз, Света дындәылҵит. Ҿыҭны иааиз, агәылаҧҳәыс Дина лакәын. Дина амардуан дшыҩхалаз еиҧш:
– Иҟалаз шәаҳау, бара? – лҳәан длызҵааит.
– Иҟалазеи? – лҳәеит Света.
– Ақырҭцәа ҳақәлар рҭахуп.
– Ишҧаҳақәло? Иҳақәлоит, аха ҳазхдырҟьозеи?
– Қырҭтәыла зегьы  ақырҭцәазароуп, –  рҳәеит.
– Иақырҭцәамкәа изусҭқәада Қырҭтәыла инхо?
– Бара бзусҭада?
– Сара саҧсыуоуп.
– Бабанхои?
– Аҧсны сынхоит. Уи ала ибҳәар ибҭахи?
– Дара изларҳәа ала, Аҧсны Қырҭтәылоуп.
– Ус дара рдин аныс, Аҧсны Аҧсноуп. Уи Қырҭтәыланы ҟалашьа амаӡам. Аҧҳал аҵахь амаа узаҭаӡом. Иауҭар ихышәҭуеит.
– Иҟалазеи, зышәҳәаз? – Марҭагьы амаҵурҭа дааҩныҵын, Светеи Динеи ахьеицәажәоз даарыдгылт.
Иҟалахи, ақырҭқәа ҳақәлар рҭахуп, – рҳәеит.
– Ҳзыхдырҟьозеи?
–  Ҳзыхдырҟьо бымбои? Ҳадгьыл ауп, уаҳа ҳзыхдырҟьои?
– Ҳара ҳабаргои?–дҵааит Марҭа.
– Ауаа  ирҳәоит убарҭқәа зегьы, дара ргазеҭ «Зарҕ Востока»  ҳәа иҭыҵуа ианҵаны, хабалак икарыҧсеит ҳәа. Уи иануп ҳәа иаҧхьаз изларҳәо ала, дарбанзаалак, аӡәгьы икьысӡуам, ҩышықәса аҽҳәара рырҭоит, убраанӡа ақырҭшәа ззымдыруа зегьы ирҵароуп ҳәа. Иззымҵазгьы гәыбҕан рырҭаӡом, амала, амаҵура аанижьроуп ҳәа. Қырҭтәыла қырҭуа бызшәамзар, даҽа бызшәак ҟамлароуп, аҩырақәа зегьы қырҭуа бызшәала иҳаҩлароуп, ҳәа игылеит.
– Ирыҩлааит, нас қырҭуа бызшәала Қырҭтәыла, ҳара усс иҳамоузеи? – лҳәеит Света.
– Аҧсны Қырҭтәылоуп ҳәа ирыҧхьаӡоит урҭ алахшақәа, – лҳәеит Марҭа лгәы ҧыжәжәо.
– Ус дара гәабзиарахааит, Аҧсны шқырҭтәылоу. Аҧсны Аҧсноуп  адунеи анцәа иааишеижьҭеи. Насгьы, шәымбои? Гагра, Гәдоуҭа уҳәа хабалак, Ереванҟа ицоз адәыҕбақәа аанкыланы, арҳәра иаҿызаап, изырҳәогьы дара ақырҭцәеи, агырқәеи, ашәанцәеи, ақырҭқәа ҳәа иҟарҵахьоу ракәзаап. Аҧсуа адәыҕбақәа дырҳәоит ҳәа ҿыҵгас иҟаҵаны ақырҭуа иара Аҧсны  иаларгалар рҭахызаап. Мцла ус ар аналаргала, Аҧсны агара еиҳа имариахоит, уи азоуп изҿқәоу зегьы изырҿу, – лҳәеит Дина.
–Нас аҧсуаа иахырҳәаауазеи, зырҳәаз? – дҵааит Света.
– Аҧсуаа иахырҳәаауазеи, ҳ – Аҧсадгьыл аӡәгьы иаҳҭаӡом, ҳхы ақәҳҵоит ҳәа игылоуп, аха ирылшои, ҧшьмиллионк иҟоу, шәнызықь-ҩык рҿагылеит ҳәа, дцәажәон Дина.
– Ахыҧхьаӡара  акәӡам аус злоу. Аус злоу аиашоуп. Аиаша иазықәҧо, ҳәарас иаҭахәзеи аиааира ргоит. Аурысқәа ҳадгылоит. Урҭ аӡәгьы ҳирҭаӡом, ишәымбари, ус иҟамлозар?
– Арҭ иҳаланхо зыдгылода – дҵааит Света.
– Ҳрыланхоит рҳәома? Ҳара дара ҳрыланхошәа ауп ишцәажәо. Иҳаланхо, шәҳадымгылозар шәықәҵ ҳәа ауп ирҳәо. – лыҧсы ҧыжәжәо, ацәажәара даҿын Дина.
– Ҳара ҳахьцо ҳамаӡам, дара роуп иахьцо змоу, Қырҭтәылаҟа иқәҵны ицааит, – лҳәеит Марҭа.
– Дыҵарҟәаҟәааит уи аџьныш ҧаҵа ду, уи иарҕьажәҩа Лавренит, Павел-иҧа Бериеи иареи роуми зегь ҟазҵа, «Қырҭтәыла ҳарҭбаауеит» рҳәан уахь ҳналарҵеит. Ҳаргьы дара реиҧш аҳәынҭқарра ҳамамзи ?)№? инаркны ?)ҷ? шықәсанӡа. Ус ҳшыҟаз ҳаҟазар иауазеи? Ҳара ҳтәқәагьы ирымур акәымзи?.. – лыҧсы ҧыжәжәо, дцәажәон Дина.
– Ҳара ҳтәқәа ирҭаххеит ҳәа быҟоу? Уеиҳа зымчу аанда уалаишышуеит, рымҳәои? Убас рыхьит  ҳаҧсуаа. Усҟантәи аамҭазы ҵарак зманы иҟаз, ма зажәа акыр алҵуан ҳәа ирыҧхьаӡоз аӡәыр аанрыжьма? Ирымшьи, ирылымгеи зегьы. Нас урҭ баша иршьыма? Аҧсны Қырҭтәыла  иадырҵарц акәымзи. Урҭ зегьы зыҟарҵоз. Уажәы, ишааиуаз, аҿыҵга ҧшааны  иааҳалгаӡар рҭахуп, аха уи Владислав Григори – иҧа Арӡынба иуӡуам. Уи иҩызцәа, иҧызцәа рацәаҩуп, дҟәыҕа бааҧсуп. Амч,  ахшыҩ анымаиааиуа ыҟаӡам. «Шәымшәан Арӡынба ҳаиқәирхоит», – лҳәан лнапы аалҟьан, илыдгылақәаз дынрылаҧшит.
– Адәаны  ҳгыланы ҳзеицәажәозеи? Аҩныҟа ҳлеир ҟамлошәа, – лҳәан Света Дина лыжәҩа кны даахеит, аҩныҟа длалгарц, аха Дина илымуит.
– Аҩныҟа илрасны сцароуп, ахацәагьы аҩны уаҩ дыҟам, зегьы еиҧхьытта ауаа ирылоуп. Иахьеи-уахеи зегьы иеибырҳәоит. Шаашалак агаҿа еизоит. Иҟарҵаша, ируша ҳәа инеибыҳәаны аҕа хәымга иҿагылоит, рҵысшьыга шәақьқәа кны. Урҭ  ашәақьқәагьы зегьы ирымандаз. Ашәарыцаҩцәа реидгыла иалақәаз, ирылаланы заа ирылырххьеит. Исымам рҳәап ҳәа шәыҟазу, лҳәан Дина даагьежьын, амардуан дыллыбаан, аҩныҟа лҿыналхеит. Светагьы Марҭагьы Дина днаскьаганы аҩныҟа илеит.
– Бара бмааӡақәа быҟандаз. Литва быҟазар, еиҳа ибзеиҕьын, быҧсы хәыҷы нымхарызеи? – лҳәеит Света Дина днаскьаганы Марҭеи лареи аагьежьны аҩны ишыныҩналаз еиҧшҵәҟьа.
– Иауеи смаар еиҳа изеиҕьыз? – лгәы нханы, маҷк аҟара лбыжьгьы рдуны Марҭа Света дынлацәажәеит.
– Быҧсы аанымхози, – лҳәеит Света Марҭа даарыцҳашьаны.
– Дара алитовцәагьы ақырҭқәа роуп изеиҧшу. Заҟантә ирҳәоны исаҳахьоузеи Кавказ иқәынхо амилаҭқәа зегьы бнауаауп. Ақырҭцәа рыда ҳәа. Урҭ еиҳа пату рықәырҵоит, ирыдгылоит, аха  еиҭасҳәахоит аурысқәа ҳара ишҳадгыло, урҭ аиааирагьы шаҳдырго. Аибашьра ҟамлар ҟалаӡом. Аибашьра аныҟала, сара раҧхьа сцоит.
– Унан, ибҳәо закәызеи? – лҳәан Света,  Марҭа илҳәаз аалҿалырхьит.
– Ибымбари?  – лҳәеит Марҭа Света даалҿаҧшын.
– Убри аамҭазы, абарҵаҿ шьҭыбжьык аагеит.
– Баб даазар ҟалап, – лҳәеит Света.
– Уи иаҳахьоушь? – лҳәан Марҭа ашә аартны диҧыларц, ашә ахь лҿыналхеит.
Ашә лара иаалыртаанӡа, Захар иааиртын, дааҩнашылт.  Заххар игәы еиқәын. Уажәы уи игәы шеиқәыз еиҧш, ахаангьы ус игәы еиқәны дҟамлацызт. Аха уи игәеиқәра иҭаацәа идимырбарц иҭахын, излаилшо ала аҵәахра дашьҭан. Уи заманала идыруан, ақырҭцәа зҿыз, иҭаацәа рҿы аҵәахра шалымшоз, иара иҵәахыргьы, иара амацара аҽшцәырнагоз, аха иҭахымызт иара ила ицәырҵыр, иҭаацәа ргәы иахәо иҳәозшәа иреиҳәар. Светагьы Марҭагьы ирҭахымызт гәырҕьаҿҳәаша ирҭошәа, урҭгьы иҟалаз рҳәар. Акы заҵәык ыҟаӡамшәа, акы заҵәык рзымдыруашәа рыхҩыкгьы рыҽдырҧсит. Ус акраамҭа ҭынчран, арҭ ахҩык рыбжьара. Нас аҭынчра ааилалган, Света Марҭа лхы налықәкны ҿаалҭит:
– Марҭа, баб амла дакуазар ҟалап шәыҩџьагьы шәлеидтәаланы акы шәнацҳа, сара шәхәы цәырызгап, – лҳәан амаҵурҭахь лҿыналхеит.
– Акрыфарагьы сҭахым, – иҳәеит Захар.
– Избан, акрыфара зуҭахым, – лҳәан Марҭа лаб диазҵааит.
Иаха сызлаҧшыз закәызеи, Мҷышьҭа адәыҕба аангыларҭаҿ? Ереванҟа ицоз адәыҕба Гагра иаанкыланы, арҳәра иаҿуп, рҳәон, хымш-ҧшьымш раахыс, уа аиҳарак анырга, уажәы Мҷышьҭатәи адәыҕба аангыларҭаҿ иааганы идыргылазаап. Аихамҩа уҩхалаанӡа, амҩаҿы, амашьынақәа ҭәны игылоуп, изтәқәоу анцәа идырп. Авагонқәа ирықәхны, амашьынақәа рықәҵара иаҿуп. Астанциаагьы џьоукы рылоуп. Иаха  сыцәқәа маазт. Урҭ сышрышьҭаз, астанциагьы снахысит, аха изымбеит. Сыцәқәа зымбазаргьы уадаҩымзт, абри  избаз зымбакәа сыҟандаз Абас Захар игәы иҭаз, аиамхамҳәар амуит.
– Џьоукы ҕьычуеит ҳәа, папа ас угәы зҧужәари, – лҳәан Марҭа лаб иахь лыбжьы налыргеит.
– Сгәы ҧызымжәакәа, аихамҩа иқәыҕҕа ицәгылаз авагон ашә аартны иҭан. Сара схы ларҟәны авагон снаҵсуеит ҳәа сшаҿыз. Сыхьӡ ҳәаны ҧҳәыск ҿаалҭит:
– Иҟоу умбаӡои, ара уааир. Иуҭаху умгои?  Изакәытә еимаақәоу убандаз, ара иҟақәоу? Уара ушьапы наршәаны ирӡахызшәа иузыбзиахоит, уааины иуҭаху га, аӡә акы уеиҳәар ҳәа ушәома?
– Сара  акызаҵәыкгьы сҭахӡам. Сара аимаақәа исымоу сызхоит. Урҭ сырхар, аҿыц аасхәоит, сџьабаа здым сыдскылом, – сҳәан сыҩрыдҵны абрахь сааит. Ҳәарада, абарҭ зҿу, аҧсуаа адәыҕбақәа дырҳәуеит ҳәа ауп, ақырҭцәа ирҳәарц ирҭаху. Ишырҳәо еиҧш, урҭ ирыҵганы, ақырҭуа ир Аҧсны  иаларгалар рҭахәуп. Еибашьрада, ақырҭуа ир, знык Аҧсны иаларгалар нас аибашьра иалагаргьы еиҳа ирзымариахоит аҕацәа риаара, – иҳәеит Захар.
– Аибашьра ишҧалагои? – лҳәеит Света. Уи иазкны уаҳа зынӡа акгьы лмаҳаӡацшәа. Света Захари Марҭеи  рхәы аақәлыргылеит, урҭ рнапқәа аарыӡәӡәан, акрыфара иналагеит.
– Баргьы бзымааиуеи? – Марҭа Света длызҵааит.
– Сара ушьҭан, ахәыҷқәеи сареи акреицаҳфоит, – лҳәеит.
– Уара уздыруаз авагон зырҳәуаз дарбаныз,  – дҵааит Света.
– Астанциаҿытәуп, Тома лакәзар ҳәа сыҟоуп. Уи ҩынтәҟагьы ҳара ҳҿы дааихьеит. Уаҳа сара сыздырраны иҟада?, – иҳәеит Захар.
– Уи иҽеим усуп, иалырхуа сыздыруам, аха…
Ус ҳҳәеит ҳәа, иалырхыргьы ҟалоит. Дара Москваҟа акатаҳәа ашәҟәқәа рышьҭра иаҿуп. «Шәара Ереванҟа ишәышьҭуа аҧсуаа авагонқәа рҳәны агара иаҿуп» – ҳәа. Иашоушәагьы агәра ддыргар, ақырҭуа ир Аҧсны ралагалара азин рырҭаргьы ауеит, – лҳәеит Света. Нас лажәа инацылҵан:
–Уара уааиаанӡа, Дина дааин, аомақәа лҳәеит, ҳзықәшәо сыздыруам, аха…
–Ҳазқәшәахуеи? Иқәзцоит Аҧсны рхабар умбаӡо, уаҳа ҳзықәшәараны иҟоузеи? Гәыс иҟоу, хыҧхьаӡараӡам. Ашьха Нхыҵааи, амшын нырцәааи ус ҳанрыжьӡуам, Ижәбап ус иҟамлозар. Иара аурысқәагьы ақырҭцәа ирҭаху ддырҟаҵап ҳәа шәгәы иаанагома? Ҧсоу аарцә ақырҭуа ир наганы иртәома, ҳара ҳагәхьаа зынӡа имкӡуазаргьы? Ҧсоу длеины, уа даангылашам. Аҧсуа аҳра ахьынӡаимаз аагоит ҳәа иалагашт. Уи агаразы, аҧсуаа аӡәыр нханы изыҟалар, раҧхьа дара ажәырҵашт, урҭ рнырҵәара дара иабарҧырхагоу, ирзеиҕьуп акәымзар, – лҳәеит Света.
Абас дара ишеилыркаауаз ала аполитика иалацәажәон.
Ус аҿҭыбжьқәа, хабалак, иго иалагеит. Агаҿа аизара ыҟоуп зегь шәлеи ҳәа хәҩы-фҩы раҟара амҩа ианыланы илеиуан. Урҭ даарылҵын аӡәы ибжьы ааиргеит:
– О, Захар, уҟоума? – Захар.
– Ҳаи, – иҳәан афырҳәа дындәылҵит Захар.
– Аибашьра иалагеит, умбои? Агаҿа аизара ҳамоуп. – иҳәеит ҿызҭуаз.
– Сылшәышьҭалоит уажәыҵәҟьа, – Захар ибжьы наирган, ҿызҭыз иҩызцәа днарышьҭалеит.
Захар агәашә аҿы даннеи. Даҽа гәыҧҩык ааиуан. Урҭ днарылалан, дрыцны, иҿынеихеит. Зшьапы инанагоны иҟаз, аӡәгьы даанымхеит, «шәлеи» ахьырҳәаз еизеит зегьы.
– Ишыжәбо еиҧш, аҕа дҳақәлеит. Қарҭаа ааны, аҭыҧантәи ақырҭцәа ҳәа зхы зыҧхьаӡақәоз рыҽрымардеит Гагра. Гагра ҳамҩа ҧырҵәарц рҭахуп, аҳәаа ихыҵны анахьгьы арахьгьы уаҩы дзымцо, дзымаауа, рыбжьара ҳабжьарҟәаҟәарц рҭахуп. 
Аҩада акәзар, Егры аҳәаа ихыҵны ааира иаҿуп. Очамчырааи Тҟәарчалааи, аҕацәа ирҿагыланы, ақәҧара иаҿуп, аха раанкылара уадаҩхеит. Агәыҧқәа абаталионқәа уҳәа еиҿаҳкаароуп. Аӡәгьы мчыла идаҳцалаӡом, аха зыҧсадгьыл зҭаху зегьы аӡәк иеиҧш ҳгылароуп. Акомандирцәа алхуп. Урҭ рҿы шәнеины, ашәҟәы шәҽанышәҵа. хатәгәаҧхарала «шәааи», – анырҳәо азы ҳахҩаны ҳаҟазароуп аӡәк еиҧш. Аиҧхьыттара зынӡа иҟамлароуп. Аҟызи, аҧсыӡи, адыҕаҷиеи реиҧш ганха-ганха ҳамыхароуп, «шәааи» ахьырымҳәаз  анеира аӡәгьы азин ҳамаӡам… Абас ацәажәара даҿын, ақыҭа администрациа аиҳабы Хынтрыгә Цәкәарба. Уи иажәа далгаанӡагьы ашәҟәы рҽанҵара иалагахьан,  хәҩык-фҩык раҟара тәаны, рқьаадқәеи рҩыгақәеи кны, рсиа аҟаҵара иаҿын бригада-бригадала.
Захар днеин, зегь раҧхьа ашәҟәы иҽаниҵеит. Иара ибригада ашәҟәы ианызҵоз игәыла Шьаабан Абҕанба иакәын. Захар инишьҭагыланы ашәҟәы рҽанҵара иаҿын. Аӡәгьы даанымхеит «схаҵоуп» ҳәа зхы зыҧхьаӡоз. Захар ибригадаҿы ашәҟәы зҽанызҵаз рхыҧхьаӡара ҩажәеи жәаҩык ыҟан. Аколнхара аныҟаз рқыҭаҿы зынӡа жәбригадак ыҟан. Бригадала акәын ашәҟәы рыҽшанырҵоз. Захар ибоигада акәын Алхасгьы дызлаз. Ишаҳҳәахьоу еиҧш, Захар ибригадаҿы раҧхьаӡа ашәҟәы иҽаниҵеит Захар. Уи иаамышьҭахь – Алхас. Аизара ыҟоуп «шәлеи» анырҳәа, аиҳараҩык рабџьарқәа кны илеит. Иҟан ус илеиқәазгьы, «абџьар ҳамам ҳәа аҩны излатәарызеи, ауаа  ахьнеиуа, имнеикәа?» Инеишаз неины, ашәҟәы рҽананырҵа ашьҭахь, еизаз Хынтрыгә ибжьы аарылаҩит:
– Ишыжәбо еиҧш, макьана абџьарла ҳаиқәшәам, шәышәарыцага шәақьқәа аашьҭышәх. Аџьаҧҳаны змам инеимыжәда. Ишәымоу шәпатронақәа еиҵашәҵа хызаҵәлеи маскьатлеи. Уаҳа змаӡамгьы, ача шьыга бекасинла еиҵазаргьы иаашьҭышәх. Иабџьардоу ара шәаҭахӡам, шәыҩныҟақәа рахь шәца. Уаха шәмыцәакәа шәҽеибышәҭ. Абџьар змақәоу шәаангыл. Ҳара иҳахьчараны иҳадуп Ӡыхәашь адәыҕбаангыларҭа вокзал инаркны Ӡыхәашь амшын еиқәа иахьалало аҿынӡа, уаантәи – Аџьранӡа. Зегьы гәыҧ-гәыҧла шәаҳшоит. Уажәы, абџьар змам шәыҩныҟақәа рахь шәца, ашьыжь шәабџьарқәа шәыманы шәаа. Гәаранла ишәыхчалоит. Абџьарқәа еимыжәдар ҟалоит. Абџьар змақәамыз зегьы рыҩныҟақәа рахь ицеит. Абџьар змақәаз зегьы ааныркылеит.


Ҩажәеи ҩбатәи ахы

Реиҳабы ишреиҳәахьаз еиҧш, абқьар змақәымыз зегьы рыҩныҟақәа рахь ицеит. Урҭ зықәгәыҕуа абџьарас ирымаз рышәарыцага шьақьқәа ракәын. Ақырҭуа фашистцәа иргәиҭаз рымдыруази, ауаа иҩарылалан, ашәарыцацәа рабџьар рымырххьан. Ашәарыцага шәақьқәагьы змақәаз маҷын. Ачашәара аамҭа ааины ирыдгылан. Ахи,  ахәшәи, аивзеи аибашьраҿы рхы иадырхәоит, аха ача шьыга – абикасин ауп. Бикасинуп аиҳараҩык ирымоу. Ашәарыцага шәақьқәа бикасинла еиҵоу апатронақәа ашәақь илҭаҵаны аҕа иҿагылара мариоума? Ус ҳҳәеит ҳәа, уи змаӡамызгьы ыҟан. Аха рыҧсадгьыл ахьчара рҭахын. Ача шьыга ала еиҵаз ршәақьқәа рыманы ицон. Уи змамызгьы, хык аанаҳкылап ҳәа рнапқәа ҭацәны  ицон еибашьра.
Захар аҩны данааи, иҟанҭаруаз ааиган, иаҧхьа астол инықәҵаны, апатронақәа ааҭыхны длырҭаҧшит. Зегьы бикасинла еиҵоуп. Ачақәа рзы ахәшәгьы маҷны иҭоуп. Убри аҟнытә, апатронақәа зегьы  ааиҵихит. Абикасини ахәшәи асаанқәа ааиган, хазы-хазы ирниҧсалеит. Нас ачақәа рзы ахәшә ирҭаҧсаз инарыцҵаны, апатронақәа инырҭаҧсаны, апижақәа рхаҵаны, аҟыга лырхаргыланы, иҟны, инықәиҵеит. Ведражәк иҧшаан, апатронақәа ирхихыз абикасинқәеи, ааҵәа хәыҷы иҭаҵаны имаз абикосинқәеи, егьырҭ асычмақәеи леилаҧсаны инҭеиҧсан, амца илақәыргыланы, иршны, ирӡҭит, нас ирхьшәашәеит, еҩыҵәҵәаны, ажьаҳәа хәыҷы ала, дрысуа мацара, иркәымпылт. Уи ашьҭахь ҧлакь хәыҷыки, ҧлакь дуки иҧшаан, маҷ-маҷ иркәымпылны амыскьатқәа аҧлакь ду ианыҧсаланы, аҧлакь хәыҷы рықәыргыланы, инапқәа лакәырҕәҕәаны, ирҕьежьуа мацара иркәымпылит. Убасҵәҟьа ҟаиҵеит ахы заҵәқәагьы. Иҟаҵаны даналга, иҟаиҵаз амаскьатқәеи, ахы заҵәқәеи, инарҳәы-аарҳәуа икны, днарыхәаҧшит, ишыҟаиҵаз игәаҧхеит.
– Арҭ шәара ишәызхоит, алақәа, – иҳәан изныз аҧлакь иаанихын арҭмаҟ хәыҷы инҭеиҧсан акәакьҭа инкҿаиргылеит. Ачақәа рзы еиҵаз апатронақәа ахәшә ирҭаз маҷын аҟынтә, инацҵаны иҭаҧсаны иҟаиҵахьан. Ушьҭа ахызаҵәқәеи, амаскьатақәеи хазы-хазы, ирҭаҵаны, убарҭгьы апижақәа рхаҵаны, аҟыга ала иҟит, иҟанҭаруаз ирҭәит маскьатлеи хызаҵәлеи еиҵаз апатронақәа рыла. Ишақь дахьиуаз, иханы, иныгҿаиргылеит, иҟанҭаруазгьы уи инақәкнеиҳаит. Иара абикасин ырӡҭны иҟаиҵази, аҧсҭа иаанхази, зегьы ианысҭаххо ҳәа иныҧхьеикит. Ахәшәи аивзеи маҷымкәа иман. Аҵх акыр ианнеи, ауп, иара днеины, ииарҭаҿы ихы аннықәиҵа.
Захар акраамҭа дхәыцуа диан, аха зынӡакгьы дызмыцәеит. Дызмыцәошәа наиба:
– Сара  сказза сианы, сҩызцәа аҕа иааира иазыҧшны, сахьиоу иашам. Сҩызцәа рҿы сыҟазароуп, сҩызцәа рахь сцароуп, – иҳәан дҩагылеит Захар. Даныҩагыла, даццакны, иҽааилаҳәаны, иҟанҭаруаз ааимҕеиҵеит, ишәақь ааиҟәынҵаны, агәашә дынҭыҵит. Длеит агаҿа, иҩызцәа ахьтәаз, аҭыҧ аҿы. Дышлеиз еиҧш, иҩызцәа рҿаҧхьа даацәажәан:
– Иаха шәааныжьны сахьцаз зынӡа сиамшам, аха абџьар змам шәыҩныҟақәа шәца аниҳәа, мап сзымкит. Цас ауазшәа спатронақәа зегьы бикасинла акәын ишеиҵаз, насгьы ахәшәгьы маҷны ирҭан. Ахәшә иацҵаны ирҭаҧсаны, ахызаҵәқәеи амыскьатақәеи ҟаҵаны, спатронақәа еиҵасҵеит. Иахантәарык, убри акәын сызҿыз. Маҷк схы нықәысҵеит, аха сызмыцәеит. Санызмыцәа сҩагыланы арахь сааит.
– Уқәақәра згааит, Захар. Ауама уҳәеит. Ахызаҵәқәеи амаскьатақәеи рыла еиҵоу патронакгьы сымам, аҧсҭа сымам. Урҭ абасҧшаари, ҳәа акәын сзызхәыцуаз. Бикасин иҟоу зегьы сымоуп, аха уи рҭәаны сыхгьы иҭамшәеит. Ушьҭа иҟасҵашт, аха, – иҳәеит аӡәы дахьгылаз.
– Саргьы ус ауп, бикасинуп исымоу ҳәа ҧыҭҩык рбыжьқәа неиларыҧсеит.
– Хызаҵәлеи маскьатлеи еиҵоу апатронақәа маҷымкәа исымоуп ҳәа зҳәақәазгьы џьоукы ҟалеит.
Ашәақьгьы ҳамам, ахи ахәшәгьы ҳамам. Ахи ахәшәи раахәара ҳамч акәхоит, аха ашәақьҵәҟьа аахәара ҳамч ақәымхар ҟалап, – рҳәеит даҽа џьоукы ахьгылаз.
– Аибашьраҵәҟьа ҳаннеиуа, ҳазлеибашьуа ҳарҭап, аха уаанӡа ҳшәақьқәа иҳамоу неимаадалап, иҳәеит даҽаӡәы.
 Арҭ абас ицәажәонаҵы. иаха ахәылҧаз, ашәақьқәа змамкәа иҟақәаз зегьы еизеит, ршәақьқәа рыманы. Ашьақь змақәамызгьы ааит. Аӡәы днымхакәа. Нас ишҧарурыз, зхаан ашәақь зымкыцыз? Ашьақь сымам ҳәа иҩны дызлатәарызеи, рҩызцәа ахьаауаз имаакәа. Ус ишцәажәоз. даарыдгылт ргәыҧ еиҳабыс иамаз Шьаадаҭ Абҕанба. Уи арҭ рцәажәара иҽналаирхәит.
– Ҳара иҳахьчо ҳәа иахьнӡаҳаду шәаҳҳәеит. Макьана арахь имааӡацт. Џьоукы: Иааша зегь анааилак, доусы иахьырыхьчаша шаны ираҳҭоит. Нас еиҭакны иҳахьчалоит. Зегьы ара ҳаилатәаны ииашам. Ашәақь змоугьы измамгьы инеимыжәдалароуп. Иахьа ашьыжь иааиз, уаҵәы ашьыжьынӡа уҟазароуп. Усҟан шәзыҧсахуа аауеит. Урҭ анааилак, шәара  аҩныҟа шәцоит. Дарбан аҧсуа хаҵоу, абџьар змамыз. Аха анҭ алахшақәа, ргәы иҭаз рымдыруази азы, ашәарыцаҩцәа реидгыла иалақәаз заа абџьарқәа рылыргеит. Ус иҟамлазҭгьы аӡәгьы абџьарда даанхомызт. Усҟан еиҳа ҳманшәалахоит. Анцәа иумҳәан, аха еибашьрак ааҟалар, ахысбыжьқәа го иалагоит. Усҟан аӡәы аҩны даанымгылароуп. Зшьапы инанаго зегьы арахь шәеихароуп, шәҩызцәа аҕа иҿагылоу шәрыцхрааразы.
– Ииашоуп, иашоуп, – рҳәан рбыжьқәа неиларыҧсеит зегьы. Абас ишеицәажәоз, иаха зыҩныҟақәа ицақәаз зегьы ааит. Амрагьы хааӡа иҩыҵхахеит, иаарылаҧхеит зегьы.
– Иаха зыҩныҟа ицақәаз зегьы ааины иҟоуп. Ушьҭа доусы иаҳахьчақәо ҳашәҳәар, ҳаҧсқәа рықәҵаны иаҳхьчалон, –  иҳәеит еилагылаз рахьтә аӡәы.
– Ҳара ҳқыҭа хьчатәыс иҳамоуп Аџьра инаркны Ӡыхәашьтәи адәыҕбаангыларҭа вокзал аҿынӡа… Ҳара ҳгәыҧ хьчатәыс иҳадуп Ӡыхәашь амшын иахьалало, инаркны Ӡыхәашьтәи адәыҕба-аангыларҭатә вокзал аҿынӡа. Еиҳа иахьшәарҭоугьы аброуп. Избанзар,  ҳаҧшьхәы Аҧшьацәа инхо еиҳараҩык ақырҭцәеи агырцәеи роуп. Аҧсуаа маҷуп. Насгьы дара ҳақәмақарны ирҳәахьеит: «Ҳара шәара ҳшәызхоит» – ҳәа. Ҳара ҳнаҩс Лӡаа аҳәааҿынӡа еиҳа ишәарҭаӡам. Акатерқәа рыла џьоукы маауазар, неишьа рымаӡам. Ажәак ала иуҳәозар, еиҭакны аҳәаақәа злаҳахьчо ала, жәыхә-жәохәҩыла ҳҽаҳшоит. Жәыхәҩык аҩны ианыҟоу, жәохәҩык ара шәыҟазароуп. Шәле-ҩеиуа Ӡыхәашь аҟәара шәавазароуп. Ҳара ара ҳашгылоу,  ҳҭаацәа ықәырхуа иҟашәымҵан. Абас мацара ауп, ҳара ҳазхылҵқәаз ҳшырыхчоз, урҭ реиҧш ахыхьчара ҳара ҳабиҧарагьы иақәшәеит, урҭ реиҧш, ҳаргьы ҳаҧсадгьыл ҳахьчароуп. Ацҳаи ацҳаи рыбжьара амашьынақәа змоу шәхы иашәыхәароуп.
– Уи, ҳара иаадыруеит, иҟаҳҵаша ахала аҽҳнарбоит, абас аҕьеҩ ҳәа аӡәы ибжьы ааиргеит.
Хҩы-хҩыла рҽаныршоз, хырҩаа азыруит ҩыџьа ақәыҧшцәеи, урҭ иреиҳбуи, излалшо ала реиқәыршәара. Захари, Алхаси, нас Дима ҳәа Алхас иҩызаки еиқәшәеит.
Урҭ тәан, аамҭала, аҧсыӡкцәа зыҩназ, еилаҳахьаз, афинтә ҩны аҵаҟа. Урҭ илрыҵакны, Ӡыхәашь амшын иахьалалоз хҩык тәан. Даҽа хҩык тәан Гыд иҧан ҳәа иахьашьҭоу аҭыҧ аҿы. Агаҿа инаркны аихамҩа ацҳа аҿынӡа. Абарҭ аҭыҧқәа рҿы акәын еиҳа иахьшәарҭаз. Егьирахьгьы аҧанқәа ыҟан, аха аҟәара зегьы абна ҭоуран, улсуа иҟамызт. Даҽа хҩык иаанхаз, машьынала Ӡыхәашь иаваршәны, амҩа игаз, ицо-иаауа ианын, ирыхьчон.
Уахык зны. Захар аҩны данааи, иҭаацәа зегь шеилатәаз, иҳәеит, иара ҩызцәас ишимоу, Алхас, нас Дима ҳәа даҽа ҷкәынаки. Дима Алхас иааигәара дынхон, аха ақалақь аҿы ашкол дҭан аҟынтә, Захар диздырӡуамызт. Захар ибзианы иидыруаз, Алхас иакәын.
Алхаси Захари шеицыз, Марҭа ианеилылкаа, даара лгәы иаахәеит. Алхасгьы диҿаҧшыр лҭаххазар акәхап. Марҭа Алхас длымбеижьҭеиакрааҵуан, аҟнытә дықәхьаалгозаргьы ақәхарын. Аучилишье аҿы аҧышәарақәа қәҿиарала ишылҭизгьы, ҽна заҵәыкгьы даҧхьартә дзыҟамлеит. Усҟан аполиткатә ҭагылазаашьақәа, есҽны аицәахара иаҿын. Ус ишыҟаз аибашьра иалагеит.
Уажәы,  Марҭа Света илалҳәеит,  лаб ихәы лгарц шылҭахыз.
– Баб ихәы иара данцоз, игеит. Бара ӡҕабк уахь усс ибымоузеи? Ибыхәҭам, аҩны быҟаз. Уахь ацара зыхәҭоу ахацәа роуп, – лҳәеит Света.
– Исҭахуп сынрылаҧшырц.
– Марҭа, бара баҧсуа ҭыҧҳауп. Алхаси бареи ажәа шәымоуп. Уа блеир, Алхас дыҟоуп. Егьа бымҳәан, шәара шәеизыҟазаашьа зеиҧшроу ала, баб быгәра изымгар ҟалоит. Иаҭахым уахь ацара, избасҳәозаалак, ара быҟаз, сҳәатәы хаҵа, Марҭа. – лҳәеит Света, аха Марҭа илымуит. Света илҳәаз Марҭа лгәы иалсын:
– Мама, сыбмышьҭӡои, нас,? – лҳәан Марҭа Света длазҵаахт, лылаҕырӡқәа лыблақәа ирхыжжыла. Света, Марҭа лылаҕырӡқәа аазшәа анылба, даарыцҳалшьан:
–Бсышьҭып, нас бсышьҭып. Амала, бхы пату ақәҵаны, бҽыҟаҵа. Алхаси бареи  ишәыбжьоу ажәа баб иеилимкаароуп. Уи иеиликаар, шәусқәа акыр ицәгьахар алшоит.
– Мама. Уи сара издыруеит, уахь бысцәымшәан, – лҳәеит Марҭа. Нас дааҿаҧха-ҿаччан, афырҳәа дҩагылан деимдаа-ааимданы, Света даалыгәӡит.
–Уахь ибгаша, ҟаҳҵоит. Аха излабгои автобусгьы бжьырхит ҳәа рҳәоит, – лҳәеит Света. Марҭа аидара лыманы, ҧшьба-хәба километра ацара шылцәыуаҩу дазхәыцуа. 
– Мама, ҳара агара ҳалацәажәоит, арахь иааго ҳәа, макьана акгьы ҟаҳамҵаӡацт, – лҳәеит Марҭа дыччо.
– Уахь иааго аҟаҵара акыр аҭахума. Ҳаламгацт акәымзар, – лҳәан Света дҩагылан, ачашылеи ашә аӡеи аалган, астол инықәлыргылт. Арҭ  шаалгаз еиҧш, ачашыла акәаҳара дналагеит. Марҭеи Светеи ааицхыраан, ачаҳаржәқәа ҟарҵан, иржәит, аилаџь руит. Ахырҵәи ацхеи абанкақәа ирҭаҵаны иаарган астол инықәдыргылт. Абарҭ зегьы, ҩсумкак аалган, инаганы ирҭаҵаны иналыргылеит. Аамҭа хәыҷык анца, Светеи Марҭеи еицхырааны, амҩан инеины инагылеит. Урҭ еицәажәо амҩан ишгылаз, машьына ласык ааиуан, аныҟәцаҩ ианиба, ихала даангылеит. Светагьы Марҭагьы еицхырааны лсумкақәа нақәырҵеит, нас Марҭагьы днақәтәеит. Амашьына анца Света аҩныҟа даагьежьит. Ушьҭа Света лгәы ҭынчуп, Марҭа дызҭаны ддәықәылҵаз, дара ирзааигәоу аӡә иоуп. Марҭа данаауа, машьынак  лмоургьы, шьапыла ашьшьыҳәа даап. Марҭа дызгаз. Захарраа ахьтәаз, днаганы даанижьит.  Иара имашьына дааҭыҵны, Захар иҩызцәеи иареи аҧсшәа реиҳәеит. Акыр драцәажәо дгылан, уи данцоз, Марҭа лахь ибжьы ааиргеит:
– Гәдоуҭа сцаны, саауеит, сааҭк аҟара сынхар ҟалап. Санаауа бызгоит, уаанӡа бгәы бмырҿыхан, – иҳәан дцеит. Уи дышцаз еиҧшҵәҟьа, аштаб аҿынтәи ауаҩы дааин, ус иҳәеит:
– Захар. Аштаб ахь ишәыҧхьоит.
– Аштаб аҿы исарҳәои?– иҳәан деиҵамхакәа, уахь иҿынеихеит. Аштаб ахьыҟаз, аҧсшьарҭа ҩны «Бзыҧ» акәын. Арии аҧсшьарҭақәа рҿы зыҧсы зшьалоз Қарҭаа ракәын.. Урҭ иргәиҭаз рымдыруази заа иқәҵны ицахьан... «Бзыҧ» аган аҿы игылан аҧсшьарҭа ҩны «Дзержинец». Уа уажәы апионер лагер ыҟан, ахәыҷқәа рыҧсы ршьон. Аполиткатә ҭагылазаашьа цәгьахо ианалага, ахәыҷқәа ықәгатәхеит, аха изыхҟьазаалак, ирзымгакәа иҟан.
 Ахәыҷқәа акы рыхьыр ҳәа ишәаны, лымкаала ирыхьчон арии апионер лагер. Захар аштаб ахь данца, Дима длеи-ҩеиуа аҟәара днықәлеит, нас Марҭеи Димеи еибадырратәы аҭагылазаашьа зыҟамлеит. Ара рымацара иааизынхеит Алхаси Марҭеи.
– Марҭа, иҟоузеи, бышҧаҟоу, агәабзиараз? – иҳәеит Алхас, уаҳа ииҳәашаз акгьы аниҿамшәа.
– Исыбарги, агәабзиараз, уара ушҧаҟоу?
– Сара агәабзиараз, хар сымам, аха..
– Бҵара гәхьаабымгаӡои?
– Ушьҭа ҵарас исҵараны иҟахи, – лҳәеит Марҭа лгәы каҳаны.
– Агәкаҳара  аҭахӡам. Аибашьра аанкылахаргьы ҟалоит. Иамур ҳаибашьыроуп. Ахаҵа дзиуа, иҧсадгьыл ахьчараз ауп.
– Аӡҕаб лыҧсадгьыл лыхьчар ҟамлаӡои? сара сан дааныжьны сыҧсадгьыл ахь сааит. Нас сара сыҧсадгьыл ахьчара азин сымаӡами.
– Ибымоуп, аха…
– Изурххои, Алхас? Аибашьра аныҟала, саби уареи сшәыцзаауеит. Ус, сҳәеит, аха сб ақәра имоуп уахь дрымгаргьы ҟалоит.
– Нас сара бсыцзаауама?
– Уамашәагьы иубан, – лҳәеит Марҭа, нас дааҳәын:
– Уара умацара уоума сызцыло, сқыҭа уаа зегь ыҟоуп. Урҭ зегьы ахьыҟоу, сзыршәои? Саб ара дыҟоуп,  аха уи уахь дыргашам. Сара сашьцәа макьана ихәыҷқәоуп, абџьар дуркуа иҟам. Сара медеҳәшьас сшәыцзаауеит. Ахәрақәа ррыцқьареи рҿаҳәарақәеи рзы сманшәалоуп.
– Бызҭаз аҵара балгахьоума? – дҵааит Алхас.
– Аибашьраан адиплом аҭахӡам. Ахәра аҿаҳәра аучилишье сҭалаанӡагьы издыруан. Уи ауп уаҳа иаҭахи аибашьра адәаҿы. 
Ус Алхас илаҧш дааҵашәеит Захар.
– Баб даауеит, аха уи даанӡа исаҳәа, аибашьраҿы сҭахар, иҟабҵои?
– Уи анцәа иумҳәан.
– Уи азгьы.
– Ахаан аӡәгьы сиццом.
– Уи ҟәыҕарам, иагьхасҵом.
– Ихоуҵо, иҟәыҕароу арбан?
– Аӡәы сиццоит, аха уара усхашҭуам бҳәар, еиҳа агәра згон.
– Ҕәҕәала сырхәыр, сымҧсыкәа, схымхәаны саанхар усҟан иҟабҵои?
– Ахаангьы укасыжьуам.
Захар акыр дырзааигәахеит.
– Уашьҭа уаҟәыҵ, саб иаҳауеит.
– Ҿысҭуам…
Ус Захар даарыдгылеит.
– Ишәарҳәзеи, аштаб ахь иахьшәыҧхьаз, – дҵааит Алхас.
– Исарҳәахи, аҕацәа рҿагылара адагьы аҩнуҵаҟатәи аҕацәагьы гәаҭалатәуп, – рҳәеит. «Ҩрык еибашьуан, Кәаҕьына дцәаҕон» ҳәа аҕьычрагьы шыҟоу жәдырааит, – рҳәеит.
– Ирҕьычуеи? – дҵааит Алхас.
– Аџьықәеи аӡа, арахә, – аҭак ҟаиҵеит Захар.
– Ҳазҭагылоу аамҭа цәгьа мбакәа аҕьычрахь зхы зырхаз дышьтәуп, – иҳәеит Захар.
Марҭа даазгаз, ишиҳәаз еиҧш, данааиуаз Марҭа дахьаанижьыз аҭыҧ аҿы дааины даангылеит.
– Баала бцозар, бара бзоуп сзааи, – иҳәеит аныҟәцаҩ, амашьына длымбааӡакәа, ахышә ихы аакылирҳәҳәан.
– Бца, баб дбыкәыхшоуп,  – иҳәеит Захар иҧҳа ихы налықәикын.
– Иҭабуп, Марҭа ҳхәы ахьаабгаз, – иҳәеит Алхас.
– Шәхәы злаазгаз асумкақәа згароуп. Урҭ сызшәыҭаӡом, – лҳәеит лҿабызшәа ырхааны, даацәажәан,  Марҭа, рхәы злаалгаз асумкақәа ахьықәгылаз дныҩналеит. Алхасгьы длышьҭаланы днеин, рыҩџьагьы еицхырааны, асумкақәа ирҭақәаз аарҭыхны астол ажә, ашьапқәа еицаҟьаӡа игылаз инықәырҵан, қьаадқәак нахырҩан, иаадәылҵит. Марҭа лсумкақәа ааилаҳәаны, днеины, амашьына днақәтәеит.
Амашьына ныҟәцаҩ Захари Алхаси «абзиараз» ҳәа нареиҳәан, амашьына аус аруны иҿынеихеит. Минуҭқәак рышьҭахь, Захар игәашә аҧхьа иаанҿасит ари амашьына. Марҭа амашьына длыбаанӡа аныҟәцаҩ иахь лхы налырхан:
– Иҟалозар, шәымҩахыҵ аҩныҟа, – лҳәеит лара.
– Иҭабуп даара, сыццакуеит.
– Ус егьа  иҟазаргьы, иахьак, сго–сааго аџьабаа ду шәсырбеит, шәымҩахыҵ ҳәа акыр дидхалеит Марҭа, аха мап икит. Марҭа амашьына дыллыбааит.
– Унан, аҩныҟа шәааир акәымзи!
– Иҭабуп, абзиара бзыҟалааит, – иҳәан аныҟәцаҩ иҿынеихеит.
Марҭа дахьгылаз лҭыҧ аҿы дгылан, даазгаз амашьына акыр иҩаскьаанӡа. Нас дааҳәын агәашә шыҟоу лҿыналхеит. Аҕьараҳәа агәашә аалыртын, агәара дынҭалеит. Света абарҵа дыҵагыланы дахьҧшуаз, Марҭа дылбон агәара дықәланы дшааиуаз. Ус Марҭа амардуан дҩыхәнеит.
– Сааит, – лҳәеит Марҭа амардуан дшыҩыхәназ еиҧш.
– Бзымаауеи бхатәы машьына бымоушәа беиқәшәеит, – лҳәан даахәмарит Света.
– Иқәақәрахааит, арантә санцозгьы, санаауазгьы еидара саҵеимҵеит. Саб иҩызцәеи иареи ахьтәаҵәҟьаз, снеиган, снаиргылеит. Иара Гәдоуҭаҟа дцон. Данааиуазгьы днеины сааигеит, – лҳәеит Марҭа дгәырҕьаҵәа.
– Баб ақыҭаҿы  пату имоуп, уи иаҳаҭразы акәхап, – лҳәеит Света лыҧшәма даахыҽхәашәа.
– Саб иаҳаҭра акәымзар, сара сабардыруеи, – лҳәеит Марҭа.
– Баб ҩызцәас ицқәада? – дҵааит Света. Азнык азы Марҭа илҳәашаз лҿамшәеит, нас лҽаалыҧсахын, ус лҳәеит:
– Саб ҩызцәас ицуп алхасгьы даҽаӡәгьы, – лҳәеит Марҭа дааччашәа ааҟалҵан аҵыхәтәан.
–Даҽаӡәы ҳәа бызҿу дыбзымдырӡои?
–Ус дыздыруеит, аха уажәы ихьӡ сгәалашәом, иара Алхасраа рааигәара дынхоит, аха Гәдоуҭа ашкол дҭоуп. Ҳара ҳҿы ашкол дҭазар, дышҧасзымдыруаз? Аха  аҳәаа еицызыхьчоз жәохәҩык ыҟоуп, хәгәыҧкны ишоуп, – иҳәеит.
–Аиеи, уи ихьӡ бхашҭыргьы уадаҩым. Амала, Алхас, ихьӡ бхамышҭааит, – лҳәеит Света дыччо.
– Уи биҟәаҵи, џьыбшьт,  – лҳәеит Марҭа. Алхас ихьӡ Света иахьылҳәаз Марҭа лгәы инанамгакәа.  Света даацәажәеит:
– Алхаси бареи маҷӡак иадымхаргьы шәзымеицәажәаӡеи, Марҭа, аиаша саҳәеи?
– Еибаҳҳәоузеи, ҳаицәажәаны? – лҳәан Марҭа Света илцәылҵәахит, Алхаси лареи реицәажәара атәы. Аиаша ҟалҵеит Марҭа, урҭ еибырҳәақәо зегьы  Света илалҳәозма? Светеи Марҭеи ус ишеицәажәоз, Марҭа иламхаҳәеит, иара уа дыштәаз, Захар  аштаб ахь иҧхьаны дышцаз. Усҟан Света дааччан ус лҳәеит:
– Усҟан дабаҟаз, бара ибзымдырыз урҭ рҩыза?
– Аҟәара дықәын, иааламхаҳәеит Марҭа.
– Еилкаауп, еилкаауп, – лҳәеит Света.
– Марҭа дҭысҵаауашәа сышҧалазҵаауаз? – лҳәан Света гәаныла, нас дҽагыланы,  амаҵурҭа дныҩналеит. Марҭагьы луадахь днеин, шәҟәык аақәылхын, аҧхьара дналагеит. Аха ҩбаҟа бҕьыц данрыҧхьа, ацәа дынҭанагалеит.
Ҧхыӡрыла Стефеи Алхаси еицны дахьиаз, иаалхагылеит. «Унан, арҭ абеицыз. Иабеибадыр, – аалгәахәт Марҭа. «Сара скабыжьит, аха абри дкабмыжьын. Абри ила бҿаразы аџьабаа дуқәа ббоит, аха бажәра бзиахоит. Абри бышҧаиццоз ҳәа зегьы быӡбахә рҳәалоит, аха бара аӡәгьы игәхьаа бымкын», – лҳәахт Стефа. Нас дахьцаз-дахьааз лымбаӡакәа дныҵаба дцахт. Иааизынхахт  Алхаси Марҭеи.
– Бареи сареи анцәа ҳаизишеит. Аха ҳаизимшар еиҕьын, – иҳәахт Алхас дгәааны.
– Избан, Алхас ус зуҳәозеи? Бзиа уахьызбо, уҭахӡами? Уара бзиа сумбаӡои?
– Бзиа бышҧазымбо, Марҭа? Аха брыцҳасшьоит, изакә џьабааузеи, сара сҟынтә иббараны иҟоу, бара баҧхьаҟа?
– Сара аџьабаа сацәшәаӡом. Уара умаҵ аура азин суҭозар, умаҵ зулоит сыҧсы ахьынӡаҭоу,– лҳәхт Марҭа.
–Азин бымоуп, Марҭа, азин бымоуп, – иҳәан дныҵаба дцахт иаргьы. Алхас длымбо, дныҵаба данца, Марҭа дцәырҳаны дааҿыхеит. Афырҳәа, лиарҭа дҩықәтәеит. Марҭа илбаз иҧхыӡу илабҿабоу лзеилкаауам, дазхәыцуеит лара лиарҭа дахьықәтәаз. Аҵыхәтәан, Марҭа еилылкааит илбаз шыҧхыӡу. Марҭа азхәыцра далагеит «избаз змааноузеи» ҳәа. Аха илбаз змааноу ҳәа лара акгьы лзеилымкааит. Дҩагылеит лгәы еиқәышьшьы. Марҭа дангыла, Светеи лареи рхәы мазеины, астол иқәгылан. Света лхәыҷқәа акрырҿаҵаны адәахьы иаулыжьхьан. Уажәы  аҧслымӡра илатәаны, ахәмарра иаҿын.
– Марҭа, бааи, иҳамоу ала акы ҳнацҳап, – лҳәеит Света, Марҭа лахь лхы нарханы.
– Исҭахӡам акрыфара, – лҳәеит Марҭа, Света илҳәаз аҭакс.
Света лгәы аалыхьит. «Илыхьи Марҭа, сахьлацәажәоз, лгәы иаамыхәоз акыр сҳәама, дычмазаҩума? Ма Алхас лгәы нирхама?» – дхәыцуан света. Аха илзеилкаауамызт Света, Марҭа илыхьыз. Светагьы убри сшылхәыцуаз, ларгьы акыр лымфеит. ҧыҭрак ашьҭахь Марҭа луада ашә аартны, света дныҩнаҧшит. Марҭа дҭахәхәа дыцәоушәа анылба, даамырҧшӡакәа, ларгьы акрымфаӡакәа, ахәылҧаз лхәыҷқәа кәабаны дыҩрываианы дыцәеит. Света дахьыҩаиаз, шарҧазынӡа дызмыцәеит. Уи лгәы иалан Марҭа лҟазшьақәа. «Сара дсыргәаау, ма Алхаси Марҭеи акыр еимарку? Сара дсызгәааратәы иҟасҵазеи? Ҳаҩџьагьы ҳаилибакааны, пату еиқәҵо ҳааиуан. Ҳаибабашьа бзиан, ҳазҭаху пату ақәырҵон. Ҳазҭахым ҳәа аӡәыр ыҟаны ҳаздыруам, аха аӡәы дыҟаны, цәгьак лаҳазар? Уигьы здыруада? Аха мап, ус аӡәы дыҟоуп ҳәа сгәы иаанагом. Ҳәарада, уи лгәы зеиқәу зхароу абзиабара ауп, уаҳа акгьы иахарам. Абзиабара мыжда, зны уарччоит, уаркәашоит, зынгьы уарҵәуеит. Уи бзиа илбо ды:кәына бзиоуп, ҩ-ҳәыҳәк реиҧш, еиҧшуп, еиқәнагоит. Аибашьра ҟамлар, арҭ рхқәа неиларҵар, ҳәарада, ҭаацәара бзиак аҧырҵон. «Еҳ, абзиабара мыжда» иҟанамҵо крыҟоума? – дхәыцуан  Света.
Света Марҭа лыбзиабара дшазхәыцуаз, аамҭала лара лыбзиабара илымаз ахь дналанагалт. Уи Захари лареи анеибадыр ашьҭахь ауп.
Ишдыру еиҧш, Захар аҩбатәи иҧшәма лоуп Света. Раҧхьатәи Захар иҧшәма Марҭа лан  Стефа лакәын. Стефеи Захари реилыҵра саҧхьаҩ иуасҳәахьеит, изласылшоз ала еилукааратәы. Уи бзианы иудыруеит ҳәа сгәы иаанагоит.
Захари Светеи анеибаба, иеигәаҧхеибашьеит. Аҧсуаҵас анапемдахьа еимырдеит. Захар дзықәшәаз аиаша леиҳәеит Света. Уи ларгьы ихалҵеит. Аха лара дызҭахқәаз џьоукы рҟнытә ираҳәауа иалагеит «Дабабҭаху ахаҵа еиба, зыҧҳа дыҟоу. Бара бҵышәкәараӡа уажәоуп баныҩагыла, брымгар ҳәа бшәома?» ҳәа. Уи лара даргәааит. Абас лазҳәақәоз, убас цәыҕас илкит зынӡа дзырҿамҧшуа аҿынӡа.  Урҭ ирҳәаз рҿы иазынхеит. Лара лыбзиабара дамеижьеит, дҷыгәӡа дынхоит, лҧацәа ыҟоуп. Марҭагьы лара дылхылҵызшәа дылҭахуп. Марҭа лакәзар, Света лан лаҵкьысгьы дылҭахуп. Марҭа лашьцәа хәыҷқәа рыда дхәарҭам. Ҽнак илымбар, лзычҳауам. Абзиабара ахьыҟоу, аинышәара, аилибакаара ҟалоит. Света илыхьыз Марҭагьы илыхьызшәа лбоит, дрыцҳалшьоит. Абри дышлызхәыцуаз ауп, Света шарҧазынӡа дызмыцәазгьы. Светеи Захари, ианакәызаалак, заа игылалон. «Раҧхьа сара сгыланы шьыжьымҭантәи аусқәа сара иҟасҵандаз», ҳәа дхәыцуан Захар. Лара Светагьы убасҵәҟьа акәын дышхәыцуаз. Аха дара еиҳараӡак иангыло еицгылон, ианеицгылоз русқәа еицыҟарҵон.
Иахьа Захар дахьыҟаз дкашьшьы дауцәаз. Ари бзины илдыруан Света. Уажәы лара дышиаз, Захар дахьааиз, данааҧш иааҧхалшьеит, аха «абри ауп исыхьыз» ҳәа акгьы лымҳәеит. Макьана цәылашьцан, мшацызт. Света сгылоит ҳәа дҩықәтәеит.
 – Макьана мшаӡацт, бызгылои? – иҳәеит Захар.
– Ус акәзар, уара ухы нықәҵа, ацәа угымкәа уҟам. Уара уахьыҟоугьы узыцәама? Мҷышь амшын иахьалало, шҧхынроугьы уахынла хьшәашәарамкәа иҟам, – лҳәеит Марҭа.
– Ааи, хьшәашәароуп уахынла, аха иаха ахьҭа агәхьаа ҳкуа заҟазма? Ауама ҳақәшәеит, – иҳәеит Захар.
–Уамас шәзықәшәазеи? – лҳәан Света захар диазҵааит.
–Быцәа саҧырхагахоит акәымзар, ибасҳәон.
–Уахантәарак сыцәоуп, уара иулшозар, иҳәа, – лҳәеит Света, убри ауха лацәааихьшь шыҟалымҵацгьы лымҳәеит, иҳәаны итәоу аӡҕаб лымаӡа лаб иҿы ишылҵәахуа еиҧш.
– «Ус акәзар исҳәап», – иҳәан Захар  ацәажәара дналагеит, Света лаҧхьа асқам наргыланы длықәтәан…
– Аҧсшьарҭа ҩны «Дзержинец» аҿы, ишаҳҳәахьоу еиҧш, макьана ахәыҷқәа ықәрымгацызт. Иацы,  иқәыргараны иҟан, аха ирзықәымгакәа иаанхеит. Хымҧада, иахьа иқәыргоит ҳәа сгәы иаанагоит. Иқәыргандаз наҟ. Уи адагьы аҧсуаа роуп иҟазҵаз ҳәа имгылои, анҭ аҧхамшьақәа. Алхас иакәымзар, иаха ус ҳахьуан. Иқәақәрахааит, уи аҷкәын изакәытә хаҵароузеи, иааирҧыз, – иҳәан Захар Алхас даариҽхәеит.
– Иҟаиҵазеи, Алхас? – дҵааит Света.
– Ақырҭцәа урыс ӡҕабк дымҵарсны дшигоз дрымихит.
– Иабаҟаз урҭ ақырҭцәа?
– Инеит, ишнеизаалак, урҭ неишьас иҟарҵаз, нас ибасҳәап.
– Нас Алхас дышҧарымих зуҳәаз?
– Аҵх уамакгьы имнеицызт. Абас асааҭ  жәаҩаҟа ҟалахьазар ҟаларын, ари ахҭыс аныҟала. Абжьааҧны акәзар, акы уҳәарын, жәаҩык раҟара «Дзержинец» иакәшаны идыртәеит ахьчараз. Абанҭ аӡәгьы дизгәамҭаӡакәа дҭыҵзаап уи аӡҕаб. Лыгәымшә ҳәаны, акыр днаскьаргазар акәхап. Аӡҕаб лыҳәҳәабжь ацҳа ахахьы иаагеит. 
– Ӡҕаб ҳәҳәабжьык геит, – иҳәан Алхыс дӡыҕәӡа даангылеит. Саргьы сааӡырҩит, аха акгьы смаҳаит. Аӡҕаб  лыҳәхҳәабжь еиҭа игахт,  Алхас, ишақь аашьҭыхны уахь иҿынеихеит. Ацҳа аҵаҟа ахьчаҩцәа тәан. Урҭ рҿы даннеи дразҵааит, «аҳәҳәабжь игоз шәмаҳаӡеи?» – ҳәа. Урҭ «иаҳмаҳаӡеит» ҳәа аҭак ҟарҵеит.
– Ҩынтәгьы исаҳаит ӡҕабк лыҳәҳәабжь, абас иҩашәхыкшәа.
– Усшәа угәы иабазаап, – иҳәеит аӡәы дахьтәаз.
– Ус акәымкәа, уажәааны  аӡҕаб арахь даазгози? – иҳәеит даҽаӡәгьы.
– Нас сара исаҳаз закәызеи? – игәы иааҭиҳәааит Алхас. Нас даахәыцит. «Слымҳа сажьазар». Аха дымгьежьит, абжьы ахьгоз ахь иҿынеихеит иҽӡаны, акыр дырзааигәаны днеит. Ашьшьыҳәа рааигәара ачықә днылатәеит. Ушьҭа урҭ ирҳәоз еилырганы иаҳауан Алхас.
– Даҳцәыҧсра ҳаҟоуп.
– Акымзарак лыхьуам, иумбои, дҭахәхәа дшыцәоу?.
Абра даҳзыргар, нас ҳусқәа еиҳа имариахон. Аӡы ҕҕароуп, сара сҟәаҟәа даақәыжьны сдәықәлоит, уара уабџьар хыршаны, икны, усышьҭаз, иудыруеи, џьоукы ҳаҧба ркыр.
– Ибзиоуп. Абжьы шиаҳаз еиҧш, аӡәы иҟәаҟәа акы ықәҵаны дҩагылан, аӡы дҭаланы иҿынеихеит. Егьи уи дишьҭаланы иҿынеихеит. Урҭ неиуан аӡы иалаланы. Аӡы абжеиҳарак инеихьаны  еиҧш, Алхас ишақь аахыршаны, дыхәхәаӡа длаиан, абџьар зкыз ишәақь наиқәикит деихсырц азы, аха даахәыцит Алхас. Ҳәарада, арҭ цәгьоуцәоуп, дырцәаны ауаҩы дыргоит, ишьтәуп хымҧада. Аха аӡы агәҭаны ишнеиуа, ишьыр, иааргогьы даргьы аӡы иагоит. Уи қьаррас иалоузеи? Уи аҵкьыс, аӡы инырааит, «срықәӡыргьы, срықәӡит, аха еибгала исышьҭуам», ааигәахәын, дарзыҧшит. Урҭ аӡы инырын, аҟәара инықәгылт. Алхас ишәақь абџьар зку ишиқәкыц иқәкуп. Уи иабџьар лышьҭеиҵан, иҩыза дызҵаз, иҩнапык рыла иааигәыдкыланы иеицхырааны, асаара длышьҭарҵеит. Ацәгьауҩы иабџьар шьҭихаанӡа, Алхас ишәақь ҭҟьеит. Аҟыт бжьы ихылымҵыкәа, иара уаҵәҟьа дкаҳаит. Уи дшишьызгьы еиликааит Алхас, илақәырццакны даҽа хысыбжьык геит. Уи иҟаабжь, ахьхьаҳәа аӡы илеиуаз аҵарӡны, Ӡыхәашь ихҩааланы иуаҳауан. Ацҳа аҵаҟа ихәыҵатәақәаз ираҳаит ари абжьы. Зегьы ршәақьқәа рыманы уахь иеихеит, ирласны Алхас дахьыҟаз, иҩеит хҩыуаа.
– Иҟалазеи, – рҳәан иҵааит зегьы ршәақьқәа хыршаны ишыркыз.
– Аӡәы дысшьит. Егьи иҧсы ҭазар акәхап, дҟааит саниехс ашьҭахь.
– Иҧсы ҭазар, абџьар иҧыхьашәар, ҳақәихуеит шәыхқәа аагәашәҭ, – иҳәеит Алхас
Ӡыхәашь аӡиас ахьлеиуа, акыр иацәыхараны ажра ду алганы иган, рыззегь уа рҽынҭарыҧсеит. Афонар иман, иааиқәаз рахьтә аӡәы. Абитонтә шьаҟа ду икажьыз днаватәан, нырцәҟа алашара нкаирҧхеит.
– Шәҭыҧқәа еиҭашәк! – дыҳәҳәеит Алхас, иаразнак ала иҩаскьаны ажра инҭатәеит. Аха аӡәгьы дымхысӡеит. Ус анакәха зыҧсы ҭоу, ма зхы иахәаны ихысуа, ҳәа уаҩ дыҟам ауп. Ус аӡәыр дыҟазар, алашара ахьирҧхаз иақәкны дхысыр ҟалон.
– Ҩыџьа кажьуп, – иҳәеит алашара казырҧхаз иҭыҧ еиҭакны данынатәа. Рызегь уахь инаҧшит, алашара ахьынӡакаҧхоз, ииашаҵәҟьаны, ҩыџьа ҧсуп уҳәартә икажьын.
– Аҩыџьагьы сшьит, аха изусҭцәахарыда, срықәӡуазар акәхап, аха егьаурым, – иҳәан аӡы дынҭалеит Алхас.
– Уаангыл, макьана умцан, ҽеишәа шап ҳәа идтәалақәаз рбыжьқәа неиларыҧсеит, аха иара даанымгылт, дышцац дцон. Ус аӡы днырны, аҟәара днықәгылеит. Иҩызцәа рабџьарқәа кны, рҭыҧ еиҭкны иахьылҭатәаз иҭатәан. Алхас икажьқәаз днарыхәаҧшит, аха аӡәгьы дҵысуам.
– Архь шәааи, ауама ҟасҵеит, – иҳәан аӡ нырцә Алхас иҩызцәа ахьаанижьыз ахь ибжьы иргеит. Азныказ, Алхас ииҳәаз рзеилымкааит. Ахьхьаҳәа аӡиас илеиуаз иалаӡуан Алхас ибжьы. Нас Алхас инапы иҟьеит, «арахь шәааи» ҳәа аанарго. Уи гагаҵас ауп дшырбоз. Уаанӡагьы, уажәгьы аҧҭақәа ажәҩан инхылошәа, иаахыҵуашәа иҟан. Аха усгьы, ҩыџьа аӡы инҭалеит, ахҧатәи уа даангылеит. Икажьқәаз ишәақь рықәкны икуп, аӡәы иҽааирҵысуазар диехсырц иҽазыҟаҵаны. Аӡиас иҭалақәаз нырын, Алхас дахьықәгылаз, инеины инивагылеит. Афонар змаз алашара нрықәирҧхеит. Аӡәы шахала дҿаҳәоуп, иҿаҳәоу дыӡҕабуп, лыхцәқәа лықәыҧсоуп. Егьырҭ гәамҭаӡакәа иҿаҳәаз еицхырааны дааҧдыртит. Дахьҿаҳәаз, лнапқәа ашаха аҭыҧқәа ирганы иҟан. Алхас аӡҕаб  лпульс ааникылеит. 
– Лыҧсы ҭоуп, ҳәарада, арцәага ахәшә лыржәуп, ҧыҭк ҵыр далҵозар акәхап. Иҩнапык ааидкыланы, иааҭаргәаҩаны, рызна аӡы ааиган, лхы-лҿы инақәиҭәан, инапы нақәкны, иааишьышьит, лхы-лҿы ҧхаӡа иҟан.
– Ари дыцәоуп минуҭқәак рышьҭахь, далҵуозар акәхап, – иҳәан икажьызгьы ипульс гәеиҭаанӡа днеигәыҵасит, дааҕызит, дызгәыҵасыз.
– Ари иҧсы ҭоуп, – иҳәан иџьабақәа ааимидеит. Кнопкатә ҳәызбак иџьаба иааҭигеит. Алхас ахҧатәи днеихагылеит, уи дыҧсхьан, аха иџьаба дҭаҧшит. Раҧхьатәи иџьаба иҭаны иааҭихыз, аҳәызба ахаҭаҵәҟьа, ари  иџьабагьы иааҭигеит. Ҳәарас иаҭахузеи, дәқьанк иааицықәыргаз ҳәызбақәоуп, – иҳәеит Алхас иҧсы ааилалашәа, нас иҩызцәа инариҭеит.
– Уркьымсын аҧсцәа, – иҳәеит иеилагылаз рахьтә аӡәы. Аштаб аҿынтә аиҳабыра ааганы  идырбатәуп.нас урҭ ишырҭаху амҩа иқәырҵап.
– Ииашоуп, ииашоуп, – рҳәеит ара игылақәаз зегьы.
– Ус акәзар, Аркадиа, уара уца, қәрала уҳаиҵбоуп, – иҳәеит Алхас, иара аиҳабыра иҽазкны. Алхас сынтәа ашкол далгеит. «Уҳаиҵбоуп»  – ҳәа зеиҳәаз сынтәоуп ажәеизатәи акласс ахь данцаз. Алхас ииҳәаз аахаҵаны, Аркадиа дзыдгылаз иҩызцәа даарылҵны, аштаб ахь иҿынеихеит. Дара ахьтәази аштаби жәохә-ҩажәа минуҭ рыла унеиуан. Ус аштаб ашә аартны дныҩнашылт Аркадиа. Ари инеишьа зеиҧшраз ала, акы ишазҳәаз еилыркааит ара итәақәаз. Урҭ рахьтә аӡәы ибжьы ааиргеит:
– Иҟалазеи, Аркадиа, иуаашьоузеи?
– Иҟалаз шәыздыруам ауп ас зышәҳәо.
– Иҟалаз умҳәо, – рыбжьқәа неиларыҧсеит.
–  Иҟалахи, Алхас ауаа ишьит. Урҭ Ӡыхәашь нырцә икажьуп, ишәасҳәаразы сааит.
Аштаб аҿы итәақәаз, аӡә даанымхакәа, зегьы афыр-сырҳәа иҩагылеит.
–Ула иабоу, маша ус баша џьоукы ирҳәоны иуаҳау? – дҵааит аӡәы.
– Ишҧасаҳа, уа иеизаз срыдгылан саргьы. Алхас ихаҭаҵәҟьа иоуп арахь саазышьҭ.
Аштаб аҿы итәақәаз зегьы ҩагылан, ацәыгәбар иааҵагылт, ақалақь ахь аҭел ишасшаз ргәаламшәакәа. Ашьҭахь уи ааигәалашәан,  ақалақь ахь аштаб аиҳабы аҭел дасит. Нас имҧшыкәа доусы рмашьынақәа инарықәтәан ашьра ахьыҟалаз иааит. Аӡә иакәын иҧсхьаз, егьырҭ рыҧсы ҭан, ихәыз далҵхьан, аха дзалымҵыцшәа иҽалаирхеит, илақәа хҩоуп, иҧсыҧ леига-ҩеигоит. Аӡҕаб лакәзар, ацәа далоушәа даалҵуеит, лыблақәа аахылтуеит, нас инеиқәылыҧсахуеит
– Арҭ  аҩыџьа акгьы рыхьуам, ахҧатәи дыҧсит, аха, – иҳәеит аштаб аиҳабы. Нас дҵааит, ашьра ҟазҵаз димаҳацшәа ҟаҵаны.
– Ашьра ҟазҵаз уарбану?
Аӡәгьы ҿимҭӡеит. Аӡәгьы ҿимҭушәа аниба:
– Сара соуп, – иҳәеит Алхас.
– Уи шҧаҟалеи, шәабатәоу шәара?
– Ҳара ҳтәоуп ацҳа анаҩыс, амшын аҟәараҿы. Ӡҕабк лыҳәҳәабжь иеиҧшшәа  бжьык саҳаит, аха ҽеишәа исзеилымкааит, азнык азы. Даҽазныкгьы исаҳахт, нас сшәақь аашьҭыхны уахь сҿынасхеит. Аӡиас  нырцә, абра ҳахьгылоу иамариашаны. Исшьыз акы ҩышьҭихын, иҟәаҟәа инықәиҵеит, егьи иабџьар кны дынивагылеит. Урҭ шнеиуаз, аӡы инҭалеит. Сара алада сласкьаганы сааиуан, дара аӡы ианҭала, рҭыҧ сара иааныскылан, снагылеит. Аӡы иҭоу среихсыр, аӡы иагоит, – сҳәан аӡы ирсыжьит. Аӡы ишнырыз еиҧш, абџьар зкыз ижәҩашәаҟьа иарбаны схысит, зынӡак изҿымҭӡакәа дынкаҳаит. Егьи аидара иаҵаны инеиуаз ихи игәи исзамырбеит. Ус ҟасҵар, иргоз дысшьыр ҳәа сшәеит. Изқәа илаҵакны сиеихсит, иахьасырбаҵәҟьазгьы иаахеит, иҟатара нҭырссаны ицеит. Ишыжәбо еиҧш, макьанагьы иҧсы ҭоуп.
– Иҟоуҵаз уара ушҧахәаҧшуеи, уиашоу, уиашаму, – дҵааит аштаб аиҳабы.
– Ииашаны иҟасҵеит, – иҳәеит Алхас.
– Макьана изусҭцәоу ҽеишәа иҳаздыруам, уара иутәқәоу џьоук ракәзар?
– Иаҭахызаргьы исзааигәаӡоу ракәзааит. Исзааигәоу ракәым, сашьаҵәҟьагьы иакәзааит ихәҭаны дысшьит.
– Иахәҭам ҳәа аӡәыр игәы иаанагозар, нас абџьарқәа заҳки, – иҳәеит аӡәы  дахьгылаз.
– Умшәан, Алхас, уара акгьы ухьуам.
– Афырхаҵара ҟазҵаз ихьраны иҟеи? Даҽаӡәгьы ибжьы аагеит.
Аштаб аҿынтә аҭел иззасыз аиҳабыра зегьы ааин, амҩаҿы иаангылеит. 
Араатәи аштаб аиҳабы уахь иҿынеихеит. Зегьы ахьгылаз днеит. Иааз аҳақьымгьы дрыцын.
– Аранӡа шәанааи, иҟалаз, ахьыҟалаз шәымнеикәа жәуам усгьы, шәаала абрыстәыла, – иҳәан аштаб аиҳабы дызлааз ала иҿынеихеит. Зегьы уи инаишьҭалеит. Аҳақьым днеин, аӡҕаб дналыхәаҧшит. Аӡҕаб лылацәақәа аахылтит, инеиқәылыҧсеит.
– Абас ауп дшыҟоу, даалҵшашәа дааҟалоит, нас дынҭанагалоит, ацәа дзалҵуам.
– Арцәага лымоуп далҵуеит ирласны, ахәахәарақәагьы лылоуп лхы–лҿи лҟатареи рҿы, аҧсразы акгьы лыхьуам, – лҳәеит аҳақьым.
Ари дбаны даналга, ахҧатәи ишьҭаз иҿы дааит аҳақьым. Аҳақьым ацәажәаха лымҭаӡакәа ҷкәынак даацәажәан:
– Ари даҳшьыр ҳәа дшәаны дыҧсызшәа ҟаиҵеит, илацәақәа ҭаҧ–ҭҧуеит, – иҳәеит.
– Уааҧшы, аӡәгьы уишьуам, – лҳәеит аҳақьым. – Абрысҟатәи ауаа шеилагылоу сышҧаршьри, – иҳәан илацәақәа аахитит, дахьхәыз ашьа аауан, ишәыз имаҭәақәа ашьа иаганы иҟан. Аҳақьым лчықьмаџьа иааҭылхит: аиоди, аспирҭи, абинти. Раҧхьа спирҭла иҿылыӡәӡәааит. Ахәра аҿыӡәӡәаара данаҿыз, игылақәаз рбыжьқәа неиларыҧсеит:
– Ацәгьара ҟазҵаз ацхыраара иҭахӡам, дшьабаны дыҧсааит, – рҳәан игылақәаз зегьы аҳәҳәара иалагеит, аха аҳақьым аӡәгьы игәхьаа мкӡакәа лус даҿын. Игылақәаз аҳәҳәара ианаҟәымҵӡа:
– Сара сҳақьымуп, ихәу ихәшәтәра суалуп, – лҳәеит ҕәҕәала дгәааны, лыбжьы ҩҭыганы.
Араион амилициа аначальникгьы даацәажәан:
– Ишәҳәо иашам, ари дыхәшәтәтәуп, иҿахәгьы иҿаҳхроуп, шәызҿқәоу закәзеи? – иҳәан ибжьы рдуны инрықәҿиҭит.
 Ихәыз ишьа ҿыӡәӡәааны, асҧирҭ ала ирыцқьаны, аиод ахьшьны иҿалҳәаны иҟалҵеит аҳақьым. Нас амилициаа дынрылҭан дыргеит.
– Аҧсгьы дыжәга, – лҳәеит аҳақьым. Асакаса аарган, днақәҵаны дыргеит. «Ацхыраара – ласы ахьгылаз ахь.  Аҧсы дназгоз ишиашаз «Ацхыраара-лас» днақәырҵеит, асакаса дшаныз.
Аӡҕаб акыр далҵхьан, арцәага илырҭаз. Уи наҟ–ааҟ лыжәҩа кны амашьынахь дыргеит. Амра акыр иҩеихьан, Гәдоуҭаҟа амҩа ианықәлоз. Уа иахьлеиз, аҧсы аморг днаганы дныҵадыргылт. Егьырҭ ахәшәтәырҭа иҭарҵеит. Алхас амилициа рахь дыргеит. Аусеилыгаҩ даниазҵаауаз, араион амилициа аначальник уа дтәан. Алхас иусқәа анеилыркаа ашьҭахь:
– Уҩызцәа  рышҟа уца, амала, ахәы данбзиахалак, ҳаниацәажәо, уаҳҭаххар ҟалоит, ҳуҳәоит убасҟан уаа.  «Афырхаҵа», – рҳәан доурышьҭит, Алхас. Аӡҕабгьы лыҧсы ааит. Ихәызгьы уамак имыхьӡеит. Иҿахәы иҿырхит. Аӡҕаб пионерҧызан. Алхас иишьыз иаҳәшьеи лареи еибадыруан ари аӡҕаб. Длыҧхьаны ддәылигеит, нас шасыс дигар иҭаххеит. Агәыр лылаҵаны, лҿы акасыжә ҭагәаны иҩызеи иареи даныргоз ауп Алхас данрықәшәа, фырхаҵала дагьанрызныҟәа. Алхас иихәыз дқарҭтәын.  Аибашьра ианалаго ҳәа арахь аҭынхацәа змаз рҿы иааны, зҽыҵәахны иҟаз дреиуан. Уи иҿахәы иҿызхуаз апионер лагер аҿы шәызланеизеи? – ҳәа азҵаара анииҭа ус иҳәеит:
– Ӡыхәашь нырцә, ҳара ҳтәқәа ахьынхо, аган ала уаҩы ихьчаӡуам. Уаантәи амшын ҳҭаланы ҳнеит иҳәеит.
Захар иҧшәма ари ажәабжь ахьынӡалеиҳәоз, аамҭа рацәаны ицеит, амрагьы акыр иҩхалеит. Иара дындәылҵит.
–Ҳажәқәеи ҳҳәарақәеи еибарҟаауа, иахьа иҳахьыз ахаангьы иаҳмыхьӡацт, – лҳәан Света агылара дналагеит.
Захари Светеи рҿи рнапи ааӡәӡәаны аборахь рҿынархеит. Еицхырааны, рыжәқәа рхьеит, иҭырцеит, рҳәарақәа ахкаарахь икарцеит. Акруны акранырфа ашьҭахь, Захар «аамҭацәгьак ҳҭагылоуп, ҳзықәшәо ҳаздыруам, уаҵәы шьыжьымҭан агаҿахьы сцоит, иахьа сыззааз, саандақәа сырҕәҕәарц азоуп», – иҳәан иеигәышә аашьҭыхны амхахьы дцеит. Захар имхахьы данца, Светеи Марҭеи рымала ианааизынха, Алхас иҟаиҵаз афырхаҵара Марҭа илалҳәеит. Света дахьынӡацәажәоз Марҭа дӡырҩуа дтәан. Света лажәа даналга, Марҭа даагәырҕьан, дааччеит.



Ажәахатәи ахы

Еснагь еиҧш иахьагьы,  Захар агаҿаҟа дцеит ишәақь аашьҭыхны. Иара дахьцоз, ихәгьы игеит. Ахысыбжьқәа ааиҩуан Гәымсҭантәи,  Гагрантәи, Гәдоуҭатәи аеропорт аҿынтә аибашьыга ҳаирпланқәа ҩышьҭыҧраауан, ишиашоу амшын аҟәара иаваршәны ицон. Гагра илеизаргьы илеит анааугәахәлак, абомба абжьы гон. Ауаа ирҳәон Гәдоуҭатәи аеропорт аҿы Шеварнаӡеи Арӡынбеи тәан ҳәа. Шеварнаӡе идықәиҵоз аҳаирпланқәа аҧсуаа ахьтәаз абомбақәа рыларыжьуан. Арӡынба идәықәиҵаз аҳаирпланқәа ампыҵахалаҩцәа ахьтәаз абомба рыларыжьуан ҳәа. Изакәхалак, ауаа нҵәон, аибашьра ду цон. Ара асиа зҽанҵаны, итәақәаз макьана џьаргьы имцацызт, рхы ҧхашьо итәан,  реиҳабыра рҳәатәы хаҵо. Дара ибзианы ирдыруан, аибашьраҿы алеишәа шаҭахыз, алеишәа аныҟамла, аиааирагьы шыҟамлоз. Убри азы акәын рхала џьаргьы имцакәа, «рҽырҧсны», реиҳабыра рҳәатәы хаҵаны ара иштәаз.
Захар иҭыҧ аҿы данлеи, Алхаси Димеи ааихьан. Ирыҧсахуазгьы макьана имцацызт. Урҭ рыҩныҟақәа рцаразы, аҽеидкылара иаҿын. Захари дареи аҧсшәақәа ааибырҳәеит. Уи аашьҭахь, рацәак иаанымхакәа ауха иҷаҧшьақәоз цеит. Иааизынхеит Захар иҩызцәеи иареи. Захар иааигаз ихәы Алхаси Димеи рыхәқәа ахьықәыз, астол ажә игылаз инықәиҵеит. Захар иҩызцәеи иареи уаанӡа изҷаҧшьоз рҩызцәа шырыҧсахыз еиҧш, хабалак, итәақәазгьы ирыҧсахит. Ирыҧсахқәозгьы, изҧсахуазгьы ргәы иалан, рҩызцәа аҕа иҿагыланы еибашьуа, дара ара иахьтәаз, агәҿыҕьразы амацеи ашашкеи ирысуан. Аха уи дара ирхарамызт, реиҳабыра ирҳәоз рнапаҿы иҟан.
– Иаци иацжәаци ракәым ҳара ара ҳанаа, ара ҳааижьҭеи ушьҭа акрааҵуеит. Аиҳабырагьы иҳарымҳәеит, ҳаргьы иаҳзымхәыцит иҟаҳҧашаз. Иацы аҩныҟа ҳанцоз, Димеи сареи иеибаҳҳәеит ажыгақәа аагарц. Ажрақәа жны, иҟаҳҵарц. Абри ҳзыҩнатәоу аҧсыӡкцәа рыҩны аҵкыс, еиҳа ҳахьчоит, ажрақәа ҳжыр. 
Димеи сареи ҳалагоит ажрақәа рыжра, аиҳабыра ҳазрзыҧшрызеи? – иҳәеит Алхас.
– Ажыгақәа аажәгазар. Аиаша ҟашәҵеит. Сара уи хырҩаас иҟасымҵеит акәымзар, саргьы иаазгон, егьырҭгьы идаасыргон. Гагреи Гәымсҭеи иҟоу ара иааиргьы шыҟало аадыруазароуп. Уи азы акәзаргьы ҟалоит ҳаиҳабыра ара ҳаанкыланы ҳашрымоу, – иҳәеит Захар.
– Шәара шәеиҳабуп, ақәра шәымоуп, ишәҳарҟаҵом. Ҳара иҟаҳҵоит, – иҳәан даачеит Алхас, нас Дима иахь дынхьаҳәын:
– Уаала, Дима, ажра ҳалагап.
– Уаала, – иҳәеит Димагьы.
Дара зыҩназ, аҧсыӡкцәа рыҩнажә аҟнытә, акыр инаскьаганы, иржырц уаанӡа ирыӡбахьан. Рыҩџьагьы иеицны инеин, ржыгақәа рыманы инҭыҵит. Убасҟан, Дима Захар иахь ихы наирхан:
–Абас иаажып ҳәа ҳгәы иҭоуп ишҧажәбои? – иҳәеит ажрақәа ржып ҳәа ргәы ишаанагоз инапала ирбо.
–Уаҳа зҭахым ауп, – иҳәан ргәқәа аақәирбзиахеит  Алхаси Димеи злагаз аус. Алхаси Димеи  ажра иалагеит. Аҧслымӡраҿы ажыгақәа рыла ажра уадаҩхеит. Абаҳа гәаҩақәа ракәын ибзиақәаз, аха уи иазымхәыцызт, иаарымгеит, агха рыхьит. Ушьҭа рыҩнқәа рахь ицаны ирзаагом, ирымоу ржыгақәа рыла маҷ–маҷ иржлап. Ушьҭан ианаауа абаҳа гәаҩақәа ааргап.  Алхаси Димеи ажыгақәа кны, иахьынӡадырпуаз, Захар ишәақь ижәҩахыр ихшьны, длеи-ҩеиуа аҟәара дықәын.
Доусы ахьтәақәаз, дара ишырҭаху аамҭа рхыргон: џьоукы ашашка иасуан, џьоукы ашахмат иасуан, џьоукы амаца иасуан. Ажыга зкыз Алхаси Димеи ракәын. Алхаси Димеи анааҧса, ржыгақәа нарсны, дара аҧсыӡкцәа рыҩнажә изыҩназ, иҟанаҵоз ашьашәыр аҿы, аҕәы ықәҵаны, атәарҭа иҟаз инеины инықәтәеит. Ҧыҭрак рыҧсы ааршьахьан еиҧш, арҭ штәаз Захар ианиба, ижәҩахыр ихшьыз ашәақь аахыхны, аҩнажә аган инадиргылан, иара днеин, ажыга аашьҭхны, ажра дналагеит. Алхаси Димеи даҽа хәыҷык рыҧсқәа ршьарц рыгәқәа ирҭан, аха Захар ажра дҭагыланы ижуашәа анырба, иҩагылан, Захар ажра дахьаҿыз инеины инаидгылан:
–Шәара шәааҧсоуп, ҳара иҟаҳҵоит, – иҳәан Алхас Захар иикыз ажыга ааимихын, ажра дналагеит. 
Захар Алхас  ажыга иимҭарц далагеит, аха имуит. Дима ажыга ахькажьыз днеин, иаашьҭихын, Алхас дивагыланы ажра дналагеит.
Ус ажра ишаҿыз машьынала даарыдгылт, аинрал, Дбар Сергеи Платон-иҧа, уи амашьына дааҭыҵын:
– Афырхацәа, афырхацәа, аиаша ҟашәҵоит. Иахьа Аҧсны хабалак, ишәарҭоуп. Араагьы ихьчатәуп. Шәара абра шәтәамзар, шәқыҭа былны иахысхьазаарын, шәара шхыҧшоуп еиқәзырхаз. Арҭ алахшқәа ҧхашьара рыблақәа ирхума? Ҳаҧшьхәаҵәҟьа урыхәарҭам, дара мҵакьакьо, реиҳабыра рахь ирҳәахьеит.
– «Ҳааигәара иҟоу ҩба-хҧа қыҭа ҳара ҳамч рықәхоит» ҳәа. Зыгәра угода? Аҽырҕәҕәара аҭахуп, аҽырҕәҕәара, агәкаҳара аҭахӡам. Иҳақәлаз раҵкьыс ҳара ҳиааиуеит. Избанзар, иҳадгыло ажәларқәа ҟалоит. Ҳара ҳадгьыл иқәгылоу ҳаҩнқәа рыҭӡамцқәа ҳрыхьчоит. Амала, аидгылара аҭахуп, аидгылара. Шәеидгылар, шәыҧсадгьыл хьчахоит, нанаӡагьы шәара ишәзынхоит.
Дбар Сергеи Платон-иҧа игылаз аҷкәынцәа рахь дынхьаҧшын:
– Абарҭ рыуа дарбану. Ааигәа афырхаҵара ҟазҵаз? – иҳәан Захар дизҵааит:
– Абри иоуп, – иҳәеит Захар, Алхас инапы наиқәкны.
Дбар Сергеи Платон – иҧа ацәажәара данналага нахыс, дара ӡырҩуа игылан.
– Уара иушьыз аратәуп, иухәыз д-Қарҭтәуп, рыуацәа рҿы иааны рҽыҵәахны иыҟан. Уи идагьы иҟақәаз рацәаҩын. Бзиашәа уара умшала апионер ҧыза деиқәхеит, насгьы апионерцәа адырҩаҽныҵәҟьа иқәыргеит акәымзар, урҭ ара ишыҟаз аибашьра иалагон. Урҭ зықәшәозгьы здыруадаз? Уара уфырхаҵара абзоуралоуп апионерцәа рықәгара амш зааигәахаз.
Ҳара абра ҳахьгылоу аҭыҧ даара ишәарҭоуп, ишәзымдыруа шәааигәа аӡәгьы даашәмышьҭлан, апарольгьы шәымазароуп, парольла шәеибадырроуп ишәзымдырқәои шәареи. Абас акыр данрацәажәа, Дбар Сергеи Платон-иҧа имашьына днақәтәан, «абзиараз» ҳәа нареиҳәан, дцеит.
Иара данца, Алхаси Димеи уаанӡа изҿыз. Адгьыл ажра иналагеит. Сааҭк аҟара анааҵ, аштаб аҿынтә ауаҩы даарышьҭит апароль реиҳәаразы. Дбар Сергеи Платон-иҧа арантә дышнеиуаз аштаб аҿы дынкыдгылан, иреиҳәеит апарольқәа рарҳәарц, парольда ирзымдыруа, аӡәгьы рааигәара иаармышьҭырц. Аштаб аҿынтә иааз иреиҳәеит, ирзымдыруа аӡәы данааиуа ажәа «Адгьыл»  иҳәарц. Егьыс шәара шәахьтәоу, шәара маҷк шәақәшәар, знык ахысра, шәзыцәшәаша шәара дук шәанақәшәа, ҩынтә ахысра, шәымч зқәымхо, шәара дук шәанақәшәа, хынтә, ма инеиҳаны ахысра. Аштаб аҿынтә иааз ауаҩы иреиҳәеит, иара убас, даргьы акырнытә ираҳахьаз. Ҳаҧшьхәы инхоз ингоз агырцәеи ақырҭцәеи «аибашьра ҟалар, ҳааигәара инхо аҧсуаа, ҩба-хҧа қыҭа ҳара ҳамч шрықәхо» – ҳәа иреиҳәаз ражәа.
Убри аҟынтә иреиҳәеит аҽырҕәҕәара шаҭаху…
Уи ашьҭахь, аамҭа уамак мцацкәа, ҽнак, ацҳа аҵаҟа итәақәаз, знык ихысит. Ахысыбжьқәа заҳақәаз, ааилаӡыӡааит. Ҽынтә ихыст, изаҳақәаз «иҟалеи?» ҳәа иааилагьежт. Уи инаркны ирацәаны ахысыбжьқәа гон. Еиҳарак ишәарҭаз, џьоукы Ӡыхәашь нырцә ала ихысуан, џьоукы аарцә. Ахысыбжьқәа рацәаны игошәа анраҳа, ааигәа-сигәа иҭақәаз зегьы «рыцхраараз»  уахь еихеит ршьақьқәа рыманы. Уа итәақәаз «ацхыраҩцәа» ааизшәа анырба, аччара иалагеит. Абнатә кәата аҧацәа фба аманы ирбан, еихсуан, аха ирызшьуамызт. Убри азы акәын изыччозгьы.
Арҭ итәақәаз «рыцхааразы» итәақәаз анырба, дара ирцәымаҕхеит. Зегьы аччара иаҟәыҵны иаангылеит.
Хынтә, ма иҵегь инеиҳаны, ахысыбжьқәа анга, иаанаго, «ацхыраара ҳашәҭ» ҳәа ауп, шәара акәатақәа реихсра шәаҿуп. Акәатақәа рышьразы азоума, ацхыраара ахьышәҭаху? Ҳәарас иаҭахузеи, иҟашәҵо иашам. Аштаб аҿы итәақәоугьы шәхысбыжьқәа раҳазар акәхап, урҭ шәхысыбжьқәа раҳаны, имааикәа изаангылашам. Нас урҭ анааилак ирашәҳәараны иҟоузеи? – иҳәан Захар иҧсы ҧыжәжәо, ацәҳара даҿын. Иҟарҵаз шиашам еилыркаан, акәатақәа иреихсқәаз зегьы ирцәымаҕхеит.
– Ҳаҭамзааит, Захар, – иҳәеит агәыҧ еилагылаз рахь аӡәы. Зегьы аууы ааилдыргеит.
– Ҳаҭамзааит ҳәа сара изсоуҳәозеи? Ахәыцра, аҭахуп, ахәыцра. Ҳаҕа иҿагыланы ҳҩызцәа аибашьра иаҿуп, ҳара амш аагоит. Ара ҳазтәоу амшгараз акәӡам. Аҧсадгьыл ахьчараз ауп. Иҟаларызеишь ҳәа ауаа ӡыӡуа иҟоуп. Акатаҳәа арҧарацәа шьны иааргоит рҵәыуара ҳахәом, есааира игәы ҧыжәжәо, ацәажәара даҿын Захар. Ус аӡәы дааит. Уи иреиҳәеит Гагра аибашьра шцо, Аҟәанӡа дара шааихьоу, Очамчыраа рқыҭақәа рымакны, аибашьрақәа ишырҿу ақырҭқәа.  Ҳара ҳазҿузеи? – ҳәа азҵаара ықәиргылеит ацәажәаҩ. Џьоукы Гаграҟа ҳцоит ҳәа иқәгылеит. Џьоукы Гәымсҭаҟа ҳцоит ҳәа иқәгылеит. Џьоукы Очамчыраҟа ҳцоит ҳәа иқәгылеит, ас зҳәақәоз арра маҵура иахысқәази, ашкол аушьҭымҭацәеи ракәын. Еиуеиҧшым амзызқәа ирыхҟьаны аррамаҵура изахымсқәази абжьаратә школ изалымгақәази, абџьар акышьа абардыруаз? Урҭ хазы иқәгылеит, «ҽнак иадамхаргьы, абџьар акышьа ҳшәырба» – ҳәа. Арҭ ирҳәоз аиҳабыра ираҳан иааит. Урҭ анааи, еиҳагьы рҽырҕәҕәаны иқәгылеит ажәлар. 
Ҳара, ара аҟәараҿы ҳазгылеи, акәатақәа ҳреихсуа, шәарыцара ҳәа ҳаазшәа? – рҳәан  рҽырҕәҕәаны аиҳабыраа ирҿагылеит.
– Иҟаҳҵарызеи, нас? – иҳәан аӡәы ибжьы аарылаҩит.
– Иҟаҵахуеи, доусы ҳҭыҧқәа рҿы ҳаҟазароуп, аха ҳара ҳҭыҧ ара акәӡам, ҳара  ҳҭыҧ аибашьра адәаҿоуп – иҳәан арҵәааҳәа дыҳәҳәон даҽаӡәы.
– Ҳарзыӡырҩып аиҳабыра ирҳәо, ажәа раҳҭаҧ, – иҳәеит аӡәы. Убасҟан аиҳабыра рҿынтә иааиз аӡәы, игылақәаз даарылҵын, ацәажәара дналагеит:
– Иаабоит шәара зегьы шәыҧсадгьыл азы шәгәы шыбылуа, доусы ишәылшо ахәыҷы ҟашәҵар шышәҭаху, уи азы шәхы шәшамеигӡо, уи бзиоуп, уи ҳаигәырҧьоит. Убас шәеидгылара, ҳара агәра ҳнаргоит, аҕацәа иагьа цәгьара ҳзаарцаргьы, иагьа ҳқыҭақәеи ҳақалақьқәеи рҟәаҟәаргьы, ҳара аиааира шааго. Аха зегьы еидкыланы уахь иаҳзышьҭуам. Араагьы иаҭахуп ауаа, шәара шәыда уаҩ дыҟамкуа иҟоума? Аибашьра ахьцо, ҳаҷкәынцәа хабалак, иалагылоуп. Урҭ ыҟоуп Гагра, урҭ ыҟоуп Гәымсҭа, урҭ ыҟоуп Очамчыра. Гагра аҕа дыҧхаҵо дызмоу, еиҳараҩык Гәдоуҭаа роуп. Абра раҧхьа аӡә иҳәон абџьар зымкыцгьы шыҟоу. Уи ҳхаҿы иааганы, уаҵәыҵәҟьа ишәзырбо дааҳашьҭуеит, абџьар акышьа ззымдыруа идҳарҵап, егьырҭгьы иргәалаиршәап. Ари ацәажәаҩ иажәа даалган, днаскьаны днагылеит. Ауаа шаиц, аира иаҿын. Ицәажәаз иажәа даналга, уи иҩызагьы дызлагылаз даарылҵын ацәажәара дналагеит.
– Ажәлар шәхаҵкы! Арҭ алақәа ҳаҧсадгьыл мчыла иҳамырхырц иҳақәлеит. Аҧсны хабалак, аибашьрақәа цоит. Раҧхьа ажәа еиҿыхарақәа ыҟан. Ашьҭахь имҳәа-имырза ҳгәаҳҽанӡамкәа иҳақәлеит. Очамчреи Тҟәарчали доусы рқыҭақәа рыхьчоит. Тҟәарчалаа рқыҭақәа реиҧш, рықалақьгьы  аҕа даларымҵеит. Аҕацәа Очамчыра   иалсны Аҟәа ргеит, Гәымсҭанӡагьы  иааӡеит. Гаграгьы ргеит, Урыстәыла ҳзымцо-ҳзымаауа ҳамҩа ркит. Иахьа Аҧсны ашәарҭа иҭагылоуп. Иахьеиҧш заҟараан ашәарҭа иҭагылахьоузеи, Аҧсны рыцҳа, аха макьана, имаҷны акәзаргьы, аҧсуа ибжьы ықәыҩуеит. Аҧсышәала ицәажәоит: абна, амшын, аӡиасқәа… Урҭ даҽа бызшәак рыздырӡуам, ирдыррангьы иҟам. Иарбанзаалак, аӡәы гәкаҳарак ҟашәымҵароуп. Имарианы акәымзаргьы, иахьцалак, аиааира ҳара иаагоит. Амала, ҳаизхәыцны ҳныҟәароуп. Доусы иахьаҳҭаху, ишазҳҭаху ҳцо, ҳаауа ҳҟамлароуп. Зегьы ҳаҩнқәа рҿы ҳаҟазароуп, «шәааироуп ахьырҳәа» ҳнеилароуп. Иахьа шәара абра шәыҟоуп, шәаҳҭахуп ҳәа ахьшәарҳәо, уаҳа шәахысны џьаргьы шәымцароуп. Шәанаҭаху, шәахьаҭаху, ҳара шәаагоит. Ари, ҳара ҳҿы алеишәа ҟалар, аҕацәа ралцара еиҳа имарианы иҳалҳаршоит. Идыруп, ҳара аиааира шааго, нхыҵи-аахыҵи зегьы ҳара ишҳадгыло, – иҳәан иажәа даалгеит.
Уи иашьҭахь, иқәгылеит даҽа ҩыџьа–хҩык раҟара. Урҭгьы ирҳәоз зегьы ирҳәац акәын, аидгылара, аизыӡырҩра, ахы амеигӡара. Абарҭ ҟалар, аиааира шааго. Иҟалалак зегьы ақырҭқәа ргәаҕ ркын, урҭ рзыҳәа зегьы рыҧсқәа ҧыжәжәо ицон. Ара агаҿа итәақәаз рыҧсқәа ҧыжәжәа ицон.
– Аӡәы ҳиазҵааӡом, ҳара ҳхала ҳцоит аибашьра, – рҳәон џьоукы. Аха реиҳабацәа рылабжьон. Ара иахьтәоугьы ахьчара, шаҭаху рарҳәон. Аӡәы дыҟаӡамкәа иаанхаргьы ишшәарҭаз, реилдыркаауан. Аҿар реиҳабацәа рҳәатәы харҵон, рҽааныркылон. Ус мшқәак цеит. Аибашьра шцац ицоит. Аҧсынра ашьа кашуеит. Ашьа илагыланы ҳарҧарацәа қәҧоит. Иршьқәо ааганы, рбаҳчақәа рҿы анышә иаҭаны ицоит. Анацәеи абацәеи изымеибашьқәоз рыҩнқәа иҟоуп, рыҷкәынцәа рнышәынҭрақәа ирхатәоуп.
Аштаб аҿынтә иааины, ицәажәажәоз ииҳәаз наигӡеит. Автомати агранатыршәгеи дзырҵашаз ауаҩы даашьҭны, хымш дырҵара даҿын. Ибзиангьы идирҵеит, издырқәуаны изхашҭқәазгьы иргәалаиршәеит. Уи дара ргәы иаахәеит, еиҳа рхы иақәгәыҕуа иҟанаҵеит Аҧсадгьыл ахьчаҩцәа…
Иахьа ашьыжь, Захар дгыланы арахь данаауаз, Марҭагьы дгылеит, лаб диҳәарц, ларгьы иара дахьцо, диццарц азы.
– Саб, саргьы исҭахуп  уахьцо, суццарц. 
– Иҟабҵозеи, ӡҕабк ахацәа бынрышьклаҳауа? – лҳәеит Света, Марҭа илҳәаз анлаҳа, Захар иҧҳа илҳәаз, иара аҭак ҟаиҵаанӡа.
– Сара маҷк аҟарагьы амедицина атәы здыруеит. Медиаҳәшьак лаҳасаб ала зегьы ахьцо сыҟазар, сыхәҭоуп ҳәа сгәы ианагоит, – лҳәеит Марҭа  Света илҳәаз лгәамҧхакәа, лаб ииҳәои ҳәа диҿаҧшуа. Аха Захар иахиҳәаара изымдыруа, иҧҳа даалҿаҧшит. Марҭа лаб иҿымҭшьа лара илгәамҧхакәа даацәажәеит:
– Саб, исҳәаз иахуҳәаауазеи? Уара уажәуп, уахь урымгаргьы алшоит. Уажәра адагьы ачымазарақәа акыр ухугахьеит. Сара сашьцәа хәыҷқәоуп. Ҳара ҳгәараҭаҿы абџьарк зкыша дҟалар ҟамлаӡои? сашьцәа рызҳар, иҧхарымшьаӡои? Урҭ рҩызцәа анцәажәо: ҳашьцәа, ҳаҳәшьцәа, ҳабацәа иҟарҵаз ҳәа, усҟан дара  ирҳәози, саб. Сара сашьцәа раҳаҭыр азы сцоит, уара иумуазаргьы.
– Сара иахьа сықәра ыҟазаргьы, иагьа чмазара бааҧс схызгахьазаргьы аибашьра сцароуп. Сымцакәа ҧсыхәа сымаӡам. Иахьала сыцәгьамкәа агәабзиара сымоуп, изыхьраны иҟоу здырхьада? Сылахь иану сақәшәоит.
– Уиашоуп, саб. Нас сара суццар мап укуама? Сыҧсадгьыл сацәуҵәахуама? Санҵәҟьа Литва дааныжьны сыҧсадгьыл ахь сааит, игәхьааганы, нас сыҧсадгьыл аҕацәа исымырхыр, исычҳап угәахәома, иахуҳәаауазеи, саб?
– Марҭа, бара абырсҟаҟара зыбҳәои? Аибашьра бсышьҭрым ҳәа бгәы изаанагои? Бара ибымҳәаргьы сара ибасҳәап ҳәа акәын, бсызгәаар ҳәа сшәон акәымзар. Уажәы бара бхала ианыбҳәа, сара  мап скуам, бара ишыбҭаху, бныҟәа, – иҳәан иҧҳа лхы игәы инадикылан, иааигәыр-ҕәҕәаланы, иааишьышьын, нас днагәӡит.
– Уҧҳагьы дугома? – лҳәеит Света, лыҧшәма дниҿаҧшын, уи ииҳәаз дазыразӡамкәа.
–Аҧсадгьыл хьчатәуп, – иҳәеит Захар Света илҳәаз лажәа аҭакс.
Уи акәхеит Марҭа лаби лареи, еицны агәара инҭыҵит.
–Машьынак ҳаур бзиоуп, иаҳмоургьы, ҳахьцо рацәак бжьам, шьапылагьы ҳлеиратәы ҳаҟоуп, – иҳәан Захар иҧҳаи иареи амҩа ианыланы рҿылархеит. Уаҳа иҭацәыз машьынакгьы рықәымшәеит. Урҭ шьапыла мацара ицеит.
Аби аҧҳаи ахьааиуаз збаз Алхас, дрыхәаҧшуа дгылан. «Исызхаҵом, абри еиҧш иҟоу анцәахша сара дысразҟханы дҟалоит» ҳәа.
Абри аибашьра ду ицо, «ҳаибганы ҳалҵны ҳзыҟалар, изакәытә раҟыузеи, исоурыз», – дхәыцуан Алхас.
Захари Марҭеи Алхас иааидгылаанӡа иара иаҧхьаҟа шьаҿақәак ааҟаиҵан, днарҧылеит. Уи раҧхьа Захар инапы ааимихит, нас, Марҭа. Алхас Марҭа лнапы анаалымих, убас цәалашәара бзиак мцабзҵас иҩихҟьеит, ахаан уи еиҧш ацәалашәара, иара ицәа иаламшәацызт. Марҭа лакәзар, лнапы анааимылх, лыблақәа ҭырхаха, Алхас дниҿаҧшит, уаҳа аҭакгьы лара илзымҳәеит.
Абжьааҧны еиҧш, иахьагьы, аҳаирпланқәа амшын аҟәара иаваршәны Ҧицунда инахыҧрааны, Гагра ицаны, абомбақәа карыжьуан. Урҭ абомбақәа икаҳауаз рыбжьы гәыҭшьаагаха араагьы иуаҳауан. Урҭ абомбақәа рыбжьы заҳауаз зегьы «иҧсыда, инхада» – ҳәа иҵаауан. Ашьҭахь иажәабжьны ауаа ирылаҩит, Ҧицунда аҳаирплан лазышьҭуа абџьар ҿыц ықәдыргылеит ҳәа. Уи иашоуп ҳәа агәаанагара роуит ус еиҧш иҟаз ажәабжь ираҳаз. Избанзар, убри анырҳәа ашьҭахь, абомба кажьга аҳаирпланқәа Ҧицунда имлаӡакәа, Аџьратә аҩхаа ибжьаланы ицон. Уаантәи Гагра илеины, абомбақәа кажьны, ианаауаз, зынӡа илаҟәӡаны аиха мҩа  иқәыршәны акәын ишаауаз. Ҳәарас иаҭахузеи, арҭ аҕа иҳаирпланқәа шракәыз ирдыруан избоз зегьы. Даҽа ҳаирпланқәак Ҧицунда иахыҧрааны ицон. Урҭ  ҳара ҳтәқәа ракәын. Уажәгьы абас Гаграҟа рхқәа рханы иҧыруан аҳаирпланқәа. Хацәнамырха Гагра аибашьра цон. Гагра зџьынџьзи ампыҵахалаҩцәеи еимаркуан. Рыҩганк ибзианы еилыркаауан Гагра ззынхоз аиааира шигоз. Уи азы акәын рхқәа ақәҵаны Гагра агаразы ишықәҧоз Анцәа иумҳәан, аха Гагра аҕацәа иргар, аурысқәеи ҳареи ҳгәашә адыркуан. Гагра аҧсуаа ирызгар, урҭ ирауан аҧсеивгарҭа. Марҭеи Алхаси амшын аҟәара иқәгыланы  аҳаирпланқәа ирзыҧшуан. Ус машьынақәак ааит. Урҭ амашьынақәа Алхас илаҧш нарықәшәеит.
– Машьынақәак ааит, издыруада Гаграа ацхыраара рҭахызар. Уахь ҳрышьҭырц иаазар? Шәанаҳҭаху азы шәыхиаз, шәахьҳаргылаз шәгылаз рымҳәази, нас, еснагь, ара ҳаҟазаауама? – иҳәеит Алхас.
– Уи ауми иуҳәаша, ҳцароуп Гаграҟа, ма Аҟәаҟа, анцәа иҟнытәгьы ииашам, ҳара ара ҳаҟазаара.
– Ус ҳҳәоит, аха ара уаҩ дыҟамзаргьы, ҳқыҭақәа ус иаанрыжьп ҳәа бгәахәуоу, анҭ алахшақәа, Ақыҭақәеи ҳақалақь Гәдоуҭеи ҳрыкәшаны ҳаштәоу рдыруеит акәымзар, ахәыҷқәа инадыркны аду иҿынӡа аӡәы даанмыжькәа иҟәаҟәса иқәрымҵози? Бымбои, Очамчыреи Тҟәарчали зҭагылоу? Урҭ аҕацәа рымҩақәа кны ишырҿагылоугьы, абомбақәеи. Абзарбзан хқәеи рылажьуа, иҳазгозар ҳәа аибашьра ишаҿу. Ҳара ара ҳзыргылазгьы баша ҳадмыргылаӡеит, акы рзымдыруа иҟоума? Алхас иажәақәа Марҭа лхы рзышьҭны дырзыӡырҩуан, иажәақәа лара ихалҵон. Уи ииҳәоз иажәақәа  акы рылхны иузкаршәуамызт. Ус Захар ибжьы аагеит, уи инапгьы иҟьеит, «арахь шәааи» ҳәа аанарго. Захар ииҳәоз рмаҳаит, аха инапы ахьиҟьаз ала, ирдырит уахь дышрыҧхьоз.
– Баала, иҟоу аабап, – иҳәан Алхас уахь иҿынеихеит.
– Бзиоуп, – лҳәан Марҭа Алхас днаишьҭалеит. Ааигәа-сигәа итәақәаз зегьы аҽеизгара иаҿын. Алхаси Марҭеи урҭ иаарылагылт.  Зегьы ахьгылаз гәы намӡала аицәажәарақәа ирҿын. Урҭ зегьы дара ртәала ииашақәан. Аха аибашьра атәы зегьы инҭкааны, иаурдырхуаз. Аҧсадгьыл ахьчаҩцәа зегьы еидкыланы аибашьрахь рынашьҭра, арахь рышьҭахьҟа изықәгәыҕуа уаҩы дыҟаӡамкәа рааныжьра, иашахозма? Арратә ҵара змоу ауаагьы ҳамамзи, урҭ азхәыцны,  ишәаны-изаны акәымзи аҧсадгьыл ахьчаҩцәа аибашьрахь ишынарышьҭуаз. Абар, иааит дара ргәарангьы. Аха ара ирыхьчозгьы зынӡа иаахылаҧшуа, аӡәгьы дыҟамкәа, зегьы Гаграҟа, ма Гәымсҭаҟа ицар, иашахома? Уажәтәила ара ҭынчроуп, еибашьра ыҟам ҳәа, араагьы ахьчара аҭахуп, аха Гагра амч ҕәҕәа ақәҵаны иҭарцәтәуп. Ус араатәи аштаб аиҳабы ибжьы рдуны иаарықәҿиҭит:
–Аиҳабыра рҿынтә иааиз. ажәа иаҳҭаҧ, зны шәааӡырҩы. Ацәажәара иаҿқәаз ааҟәыҵын, амҵ ҧыруазар, иуаҳартә, зегьы аӡырҩра иналагеит. Еилагылаз рыгәҭа даагылан,  ажәа зырҭаз ацәажәара дналагеит:
– Аҩызцәа, шәара ишыжәбо еиҧш, Аҧсны ашьа кашуеит, иҵегь ашьа кашараны иҟоуп, аха агәра шәҳаргоит Аҧсны аҧсуаа ишаҳзынхо. Абрантәи аибашьцәа Гаграҟа иҳашьҭыроуп. Гагра иаарласны ахы иақәиҭаҳтәроуп. Араагьы џьоукы шәыҟамзар ауам. Ихьчатәуп араагьы. Аурыс ҭыҧҳа дымҵарсны дызгоз, ирзиуз жәымбои, афырхаҵа Алхас? Нас шәара ара шәгыламзар, аӡҕаб дыргон. Дара иҟарҵаз аус бааҧсы ҳара ҳхы иҭадырҧон. Уажәгьы акгьы шыҟарымҵо агәра згода? Ара уаҩ дгыламзар, амшын адесант хыҵыр избода? Ҳахьшәыхәаҧшуа, шәаабоит ара шәшыҟоу зықәрақәа ыҟоу ахацәагьы, иара убас, ашкол қәра иаҵанакуа ахәыҷқәагьы. Ус иҟоу шәаангылароуп, ишәо шәыҟазар ҟалоит. Зегьы гәыла ҳаиҧшым. Ус иҟоу излымшогьы шәхы дырны шәаангылароуп, уи азы аӡәгьы гәыбҕан шәиҭаӡом. Излымшо шәаангылар, аибашьцәа рзы еиҳагьы еиҕьхоит, урҭ ҧырхагада еибышьуеит, мамзар, шәырҧырхагахар ауеит. Абригь жәдыруазааит.
–Ҳара ара ҳшыҟоу, ҳхәыҷқәа шҧаҳашьҭуеи? Ҳара урҭ раҧхьа ҳгылароуп, – рҳәан «аууы» ааилдыргеит, зықәра ыҟаз ауаа.
– Ҳаиҳабыра ирҳәаз иашоуп, аизыӡырҩра ыҟазароуп ҳәа уаанӡагьы ирҳәахьан. Аиҳабыра ирҳәо хаҳҵап ҳәа акәын акәымзар, уажәраанӡагьы ҳцон. Ҳшааиц ҳааилап, аилагара ҟаҳҵарым, еиҳа ҳманшәалахар шәҭахызар, – абас аҿар рыбжьы гон.
– Сахьшәылаҧшуа избоит,  ҭыҧҳацәакгьы ара шәшыҟоу, аха уажәтәила урҭ аҭахӡам, иаҭаххаша асиа рҽанырҵахьеит Гәдоуҭа. ушьҭан азы шәыхиаз, – иҳәан иажәа даалгеит ицәажәоз.
– Ҳара, абарҭ ҳашьцәа ҳрыцны ҳцоит. Ус еиҳа еиҕьаҳшьоит.
– Ишҧаҳҳәахьоу? Еиҕьаҳшьо аума иҟаҵатәу, иахәҭоу акәӡами? Иахәҭоу ҳәа иаҳаҧхьаӡо, ар реиҳабыра ирӡбо ауп.
– Сара саб иқәра ыҟоуп. Ачымазарақәа рацәаны ихигахьеит. Шәара шәҳәашьала, уи дыжәгаӡом. Сашьцәа аҧслымӡ илатәаны ихәмаруеит ихәыҷқәоуп, изцаӡом. Арантәи аӡҕабцәа жәгаӡом. Уи иашоу, нас? Марҭа лыбжьы аалыргеит.
– Ибзиоуп, нас? Баб ара дыҟазар ҳиазҵаап. Уи дазыразхар, баҳшьҭуеит.
– Арҭ ишәышьҭқәо зегьы рабацәа шәразҵааны аума ишышәышьҭуа?
– Абри ицәажәо аҭыҧҳа лаб уарбану, ухы ҳардыри?
– Сара  соуп уи лаб, уажәхьеит ҳәа сышәҧхьаӡоит, аха сара макьана акыр сылоуп, сыгәгьы бзиоуп макьана, сыршьыр, ма сычмазаҩхар ҳәа сшәоит ҳәа саангылома? Ус иаангыло ҳәа аӡәыр ыҟоума, мамзаргьы? Сыҧҳа дцозар, сара сакәӡам изызҵаатәу, лара лоуп, лара илылшо, лара илдыруеит. Иара усгьы сара шәансазҵаа, лара илҳәаз ҳаҳаит, сыҧҳа дсыманы сцоит – Захар дцәажәон игәы нханы.
–Ус акәзар, аибашьра шәцара шәызлазыразу ала шәнапы анҵаны шәца, ҧшӡала, аиааира ганы шәхынҳәааит, – иҳәеит уаанӡа ицәажәоз аиҳабы. Захар иҧҳаи иареи неин, рнапқәа аҵарҩит. Егьырҭ аҭыҧҳацәагьы, уаҳа аӡәгьы ирзымҵаакәа инеины рнапқәа нанырҵеит.
– Аӡҕаб ицәажәоз лаб аибашьра ацара азин умоуп. Ақәра рацәа змоу рҟнытә уара аӡәк. Егьырҭ, макьана, ара шәыҟаз иҳәеит, уаанӡа ицәажәоз,  Захар инапы ананиҵа ашьҭахь, усгьы дымцар иуам иҳәан.
– Ибзиоуп, ибзиоуп, иахьышәҳәо ҳаҟоуп, – рҳәеит зықәрақәа ыҟаны игылақәаз зегьы.
– Ҳшеицәажәаз ауп, уаҵәы ашьыжь асааҭ ааба рзы ара амашьынақәа ааҳашьҭуеит, Бзыҧҭанӡа машьынала шәаагоит, – иҳәеит уаанӡа ицәажәоз. Гәдоуҭантә иаақәаз зегьы цеит. Гаграҟа ицарц ашәҟәы зҽанызҵақәазгьы рыҩныҟақәа ицеит. Уаҵәы ашьыжь, заа  игыланы иаарц ргәы иҭакны.
Ақалақь аҿынтә аиҳабыра аауеит анырҳәа, аҟәареи Ӡыхәашь аҳәааи рыхьчара згәараныз рыдагьы ауаа рацәаҩны иеизеит. Уажәы агәаран зтәыз Гаграҟа ицоз рхаҭыҧан, уа иаангылашаз ыҟан. Урҭгьы ахьтәашаз рҭыҧқәа наддырбан, инаганы инадыртәеит. Зегьы еимыҵны рыҩныҟақәа ицеит, ара ахьчараз иаангылақәаз рыда. Захари Марҭеи аҩны иҩеит, аха Света лҿы акгьы рымҳәеит.
– Макьана амш акрыҟоуп, сымхы снаваҧшны саауеит, – иҳәан акы ианнацҳа ашьҭахь, иеигәышә аашьҭыхны, амхахьы дцеит Захар, аанда ахьыуашәшәырақәоу ҳәа  игәы иахьаанагоз, мыҕқәак ахеиҵарц, амхгьы дналаҧшны ибарц. Захар дахьлеиз, раҧхьа имхы даавагьежьны ибеит, аха арахә ҭалартә иахьыуашәшәыраз ҳәа џьарагьы имбеит. Аха усгьы, аранӡа санаа, ак ҟасҵап, – иҳәан, еиҳа дахьацәшәақәоз, аҭыҧқәа рҿы, ақәыцқәа хыҵәҵәаны, акырџьара иахеиҵеит, амхгьы дналланы ибеит. «Ҧшӡала иҭаагало, игәырҕьа чысхо, анцәа иҟаиҵааит. Иаҳҿагыланы иҳабашьуа раҵкьыс ҳиааиуа, дара рыҩныҟақәа рахь имцар ҧсыхәа рмауа, Аҧснытәи аҳауа, дара рзы ишҳамхо анцәа иҟаиҵааит», – иҳәан дныҳәа-ныҧхьаны, имхы дынҭысны, иҩныҟа дцеит. Аҩны дахьааиз, ацәыгәбар аҿы Марҭа дгылан. Захар агәара дшааҭалаз, анылба, «Саб, дааиаанӡа», – лҳәан лаб дааизыҧшит.  Захар Марҭа данаалыдгыла, длызҵааит:
– Аашар, ҳахьцо ҳәа бан акыр лабҳәахьоума?
– Мап, акгьы ласымҳәацт.
– Аиаша ҟабҵеит, иахьлабымҳәаз.
– Уи сара иласҳәоит, – иҳәеит Захар.
Ауха акрыфаны, ианеилга, акраамҭа ателевизор иахәаҧшуан. Москваа ирҳәоз акы акәын, «Ақырҭуа фашизм Аҧсни Уаҧстәылеи ирықәлеит» ҳәа. Аҧсни Уаҧстәылеи ирыдгыланы ажәларқәа зегьы ықәгылон. Америкааи, нас урҭ рҩызцәақәеи реиҧш иҟаз акапиталисттә тәылақәеи уҳәа ақырҭқәа ирыдгылан.
Атәым тәылақәа рҿы иагьа  ашьа каҭәаргьы дара рзы ибзиан, избанзар, аибашьыга абџьарқәа рҭиуан, уи ала амал рацәа дырҳауан. Дара реиҧш, «ауаҩ жьыфацәа» ахьыҟалаз ргәы иахәон. Ақырҭқәа ирыдгыланы ишцәажәоз ауп, Захар аҩны данааҩнала, уи Захар изымычҳазт.
– Алахшақәа! –  иҳәан ателевизор акнопка днагәҭасын иааирцәеит. Усҟан Света лхәыҷқәа ырцәаны ауада дааҩнашылт. Марҭа ацәа дакны дхырсысуа дтәан. Убри азоуп Захар ателевизор зирцәа, аӡәыр ахәаҧшуазар ирцәозма?
Уажәы Света ауада данааҩнашыла, уи ателевизор дахәаҧшыр лҭахызар ҳәа игәы иаанаган ҿааиҭит:
 – Марҭа, ацәа дакны. дхырсысуа дтәан, бара быҟаӡамызт. Сара ателевизор иаҳәоз ансзымычҳа исырҧсит, бҭахызар иасыркып.
– Мап. Исҭахӡаи, ателевизор ахәаҧшра, ирҳәац ауп ирҳәо. Аибашьра шцац ицоит, ауаа анҵәара иаҿуп. Аҽны хәлаанӡа аус ууа, нас ажәабжь бзиақәа урзыӡырҩуа, концертк уахәаҧшуа ауми, аҧсҭазаара бзиа, аха уи абаҟоу, акәымзар?
–Урҭгьы ҟалоит, акы бымшәан, ҳ – Аҧсны заҟантә атәым уаа ақәлахьеи, заҟантә рнапаҿы инаргахьеи, аха макьана, ҳаҧсқәа ҭоуп. Убыржәы аиааира анаага, наунагӡа ахақәиҭра ҳауеит. Уаҳа ахаангьы аӡәы инапы ҳанҧшыло ҳҟалом. Уи сара сынашана иснарбоит, ус иагьыҟалоит.
– Ус иҟалагәышьар, аха…
– Ҳара ус ҳҟалоит, аха шьакаҭәарада иауам.
– Хабалак иҳакәшеит. Ишәарҭоуп.
– Раҧхьа аҕа далцатәуп, нас еиҳа аҧсгаха ҳауан, ҳацхырааҩцәагьы рацәаҩхон. Уажәы Ҧсоу аҳәаа аҕацәа рнапаҿы иҟоуп, арахь иаара зҭахқәоу зегьы заауам, иаақәо зегьы ашьхақәа рыла ауп ишаауа, шьхала аара мариам. Уи зегьы ирылшом.
– Уи иашоуп…
Абас акраамҭа еицәажәо итәан Светеи Захари. Марҭа ацәа анылзымычҳа дцаны диеит.
– Бара Марҭа акыр балҳәахьоума? Марҭа Света акгьы шлалымҳәац изымдыруашәа Захар Света длазҵааит.
–Исалҳәози? – иааџьашьаны, Захар изҵаара зҵаарала аҭак ҟалҵеит  Света.
– Аибашьра, Гаграҟа ҳашцо.
– Аибашьра Гаграҟа ицақәода, зуҳәаз?
– Марҭеи сареи.
– Уара уцозар акы иамусуп, аха Марҭа дзугози, дхәыҷыми, макьана, илжәша аӡы ахгьы ыҵнамхыцтеи?
– Ииашоуп ибҳәо, иржәша аӡыхь макьана ахы ыҵнаххьоума Гагреи, Очмчыреи, Тҟәарчали  аҕа иҿагыланы еибашьуа. Урҭ ранацәеи рабацәеи ирҭахӡами? Аразҟы змоу аанхоит. Аразҟы змам ҭахоит. Ус иҟоуп аҧсҭазаара азакәан. Сара исҭахума, Марҭа еибашьра дахьцо? Аха лара илгәаҧхеит. Лара илгәаҧхаз ҳара дахьаҳҧаар анцәа иаҳџьишьома? Аҧсадгьыл хьчатәуп. Анацәа зегь мап ркыр, усҟан, аҧсадгьыл зыхьчода?
– Аиеи, нас. Араантәи шәанцо, шәеицуп, аха аибашьра еибашьроуп, еснагь шәзеицымларгьы ауеит.
– Уи зымдыркәа, аха сбыҳәоит абас еиҧш иҟоу ажәақәа сара сҿы ибҳәеит, аха марҭа иахьлаҳауа ибымҳәан.
– Сара сышәҧырхагам. Шәца ҧшӡала шәцо, ҧшӡала шәаауа анцәа ҳазшаз иҟаиҵааит.
– Убыржәы ибҳәаз ауп, бара уажәы аҧхьагьы ибҳәарц ибыхәҭаз, гха хәыҷык быхьзар, баҭаҳҵом, – иҳәан Захар, Света  илҳәаз даахыхәмарт. Нас аиаразы иуадахь иҿынеихеит. Захар ииарҭаҿы днеины дааниа ашьҭахь, Света акыр аамҭа дымиеит. Аҧҳәыс лусқәа инымҵәаӡо дшырҿыз аамҭа акыр инаганы, ларгьы дышьҭалеит. Адырҩаҽны шьыжьымҭан зегьы раҧхьа дгылеит Марҭа.
– Саб, иухьи, ушәама? Марҭа лаб лыбжьы иаҳартә дыччо, ҿаалҭит. Дааҿыхеит Захар. Изакәытә ҧхыӡ ссирыз сызлаз, Марҭа лыбжьы смаҳазтгьы…
– Изакәытә ҧхыӡузеи? – лҳәан Света Захар диазҵааит.
– Аҧсуа бираҟ шәыршәыруа икны, ақырҭцәа сбираҟ искыз ала иршәуа, саҧхьа иргыланы ишласцоз, Ҧсоу ацҳа инадысцалт. Уи  иқәсцаанӡа, Марҭа слырҿыхеит. Марҭа лакәымзар, Ҧсоу ацҳа аҕацәа ықәысцон. Ҧсоу ацҳа аҕацәаанықәс, џьоукы Ҧсоу аӡиас иҭалеит. Урҭгьы аӡы ишалагылаз ауп сызҿыха. Марҭа лакәымзар, иҳәахт иара.
– Иҟалҵазеи, Марҭа, Марҭа абарҵа дыччо дахьыҵагылаз ҿаалҭит. Захар иҽеилаҳәаны даадәылҵит.
– Иахьуҳәоз саҳауан. Иҧхыӡ мшхааит. Уара Ҧсоунӡа ианлоуца, сара баша стәоума? Ацҳа сара иқәсцап, – лҳәеит Марҭа лгәы алаҟазаара бзианы.
– Марҭа, бхы шҧаббо, бгәалаҟазаара шҧаҟоу? Баангыларгьы ҟалоит. Аҭыҧҳацәа уа ирызхаша ыҟоуп, уажәазы.
– Саб, ус уаҳа иансоуҳәа, сузгәаауеит, иубап ҳаҩџьагьы ҳгәырҕьаҵәа ҳмаауазар. Аибашьраҿы аибашьцәа зегьы ҧсуама? Сара сгәанала, аҕацәа амҩа рыҭаны, ирышьклахысуа идәықәлар, зегьы ыҩны, рхқәа ахьынахо, ицоит. Саб, иумбари, ус иҟамлозар?
–Ус иҟало анцәа иҳәааит. Ҳахьцо ҳагымхакәа заа ҳлеироуп. Ҳагханы ҳлеир, ҧхашьароуп. Акы ҳнацҳаны, ҳдәықәҵа. Захари Марҭеи ас иеицәажәонаҵы Света рхәы лырхиан, астол ахь дрыҧхьеит.
– Марҭа, арахь шәааи, акышәнацҳап.
Марҭеи Захари рҿқәеи рнапқәеи ӡәӡәаны, астол ахь инеит. Илатәаны акрыфаны рыҩџьагьы еицны агәашә инҭыҵит.
– Ҧшӡала шәгәырҕьаҵәа шәааит, – лҳәан Света лныҳәаҧхьыӡ нарышьҭалҵеит. Света лныҳәаҧхьыӡ рықәшәазшәа агәашә ишынҭыҵыз еиҧшҵәҟьа, иҭацәыз машьынак ааиуан, арҭ аниба, даангылеит аныҟәцаҩ. Захари Марҭеи амашьына ашә аартны инҭалеит. Усҟан Света абарҵа дықәгыланы, дрыхәаҧшуан дара ахьнеиуаз.
– Гагра шәлеира, шымариахо еиҧш, аиааира шәыманы, шәаарагьы, убас имарихааит, – лҳәан Света, Захари Марҭеи дрықәныҳәаны, лара дааҳәны аҩны длыҩналеит. Агаҿа иахьлеиз. Ауаа ааира иаҿын. Даҽа сааҭ бжак аҟара анааҵ, иааишаз зегьы аахьан. Усҟан дара ааираны ианыҟаз, даҽа сааҭк агын. Аибашьцәа Гаграҟа излацоз автобусқәа уаанӡагьы иааихьан. Автобусқәа рықәтәара азин ҟарҵеит, зегьы уахь рҿынархеит.
– Шәаргьы саргьы ҳшеицу ҳаицызароуп, – иҳәан Алхас, Марҭеи Захари ахьцоз, рашьҭахь дгыланы иҿынеихеит.
– Ҳаицрыҵыр ҟалома, Алхас? Сынтәантәарык ҳаицуп, ҽнак уанызымба, угәхьаазго аҿынӡа снеиуеит, иҳәеит Захар, иҧҳаи иареи ахьнеиуаз, Алхас дишьҭаланы иҿанааиха, аамҭазы.
– Иҭабуп, Захар, Абас, абык иеиҧш, сахьыгәцарокуа, – иҳәеит Алхас, Захар ииҳәаз игәы иаахәаны. Арҭ шеицәажәоз, иеицны инеин, раҧхьа игылаз автобус инадгылан, нас аҭалара иналагеит, агәаран игыланы. Марҭеи Захари аныҩыхәна, «савтобус ҭәит, иаанхаз, даҽа втобуск ахь шәца», – иҳәан аныҟәцаҩ ашәқәа ааиркит.
– Ҳҩыза даанхеит, – лҳәан Марҭа дахьтәаз, дааҕьаҵәы-ҕьаҵәит.
– Иҟалозар, аӡәы заҵәык иҿы уанааи, ҳара дҳацуп, дыҷкәыноуп, – иҳәеит Захаргьы. Автобус ашә шаиыркхьазгьы, Алхас, Марҭеи Захареи дрықәгәыҕуан, иара дааныжьны ишымцоз ала. 
Аныҟәцаҩ аҷараҳәа автобус ашәқәа ааиртит. Алхас деиҵамхакәа днақәтәан Марҭеи Захари ахьтәаз дааины даархагылт. Автобусгьы аҿынанахеит. Автобус иақәтәаанӡа абџьарақәа рырҭеит. Аиҳараҩык автоматқәа роуп ирырҭа, агранатыршәгақәагьы џьоукы ирырҭеит. Автобус цон Гаграҟа ахы рханы. Урҭ амҩа ианықәлоз, Бзыҧҭанӡа ҳәа акәын ишырҳәоз, аха игәаҕьны дара цеит Гагра уахьналало аҿынӡа. Усҟан аибашьра ҕәҕәа ахьцоз аганаҿы нас уи иамариашаны, ашьха ашьапахьи акәын, хыхь ишаҳҳәахьоу еиҧш, зегьы иркыз автоматқәа ракәын. Агранат ыршәгақәа зкқәаз маҷын. Урҭ рахьтә аӡәы Алхас иакәын. Уажәы Марҭа даалгәалашәеит ашкол аҿы  арра атәы дзырҵоз, Алықьса Џьгәанаҭ-иҧа,  «уи исимырҵазтгьы ари савтомат иазызуазеи»? –  аалгәахәит лара. Ирырҭаз абџьарқәа ирықәнагахаша аџьаҧҳангьы рырҭеит. Аибашьцәа ирыцырҵеит акомандирцәагьы. Доусы ркомандирцәа реибашьцәа ирылагыланы, ирылабжьон, ирарҳәон, ишеибашьыша, аибашьраҿы рхы шымҩаҧыргашаз.
Усҟан ҳар ақырҭцәа ҧхаҵо, Ҧсоу шыҟоу рхы рханы илеиуан. Иҿыцны иааизгьы урҭ инарышьҭалеит. Гагра абжак илеиуаны еиҧш, ҳар ҧхьаҟа изымцо иаанхеит.  Излаауаз рымбаӡо агранатаршәгала агранатқәа рылажьуа, автоматла иреихсуа, ҳар хыла-гәыла еиларҵо иалагеит. Иҭахаз рацәаҩхеит, ирхәқәаз ҟалеит, џьоукы асаара рыҽкарыҧсеит, џьоукы аҵлақәеи ахыбрақәеи ирывагылеит. Аӡәы ихы дааҩаханы рмуӡеит. Асаара зыҽказыҧсақәаз ҳәазаны, аҵла ашьапқәеи, ахыбрақәеи ирывагылеит. Акыр ааҭынчрахеит. Алхаси Захари ҵла дук ашьапы иеицавагылан. Ишьапы наҟ днаханы, иавтомат нкылырҳәҳәаны, излахысуа абард навирҳәҳәаанӡа, «Аа, сшьапы» – иҳәан, дааҕызын аҵла ашьапы днаваҳаит Захар. Захар иеихсыз аҩбатәи аихагыла аҿынтә дхысуан. Уи иамариашаны амышмала гылан, Захар даниеихсуаз, амышмала амахә аахҵәаны ҵаҟа инкашәеит. Уи Алхас илаҧш нақәшәеит, аха иҽимырҵысит, Захар иеихсыз, иаргьы диеихсыр ҳәа дшәан. Захар ахәра аниоу  раҧхьа иҟаабжь ауп акәымзар,  иҽеихарҧсны длатәеит.
Аамҭа маҷк анааҵ, Алхас игранатыршәга аавирҳәҳәан, иаргьы аҵла ашьапы даавҵын, ахышә иарбаны дхысит. Агранат ахьыҩнаҳаз, алҩа ҩначын, амцабз ааҩнагьежьит. Марҭа дыҩны дааин: «Саб, саб» – лҳәан Захар дааихаххит. Даашьҭыхны дырҳәазо длыманы лҿыналхеит. Аха Захар дырҳәазаны игара дара илцәыуадаҩын Марҭа. Уи   збаз, аҵла илыцавагылаз аҷкәын, афырҳәа даакылсын, Захар ижәҩақәа иҟәаҟәа инықәҵаны, дааиҵагылт. Марҭагьы ари аҷкәынгьы иеицхырааны, Захар дрыманы «Ацхыраара-лас» ахьгылаз днаргеит. Автоматлеи гранатыршәгалеи излахысуаз, Алхас агранат ҩнажьны ианҧижәа, ҳаибашьцәа рымҩа аатит. Зегьы Ҧсоуҟа рхқәа рханы илеиуан.
 Захар  дрыманы, «Ацхыраара лас» аҿы ианлеи, ахәцәеи аҧсцәеи ҧыҭҩык ақәырҵахьан. Урҭ иақәырҵахьаз иманы амҩа днықәлоны, еиҧш ауп Захар дышларгаз.
– Уаҳа уаҩ дазкуам абри ида. Излашәылшо ала ахәцәеи аҧсцәеи аибашьратә цәаҳәа иалганы ишьҭашәҵала, сара сцаны саауеит. Саҧхьа ицаз ушьҭа даауеит, – иҳәеит аныҟәцаҩ, нас Гәдоуҭаҟа ахы рханы аҽынанахеит «Ацхыраара-лас». Уи Гагра иалсны ишнеиуаз, аҕацәа рҳаирплан ашьлеит. Ус икаҳаз абомба абжьы аагеит игәыҭшьаагаха,
– Амҩа иқәаҳҵаз ҭадырхазар ҟалап алахшақәа – иҳәеит Марҭа илыцхрааны лаб «Ацхыраара –  лас» длыцақәзыртәаз, илзымдыруаз аҷкәын.
– Ирлахьынҵоу иақәшәап, – лҳәан Марҭа дааҳәны лҩызцәа злацаз ала лҿыналхеит, илзымдыруаз лҩызагьы лара длышьҭаланы иҿынеихеит.
Урҭ рҩызцәа ирышьҭаланы, акыр илеихьаны еиҧш, зҩызцәа ирцәынханы аҩны аган иаавҵыз, ақырҭуа, дара злалеиуаз рымҩа аахиҵәан, атруба икажьыз днахагылт. Иикыз автомат атруба инҭеиҵан, нас длаҟәын, иаргьы даашьамхнышгылан, ихы ларҟәны, дынҭалеит. Марҭа лҩызеи лареи ыҩны инеин, дызҭалаз атруба инахагылеит. Ақырҭуа атруба дызлаҭалаз, ала дгылоуп Марҭа. Лҩыза дгылоуп аҭыҵырҭа ала.
– Атруба ҳалҭахысыр, ҳааилгоит,  – иҳәан аҭыҵырҭала дҭахысырц наҧшьигеит лҩыза. 
– Уахь умнеин, уишьыр ҟалоит. Дианы иавтомат икуп. Дҳамшьыр ҟамлозар, дызлаҭалаз ала ҳҭахысуеит, ҳагьааилгоит, аха «абзгьы» акыр иаҧсоуп. Иара иавтоматгьы, уаҩы имыхәаӡо атруба иҭаҵаны баша  изҳаржьақцарызеи? Иумбои, ишьапқәа ааигәаны иҟоуп. «Рыцҳа» аҩада уаҳа дзымцоу, мамзар, «ара сыҟазааит» иҳәоу здыруада? Шьҭахьла иавтомат аарҳәны дызхысӡуам, уцәаара ибар. Ҩадала, ихы злахоу ала дхысыр алшоит. Шахак, ма ҭиграфк  ҳамазар ишьапы ҿаҳәаны, ҳалиханы дылҭаҿаҳҳәауа. Уи ала «абзгьы» ҳауеит, автоматгьы ҳхашәалоит. Абрыстәила дзыгьежьуам, уара уавтомат хны аҭыҵырҭала угылаз. Дҭыҵуазар, раҧхьа иавтомат ҩҭимгар ҟалаӡом. Инапи  автомати ааидукылоит, уиханы дааҭугоит, – лҳәеит Марҭа. Ус Марҭа  аандахь днаҧшит. Абар, иахьеиқәшәа. Аанда ҭиграфла икын. Ахантәи ариад иамаз аҭиграф абжакы хҵәаны, икалкало, иахьынҳалан, ҩбаҟа метра ракәын лара илҭахыз. Афырҳәа днеин, аҭиграф ахьынӡалҭахыз иртаруа, ахҵәара дналагеит. Акыр иалыртыр ашьҭахь, аҭиграфаахылҵәеит. Нас ирҟәараҟәантәны иааҟалҵан, длышьамхнышгыланы, аҭиграф кны атруба лнапқәа нхәыҵалҵеит. Иара ишьапқәа ааирҵысит. Илулак, изшьапык аҭиграф ахалыршәит.  Аҭиграф  кны данааха, аҭиграф ааххахан, ишьапы иахымҵыртә иааҟалеит, ларгьы ирхханы иаанылкылеит. Марҭа аҷкәын иахь лыбжьы налыргеит:
– Ара уааины, уавтомат атруба иадкыланы икыз, сара сиханы дҭызгоит.
– Ибзиоуп. –  иҳәан Марҭа лҩыза атруба иавтомат адкыланы иааникылт. Марҭа длаҟәын, атруба лхы нҭакны ҿаалҭит:
– Ушьапқәа ҭиграфла иҿаҳәоуп, ҳалухар уҭаагоит. Уара атруба уанҭалоз аабон, автомат укуп, ишуку уҭыҵроуп. Уаҳшьыр ҳҭахызар, атруба ҳалҭахысыр уаҳшьуан, аха уи ҳҭахым. Уавтомат анаанужь уаҳшьуеит. Аҧсуа иажәа цқьа ала агәра уҳаргоит иуасҳәаз ажәақәа анынаугӡа, уҧсышеиқәҳархо. Марҭа абри лҳәеит, днеины иҵегь аҭиграф аалган, ақырҭуа ишьапы злаҿаҳәаз инаҧылшьын, ахы аанда инадҿалҳәалт. Нас даахан, ақырҭуа дааҭылҳәеит. Ақырҭуа иикыз автомат абжакы анаакылыҳәҳәа, Марҭа лҩыза ибжьы наиргеит:
– Иуку уавтомат аужь. Ақырҭуа иавтомат аауижьит. Иара иханы дҩадыргылеит. «Сыршьыргьы, сыршәааит, сыҩп» – иҳәан гәаныла дыҩт ақырҭуа, аха ишьапы злаҿаҳәаз аҭиграф ахы аанда иадҿаҳәалаз дааннакылеит.
– Уҩны уабацап зугәахәыз, алахша, – иҳәан Марҭа лҩыза иабџьар ашьхәала ишимчыз иҟәаҟәа днасит.
Ақырҭуа иҧсы илышәшәаны, дынкаҳаит.
– Сшәымшьын, сшәымшьын, ахәыҷқәа сымоуп, дшьамхышгыланы, дрыҳәон, уи ақырҭуа еибашьҩы.
– Уара иушьуаз ахәыҷқәа рымаӡамзи, – иҳәан Марҭа лҩыза иавтомат рҳәҳәа ибҕа илажәиҵеит.
– Думшьын, дҿаҳәа ҭелла, ари алахша, дырныҟәаны даагар, еиҳа еиҕьуп.
– Илаҳхи, дышьны ҳҩызцәа ҳрыхьӡап…
– «Абз» ахьаҳҭаху рацәоуп, уанис ицәажәашьа умаҳаи, иҵегь дааршәазар, уи ирҳәахо рацәахоит.
Марҭа лҩыза лҳәатәы аахеиҵан, атҟәа инапқәа иашьҭахь иҟаҵаны, иҿеиҳәеит. Нас дрыманы, шьҭахьла рҿынархеит. Захар дызгаз «Ацхыраара-лас» аныҟәцаҩ,  «даҽаӡә даауеит», ззиҳәаз дааихьан.
Ахәцәеи аҧсцәеи аӡәырҩы ақәырҵахьан. Аригьы уахь дрыманы рҿынархеит. Аныҟәцаҩ, уажә иааргаз инапқәа ҿаҳәоушәа аниба:
– Илашәхузеи, ари иаажәгаз, баша ҭыҧк игоит.
– «Абз» рҭаххоит аштаб аҿы.
– Ари  «Ацхыраара-ласы» аплен рзы акәӡам изыҟоу аҧсцәеи ахәцәеи рзоуп, насгьы дагьшәарҭоуп, ҳмедиаҳшьа дыбџьардоуп.
– Абар абџьар лҭахызар. Ари иара имаҳхыз ауп, –  лҳәан лыжәҩа ихшьыз автомат амедиаҳәшьа иналылҭеит. Лара лавтомат егьи лнапала иаанкыланы:
– Автомат атәы бдыруоу? – дҵааит Марҭа.
– Ибзианы издыруеит, – аҭак ҟалҵеит амедиаҳәшьа.
– Ус акәзар, бавтомат хыршаны икыз, иҽааирҵысыр баҵхеит ауп, уаҳа аҭахӡам. Нас атҟәа иахь дынхьаҧшын:
– Иаҳҳәаз уаҳама?
– Ааи, исаҳаит, еилыскааит.
– Иуаҳазар, еилукаазар бзиоуп. Абра ишаҳҳәаз еиҧш иҟалоит. Уҧаҟь–чаҟьуа уқәлар уҭахоит, ус ҟаумҵар, уҧсы нхоит. Шәара шәтәқәа реиҧш, ҳара зегь ҳшьӡуам.
– Шәара шәиашоуп, ҳара ҳауп ииашам…
– Ҳазиашоу удыруазар, еибашьра узааи?
– Исҭахны смааӡеит.
«Ацхыраара-лас» андырҭәы Гәдоуҳаҟа ицеит. Марҭа лҩызеи лареи Гаграҟа рхқәа рханы идәықәлеит. Урҭ акыр илеихьаны еиҧш, ҳара ҳтәқәа хьамҵыр ада ҧсыхәа рмауит. Зны ихьаҵуа, зны ижәылауа, акыр еидхалт. Аҵыхәтәан, ҳара ҳтәқәа рыжәҩа еибыҭаны аҕа ижәлеит. Мыҩтәык ҧсҭбара ҟамҵакәа, аҕацәа Ҧсоу ацҳа иқәырцеит. Марҭа дызлаз архәҭа ҩымчыбжьа еибашьуан, уаанӡа еибашьцәа ирыланы. Урҭ  реибашьра алыҵшәа аиуит, Ҧсоу  аҧсуа бираҟ шәыр-шәыруа инахадыргылеит. Изыхәҭаз ар ааныжьны, егьырҭ гьежьит. Ажурналистцәа рҧылеит. Урҭ аинтервиуқәа рымырхуан.
Ус корреспондентк даарыдгылеит ҳаибашьцәа.
– Дарбану, аплен дыкны, иавтомати иареи ҳзылазҭиз.
– Абри лоуп рҳәан Марҭа дидырбеит акорреспондент.
– Ара бааи, – рҳәан днаскьаганы, лпатреҭ ҭырхит, азҵаарақәа лырҭеит.
– Лара  раҧхьа илҳәеит, ақырҭуа еибашьҩы, лара лымацара шлакәым дызҭҟәаз, даҽаӡәгьы дышлыцыз.
– Уи деилаҳкаахьеит, ҳиҿцәажәахьеит…
Ус акәзар, лҳәан, иҟаз, шыҟаз, акы агмыжькәа илҳәеит, аухаҵәҟьа ателедырраҭала ирҳәеит  Москвантәи. Лавтомат кны лпатреҭ иҭырхызгьы ддырбеит. Марҭа лҩызцәеи лареи ирызкны астатиа ҩны, агазеҭқәа ирнырҵеит. Марҭа  илыцыргаз аибашьцәа зегьы, хымш аҩныҟа иаурыжьит. Хымш рышьҭахь, аҽеизгаарҭатә пункт аҿы илеирц рыдҵаны, уантә Аҟәа агаразы ишжәылозгьы рцәырымӡеит.
Марҭа  аҩны даннаи ауп, Захаргьы данаа. Уи Гәдоуҭа агоспиталь дҭан. Иара ихәра уамак иуадаҩмхеит. Захар издыруамызт иахьа Гагра аҕацәа шалырцаз, Ҧсоу ацҳаҿы аҧсуа бираҟ шәыр-шәыруа ишахадыргылаз. Иара агоспиталь  мчыла дызҭыҵыз Гаграҟа дцаразы акәын. Аҩны дааины, иҭаацәа баны, дцарц игәы иҭан. Ателевизор ааркны днахәаҧшызар, иаҳаит аҕа хәымга Ҧсоу дырцаны дышкарцаз, нас аҩны ашьшьыҳәа, иҽааникылт. Дук мырҵыкәа Марҭагьы дааит. Марҭа аҩны дааиаанӡа дышиашаз Гәдоуҭатәи агоспиталь ахь  дцеит. Уа дахьлеиз, иларҳәеит, Захар даҽа мчыбжьык аҟара аҽыхәшәтәра шихәҭаз, аха дгәааны, дыцәҳа-шҳауа мчыла, дышрыцәцаз.
– Гагра ҭашәырцәит. Шәара шәоурыжьын аҩныҟа шәааит, аха ишәарҳәазеи, шәанаауаз? – дҵааит Захар.
–Хымш рышьҭахь аҽеизгарҭатә пункт аҿы ҳнеиуеит, уаантәи Аҟәа ҳажәлоит. Аҕацәа Ҧсоу ишыраҳцаз еиҧш, Гәымсҭантәи иҧхаҵо Егры ираҳцароуп.
– Ҧсоуи Гагреи иҟасҵаз акгьы ыҟам, аха Аҟәаҟа саргьы сцароуп, – иҳәеит Захар.
– Уара уажәуп, хынҩажәа шықәса ухыҵырц мыҩтәык угӡам. Аибашьра узымцеит ҳәа аӡәгьы гәыбҕан уиҭаӡом. 
– Гәыбҕан сырҭар ҳәа сшәаны аума сара еибашьра сызцо. Сара суал назыгӡарц ауп, – иҳәеит Захар.
Захари Марҭеи аҧхӡы афҩы рыхшәшәа ицон. Урҭ аҩны ишааиз еиҧш, абана изымҭалазаргьы, рҭаацәеи дареи акыр ианеибаба, ианеицәажәа ашьҭахь, абана иҭаланы, рҽыкәабаны, маҭәа ҿыцла, рҽеиларҳәеит. Акранырфа ашьҭахь, акыр ателевизор иадтәалан, аха даарак иадымтәалакәа, инеины, риарҭақәа рҿы ишьҭалеит. Урҭ ааҧсаны иҟамзи, заа ишьҭалеит. Ишнышьҭалаз еиҧш, инҭахәхәа ацәа инҭанагалеит.



Ҩажәеи ҧшьбатәи ахы

Зурик иаб Миша  ааҧхьара рыҭаны иааигаз, иӡкәын аҵара дахьҭалаз ихьӡ ала, агәырҕьара иалахәыз  Дариеи Машеи, Дашеи, Зурик иҩызцәеи иареи инаскьаганы ианаа ашьҭахь, ицқьаны, жәохә мшы рышьҭахь, Зурик  Москваҟа дцеит. Уи иҩызцәа зегь реиҧш, аицынхарҭаҿы даангылеит, иуада дзыҩназ ицыҩнан, даҽа хҩык астудентцәа, аӡә иаҵкьыс аӡә деиҕьны. Урҭ инеиҧшны аҵара рҽадшьыланы ирҵон. Машеи иареи зны-зынла еиқәшәалон. Зны Маша лахь иара дцалон, зны–зынлагьы иара иахь лара даалон. Изакәызалак, лассы-лассы арҭ аҩџьа еиқәымшәар, рзычҳауамызт. Аха ажәак иеибырымҳәацызт мышкы урҭ рыҧсҭазаара шеиларҵаша. Уи гәаҕьны ирызҳәомызт, агәаҕьра рцәыуадаҩын. Дариа Маша длыцны Москва дахьааиз, ишаадыруа еиҧш, Даша лҿы иаангылеит Дариа лыҧҳаи лареи.Маша аинститут ахь дцалон, даалон. Дариеи Дашеи  иецны ақалақь иналалон, нас ианырҭаху аҩныҟа иаалон. Урҭ усгьы џьаргьы аус руамызт, итәанчаҩцәан. Даша Дариа лыҧҳаи лареи  лыҩны иахьыҟаз, лгәы иаахәаны дыҟан. «Маша аинститут лҭалара ҳаибанарбеит аеҳәшьцәа», – лҳәалон лара дгәырҕьаҵәа. Абар, уашьҭа, мызкы аҟара ҵуеит Дариа Даша лҿы дыҟеижьҭеи. Зны, Дариеи Дашеи шеицәажәоз Даша ус лҳәеит:
– Зурик Маша диҭахыҵәҟьазар, аицынхарҭатә ҩны дахьыҩноу дааҩныганы, арахь даагазар, еиҳа еиҕьӡами? Саргьы сгәы ҭынчхон, сыҧсы ахьынӡаҭоугьы сырбалон, сабанӡанеип зыбгәахәуа?
– Абарҭ буадақәа рыбҭону? – дҵааит Дариа.
– Аиеи, ирысҭон, аӡә дырхылҵыргьы сара дызбалон, дара аҵара рҵалон. Ауаҩы дзыҧсуа идыруазароуп. Сара сзыҧсуа здыруеит. Сабаӡанеип зыбгәахәуа, абар, иаарласны хынҩажәеи жәаба шықәса схыҵуеит. Сыҧсыр, сыҩны тәымуаак баша иргоит.
– Маша бара дыбгар сара дызбода? – лҳәеит Дариа дыхәмаршәа.
– Быҧҳа ихароу аӡәы диццар, усҟан сызбода?
– Уи ами бара.
– Урҭ ара иҟазар, баргьы саргьы зны, ?????????? ҳцалап, зны Москваҟа ҳаалап, ҳахқәа пату рықәҵаны иаабалап.
– Бара ишыбҭаху, – лҳәеит Дариа, Даша илҳәаз лгәы ишаахәаз, лынлырҧшыр лтахымшәа.
– Ус еиҳа еиҕьуп, амала, иара диҭахыҵәҟьазар. Лара дшылҭаху лхы-лҿы ианубаалоит. Ауаҩы дышхәыҷу аҭаацәара алалара мариоуп.  Амцхә алаҧшцәара дразҟыданатәоит. Сара санҭыҧҳаз, заҟа салаҧшуазеи?Иахьа аӡәы дысгәаҧхон. Уаҵәы – даҽаӡәы. Сажәып ҳәа сгәы иҭашәомызт, башахазгьы. Аха уи ахьааиз зымбаӡакәа, иааины, иаасыдгылеит. Уи нахыс сызҭахыдаз? Сышьҭазааҩцәа маҷ-маҷ исыцрыҵуа, исыцрыҵуа мацара, зынӡак рхабар зымбаӡо инсымҟәыҵаӡ ицеит. Машагьы убас лыхьыр ҳәа сшәоит. Маша убас лмыхьырц, Зурики лареи рыбзиабара цқьазар, ацхыраара рҭахуп. Маша илыцхраауа ҳәа илымада, баргьы саргьы ҳада?
– Уи иашоуп, бара бцәажәоит аеҳәшьаҵәҟьа, дышцәажәара.
– Нас сызбаҳәшьоу уажәоума, ианеилыбкаа, – лҳәан даалафит Даша.
– Мамоу џьыбшьт, бара бышсаҳәшьа иашоу, схы здыруа сааҟалеижьҭеи издыруеит
– Уи зымдыркәа, – лҳәеит Даша.
– Дара ҳрацәажәап, ирҳәо ҳаҳап, – лҳәеит Дариагьы.
– Лара улацәажәар, ҳхы иҭоу аҵароуп, ус акгьы ҳламцәажәацта лҳәоит, арахь уааҧшыр иеицуп. Маша дааир, ҽеишәа ҳлацәажәап. Лажәа ахы ахьцо еилаҳкаап. Иаҭахны иаабозар, ишахәҭоу еиҧш, ҳрызныҟәап, уи ада ҧсыхәа ыҟаӡам.
Абас аеҳәшьцәа еидтәаланы, ишеицәажәоз Маша леимаа ашьҭыбжьқәа аагеит.
– Абан, ларгьы дахьааиуа, – лҳәеит Дариа.
– Мышкы иахыҧо. шәымш иахыҧоит, – рҳәоит. Убыржәыҵәҟьа ҳалацәажәап, – лҳәеит Даша.
Ус Маша дааҩнашылеит. Лышәҟәқәеи лконспектқәеи зҭаз лшәыра хәыҷ кны, лхы – лҿы лхаччо, лгәалаҟазаара бзианы.
– Маша, бара бааиаанӡа, бара бакәын ҳазлацәажәоз. «Зыцәгьа уҳәоу, ушә дылагылоуп» ҳәа «быцәгьа» шаҳҳәоз баргьы бааит.
– Цәгьарас иҟасҵеи, сыцәгьа шәҳәартә еиҧш?
– Акымзарак ҟабымҵеит, аха…
– Нас избырххозеи?
– Зурики бареи шәеизыҟазаашьа ҳзеилкаауам, еилаҳкаар ҳҭахуп.
– Ҳара ҳаизыҟазаашьа бзиоуп, лассы-лассы ҳаиқәшәалоит.
– Абзиабара шәыбжьоу?
– Сеидру иҳабжьоу, аха ҳаибамбар, ҳзычҳауам. Бзиа субоу ҳәа зласҳәари, иара дысҿынҵәаауа дсышьҭазар.
– Бзиабарала дбышьҭамзар, бицрыҵыр еиҳа еиҕьуп. Избанзар, аинститут ибыцҭоу аҷкәынцәа бызгәаҧхо аӡәы дцәырҵыргьы алымшои?
– Ус иҟоу ҳкурс аҿы дыҟам, дагьыҟалом.
– Ус акәзар, Зурик бзиа дыббоит, ус ауми?
– Усгьы акәзааит.
– Ус анакәха, уаҵәы ауха дбыманы баауеит.
– Уаала ҳәа иасҳәахьеит, аха аҧсуҵас ус ииашм ҳәа сеиҳәеит.
– Ус акәзар, бзиа бибоит, ианхәеи ианхәа лаҳәшьеи рҳәатәы хаҵаны, уажәы заҵәык урысҵас дныҟәааит.
– Сиацәажәап, – лҳәеит Маша, лани лан лаҳәшьеи рызҵаарақәа рҭакс. Нас Маша дақәҵәиаан лхәы аацәырганы акрылфеит. Уаанӡагьы ибзиаз лгәалаҟазаара аҟара ацны иҟалеит. Адырҩаҽны алекциақәа рышьҭахь, Маша лани лан лаҳәшьеи ишырҳәаз еиҧш, Машеи Зурики  Даша лыҩны иааит. Урҭ зааиз еиҧшҵәҟьа  Даша дҩагылан, аҧсшәа ралҳәеит, рхәы лырхиеит, нас астол ахь иналыҧхьеит. Машеи Зурики леидтәалан акрырфеит. Урҭ акранырфа ашьҭахь, иацы Дариеи Дашеи еидтәаланы излацәажәоз ахь ииасит. Раҧхьа даацәажәеит Даша.
– Зурик, Машеи уареи шәеизыҟазаашьа шҵаҟоу?
– Ибзиами, – иҳәеит Зурик.
– Иаадыруеит пату еиқәышәҵоит, ус ауми?
– Ааи, ус ауп.
– Апату еиқәҵашьақәа  акрыҟоуп, иашьеи иаҳәшьеи реиҧш, мамзар уи инахыҳәҳәаны.
– Ҳара макьана иашьеи иаҳәшьеи реиҧш ҳаҟоуп.
– Нас?
– Настәи нас иаабап.
– Нас  ааигәазароуп.
Машеи уареи бзиа шәеибабаҵәҟьозар, ҳара иаҳуалуп ацхыраара шәыҭара. Сара исылшоит абарҭ суадақәа шәыҭара. Амала, сдәылганы скашәмыжьын.
– Шәдәылганы шәышҧакаҳажьуеи? – иҳәеит Зурик дыччо.
– Жәеигәаҧхеибашьозар аиаша шәҳәа.
Рҩыџьагьы ҿырымҭӡеит.
– Аҿымҭра «ааи» ҳәара иадыргоуп, ус ауми?
– Ус ауп, – рҳәеит Зурикгьы Машагьы.
Уаанӡа ҿымҭӡакә итәаз Дариа даацәажәан:
– Ачара аурахьы ҳаиасуеит. Машагьы Зурикгьы аччара иаҿуп.
Даша Дариа лахь лхы налырхан:
– Дариа, баргьы саргьы иаҳуалуп, арҭ ҳхәыҷқәа ачара рзура. Излаҳалшо ала рҩызцәақәак нарыдкыланы, ачара аауп.
– Сара сазхҩоуп, аха дара роуп аус злоу, дара ирҳәо ҳаҳап. 
Раҧхьа арҧыс ҳиазҵаап:
– Сара шәсазҵаауазар, сара исымҳәаргьы шәара ижәдыруеит, Маша сшылзыҟоу, ларгьы сара сшылзыҟоу еиҧш, дшысзыҟоу здыруеит, аха уажәтәиала ачара аура сазыразым. Сыҧсадгьыл аҿы ашьа каҭәоит. Сашьцәа ашьа илагылоуп. Урҭ ацхыраара рыҭаразы ацара суалын, иахьа уажә раанӡагьы, аха аҳәаа аҕа инапаҿы иҟан, саурмыжьит. Шьхала ицақәаз реиҧш, сзымдәықәлеит. Амҩа здыруаз уаҩы дсықәымшәеит, схала сдәықәлар, схы сақәымгәыҕит. Амҩа сацәхҟьаны, џьара шьхак саҿаҧсуан, сыҧсырҭа уаҩы изымдыруа. Уажәы Гагра ахы иақәиҭыртәит. Гәымсҭа наҟ-ааҟ, еиҿагылоуп Аҧсны ампыҵахалаҩцәеи, Аҧсны аҵеицәеи. Макьана Машагьы иласымҳәацт, аха сымцар ҟалом, – иҳәеит Зурик.
– Уара уцозар, саргьы суццоит, – лҳәеит Маша.
– Уара умцан ҳәа рзымҳәеит Дашагьы Дариагьы. Аха Маша сцоит анылҳәа ирҭахымхеит.
– Бара баангыл, – рҳәеит рыҩџьгьы.
– Сара сҩыза гәакьа Марҭа аибашьра далагылоуп. Уи лаҳаҭразы мацара саргьы сцар сыхәҭоуп. Ааигәа, ателевизор ала иҳамбеи, Гагра агараан, дшеибашьуаз ҳәа лвтомат кны, лпатреҭ ҭыхны агазеҭ дшаныз. Аибашьра ааилгар, Аҧсны ахы ианақәиҭхалак, ачара аауеит Аҧсны, нас – ара.
Абас ианеицәажәа ашьҭахь, ачара ауразы, уаҳа ажәакгьы рымҳәеит Дариеи Дашеи.
Адырҩаҽны, аинститут аҿы, арзаҳал ҩны инықәиҵеит Зурик, мап мкыкәа азин ирҭеит Аҧсныҟа  иаара. Зурик Аҧсныҟа амҩа данықәлоз, аҧсшәа раҳәаны сцап сцап, – игәахәын Даша лҿы дааит Зурик. Ашә данаалагыла, рбыжьқәа гон:
– Бара бымцан.
– Сцоит сара Зурик сицны. Аинститут аҿы сыҽрымысххьеит. Сдокументқәа еиқәыршәаны сџьаба иҭоуп. Зурик ашә днас-нсын, изаалыртит.
– Аҧсшәа шәасҳәарц сааит, сымцар ҟалом, – иҳәеит иара.
– Саргьы суццоит, – лҳәеит лара.
– Бара бабацои? – Сара аинститут аҿы сыҽрымысххьеит.
– Саргьы уара уеиҧш, сыҽрымысхит, – лҳәан лышәҟәқәа аацәырганы идлырбеит, ирҳәо рҿамшәо иаанхеит Дариагьы Дашагьы. Зурик данындәылҵуаз, Машагьы лани, лан лаҳәшьеи гәыдкыланы, игәӡны, дындәылҵит.
Амҩа алҧха шәоуааит, – Дариагьы Дашагьы, иахьцо шырҭахымызгьы, амҩа имныҳәакәа ирзықәымҵеит, ажәлар рҵас ала «иҵасым» ҳәа иазыҧхьаӡаны.
– Шәаҳцәымшәан, «ишыдыдуа еиҧш ақәа ауам, – иҳәеит Зурик, Дариагьы Дашагьы рыгәқәа ҟаиҵарц азы.
Зурики Машеи аҩны ианындәылҵ, таксистк инацәажәан, ишиашаз, аеропорт аҿы инеит. Уажәы аблеҭқәа роура мариан аҧыхьа аасҭа. Адлернӡа аблеҭқәа аархәан инеины инатәеит азҧшырҭатә зал аҿы, аҳаирплан ақәтәаразы азин аныҟало ҳәа адиқтор лыбжьы иазыҧшны. Хсааҭк рышьҭахь аҳаирплан инҭалеит.
Даҽа хсааҭк рышьҭахь, Зурики Машеи Ҧсоу аҳәааҿы игылан Зуркик афырҳәа доурыжьит, аха Маша акыр дааныркылеит.
– Сынтәоуп ларгьы саргьы аинститут ҳанҭала. Ари дыздыруеижьҭеи акрааҵуеит. Саҧхьаҟа исыҧшәмахараны иҟоу лоуп. Сара уажәраанӡагьы саар сыхәҭан, аха сартә еиҧш алшара смауит. Исылшо ала сыҧсадгьыл сацхраарц саауеит. Сара сандәықәла, ларгьы сара сеиҧш, сара дсазымҵааӡакәа аинститут аҿынтә шәҟәыла лҽеиқәлыршәахьан, дсышьҭаланы дааит, игәашәҭ лышәҟәқәа, уажәы дҳаргьежьуама? – аниҳәа, лышәҟәқәа гәазҭоз ус иҳәеит:
– Аҧсныҟа дҳашьҭуеит, аха дгьежьны дцар лҭаххар, даҳзаужьӡуам. Уи еиҧш аҧҟара ыҟоуп.
– Ҳара Аҧсны ҳанаа, аибашьра еилганы, аҳәаа анаартхалак ауп ҳгьежьны ҳанцо, уаанӡа, ҳаибашьуеит, ҳаҧсыр Аҧсны анышә ҳарҭоит, – иҳәеит Зурик абас аниҳәа, насгьы ашьҭахьшәа иидырқәоз џьоукы аниқәшәа, рацәак ирыдымхалакәа иаурыжьит.  Зурики Машеи Ҧсоу аҳәаа ианхыҵ, ара излаашаз мачхәызма. Раҧхьа ирҧыхьашәаз акы ала ишиашаз Гәдоуҭа иааит. Зурик  иҩныҟа днеит. Уахь Маша диманы днеир, иҧхеишьеит. Маша Ҭина лҿы днеит. Уа дахьнеиз Марҭа дыҟан. Урҭ гәырҕьаҵәа игәыдибакылт, ихыдибакылт. Ҭина аҩны дыҟамызт, усура дыҟан. Ҭина уаанӡа аус ахьылуаз, ауалафахәы  ахьлауаз ааныжьны, аибашьцәа рхәы аҟаҵарахь диасын, амалаҳәа аус луан. 
Марҭеи Машеи анеиқәшәа, иеибырҳәашаз маҷмызт, аицәажәара иналагеит. Марҭа илҳәеит Гагра аибашьра дшалахәыз. Аҕацәа Ҧсоу иқәцаны ианкарцоз, дзықәшәаз акгьы аанылмыжькәа зегьы лалҳәеит.
Машагьы Зурикгьы аинститут ишҭалаз. Арахь аара рҭахишьҭеи акыр шҵуаз, аха еиуеиҧшым амзызқәа ирыхҟьаны, иахьа уажәраанӡа ишаанхаз. Марҭа  ателедырраҭарала дшырбаз уҳәа илзымдыруаз ажәабжьқәа рацәаны илалҳәеит Маша. Убас акыр ианеицәажәа ашьҭахь,  Маша, Марҭа длазҵааит:
– Зурики сареи ҳаибашьырц ҳааит, зыҟны ашәҟәы ҳҽанаҳҵода?
– Авоенкомат аҿы шәнеир, ашәҟәы шәанырҵоит. Нас дара иахьырҭаху, ианырҭаху шәрышьҭуеит.
– Бара банбацои?
– Гагра анаага ашьҭахь аҩны сыҟоуп. Иахьа уаҵәы ҳәа сыҧшуп. Макьана Гәымсҭа нырцә инаркны аҕацәа рнапаҿы иҟоуп. Агәыҕра ҳамоуп, урҭ рҭыҩра  ишҭаҳцало ала. Ас ишеицәажәоз Ҭина, дааит аусура дыҟаны. Маша лаара Ҭина лгәы иахәеит. Убас Ҭина Маша илыдылныҳәалеит аинститут дахьҭалаз. Убас Ҭина Маша илалҳәеит ирацәаҩны Нхыҵааи, Алада Урыстәылеи рҟнытә Аҧсны ацхыраара арҭарц ишаахьоу, иааиҧмырҟьаӡакәа, есҽны аарагьы ишаҿу. Хымҧада, иаарласны, аиаарагьы шаҳзыҧшу.
– Ҳаргьы иҵегь заа ҳаар ҳҭахын, аха Ҧсоу аҕацәа рнапаҿы иахьыҟаз аҟнытә ҳзымааит, – лҳәеит Маша, уажәраанӡа дахьымааз ҧсык иеиҧш лхы ҧхьаӡаны.
Машеи Зурики Москвантә Аҧсныҟа ианаа адырҩаҽны, Дариа Литваҟа дцеит. Уа дахьнеиз, лҩыза Стефа дылбарц лыҩныҟа  дцеит. Лара лҿы днеиаанӡа, Стефа лгәылак длықәшәан, илалҳәеит Стефа дшыҧсыз, мчыбжьык аҧхьа анышә дшарҭаз.
–Ибҳәо, закәызеи? – лҳәан Дариа арҵәаа ааҭлыргеит.
–Исҳәахои? Стефа дыҧсгәышьеит, – лҳәеит Стефа лгәыла.
–Илыхьи, Ливук дылхыҵны, дахьцаз акәхап?
– Мамоу, Ливук ус имаӡам. Уи сара ибзианы издыруеит.
–Нас иҟалазеи?
–Ажәа ахы мҳәакәа аҵыхәа узҳәом, иуҳәаргьы изауҳәо изеилымкаар  ауеит. Убри аҟнытә, аханатә ибасҳәоит, Стефа даныҧсуаз, сара слықәшәеит. Снацәажәап, – ҳәа лара лҿы сааины сыҟан. Каҳуак ыжәны ҳтәан. Ателевизор наҿалкит Стефа. Ателедырраҭара ҳахәаҧшуа ҳаштәаз, Гагратәи аибашьра аӡбахә аацәырыргеит. Акыр, инаацәажәа ашьҭахь, Марҭа лавтомт кны, дшашаӡа аекран даанылеит. Уи иҟалҵаз лфырхаҵарақәа ирыхцәажәеит. Арии Стефа ианылба, лхы лхьышьшьит.
– Сыблахаҵ гьежьуеит, – аалҿыҵшәеит аарлаҳәа.
Сара сҩагылан, аҵәца азна аӡы лзаазган, илсыржәырц лқьышә инықәыскит, аха илзымжәит. Саҵәца астол инықәыргыланы, лара дназган лиарҭаҿы днасыриеит. Уи акәхеит лыҧсы ҩлыхшәеит. Сара сыҳәҳәан, агәылацәа иеизызгеит, иҟалаз, шыҟалаз расҳәеит. Ливук  иахь ауаҩы дҳашьҭын, даагеит. Аҧсы анышә  лаҭара, лырҽеира уҳәа иаҭахыз, иара ихарџь ала иҟаиҵеит, – ицәажәоз аҧҳәыс Дариа дылҿаҧшуа даанхеит.
– Анышә дахьамадоу сцароуп, – лҳәеит Дариа.
– Баала, сара сызгоит, лҳәан Дариа илацәажәоз, Стефа лгәылаҧҳәыс даацәажәеит:
– Ус сзыбуазар, сбыкәымхшози? – лҳәеит Дариа, Стефа лгәылаҧҳәыс илҳәаз лгәы иаахәаны. Арҭ аҩыџьагь аҳәсақәа еицны, Стефа анышә дахьамаз ицеит. Дариа акраамҭа Стефа лнышәынҭра дахагыланы дқьыз-қьызуа аҵәыуара даҿын, уажәы-уажәы Стефа лгәы иқәжьыз анышә лнапы ықәылшьуан. Дариа Стефа лпатреҭ дахьахәаҧшуаз, «ушьҭа аҵәыуара баҟәыҵ» лҳәошәа лаҳауан. Дариа акыр данҵәыуа ашьҭахь лҩызеи лареи анышәынҭра инадҵны ицеит. Урҭ раҧхьа иахьеиқәшәаз ианааи, иааидыҵит. Ҭинеи Машеи еицәажәо итәан. Ус иштәаз Зурик иаҳәшьа дааин, Марҭеи Машеи лыҩныҟа илыманы дцеит.
Машеи Марҭеи Зурик иаҳәшьа аҩныҟа ианылга ашьҭахь, Ҭина лыҩн усқәак днарылаган, дырҿын. Адырҩаҽны ашьыжь Зурики Машеи Марҭа дрыманы авоенкомат  ахь ицеит. Раҧхьа арҭ ахҩык иеицыз, иҟьаҟьаӡа иаартны иҟаз авоенком ишә инылагылт. Авоенком  идагьы дыҟамызт, уи аамҭазы. Авоенком Марҭа даниба, дыхәмаруа, Марҭа ибжьы налықәирган, дҩагылеит.
– Шәлеи, арахь, – иҳәан икабинет ахь даарыҧхьеит. Илыҩнашылт рыхҩыкгьы.
– Гагра аҕацәа ықәызцаз бышҧаҟоу? – иҳәан раҧхьа лнапы аалымхны аҧсшәа леиҳәеит Марҭа, нас лҩызцәа илыцызгьы аҧсшәа нареиҳәеит.
– Шәазгазеи, аа? – иҳәан деиҭаҵаахт авоенком.
– Абарҭ Москвантәи иааит. Уа аҵара иҭоуп. Ари аӡҕаб ларгьы саргьы ҳаныхәыҷқәаз аахыс ҳаиҩызцәоуп, Маша лыхьӡуп. Ари саҳәшьаду дылгәылоуп, аха Москва  дшыҟаз аибашьра иалагеит. Арахь даарц ддәықәлан, аха Ҧсоу ацҳа дзахымсызт дгеьжьны дцеит. Аҟәа ахы ақәиҭтәразы дааит. – лҳәеит Марҭа.
– Аферымқәа, шәахьааз, иҭабуп ҳәа шәасҳәоит.
– Ҳ-Аҧсны еиқәҳархароуп, хеигӡарак ҟамҵакәа. Усҟан ушаазгьы, ухынҳәны, ушцазгьы, агәра згоит. Ус зыхьыз уара умала уакәӡам, ус зыхьыз рацәаҩуп. Избанзар, Ҧсоу аҳәаа дара рнапаҿы иҟан, Аҧсны ахьчаҩцәа, ҳаҕацәа арахь иаарышьҭуазма? – иҳәеит авоенком.
– Иҧхасшьоит, Гагра агараан, сахьзымааз. Еиҳарак сымаара зыхҟьаз аҳәаа ахьаркыз ауп. Иашоу, еибашьыр зҭахқәаз џьоукы Ҧсоу  ианоурмыжь шьхала аара иаҿын рҽеидкыланы. Уи сара исзеиҿымкааит. Нхыҵ сцаны, шьхала саауеит ҳәа  салагаргьы ашьха схыҵны саартә еиҧш, алшара сымамызт. Сдәықәларгьы џьара каҵәарак баша саҿаҧсуан. Ари сҩыза лоуп. «Бсыцны баала» ҳәа ласымҳәеит, аха «суцеибашьуеит», – лҳәан дсыцны дааит, иҟалҵо аабап, – иҳәеит Зурик.  
 – Сара уаб ибзины дыздыруеит, уаргьы узбақәахьеит. Аинститут уахьҭалаз удысныҳәалоит. Аибашьра ашьҭахь уахьӡап. Уҧшәмеи уареи ачара шәзуны аҵарахьы шәҳашьҭуеит. Уи ада анцәа хьаа ҳимҭааит, – иҳәеит авоенком дыхәмаруа, нас инациҵеит:
– Ара шәмааикәа шәбаталион акомандир иашәҳәаргьы имч ақәхон. Имч ақәымхарас иаҭахызеи? Иара иҿы ашәҟәы шәланиҵон ауп. Аха ара, сара сҿы шәанаа, аҭел сизасны иасҳәоит. Нас шәара ианшәыҧхьо, шәеиццар шәҭахызар, шәеиццап, – иҳәеит авоенком. Амала, џьоукы–џьоукы ишыҟарҵо еиҧш, шәхала, шәахьақәшәаз, шәахьымцаз бзиоуп, – иҳәан атрубка аашьҭихын аҭел дасит. Акраамҭа дцәажәон, нас итрубка нықәиҵан, ибла ихаччо, даацәажәан:
 – Абаталион аиҳабы сиацәажәеит, Гагра иеибашьқәуаз, ҩымш-хымш раҟара рыҧсқәа ршьеит. Уаҵәы, ма уаҵәашьҭахь, руакы урҭгьы Гәымсҭаҟа иаҳмышьҭыр ҟалом. Ҳашәқәа ыҵырхит. «Ҳанбашәышьҭуа?» ҳәа иаҳҿагылоуп, шәара  Марҭа шәлыцзар ауми, ишәҭаху, уи шәлыцыз, данцо шәлыцца, – иҳәеит авоенком.
– Иҭабуп – рҳәеит иеицыз рыхҩыкгьы, нас аҧсшәа наиаҳәаны, икабинет иныҩныҵит. Урҭ анца ашьҭахь, авоенком дхәыцуа дтәан «аҿар аӡә дрыхәом, иахьыҟазаалак, иаанымгылаӡакәан, Аҧсныҟа аара иаҿуп. Арҭгьы рҵара кажьны иааит. Аҭамзаара шьҭарҵеит, Гагра агаразы иахьзымеибашьыз. Еибга-изҩыда аиааира ганы, аибашьра иалҵуа анцәа иҟаиҵааит. Рҵара изҭоу алгара анцәа иахьигӡааит. Аҧсны аҧсуада аҳ даимуааит… – дхәыцуан авоенком» дахьтәаз.
Машеи, Марҭеи, Зурики ара ианындәылҵ, ишиашаз, Ҭина лахь ицеит. Урҭ ахьыҟаз, иеиҿыркааз, акгьы аанмыжькәа зегьы ларҳәеит. Ушьҭа аибашьра ацара акәын урҭ ирыгыз, уи акәын ргәы иҭаз ахҩык аиҩызцәа. Марҭа лакәзар, лхы ахьылгара лыздыруамызт. Аибашьра ицо, ауаа ҭахауа, лара шықәсык аахыс аҩны дтәоушәа акәын лгәы ишабоз. Аамҭа лызлыхгомызт. Еиқәтәарада ахысыбжҽьқәа Гәымсҭантә иааҩуан. Гәдоуҭатәи агоспиталь ахь вертолиотла ахәцәеи аҧсцәеи шааргац раагара иаҿын. Аҭакәажәцәеи аҭаҳмадацәеи рмаҭацәа рыманы агоспиталь аҧхьа итәоуп, иузықәцом, иҧсны, ма ихәны иаарго рбарц. Агоспиталь ашҭа аҳәҳәабжь ықәыҩуеит. Ҭина Марҭа лҩызцәа лыманы агоспиталь ахь дцеит, Зурик – аҩныҟа.
– Бара, ани зшәыра зҟәынҳәаланы игылоу дыббоу, – лҳәеит ҧҳәыск, лҩыза дынлыцәхасны.
– Ааи, дызбоит, – лҳәеит аҧҳәыс дзыцәхасыз.
– Абни авертолиот анааиуа, ааҧылошәа абра дгылоуп, есымша.
– Уск имазаап, зегь акака рнапы рылакыми.
– Ааи, зегьы акака рнапы иануп, аха ари инапы иану сыздырцәом.
– Нас баша ара дгылоума?
– Ус акәхап, избанзар, есымша ара дгылоушәа збало џьоукы агәра рзымгакәа ишьклаҵшқәазаап, аха авертолиот анааилак, дахьцаз – дахьааз ҳәа рымбаӡакәа лныҵашәкәа дцозаап.
– Ус зыҟаиҵазеи?
– Ус зыҟаиҵаз бымбои? Узымеибашьуеи? – ҳәа иазҵаар ҳәа дшәоит. Уаанӡа ауаа иҽдирбоит, уск иаҿу аӡәы иакәушәа. Издыруаз изларҳәоз ала, уи иабгьы Аџьынџьтәылатә еибашьра Ду далахәмзаарын, Шәача уахьылахысуа, аибашьра ахьцоз, џьара деибашьуазаарын, шьхала мацара иҽӡаны даазаарын аибашьра ахьынӡацоз, аҭуан дықәтәазаарын, – лҳәеит ари аҧҳәыс.
– Ус акәзаргьы ҟалап, ирҳәоны, ибмаҳахьеи: «Ацгәы аҧа, аҳәынаҧ акуеит» – ҳәа. Уи иашам џьыбшьоума? Баахәыц,  ҽеишәа?
– Ишҧа иашам. Уаҳа аҭахымкәа ииашоуп. Иаб иеиҧш, иаргьы дныҟәеит. Изуууеи, ус иҟоу аҧхамшьа?
– Изуухои? Акгьы узизуам, ихы ацәгашьа идыруеит, – лҳәеит.
– Анцәа дибааит ус иҟоу ауаҩ, дарбанзаалак, – лҳәеит егьи аҧҳәыс.
Арҭ реицәажәабжь раҳауан Ҭина лҩызцәеи лареи, нас Ҭинагьы рхы нарылалырхәт.
– Дабаҟоу, ари изыхцәажәо? Иаарласны, авертолиот ааираны иҟоуп. Аветолиот анааилак, дыжәбозар жәбап. Ус авертолиот агәы-гәыр  ахга агоспмталь шыҟаз аҿынанахеит. Агоспиталь иҩахыкны инатәеит. Сакасала иааҭыргеит ҩыџьа аҧсцәеи, ҧшьҩык ахәцәеи. Аӡәи-аӡәи иеицхырааны ахәцәа агоспиталь ахь иргеит, аҧсцәа – аморг ахь.
– Иззаҳҳәаз аӡәыр дыжәбама? Авертолиот ара ҳашгылаз иааит, – лҳәеит Ҭина.
– Мап, – лҳәеит изалҳәаз.
– Абас ауп есымшагьы, аибашьрагьы еилгахп, аха иара иҩызцәеи иареи иеибырҳәози, аибашьра ашьҭахь? Ус иҟоу, ииҳәашагьы иҧшаауеит.
Абас неибырҳәеит арҭ аҳәсақәа ахьеицәажәоз. Нас инеидыҵны ауаа рыжәпара иналалеит.
– Уажәтәи ала иаадыруаз аӡәгьы даарымгеит, шәаала аҩныҟа, – лҳәан Ҭина агоспиталь днадҵын, агәашә шыҟаз лҿыналхеит, уи лҩызцәагьы лара дызлацоз ала рҿынархеит, лажәа ҩбамтәӡакәа. Аҧыхьа есс сааҭбжа автобус бжьан, аха уажәы, ибжьырхын, аибашьцәа аныргоз, ианааргоз рхы иадырхәон. Уажәы Ҭина лҩызцәеи лареи шьапыла амҩа инықәлеит. Сааҭбжак аҟара амҩа иқәхеит. Аҩны ианнеи, шьыбжьон ҳәа акрырфеит. Нас Марҭа Маша длыманы, ақыҭахь дцеит. Ара иахьааиз, Маша илеигәырҕьаны илҧылеит. Захаргьы аҩны дыҟан. Гагра аибашьраҿ дахьырхәыз азы агоспиталь дҭан. Аха иахьынӡахәҭаз даанымгылт. «Аҩны сҽысхәышәтәоит», – иҳәан аҳақьымцәа ишырымуаз, дмаар имуит. Уажәы инбасыҧхьои, ҳәа дыҧшны дтәан.
– Саб уаҵәи уаҵәашьҭахьи руакы ҳара ҳгәаран ауп, аха уара уҽаанкыл, ушьҭантәи ҳгәаран аҿынӡа, ухәра маҷушәа убоит, аха уқәрагьы ыҟами, уажәтәила уаангыл.
– Ибҳәақәо закәи, Марҭа. Сара аангылашьас исымоузеи? Ашьа сылзхыз дыҧшааны, сшьа зуроуп, ашьа сыдны саангылома? – иҳәеит Захар дыхәмаршәа. Нас Марҭа лахь дааҳәын:
– Ара сахьаангыло ҳәа егьыҟам, аха ибылымшар ҳәа сшәоит, бхы бара ибдыруеит. Ибылымшозар баангыларгьы ҟалоит.
– Сара сышҧаангылои? – лҳәеит Марҭа лаб ииҳәаз уамашәа ибаны.
Захар иҧҳа дрыцҳашьашәа иҳәеит акәымзар, иара даангылар шиашам еиҧш, иҧҳа даангыларгьы шиашам изымдыруа, дыҟоума? Убри аҟнытә, Захар иҧҳа уаҳа ажәакгьы леимҳәеит. Марҭа лаб уаҳа акгьы ахьлеимҳәаз, лгәы иаахәеит.
Зурики Машеи Москвантәи иааны, еибашьра ицоит, сара ара сшыҟоу, сышҧаангылои? – лҳәеит Марҭа.
– Зурикгьы даама? – дҵааит Захар. Зурик Ҭина дылгәылан, убри ала дидыруан аҟнытә.
– Ааи, Зурикгьы дааит. Уажәы уи иҩны дыҟоуп. Гагра ҭазырцәқәаз, раҧхьатәи ҳааҧхьараан, Машагьы иаргьы ҳаццоит, – лҳәеит Марҭа лаб иахь лхы нарханы.
– Ҧшӡала шәааит, аиааира ганы, Шәца, шәца… Ҳазынтәык ҳамчқәа еилаҳҵар, идаракәыц ара иаанмыжькәа дықәаҳцоит, – иҳәеит Захар.
Ас ишцәажәоз, Марҭа лашьцәа хәыҷқәа агәара аганшәа иқәҧсаз аҧслымӡ илатәаны ишыхәмаруаз, иаалҵны, дара ахьгылаз, ирыхәаҧшуа иаангылеит.
– Марҭа, шәара шәахьцо, ҳаргьы ҳажәга. Ҳаргьы ҳаибашьыр ҳҭахуп, – иҳәеит Баграт.
– Иеибашьуада, уароу? – лҳәан Марҭа уамашәа илбеит.
– Баграт иакәым саргьы сеибашьуеит. Аҧсны ҳара ҳауп изтәу, аӡәгьы иаҳҭаӡом, – иҳәеит Баграт  иашьа еиҵбы Бадра ихы шкәакәаӡа дахьтәаз.
– Шаварнаӡе дысшьуеит. Уи иоуп аибашьра раҧхьа иалагаз зырҳәо.
– Раҧхьа аибашьра иалагаз, Шаварнаӡе иакәым, аха Гамсахәурдиа иоуп, – иҳәан Бадра дааириашеит Багарат.
– Арҭ зегь политкцәахт, узмаҭәада? – лҳәан  Марҭа, Маша дналыхәаҧшит.
– Зегьы ирҳәо ауми. Даргьы ирҳәо, даҽакы рҳәома? – лҳәан даацәажәан, ахәыҷқәа рахь лхы нарханы, дрыхәаҧшуа, дааҭгылеит Маша.
– Бызсыхәаҧшуеи? Сара сзымхысуа џьыбшьома? Бцаны арахь иаагеи Гамсахәурдиеи Шаварнаӡиеи ирзызуа ббап, – иҳәеит Бадра ахыш.
–  Ирзууази? –  Марҭа дизҵааит Бадра.
– Исшьуеит, – иҳәеит иара.
– Уи амц  иҳәаӡом. Ҳара папа ҳирхысхьеит. Саргьы исшьуеит Гамсахәурдиагьы Шаварнаӡеигьы, арахь иаажәгар, – инациҵеит Багратгьы.
– Арахь иаҳзаагахозар, – лҳәан Марҭа аччара дналагеит. Убас, уа игылақәаз зегьы ааибарччеит.
Арҭ ара игыланы ишеицәажәоз, амра аӡы инӡӡалеит. Света лыбжьы аалыргеит:
– Арахь шәлеи, шәхәы сырхиеит, акы шәнацҳап. Захар раҧхьа иҿынеихеит, нас Марҭагьы Машагьы. Анапырӡәӡәага инапқәа наҵеикын, иааиӡәӡәеит Захар.
– Ушьҭа бара бнапқәа ӡәӡәа, – лҳәеит Маша Марҭа лзы. Маша аҧсуара аҵара даҿымзи, аҧсуарак ааҟасҵап, – лгәахәын, Марҭа лнапы ллырӡәӡәарц лыдылҵеит.
– Ус иҟалаӡом, саб ишьҭахь сара снапқәа шҧасыӡәӡәои? Бара боуп изыхәҭоу уажәтәи ала.
– Сара аҧсуарас исҵо ҳәа акгьы ыҟам. Уи заҟа џьара еишьклаҧшьу, – лҳәеит Маша дыччо.
– Иахьыбҵогьы ббарым, аҧсуа иҩны быҩнашәар. Сара сан ҩба– хҧа шықәса рыла аҧсшәагьы, аҧсуарагьы лҵеит. Аҧсшәеи аҧсуареи еицрымшәо еицызароуп. Акы ҵаны, егьи узымҵо ҳәа иҟаӡам. Иузҵар рыҩбагьы уҵоит, иузымҵар, рыҩбагьы узҵом. Маша лнапқәа анаалыӡәӡәа, Марҭагьы лнапқәа аалӡәӡәеит, нас инеин, Захар дахьтәаз, наҟ-ааҟ аганқәа рҿы инатәеит. Баграти Бадреи рнапқәа ӡәӡәаны дара рыстол хәыҷы ахьгылаз, инеины инатәеит. Захар дҩагылан, афырџьан аақәихит. Маша иарзнак дҩагылеит, нас – Марҭа. аныҳәара даҿын Захар.
«Аҕа бааҧс иахьа иҳақәлаз, дхынҳәны иҭыҧ ахь дымцакәа, бзиара дақәымшәааит. Аҧсни аҧсуааи еиҧимхааит. Егьырҭ амилаҭқәа ааны иҳацхраауа, абзиара иақәшәааит. Даргьы ҳаргьы ҳаиҧымхааит. Даргьы ҳаргьы ҳаиҭанеиааиуа, пату еиқәаҳҵо ада гәырҩа ҳмауааит, – иҳәан ифырџьан иҭаз лҭыркәкәаны ижәит. Машагьы Марҭагьы латәан акрыфара иналагеит.
Захаргьы иҿахра ҿаҵак аамихын, иҿы инҭеиҵеит. Убас акрыфара дналагеит Захар. Акрыфаны ианыҩагыла, рнапқәа анааарыӡәӡәа Захар сааҭбжак аҟара дтәан, нас «уаҵәы ашьыжь заа ҳгылароуп» – иҳәан дцаны диеит. Уи ашьҭахь, ҩбаҟа сааҭ итәан Марҭеи Машеи. Урҭгьы ҩагылан, ицаны иеит. Аҽны хәлаанӡа аҧслымӡра илатәаз Баграти Бадреи икәабаны Света илыриахьан. Аҭацәа зегьы анышьҭала ашьҭхь, акраамҭа аҩн усқәа ҟаҵо дыҩнан. Акыр аҵх наганы ауп Света дшышьҭалаз. Ахәыҷқәа кәабаны ишыналыиаз еиҧш, ацәа хааӡа иналалеит. Машеи Марҭеи акраамҭа измыцәеит. Урҭ неицәажәа-ааицәажәо, аамҭа акыр ианнеи, ирзымдырӡакәа ацәа инҭанагалеит. Захар иакәын акыр измыцәо ииаз, нас иаргьы дыцәеит. Аацәылашоны иааҿыхеит Машагьы Марҭагьы.
– Маша аҧхыӡ атәы акыр бдыруама? – дҵааит Марҭа.
– Аҧхыӡ еилырганы издыруа ҳәа аӡәгьы дыҟам. Иҧхыӡ мшхааит иббаз аҧхыӡ, иаасаҳәишь. Нас сара избазгьы басҳәоит, – лҳәеит Маша.
– Зны бара иҳәа, нас саргьы исҳәоит, – лҳәан Марҭа Маша ажәа налылҭеит.
– Ус аҧсыуаҵас иаҵанакуоу? – лҳәан Маша Марҭа длазҵааит.
– Иаҵанакуеит.
–Мамоу, бара иҳәа, – лҳәан Марҭа иналыдылҵеит.
–Бара избо аҧсуаа баҳҭацамзар бум. Ус ауми? – Марҭа Маша длазҵааит.
– Уамашәа ибымбан, – Маша аҭак ааҟалҵеит.
– Умашәа ишҧазбо? Уи ауп исҭаху, ҳаигәылацәахон.
– Бара сара сеиҧш, иахьыхароу бцар, усҟангьы ҳаигәылацәахоу?
Марҭа ҿылымҭӡеит.
– Зҿыбымҭуеи? – дҵааит Маша.
–Аҧхыӡқәа, нас ҳрылацәажәап, уажәы, Зурики бареи шәеизыҟазаашьа шыҟоу атәы аасаҳәишь? – лҳәан Маша длызҵааит Марҭа.
– Ҳаизыҟазаашьа бзиамзар, ҳаицны ҳаауазма, – лҳәеит Маша дыччо.
– Шәзеиқәшәалоу?  Аҵарақәа ахьышәҵо, ихароу, ииагоу?
– Егьа бжьазаргьы иуҭаххар, уеиқәшәоит.
– Уи иашоуп.
– Даша илҳәаз бдыроу?
– Илҳәеи?
– Машеи Зурики бзиа еибабозар, сара сахь иаазгоит. Сара сажәит, иагьаасхылаҧшлап, сыҧсыргьы анышә сарҭап. Дариа ҳаҧсқәа ахьынӡаҭоу, баргьы саргьы ҳаицызааит, џьара ҳнеип, џьара ҳааип, – лҳәеит Даша. Даша илҳәаз сан илыдылкылеит.
– Зурик иахыҳәааи?
– Иара мап зхикраны иҟеи? Ҳара, арахь, Аҧсныҟа ҳаара иақәшәеит акәымзар.
– Уи бзиоуп, шәеиҧымхааит.
– Иҭабуп. Алхаси бареи шәышҧаҟоу? Шәеиқәшәалоу? Аибашьра ҳаиццеит, аха ҳаицәыхҟьеит. Шәара, арантә аҩныҟа шәанцоз, шәанынаскьаагоз, Адлер акыр ҳаицын. Амшын азааигәара апарк аҿы ҳлатәан. Абри амацәаз сиҭеит, – лҳәан лнапы иахаз амацәаз ллырбеит.
– Уи бзиоуп, шәеиҧымхааит. Бара ақыҭаҿ бынхоит, аха лассы-лассы ақалақь ахь, саҳәшьаду Ҭина лахь баалоит. Усҟангьы баҳәшьаду дкабыжьуама, бмаалои?. Уи лҿы ҳара ҳаиқәымшәалои?
– Саҳәшьаду лкажьшьас исымоузеи? Уи икаужьуа лоума?.
– Знык аибашьра еилгандаз, усҟан, ҳаҧсҭазаара даҽакхон.
– Уи ауми, бара…
Аамҭала рцәажәарақәа ааиҧхьбеит, ирзымдыруа ак рҳәазшәа. Уи еилкаауп, ушьҭа ҳаҧхыӡқәа ҳрылацәажәап. 
– Ҧхыӡс избазеи, зыбҳәаз? – дҵааит Маша.
– Исҳәар сацәшәоит, аха исҳәоит, – лҳәан Марҭа аҧхыӡ илбаз аҳәара дналагеит.
–Аибашьра шцац,  ицоит. Алхаси сареи ҳаицыхуп. Ҳара ҳтәқәа хьаҵхт. Алхас дагьхысуам аҕацәа ааскьара иаҿуп. Сара савтомат нрыласҵан, иааигәара иааихьаз зегьы шьны дсыманы сцеит. Дахьызгоз иҭахымызт, иҽсымижәауан, дсацәҳауан, аха дкасмыжьит. Ус хәы ҧшӡак ҳҩыхәнеит. Уи иеиҧшыз ҭыҧ ҧшӡара схаангьы изымбацт. Убас иҧшӡоуп уи аҭыҧ, ҿыки, бзыки ирзымҳәартә еиҧш.
– Иббахтеи, уаҳа иарбан.
– Избеи?
– Алхас дбыманы ахәы бшӡарахь бхалазар, аҧсҭазаара бзиахь дыбгеит ауп, уаҳа ибҭахи.
– Бара иббазеи? – лҳәан Марҭа Маша длызҵааит.
– Сара аибашьроуп уаҳа избахи. Уахантәарак Зурики сареи аҕацәа ҧхаҵо иҳаманы ҳҿынаҳхан, Егры  ирцаны ҳааит. Нас ҳааҳәын, Москваҟа ҳцахт. Даша лыҩны ҳалҭан, уа ҳаҩнахуп. Ахәыҷқәа рацәаны иҳамахуп. Урҭ зегьы Даша лакәхуп избо. Аҧхыӡ уҳәеит ҳәа иумбара иҟоузеи?
– Иҧхыӡ мшхааит. Иббаз аҧхыӡ. Иббаз ҵабыргны анцәа ҳазшаз иҟаиҵааит.
Марҭагьы Машагьы аҧхыӡқәа ирбақәаз ииашаны иҟалаҵәҟьазшәа ргәы иаахәеит, ргәалаҟазаара шәҭнахит, игәырҕьаҵәа иҟанаҵеит. Урҭ игәырҕьаҵәа, алаф иеибыҳәо, ииан. Ус адәахьы ашьҭыбжьқәа раҳаит. Арҭ зышьҭыбжьқәаз Светеи Захари ракәын. Урҭ еицхырааны рыжәқәа рхьеит, иҭырцеит. Рҳәарақәа ахкаара иҭарҵеит. Урҭ ахьеицәажәоз Марҭеи Машеи иахьиаз ираҳауан.
– Ҳахьцо, акыр ҳаанхар ҟалап.
Шәаанхара уадаҩым, шәара шәеибганы, аиааира шәыманы, анцәа шәааишьҭааит.
– Бара ибҳәаз анцәа иҳәааит. Анцәа ҳалахь ианиҵаз аабап. Бхәыҷқәеи бырахәи бырхамшәало  беилахашт, аха ҧсыхәа змам аус ҳаҧхьа ишьҭоуп ишҧаҳауриҟ
–Аилахара уадаҩым, сара ишысҳәаз еиҧш, шәеибганы шәааит, аиааира шәыманы. Уи ауп аус злоу. Иарбанзаалак, уашьҭахьҟа  акгьы хьаас иумкын. Ахәыҷқәа сыманы амхахьы сцаны избалоит. Амала, Марҭеи Машеи уааигәара иҟазааит. Уажәшьҭа аӡҕабцәагьы ргылатәуп. Амала, рхәы зны иаасырхиап.
– Ушьҭа игылар ҟалоит, аӡҕабцәа Захар  ибжьы нарықәиргеит:
Уи ибжьы шаараҳаз еиҧш, акомандир ибжьы раҳазшәа афыр-сырҳәа агылара иналагеит Марҭеи Машеи. Марҭеи Машеи ангыла, Света рхәы лырхиахьан. Дара анапыӡәӡәарҭаҿы инеин, рҿи-рнапқәеи рыӡәӡәеит, мпахьшьыла идырбеит. Захар днеины, данынатәа, даргьы натәан, акрыфара иалагеит. Ирласны, акрыфаны иҩагылеит. Аусҳәарҭаҿы автобус ааираны иҟан, уахь рҿынархеит. Урҭ шеицыз, аусҳәарҭаҿы иҩеит. Аӡәык-ҩыџьак рыда аибашьра ицараны иҟаз, зегьы ааихьан. Минуҭқәак иааҧшын, урҭгьы ааит. Аҵыхәтәан иааиз,  Алхасгьы дрылан. Аҵыхәтәан дааит ҳәа гәыбҕан узиҭомыз. Избанзар, зегь реиҳа ихараны инхоз иара иакәын. Насгьы ара иқәҵраны ианыҟаз, аамҭа иахымҧацызт. Зурик ақалақь аҿы дынхоит. Уаантәи ауп еибашьра дышцоз, Машагьы иара дицзар акәын. Аха иацы аваинкоматаа рҿы иахьлеиз, Маша Марҭа  ашәҟәы дахьаныз, данырҵеит, ирыцәҩашьаны. Ари Зурик ианеиликаа, иҩызак диҳәан, машьынала дҩеин, Маша диманы дцеит. Дахьлеигаз, асиа даниҵеит, иқәҵраны ианыҟаз аамҭақәа ирықәыршәаны иқәҵит, Марҭеи Машеи злақәаз архәҭақәа. Уи аамҭа асааҭ жәаба ракәын. Урҭ ахьыргоз, Ешыра акәын. Ақыҭақәеи ақалақьқәеи рҟнытә иҩаргон Ешыра. Арҭгьы Ешыра иҩаргеит.



Ҩажәеихәбатәи ахы

Гәымсҭа аарцә ҳар тәеижьҭеи ушьҭа акрааҵуан. ҧыхьеиҧш уажәгьы ахысыбжьқәа гон, ҧыхьеиҧш уажәгьы аҧсҭбарақәа ыҟан, рыҩганкгьы рыла. Аҧсуаа иҭахаз ааганы, рабацәа, рабдуцәа уҳәа ахьжу, доусы рнышәынҭрақәа рҿы, пату рықәҵаны, аҧсуаҵас ишаҧу еиҧш анышә иарҭон. Ақырҭцәа ран ахь ала иҭалоз. Аҧсны инхоз, Аҧсны анышә иарҭон. Қырҭтәылантәи иааны ара иеибашьуаз, рыҧсыбаҩ Қырҭтәылаҟа иргошәа ҟаҵаны. Акатерқәа рыла, амшын агәахьы иганы иаларыжьуан. Амш анцәгьахьо иааганы аҟәара иқәнажьуан. Ари Қырҭтәылантәи иааны, ара еибашьуаз ианырбалак ацҭәа ҟарҧон. Игьежьны ицарц рҭаххон, аха цашьа рымамызт, ирҭахы-ирҭахым ара иеибашьыр акәын.
Убасҟан, иажәаны ауаа ишрылаз ала, ақырҭцәа аибашьра иаҟәыҵын, Гәымсҭа нырцә инаркны, наҟ, дара иаарыдкыланы, иеинааларгьы цәгьа ирбомызт, аха ус еиҧш, аҧсуаа ируазма? Аҧсны абжеиҳарак ақырҭуа ирҭозма? Аҧсуаа ажәылара рҽазыҟарҵон. Ампыҵахалаҩцәа, наҟ Аҧсны иалцаны, ркацара акәын хықәкыс ирымаз. Аҧсуа ар реиҳабыра хәыцуан. Еиҳа изламариоу ала, аибашьра аплан ҟарҧон. Урҭ аҕа Аҵсны иалцара акәын планс ирымаз. Уахгьы–ҽынгьы абри иазхәыцуан. Аҵыхәтәан ирыӡбеит мҽхакы ҭбаала ажәылара. Ари ажәылара шыуадаҩызгьы рдыруан, аха уаҳа ҧсыхәа рымамызт. Хатәгәаҧхарала, асиа рҽанҵаны, акәын, аибашьра ишыргоз. Ари аҿар ианраҳа, ижәыланы асиа рҽанырҵон. Заҟаҩы аҭаху ҳәа аиҳабыра ирыӡбаз аҟара асиа рҽананырҵа, «ушьҭа иазхоит» ҳәа ианааныркыла, аҿар рахьтә иҟалеит игәаақәазгьы. Аха аиҳабыра ирҳәаз ҳәан, ирҳәаз аҿы иаангылеит. Хатәгәаҧхарала асиа зҽанызҵаз рахь иаҵанакуан: Марҭа, Алхас, Маша, Зурик. Гәымсҭаҟа ианаауаз хазы-хазы иаазаргьы, Ешыра ианааи, рҽеиқәдыршәеит. Захаргьы иҭахын асиа иҽаниҵарц, аха «уқәра дууп, уажәтәила уаангыл», рҳәан аиҳабыра дрымшьҭыкәа, дааныркылеит. Гәымсҭа аӡиас ирны, рыҽкаршәны инеиуан аҧсуа ар. Урҭ рымҩақәа кны итәан ақырҭуа мпыҵахалаҩцәа. Ҳар шнеиуаз реихсра иаҿын, ҳар аҭахара иаҿын. Алхаси Марҭеи аҧхьа игыланы инеиуан. Урҭ рашьҭахь игыланы иааиқәоз ирылан: Зурики, Машеи, Алхаси,  Марҭеи урҭ  шнеиуаз, хаҳә дук инадтәалт.
– Бара ара бҽырҧсны бтәаз. Анҭ ҳархра иаҿу, ара бырбарҭаӡам. Сара срывсны, хәдаҟала, снеины рҭыҧ исызҭаҟәаҟәозар збоит.
– Ҽеишәа игәоуҭароуп, уахьцо. Уахьцо узымдырӡуа удәықәлар аҵкьыс, иахьынтәхысуа гәоуҭароуп, умццакӡакәа. Ухы пату ақәҵаны удәыҵәла.
– Алахшақәа ахҩахаха ахьҳарымҭо бымбаӡои? Аа, абан, амцабз ахҭҟьо. Урҭ алахшақәа сара идсырбап, саб сиҧазар. Бара ара бҽырҧсны бтәаз. Сара сцеит… Дҳәазаны мацара, амцбз ахҭҟьоз, ахь ихы рханы днеиуан Алхас. Марҭа лавтомат аҕа иҭыҩрахь ахы рханы диан. Алхас дышнеиуаз, аҕацәа ахьхысуаз, хәдаҟа дҩаскьан, ҽеишәа ибарц, маҷк ихы дҩаханы днаҧшит. Жәабаҟа метра иҩархыкны, дҩеихьеит Алхас. Анаара иаҿагыланы иҟаҵоуп аҕацәа рҭыҧ. Дахьынаҧшуа уи бзианы ибоит. Дахьгылоу аҿынтә, агранат ақәижьыр, изҧымжәар алшоит. Аҧхьала днеины, амцабз ахьҭҟьауаз гранат ҭаижьырц иҭаххеит, аха уахь анеира ус имриоума? Дхәыцуан, Алхас. Аҧхьа алагьы ахы зымнеиуа ишәаҳазар акәхап. Убри аамҭазы, аӡә даадәылҵын, днаҧшы-ааҧшуа даангылеит, иҟоу ҽеишәа ибарц азы. Акыр данынаҧш-ааҧш, дахьҭыҵыз аҭалара иҽыназикуаны еиҧш. Алхас иавтомат амцабз ҩҭҟьеит. Марҭа лавтомат абжьы гаанӡа, ақырҭуа еибашьҩы дхышәҭны дкаҳаит. Алхас иавтомат длахан, агранат ааҭыган,  ақырҭуа еибашьҩы дахькажьыз, Алхас дыҩны днеин заркра дахьымӡаз ашә адыркаанӡа, агранат лыҩнажьны, иара шьҭахьҟа иҽхыршәҭны, иҽынкаижьит. Иҧжәеит Алхас игранат ахьыҩнаҳаз. Амцабз ааҩнагьежьит аҭыҩра аҩнуҵаҟа, нас алҩа еилачӡа иҩахатәеит. Азнык азы Алхас дыҧсыз џьишьеит. Ахаҳә-ҵәаҳәқәа акыр иаахеит, аха акгьы имыхьит, иҧсы аанхеит. Убри ашьҭахь, Алхас ибон,  Марҭа дыҩны, ҧхьаҟа дышнеиуаз. Даҽа ҩыџьагьы уи ишыҩлышьҭалаз. Егьырҭ аҩџьа Машеи Зурики роуп», – ааигәахәит Алхас. Урҭ ирышьҭарххны гәыҧҩык рҿыҩархеит. Арҭ зегьы ибон Алхас хыхьынтә дахьылаҧшуаз. Иаргьы Марҭа дызлацоз ала иҿынеихеит. Убри аамҭазы, Марҭа дызнысыз амҩахь акы ҧжәеит, адгьыл арҵысит. Агәыҧ  иҩеиуаз зегьы адгьыл аҿы рыҩкарыҧсеит. Урҭ  акыр ирцәыхаран аҟнытә, аӡәгьы акгьы имыхьит. Амина иахаҧжәаз Алхас иоуп. Уи иҩшьапык имнахит. Алхас амина данахаҧжәоз Марҭа хара дымцацзт. Уи иҟалаз анеилылкаа, даагьежьын, амина ахьҧжәаз ахь дыҩит. Алхас дахькажьыз Марҭа длихаххит. Убасҟан, Алхас Марҭа днылҿаҧшын, арҵәаа аҭиргеит:
– Сара сыҧсит, аха бара беибгоу?
– Сара акгьы смыхьӡеит, Алхас. Умшәан, ухәрақәа ҿасҳәоит. Ухьаа зыртәо ахәшә усҭоит. Умбои, зымҩа аауртыз иҩны ҧхьаҟа ишцо. Сара аӡы урызгоит. Алхас иҳәара даҿын Марҭа.
– Сара усгьы сыҧсуеит, бысҟәаҵны, бҩызцәа ахьцо бца…
– Аӡы урганы, ҳара ҳтәқәа унарыҭаны, нас сҩызцәа срышьҭалоит.
– Мамоу, Марҭа. сара бысҟәаҵны бҩызцәа брышьҭала ҳәа ада акгьы иҳәомызт Алхас.
Марҭа лавтомат иеиҳа иахьылзыманшәалаз инышьҭалҵеит. Алхас иавтомат каимыжьит, ишикыц икын. Марҭа абинти абымбеи аацәырылган, иаарласны излалылшоз ала ишьапқәа ҿалҳәеит ицәгьмкәа ишахәҭоу иҿауҳәо иҟазма?  Агәыр илалҵеит. «Ушьҭа дсыманы сдәықәлап», – лҳәан. Дырҳәазо длыманы ддәықәлеит. Автоматқәа рыҩбагьы лыхәда ихьшьуп. Ҳара ҳтәқәа аӡы ирны аара иаҿуп. «Ҳамҩа аартуп», – лҳәеит. Марҭа Алхас дырҳәазо Гәымсҭа ахықә дынхықәгылт.
– Бысҟәаҵ, ара сыҧсааит, – ҳәа аҳәҳәара даҿын Алхас.
–Умшәан, уҽырҕәҕәа аӡы урзгоит, нас ушәарҭахом, лҳәан Марҭа, Алхас дырҳәазо аӡы дынҭалт. Акыр ихараны, шьҭа Машеи Зурики ҩеихьазар, иҩеихьеит ахьылгәахәуаз ала, ахысыбжьқәа ргара иалагеит. Нас иааигәаны, иаҟәымҵӡакәа ахысрақәа ирылагеит. «Алхас дрылгаз џьаҳамшьази? Урҭ ахьҭатәаз ианҭеиҟәаҟәа, рҩызцәақәак ааины итәазаарын, аӡы ирны иааиуаз, акыр ианоурыжь ирыларҵеит», аалгәахәын, аха даанымгылаӡакәа ус днеиуан. Аӡиас абжарак дышнеиуаз аӡы хәыҷык еиҳахеит, дахьахысхьаз аҵкьыс. Даҽа хҧаҟа-ҧшьбаҟа метра дызнеир, нас еиҳа аӡы хәыҷхон, аха уахь анеира лылымшо аҿынӡа  днеит Марҭа. Марҭа  лымч еизганы, лшьапқәа ыҵарҕәҕәо, лнапқәа Алхас инапқәа ирыларҧсны икны днеиуан. Аӡы ахьцо, Марҭа длымжәааны дагарц ихон Алхас. Ларгьы даақәнарҵәиаан аӡы ахьцоз ахь лҿы археит. Шьҭа ҧхьаҟа шьаҿак лзыҟаҵом. «Дахьыску доусыжьрым, ҳагозар, ҳаҩџьагьы ҳаицагааит» ҳәа Алхас инапқәа дрылаҧсны илкын. Ус даҽа гәыҧк аӡы иааҭалан, Марҭеи Алхаси ирымариашаны ианааи, агәыҧ ирыцыз аӡәы афырҳәа дааин, Алхас ишьапқәа икырц длаҟәит:
– Ишьапқәа уркьымсын, урҭ еилаҟәаҟәа иҟоуп, – лҳәеит Марҭа.
Нас Алхас ихәдаџьал шыҟаз   икьаҿ жәпа ишәыз изнапык лҭарсны иааникылан, дихо иҿынеихеит. Марҭа лнапқәа маҷк аҟара рыҧсы ааршьеит. «Уажәшьҭа аӡы ҳамгаргьы ҟалап» ҳәа аалгәахәит, лара.
 Аӡы инырын, аҟәараҿы днықәырҵеит Алхас.
– Саҭамзааит, аха сара сҩызцәа срыхьӡароуп, – иҳәан Алхас иаагаразы, Марҭа ацхыраара лызҭаз, дааҳәны, аӡы дынҭалеит. Марҭа Алхас дырҳәазо акыр дҩалгеит. Ушьҭа аҕа ихы усҟаҟара дацәшәомызт. Избанзар, дара ахьыҟоу ҳара ҳтәқәа ҩеиуан, арахь изхысрызеи? Аха усгьы ишәарҭан, аҟәара иаақәырбаар,  иреихсыр ҟалон. Марҭа дианы мацара Алхас диханы даалгон. Акыр иҩаскьаганы, зҽырҧсны ахаҳәқәа ирыватәаз, ҳара ҳтәқәа дырбеит.
– Дхәу, дыҧсу здырхуада, аха аӡәы дырҳәазо, аӡәы дааигоит, ацхыраара иҭахуп, – рҳәан ҩыџьа аҷкәынцәа рҿынархеит. Марҭа Алхас длыманы дшаауаз, даалымырхын, дрыманы рҿынархеит. Марҭа «уаҳа злоу иҧсра убеит» ҳәа урҭ дрышьҭан. Урҭ дахьҩаргашаз дҩаргеит. «Ацхыраара лас» ааины игылан.
– Зыҧшрак ҟамҵакәа дыжәга, – иҳәеит, уа игылаз рахьтә қәрала иреиҳаз, чынкгьы имоуп уҳәаратәы иҟаз аӡәы.
– Шәнапы дануп, ишәҭаху изыжәу, сара сцоит, – лҳәан дызлааз ала дааҳәны ддәықәлеит Марҭа.
– Уажәтәиала уахь уаҳа бҳашьҭуам. Макьана ахысрақәа ҕәҕәоуп, – иҳәеит ачын имазар ҟалап ҳәа ззаҳҳәаз ахаҵа, лара аӡы ирганы иаалгаз ахәы длыманы Гәоуҭатәи агоспиталь ахь  дылгарц азы лара ахаҵа ииҳәаз лмаҳазшәа лҿыналхеит.
– Уахь бымцан, бгьежьы! – иҳәеит ахаҵа ибжьы аарҕәҕәаны.
– Сара Алхас ишьа зуроуп, мА сыҧсыроуп…
– Ишабалак ҳҽаҳшьыр ҟалаӡом. Бца иахьысҳәаз, аҧыхьа ишиҳәаз аҵкьысгьы ибжьы ҩҭигеит ахаҵа, дшеиҳабыз иеилылкаарц иҭахызшәа. Ари дшеиҳабыз анеилылкаа, Марҭа дааҳәын амашьынахь лҿыналхеит. Лара амашьына даннадгыла, Алхас гәырқәак илаҵаны, «Ацхыраара лас» дақәҵаны, иллыбааит ҷкәынцәақәак. Марҭа амашьына дҩақәтәеит.
– Абзиара шәзыҟалааит, – лҳәеит Марҭа. «Ацхыраара лас» аҿынанахеит.
– Шәымҩа бзиаххааит, – рҳәеит Алхас «Ацхыраара-лас» дақәҵаны илбаақәаз.
«Ацхыраара лас»  ишзахәоз ала, хеигӡарак ҟамҵакәа инеиуан, Гәдоуҭаҟа ахы рханы. Алхас иҽеихарҧсны, ихәрақәа ичҳауан. Марҭа уамашәа илбон Алхас ичҳашьа. Ус «Ацхыраара лас» шҩеиуаз, «агәыз»  арган рышьҭахь акы ҧжәеит.
– Ҳбаны иаҳеихсзар ҟалап, – лҳәеит Марҭа.
– Ус акәаргьы ҟалоит, аха акәымзаргьы ҟалоит. Дара амҩа аихсра бзиа ирбоит. – иҳәеит аныҟәцаҩ.
– Ус илеит Гәоуҭатәи агоспиталь аҿы. «Ацхыраара-лас» ишиашаз агәашә инҭалан, ашә инылагылт. Аллеи-ҧси рыбжьара ҷкәынцәақәак асакаса рыманы, иаин, днанҵаны агоспиталь дыҩнаргалеит. Ишиашаз аҧҟарҭахь дрыманы ицеит. Марҭагьы урҭ дрышьҭаланы Алхас дахьыҩнаргалаз ашә днылагылеит, Алхас ихәра ҿыӡәӡәааны спиртла дыдрыцқьеит. Алхас иҧҟарахьы ианиас Марҭа дындәылцаны ашә ҩадыркит. Алхас иарҕьа шьапы калкало иахьынҳалаз усгьы ихҵәатәын, ихырҵәеит. Марҭа Ҭина лҿы дцан, ҵкык зӡахуеит ҳәа илымаз ачыҭ лымхны иаалгеит. Ихырҵәаз ишьапы аарымхны, ачыҭ инылалҳәеит. Нас машьынак аалыҧшаан, Алхас иҩныҟа илгеит. Лара дахьынхоз даннеи, агәашә аҧхьа машьына аанылкылан, дынҭыҵны агәашә дынҭалеит. Захар Гәымсҭа аара азин анирымҭа, ауха аҩны дыҟан. Марҭа агәашә аартны дынҭалеит. Уи амашьына дааҭыҵны дшааиуаз аниба, акы дшақәшәаз ицәа иалашәан, лара лахь иҿынеихеит.
– Саб, – лҳәеит Марҭа дқьыз-қьызуа Захар данаалҧыла.
– Иҟалазеи? – иҳәан Захар Марҭа длазҵааит.
– Алхас  ишьапы хырҵәан, ачыҭ илаҳәаны иаазган, абна игылоу амашьына иҭоуп. Иан илзызгоит, усыцхраар сҭахуп.
– Баб дбыкәыхшоуп, афырҧҳәыс, сыҧҳа!  Бгәы рҕәҕәа! Сышҧа-быцымхраауеи? – иҳәан сахьцо ҳәа Света акгьы ламҳәаӡакәа Марҭеи иареи еицны агәашә инҭыҵын, амашьына инақәтәеит. Урҭ шынақәтәаз еиҧш, амашьына аҿынанахеит. Минуҭқәак рышьҭахь Алхас дахьынхоз иҩеит. Амашьына агәашә аҧхьа ишгылаз, нхарала Алхас еиҳа изааигәаз иҿы Захар днеин, иҟалаз иеиҳәеит. Аҷкәын агәылацәа зегь даарылагьежьын, иҟаз реиҳәеит. Алеи-ҧси рыбжьара агылацәа, аҳәса, ахацәа аӡә дагымкәа иааизеит. Иаалгаз, Алхас ишьапы нарылҭан:
– Уаала, саб, Алхас иан дшаҳҧыло збар сҭахым, – лҳәан лаб иахь лыбжьы налыргеит. Захар  иҧҳа лажәа ааҩбамтәӡакәа, иҧҳа дналышьҭалеит. Аби ҧҳаи амашьына инҭалеит ирласны. Аныҟәцаҩ ирласны дцон. Захар игәашә аҧхьа амашьына ааникылны, иҩныҟа днеин, сахьцо ҳәа иҧшәма илаҳәаны дааццакны, дааин, амашьына днақәтәеит. Илеит Гәоуҭатәи агоспиталь аҿы. Захари Марҭеи акраамҭа ашә илагылан, ашә зыхьчоз аҧҳәыс дахьыҟамыз аҟнытә. Ус акрынҵы ашьҭахь дааит иззыҧшыз, уи аҧҳәыс. Гәымсҭантәи Алхас даазгаз, насгьы ишьапы ихырҵәаз рымхны иҩныҟа изгаз шлакәыз аҭакәажә илдырын, Марҭа аҵааха лымҭаӡакәа лара даацәажәан:
– Макьана арҩашьыга далоуп, ареанимациаҿы дышьҭоуп, апалатахь даниаргалак, адтәала диҭаххоит, – лҳәеит ашә илагылаз аурыс ҧҳәыс аҭакәажә. «Сара сидтәалоит» ҳәа – лаб ишиаҳауаз илзымҳәеит Марҭа.
– Адтәалра иҭаххар, сара сыҟами, – иҳәеит Захар, Марҭа уаҳа ҿылымҭӡеит. Захар ишиҳәаз еиҧш, игәы иҭан, аха ареанимациаҿы Алхас мчыбжьык аҟара даанхеит. Уи аамҭазы, иара иҩызцәа Ешыраҟа ицон, уахь дрыццеит. Алхас знык апалатахь диаргар, Марҭа Алхас дидтәалар лҭахын, аха аҧсуара иаҵанакуамызт, класск аҿы илыцтәаз аҷкәын идтәалара. Уи лгәы лнархьуан Марҭа. Алхас иан дидтәалар лҭаххан, аха аешьара ргәыла ҷкәынак имуит, иара дидтәалеит. Алхас иангьы уа дшыҟаз, дыҟаӡан. Алхас иан дышидтәалаз Марҭа днеин, ажәакгьы мҳәаӡакәа иара илацәақәа ҭырхаха дҩылҿаҧшит. Алхас иҧсы игәы икылачны, илаҕырӡқәа лиҿашит. Иҧсы изеивымго дааҟалеит Алхас. Марҭа лгәы аалырҕәҕәан, Алхас игәы ааҟалҵарц, ус лҳәеит:

– Алхас, ушьапы хырҵәазар. Угәыла ица ушҭаз иумыхьит. Уҧсадгьыл шухьчоз, иухьыз ауп. Уи еиҳагьы уарҧшӡоит, ипатууп наӡаӡа. «Аҧсадгьыл ахьчаҩ» ҳәа ҳаҭырла ахьӡ узыннажьит. Умшәан аҧсҭазаарахь ухынҳәуеит, зегьы уара ишуҭаху иҟалоит, – лҳәеит Марҭа. Марҭа ас лцәажәашьа Алхас иан ианлаҳа, ашә аартны адәахьы дындәылҵит.
– Сыҧсыр еиҕьын, сымҧсымкәа цәгьала адәы сықәхеит, иҳәеит аарлаҳәа, Алхас иҧсы изеивымго.
– Алхас, иудырааит сара ахаангьы ушкасмыжьуа, уара уда даҽа ҧсҭазаарак сшашьҭамло. Уҽырҕәҕәа, Алхас, ахаҵа дызқәымшәо егьыҟам, – лҳәан длаҟәны Алхас ихы днагәӡит Марҭа.. Уи аамҭазы, Алхас иан дааҩнашылеит, аха Марҭа Алхас ихы дшагәӡыз лымбаӡеит. Марҭа Алхас ихы дахьагәӡыз лбазар еиҧш дааҧхашьеит.
– Алхас, сара сцеит, аха сааилоит, – лҳәеит уи данцоз.
Марҭа данца ашьҭахь, Алхас иан дизҵааит:
– Избахьоу аӡә лоуп, аха дысгәалашәом, дарбан ари аӡҕаб?
– Ари Захар иҧҳа лоуп, – иҳәеит Алхас.
–Захар раҧхьатәи иҧҳәыс лҿынтә акәхап, – лҳәеит Алхас иан.
–Ааи, Захар раҧхьатәи иҧҳәыс лҭынтә ауп. Захар ианхәа даныҧсы, иҧҳәыс ахәыҷы длыманы дцан, дахьнеиз даангылеит. Уа дахьыҟаз ахәыҷы илҭахӡамызт, лаҳәшьаду дцан даалгеит. Ара ашкол дҭарҵеит. Зыҽны ашкол дҭарҵаз инаркны, ларгьы саргьы партак аҿы ҳшеицтәаз ашкол ҳалгеит. Аибашьраҿгьы ҳаиқәшәеит. Лара лоуп сырҳәазаны Гәымсҭа сырганы саазгаз. Арахь, лассы-лассы дааины сылбалоит. Алхас амцхә дахьцәажәацәаз, шизеицәахаз аргама ибан, ацәажәара дақәыҵит.
– Хаҵамҧҳәыск лоуп, дызшаз днеигӡааит, разҟ бзиа лоуааит, – лҳәеит Алхас иан. Алхас иан Марҭа дшылгәаҧхаз идыруит. «Ас смыхьыр, бымҭацамхози, ибыбаргызеи усҟан?» ҳәа алхас игәы иааҭашәеит. Иҧсы игәы икылачны даақәыҧсычҳаит.
– Сан измааноузеи? Сшьапы ихырҵәаз аҵкьыс ихырымҵәаз еиҳа исыхьуеит ҳәа Алхас иан длазҵааит.
– Акыр здыроу, нан? – лҳәеит Алхас иан. Нас аҳақьымцәа анааи, «сыҷкәын абас иҳәеит измааноузеи, нанраа?»  – лҳәан дрызҵааит.
– Ибцәааӡо акгьы ыҟам, егьи ишьапгьы ҽеим, – рҳәеит дзазҵааз аҳақьымцәа, амала уи ишьапы иахьа ишхырҵәоз ларымҳәеит. Зны хәыҷык лгәы лҽанаҳҵап ҳәа ргәы иаанагзаап, ус лазҳәаз аҳақьымцәа.
– Унан, сара рыцҳа, уи ишьапгьы хҵәатәхар, сызшьуада? –лҳәеит,  лыбжьы ҩалымҟьан.
– Ихҵәатәхоу, ихҵәатәымхоу, ибаҳҳәо ҳаздыруам. Ихҵәатәхаргьы ҟалоит. Ари аҷкәын дидтәалоуп. Лара аҩныҟа дцарцгьы лабжьаргеит. Идтәалоу аҷкәын идагьы лыҷкәын хылаҧшрада дшаанырмыжьуазгьы ларҳәеит. Ларгьы данхәыц, аҩныҟа сцап, – лҳәан дцеит. Марҭа Алхас дбаны, данаадәылҵ, Алхас ишьапы хыз7әаз аҳақьым иҿы днеины диазҵааит: 
– Алхас дышҧажәбо, иҧсы нхап шәгәахәоу?
–Аҧсразы акгьы ихьуам, аха егьи ишьапгьы хҵәатәхоит, – иҳәеит Марҭа дзазҵааз аҳақьым.
–Ааигәа ихышәҵәома?
– Ааи, иахьа ихаҳҵәоит, аха иан ара дшыҟоу ихаҳҵәар, дрыцҳаҳшьоит. Аҩныҟа дгазар бзиан , – иҳәеит аҳақьым, аха уи аҭак Марҭа илзыҟамҵеит.
Марҭа лаби лареи ргәы иҭан, арахь џьаргьы имҵааӡакәа Ешыраҟа ицарц, аха ушьҭа дышҧацои? Алхас иҿы дыҟазароуп Марҭа. уи дызбо ҳәа имоу игәыла ҷкәынеи иани роуп. Аҷкәын дыҷкәыноуп агоспиталь игәы ҩнаҧҵәар, иан аҭакәжә, зыҩшьапык мыху длызбару? Убри аҟнытә даангыларц лыӡбеит.
– Саб, уара, уахьцо Ешыраҟа, саргьы суццап ҳәа акәын, аха маҷк аҟара сгәы еиҧшымшәа иҟоуп, уаха Ҭина лҿы саангылоит, уаҵәи уаҵәашьҭахьи руакы сҩеиуеит.
–Бара ишыбҭаху. Бара ишыбдыруа еиҧш, сара санцоз, срымшьҭит, аха уа сыҟазароуп, сахьырҭаххо, џьара акы ааҟалар, рхы садырхәап.
Абас анеибырҳәа, аби ҧҳаи неиҧырҵит. Захар Ешыраҟа дцеит, Марҭа – Ҭина лахь. Марҭа Ҭина илалҳәеит, Алхас ишьапы иаанхазгьы иахьа ишхырҵәо. Ихырымҵәар, дышшәарҭоу, дыҧсыр шалшо. Алхас ишьапы хаҳҵәеит ҳәа анырҳәаз аамҭазы, Марҭа дҩеит агоспиталь аҿы, ахалара уахь днармышьҭит. Алхас игәылацәа ҭаҳмадацәаки хәыҷқәаки ыҟан. Алхас ишьапы шхырҵәоз анраҳа, иааит арҭ аҭаҳмадацәа. Иахьаауаз иааргеит ишьапы ихырҵәо зларҳәашазгьы. Иааргаз, иаалаҳәаны, аҩныҟа ирган, изшьапык анышә иахьамаз аригьы нарҭеит. Даҽа жәамш раҟара ареанимациаҿы дышьҭан, нас апалатахь диаргеит. Дшибац, дибон аҷкәын, гәыҧҵәарак имоуӡакәа. Алхас иангьы дааны дидтәалан. Абас Алхас иҩшьапык хҵәаны, иара данҵслак, анышә дахьарҭо инаганы инарҭеит. Алхас игәыла ҷкәыни иани инеиҭак-ааиҭакуа, аҩбатәи ишьапы анхырҵәа ашьҭахь идтәалеижьҭеи жәамш ҵуан.
Марҭа илҭахын лара дидтәаларц, аха ҳәашьа лзаҭомызт. «Бара быҷкәын дбызбом, сара дызбоит», – ҳәа ҳәашьас иалҭози? Насгьы, «дабаидхала ари ахаас» лзылҳәаргьы иҟалҵози? Марҭа абас ахәыцра хьанҭақәа дырҭан. Ус ишааиуаз, Алхас иан дычмазаҩхеит. Уаанӡа ихәышәтәырҭаз, аха иахьа игоспитальхаз аҿы лара лышьҭаҵара зынӡак иалшомызт. Уажәы-уажәы ақәрахьымӡақәа аибашьцәа ҟәаҟәаса иааргон. Баша ачымазцәа раха  рызҭодаз аҳақьымцәа? Уи адагьы, ачымазцәа ара ишьҭаҵаны, хәшәтәшьас ирыҭозеи, ақәрахьымӡақәа акатаҳәа иҧсны иахьҭырго, игәыҭшьаагоу амыткәма бжьы ахьҭыҩуа агоспиталь ашҭаҿы? Убри аҟнытә Алхас иан егьи ахәышәтәырҭахь ддәықәырҵеит. Уигьы абара лҭахуп, аха дызбагәышьода, акәымзар?
Алхас иан егьи ахәшәтәырҭахь дандәықәыр7а, Марҭа днеин, Алхас днаидтәалеит.  Марҭа Алхас иҿы ҳәашьа лзамҭеит, «уан дычмазаҩхеит» ҳәа. Аха иара Марҭа днеиаанӡа иаҳахьан, иан дычмазаҩханы, егьи ахәышәтәырҭахь дшырышьҭыз, амедиаҳәшьцәа рыла. Уи зиарҳәазгьы уи ауп, Алхас димбар, акы лыхьыз џьашьаны, игәнигар ҳәа иахьшәаз азоуп. Уи аҵкьыс иҟоу, шыҟоу, аиаша иаҳәаны, уан дычмазаҩхеит, аха дыбзиахап, уара уан хьаас дҟоумҵан, уара ҳара уаабоит, умшәан ҳәа иаҳәаны, игәы дырҕәҕәарц ауп, ус егьыҟарҵеит. Марҭа дцо–даауа дахьыбжьоу, уи гәык ала дшылҭаху идыруеит Алхас. Уи ауп, ус зыҟалҵо, иара дымҧсыкәа дынхар, лара лыҧсҭазаара ималдар, шалшо агәра игоит. Лара иахьынӡалылшо, дыртәаны, дшылбо, агәра игоит. «Аха иара иҿы лара ҧсҭазаарас илбараны иҟоузеи? Абри ауп игәнигоз, уахгьы-ҽынгьы дахьиоу иихәыцуа. Уи аҵкьыс еиҳа исзеиҕьуп аҽшьра. Аха уи ус  имариоу акы акәым. Ирҳәоит, аха агәаҕьра цәгьоуп, уи еицәоу адунеи аҿы акгьы ыҟаӡам ҳәа. Аха иузыгәаҕьыр, уаргьы уҭынчхоит, узҭахугьы ҭынчхоит, аха… Тачкак  сзыҟарҵозар акәхап. Уи ала снеи-ааиуа сааҟалар, абагьыр аҿынӡа сызнеир, смахәҿақәа уажәгьы ицәгьаӡам урҭ рыла абагьыр сҩахьынҳаланы, сыҿхыҩрны, сыҽкасыжьыр, сызкуада? Усҟан, сан илзымычҳакәа дыҧсгәышьап. Сара сахьжу днаганы днасыварҵап. Марҭа лакәзар, сыгәхьаалгап, сылҵәыуап, нас аамҭа ҧыҭк цар, сылхашҭып. Ианакәызаалак, аамҭа иара атәы иагоит. Лара макьана, дхәыҷуп, сара саҵкьысгьы бзиа илбо аӡә длызкылсп. Уи лареи рыҧсҭазаара еиларҵап, ахәыҷқәа рааӡап. Рхәыҷқәа рыла лыҧшәмеи лареи рҿара гәырҕьарала ирхыргап. Ирааӡаз ахәыҷқәа рыла, ражәра бзиахап. Абас акәын Алхас дызхәыцуаз.
Алхас абас дышхәыцуаз, иақәыршәаны, Марҭа днеит. Лхы– лҿы лхаччо, дгәырҕьаҵәа дыҟоушәа ҟаҵаны.
–Мшыбзиа, Алхас, – лҳәан изаалгақәаз иаҧхьа игылаз атумбочка инықәлыргылт. Марҭа лажәа иацҵаны дцәажәон:
–Акы заҵәык, угәы иаумырсын, ушьапқәа роуп акәымзар, уара уеиҧш згәы бзиоу аӡәгьы дыҟам ҳәа ауп аҳақьымцәа ишырҳәо. Сара схаан уара укасыжьуам. Знык, ушьапқәа рыхәрақәа ааҕьар, ҳаҧсҭазаара еилаҳҵоит, ахәыҷқәа ҳааӡоит, урҭ рыла угәараҭа ҳарҧшӡоит, уангьы пату лықәҵаны, лыҧсы ишаҭаху даабоит.
– Марҭа, абарҭ ибҳәақәо зегьы гәык ала ибҳәоу, ма баша ахәыҷқәа аныржьо еиҧш сыбжьо? Абри еилкааны, исаҳар сҭахуп.
– Зныкыр узжьахьоума, Алхас? Ус зуҳәои?
– Мап сыбжьоит, сыбҭахӡам.
– Ушҧазжьои, Алхас? Усҭахым ҳәа угәы изаанагози?
– Сыбҭахызар ус акәӡамызт бышцәажәоз.
– Ишҧацәажәатәу,уи соуҳәар, иауазеи?
–Избасымҳәои, аҳәаразы, сеиҵахар ҳәа бшәоу? Ибыхәҭоу бдыруоу?
–Исыздыруам.
– «Уҽшьы» ҳәа саҳәар ауп ибыхәҭоу.
 – Дида, иуҳәо закәызеи, Алхас?
–Усҟан сангьы баргы шәҭынчхон. Ибымаскузеи, сара бара бганы. Сара сҟны бзиарас бзықәшәараны иҟоузеи?
–Уара сшуҭахыц суҭахызар, уара уҟны абзиара збоит, уи еиҧш абзиара даҽаџьара изымбо.
–Сара сҿы абзиара бақәымгәыҕын.
–Умшәан, Алхас зегь бзиахоит. Уара уҿы сара абзиара сақәгәыҕуеит.
Алхас еиликаауан, Марҭа гәык ала, бзиа дшылбоз, аха дрыцҳаишьон. Дахьрыцҳаишьоз аҟнытә, лгәы сыхсыршәап ааигәахәын:
– Убыржәы, схы сахәоны сыҟазар, бхы ҧҽны ҩкасыжьуан. Сара бара сызбыхәаҧшуам. Цәгьала адәы сықәыбҵеит. Бсыханы Гәымсҭа сырбго, егьи. Быҩсывсны бҩызцәа ахьцоз бцар, маҷк иадамхаргьы бзиарак бзыҟаҵар аҕа иҭархаразы, убри акәын ииашаз. Бдәылҵ уажәыҵәҟьа.  Марҭа ажәак мҳәаӡакәа, дқьыз-қьызуа, аҵәыуара далагеит. Марҭа дындәылҵуаны еиҧш, аҳақьым хада дааҩнашылт. Уи Марҭа дшыналҿаҧшыз еиҧш, ихы–иҿы ааихалашан, даацәажәеит:
–Марҭа захьӡу шәара шәоума?
–Ааи, Марҭа захьӡу сара соуп.
 – Алхаси бареи партак шәеицахатәан,  ус ауми?
–Ааи, ус ауп, партак ҳаицахатәан.
Бгәахәтәы бахьӡааит. Сара шәара шәҭоурых бзианы издыруеит, патугьы ақәысҵоит. Аха сбыҳәоит Алхас ихәрақәа ҕьаанӡа арахь бмааирц. Ара бааины, бцацыҧхьаӡа, иҧсы еибакуеит, ииҳәақәо иашоу џьыбымшьаит. Урҭ аллегориалоуп ишҳәоу. Дыбзиахар, даҽак ала дбацәажәап. Аҳақьым хада ачымазаҩ иаҵкьыс Марҭа еиҳа дрыцҳаишьон, уи дызҭагылаз бзианы иеиликаауан. Марҭа аҳақьым хада днеиҧырҵын, апалата дныҩныҵны лҿыналхеит. Дыз7әыуоз амардуан дыллыбаан, агәашә шыҟаз лҿыналхеит. Уаантә амҩаду днанылан, дышиашаз, Ҭина лахь дцеит. Лара дышҵәуоз удырратәы лылацәақәа ҟаҧшьӡа иҟан. Ҭина Марҭа дҵәуашәа анылба, даацәажәан:
–Бымҵәуан, Марҭа. ус иақәшәахьоу бара бымала бакәу џьыбымшьан. Анцәа иџьшьоуп, бахьицымцацыз. Биццахьазар акәын банрыцҳахуаз. Быҧшра ыҟоуп, бсахьа ыҟоуп, брымгар ҳәа бшәома? Абра ҳахьеиланхаҵәҟьо, хҩы–ҧшьҩы аҷкәынцәа заманақәа ранацәа  сзааихьеит бара бзы, аха зегь ирасҳәо акоуп – «Дҳәаны дтәоуп». Ушьҭа, ибзиоу, издыруа аӡәыр сазҵаар, исҳәо даҽакуп.
– Ибҳәои, саҳәшьаду?
–Аус злоу дара роуп, – сҳәоит, уаҳа исҳәои?
–Нас бара ибгәаҧхо сиццап ҳәа бгәы иаанагома?
–Ус сгәы иаанагаргьы ҟалоит. Бара иахьҽеим бсышьҭуама, сара? Сара бсышьҭуазар, иахьыбзиоу, бабап ахьсгәахәо ауп бахьысышьҭуа. Иахьҿеим бсышьҭыр ҳәа бымшәан, Марҭа. сара гәык-ҧсык бшысҭаху бдыруазааит.
–Уи здыруеит, аха Алхас изы ибҳәақәо сҭахым.
–Алхас изы сара ианакәызаалак, ицәгьоу акгьы сымҳәацт. Аиашаз, Алхас даара дыҷкәына бзиан, аха ушьҭа нахыс, ҧсык диҩызоуп, дзыҧсоузеи, иара?
–Избан, ҧсык дзиҩызоу, дышҕьычуаз ихьма? Дшеибашьуаз ауп ишихьыз, уи фырхаҵароуп. Афырхаҵа ахаангьы ҧсра иқәӡам, ус акәӡами? Ҳара ҳауп иҧсуа. Алхас ахаангьы ҧсра иқәӡам, уи бдыроума, саҳәшьаду?
–Ааи, издыруеит, аха уи адагьы даҽак здыруеит.
– Иарбан, даэакәу ибдыруа?
–Амна аниҵәаҧшәа иҧшхашьара шамнахыз. Бара бхәыҷуп, зыҵхашьра амху, хаҵас бышҧаиццои? Ииашоуп, бара Алхас гәык ала дыбҭахын азы дрыцҳабшьоит, аха уи уашьҭа биццо дзыҟалом. Бара быҿиароуп, ахәыҷқәа бааӡароуп, нас баргьы бықәра ааины, банажьуа, ибхылҵны ибааӡаз брааӡоит, быҧсаанӡа быртәаны бырбоит. Ус ауп аҧсҭазаара шыҟоу. Ауаа зегьы аҧсҭазаара роурц азы иқәҧоит. Бара уи баҿагыланы бықәҧоит, иаҵанакуеи уи, анцәа иныс ишаасабҳәара, уи иаҵанакуа?
–Сара бара бышҟа уаҳа сааиӡуам. Бара бааҧсарақәа рацәаны ишсыду шыздыруагьы, – лҳәан Марҭа Ҭина лыҩны дындәылҵны дцеит. )ина Марҭа илалҳәақәаз зегьы дахьхәит. «Ус шҧасҳәоз», ҳәа лгәахәит лара, аха мҳәашьасгьы илымазеи? Лара илымҳәар, уаҳа изҳәараны иҟадаз? Ҭина Марҭа  илалҳәақәаз, уаанӡа агәыхь илымаз лызнарҵысит. Лыхәшәқәа ахьҭаз днеин, агәыхәшә аалылхын, илжәит. Нас днеины лиарҭаҿы днықәиан, ахәыцрагьы дынҭанагалеит. Уажәы Ҭина лхаҿы иааит Марҭа даныхәыҷыз  инаркны, иахьа уажәраанӡа лымҩа дызнысыз, дызҵысыз зегьы. Еиҳарак, лан длыманы Литваҟа данцаз, уантә илыҩқәоз асалам шәҟәқәа. Лара Литва дцаны, Марҭа дшаалгаз, шлызҳаз, дшеибашьуаз, убас лыбзиабара аҿынӡа. Абзиабара уҳәеит ҳәа асҵәҟьа убахьоу? Алхас ушьҭа дыҧсуп. Баша дычмазаҩны, дыбзиахап уҳәап ҳәа уҟоу? Иҩшьапык хҵәаны анышә иарҭахьеит. «Ҩысҭаароуп акәымзар, асҵәҟьа бзиабара збахьада?»…
Лара Марҭа лакәзар, Ҭина лыҩны даныҩдәылҵ, автобусқәа раангыларҭахь дцарц, амҩа дықәланы, дхәыцуа, дҩеиуан. Уи дхәыцуан абас: «Саҳәшьаду илҳәо иашазаргьы ҟалап, лара ишылҳәо еиҧш, дыҟаҵәҟьазар, ҳәарада, сигаӡом. Сигар саанымаалакәа, дкажьны сцар ҳәа дшәозар акәхп, аха сара иара ахаангьы дкасыжьуам. Уи издыруам ауп арыцҳа, исеиҳәаз ажәагьы зсеиҳәаз, сиҭахымкәа акәӡам ус зсеиҳәаз, сахьиҭаху азоуп. Саргьы дысҭахуп Алхас, иара сахьиҭаху азы. Уи сара ахаангьы дкасыжьуам. Дарбанзаалак, Алхас изы иакәым ажәа сазҳәо, сара дсаҕоуп. Абри лдырааит, зџьабаа ду сыду  саҳәшьадугьы».
Марҭа абас дышхәыцуаз, аџьармыкьа аҧхьа амҩа шеиҩылҵәоз, илымбаӡакәа амашьына шааиуаз, атормоз анааирк, зынӡа иааигәаӡаны иллыдххылан, иаангылеит. Уи амашьына лысырц маҷк ауп иаалыгхаз Марҭа. «Ибхәыцуазеи, бара аҭыҧҳа қәыҧш. Смашьына баҵаланы быҽзыбшьуазеи? Бара бхы бҭахымзаргьы, сара схы сҭахуп», – иҳәан дыцәҳа-шҳауа дықәланы, дцеит. Марҭа аҧсра аҵкьыс иеицәалшьеит илыхьыз. Избанзар, аныҟәцаҩ ииҳәоз заҟаҩы ираҳауадаз? Сангьашьындаз уи амашьына,  аныҟәцаҩ дрыцҳан акәымзар, ҳәа дхәыцуан Марҭа дахьнеиуаз. Марҭа «сагьашьындаз» лҳәеит, аха дыҧсыҵәҟьаргьы лҭахымзар акәхарын, дышнеиуаз лшьапқәа лыҵаҟәрыло далагеит. Нас илулак, автобус ахьаангылоз днеит. Марҭа лқыҭахь ицоз автобус ааины игылан, Марҭа автобус дҩыхәнеит. Ашьҭахьтәи аҭыҧқәа ҭацәын. Абжьара дыбжьаланы днеин, иахьҭацәыз аҭыҧ аҿы днатәеит. Марҭа дантәа ашьҭахь, автобус акыр игылан. Автобус ақәҵра аамҭа анааи, аныҟәцаҩ дааины, иҭыҧ аҿы длатәан, иавтобус аус ааирун, аҿынаирхеит. Апасажьырцәа аҷҷаҳәа иеицәажәон, амҩа иахьықәыз. Урҭ ирҳәараны иҟази, аибашьра адәаҿы иҧсны иааргаз, ҵәыуара иахьыҟаз, ихәны иааргаз уҳәа аибашьреи, нас уи иахылҿиааз егьырҭ ртәи ракәын ирҳәоз. Сааҭк ашьҭахь автобус Захар игәашә аҧхьа ианҩеи иаангылеит. Марҭа лаагаҧсахә лшәан, автобус дыллыбаан, агәашә шыҟаз лҿыналхеит. «Марҭа даауеит, Марҭа даауеит», лҳәан лашьцәа хәыҷқәа Баграти Бадреи  ыҩны Марҭа инылҧылеит. Еиқәышьшьы иҟаз Марҭа лашьцәа хәыҷқәа анаалҧыла, лхәыцра гәырҩақәа аалхашҭын, лыблақәа аччаҧшь аархылеит. Аҷҷаҳәа иҩышьҭхны, игәӡны, иналыргылеит. Наҟ-ааҟ, Марҭа лнапқәа кны, еицны, аҩныҟа рҿынархеит. Абарҵа ианыҩыхәна, ахәыҷқәа ран лаӷь рбыжьқәа дырго иалагеит:
–Мама, Марҭа дааит. Мама, Марҭа дааит ҳәа.
Света ахәыҷқәа рыбжьы анлаҳа, аҩны дааҩныҵын, абарҵа дааҵагылт. Марҭагьы ларгьы абарҵаҿ иааиқәшәеит, иаагәыдибакылан, иааибагәӡит. Нас рҩыџьагьы еиманы, аҩныҟа илеит. Светеи Марҭеи аҩныҟа иахьлеиуаз, Баграти Бадреи млеиӡеит. «Марҭа араанӡа дааганы дбаҳҭеит, ушьҭа ларгыь баргьы ишышәҭаху шәеибаба» рҳәазшәа. Индәылҵны,  аҧслымӡрахь хәмарра рҿынархеит. Баграти Бадреи аҧслымӡраҿы инеин, рыҽнылаҧсаны ахәмарра иналагеит. Света Марҭа дшыналҿаҧшыз еиҧшҵәҟьа, лгәы акы шалаз еилылкаан, дналызҵааит:
– Ибыхьи, Марҭа, иахьа бҟазшьақәа сгәаҧхаӡом.
– Акгьы смыхьӡеит.
– Ус бара сҳәап.
– Аиаша бҭахызар, ибасҳәап.
– Исабҳәозар ҳәа ауми сызбазҵааз.
– Сара сгәалақәа рацәоуп, урҭ зегь ара изласҳәарызеи? Аха зегь реиҳа сгәы иалооу саҳәшьа ду лажәақәа роуп.
– Иаран ажәақәоу, бара бгәы ҧызжәара баҳәшьаду ибалҳәаз, сара исабымҳәари, зынӡа имаӡамзар? Уи иакәым акы балҳәоит ҳәа сара сгәы иаанагом зынӡагьы, џьара еилибамакаарак ыҟамкәа.
– Уаҳа аҭахымкәа деилыскааит.
– Ибалҳәазеи, уи азгьы?
– Алхас дыбзиан, аха ушьҭа бзиарас илоузеи? Иара ҧсык диҩызоуп, дзыҧсоузеи? – лҳәеит.
– Ааи, рыцҳа уи ишьапқәа шхырҵәаз ҳәа баб имҳәози? Нас Ҭина убас лҳәеит ҳәа бызхалызгәаарызеи? Алхас ҧсык диҩызаӡами, ушьҭа акыр даҧсоума, нас?
– Баргьы ус бҳәома?
– Мамоу, аха, – лҳәеит Света илҳәаз дахьхәны.
– Дзыҟазаалак, сара дкасыжьуам, иаргьы саргьы ҳаицыҧсыроуп.
– Уи бара ибусуп, – лҳәан Света уаҳа акгьы лалымҳәеит. «Ус аамҭа цалап, аамҭа атәы ҟанаҵап», – аалгәахәт Света. Марҭа лгәы ҟазҵашаз ҳәа длыдгыланы, акгьы лзымҳәеит Света. Света ус зыҟалҵаз, Марҭа диашоуп ҳәа акәӡам, дрыцҳашьаны ауп, лгәы сзыҟаҵозар ҳәа ауп. Мамзар, зыҩшьапык хҵәоу, лыҧҳа дышҧаилҭои? Светеи Марҭеи абас ишеицәажәоз, ргәашә аҧхьа машьынак аангылан, ҧҳәыск дааҭыҵын, ргәашә аартны, дҭаланы, лҿаалхеит. Марҭеи Светеи ргәашә аартны дшааҭалаз еиҧш, дырдырит – Маша лакәын. Гәымсҭа ирны Аҟәаҟа ианцоз, Алхас амҩа анырзааирт, аҧсуа еибашьцәа аӡәырҩы реиҧш, Зурики Машеи ҧхьаҟа ицон. Усҟан Марҭа Алхас длыманы, Гәымсҭа дырит. Нас Ешырантә Гәдоуҭатәи агоспиталь ахь даалгеит. Уи нахыс, гәыхьымзар акы дақәымшәеит, акы лымбеит, ажәа хаак лмаҳаит. Еснагь лгәы еиқәын,  ҵәыуаран дызҿыз. Лгәы иеиқәызи, дзырҵәуази лара лҿы аҳра руан. Лхы-лгәы ахшәаны сҽысшьындаз лҳәо аҿынӡа днаӡалон, аха макьана ус дааиуан. Гәымсҭатәи ажәылара аан. Алхаси лареи реиҧш, Машеи Зурики иеицын. Марҭа  Алхас длымны дымхынҳәыр ада ҧсыхәа анылмоу дхынҳәит. Уи ашьҭахь, Зурики Машеи рхабар ҳәа џьаргьы Марҭа илмаҳаит. Иахьоуп урҭ аҩџьа, ажәылара ашьҭахь, раҧхьаӡа акәны инеиқәшәа. Арҭ гәыдибакылт, ихыдибакылт. Светагьы Маша дааиуазар ҳәа дымҧшӡакәа дылҧыланы аҧсшәа лалҳәеит. Аҧсшәақәа анеибырҳәа ашьҭахь иеицны аҩныҟа рҿаархеит. Светеи Марҭеи, наҟ–ааҟ. Маша лыжәҩа рнапқәа аҵхны акәын ишааиуаз. Ус аҩны инеины, инатәеит. Света даақәгьежьаан, рхәы аҟаҵара дналагеит. Акрырфеит, акрыржәит, аамҭа акыр инаганы иеит. Инеиҭас–ааиҭасуа арҭ аҳәсахәыҷқәа аицәажәара иаҿын. Марҭа Маша илалҳәеит Алхас афырхаҵара  иҟаиҵаз, ихьыз. Лара длыманы Гәымсҭа дшырыз, илыцхрааз, Алхас Гәдоуҭаҟа дшаагаз, Алхас илеиҳәаз, Марҭа лаҳәшьаду Ҭинеи лареи шеибыргәааз уҳәа акгьы аанмыжьӡакәа зегьы лалҳәеит Маша. Аха урҭ зегь рыхәхьаа шылымкуа Алхаси Ҭинеи ирҳәаз ражәақәа ракәымзар. Урҭ ирҳәаз ражәақәа наунагӡа аҵәымҕ еиҧш лгәы ишалазаауа.
–Марҭа, бара бырҭахымкәа ус рҳәаз џьыбымшьааит, бырҭахуп азоуп ус зырҳәаз. Алхас ус иҳәазар, изхиҳәааз, иара ихы аҵкьыс биҭахуп азоуп, иара игәхьаа бымкыр, бара быҧсҭазаара бзиахоит азоуп, иара ила бзиарак бзақәымшәо идыруеит азоуп. Абри бдырааит, Марҭа. баҳәшьаду Ҭина лакәзар, убригьы былҭахуп азоуп ус збалҳәаз. Былҭахымзар, ус балҳәомызт, ҳәарада. Уигьы илбоит Алхас дзеиҧшроу, уи биццар, бзиарак шбзыҧшым.
– Нас бара ибҳәои? – лҳәан Марҭа Маша длызҵааит, ҕәҕәала лгәы нханы.
–Сара исҳәои, сыхаара, Марҭа. Сара издыруеит шәара шәыҩџьа гәык–ҧсык ала бзиа шәшеибабоз, аха иаргьы дызлаббои, быхгьы злаббои, малс ишәымоузеи, шәыҩџьагьы?
– Сара сеибгоуп, сцыркьым, слашәым, сыҩшьапык сымоуп, иан лакәзар усҵәҟьа дажәӡам, аҧҳәыс аӡа замана. Адгьыл бзиа еиҵҳәаны иҭатәоуп. Алхас иани сареи ҳаицхыраар, ҳахгьы аабоит, Алхасгьы даабоит… 
–Ус былшозар, бзиоуп, аха…
–Исылшоит. Уи сылнаршоит Алхас ибзиабара. Абзиабара аҟара амч змоу ыҟам анырҳәоз ихасҵаӡомызт. Аха ушьҭа агәра згоит, абзиабара аҟара мчы змоу шыҟам.
–Бҵара ишҧазыбуеи, икабыжьӡуама?
–Аҵара змам знымхаӡои? Аҵаразы бзиа избо дсызкажьуама?
–Уа биашоуп, Марҭа. бара ибылшо бдыруазар, бхы бақәгәыҕуазар, ус бныҟәа. Уаҳа сара ибсҳәо сыздыруам, сызкәхшоу, Марҭа.
–Иҭабуп, Маша, Бара заҵәык сахьеилыбкааз. Сара уаҳа акгьы сҭахӡам, бара сшеилыбкааз еиҧш, Алхас иани иареи сеилыркаар. Маша маҷк аҟара акәзаргьы, Марҭа лгәы ахьыҟалҵаз, даара лгәы иаахәеит. «Ауаҩы арыцҳара данақәшәалак, игәы ҟазҵо данимоу, акыр иаҧсоуп» ҳәа дхәыцуан Марҭа. Уи лхәыцра данал7 Маша ус лалҳәеит:
 – Маша, сара стәы ҳшалацәажәоз, аҵх агәы ааҩнашеит, аха сара сзын идырымкәа иаанхеит, Гәымсҭа ҳаныр, шәара шәзыниаз, шәзынҧаз. Сара ацәа сакӡуам. Бара ацәа бамкуазар, сара стәы аҧхьа Зурики бареи шәтәы иеилыскаар акәын, аха…
–Алхаси бареи аҕацәа амҩа кны иахьҭатәаз, ианҭашәҟәаҟәа, ҳара ҳамҩа аашәыртит. Аҕацәа уаҳа џьаргьы итәамшәа амҩа ҳақәышьшьы ҳцон, ҳара ҳазхысыз, аха Алхас дызхаҧжәаз амина акәзар, ҳара акыр ҳанынаскьа ауп аибашьра ҕәҕәа аныҟала, Гәымсҭа нырцә аҟәараҿы ҳәарас иаҭахузеи, усҟан шәара ҳара ҳтәқәа рахь Гәымсҭа аӡы шәырны шәнеихьан ҳәа сгәы иаанагоит. Ҳара ҳаҧхьаҟа ицақәазгьы џьоукы ыҟақәан. Урҭгьы акыр ҳрықәгәыҕуан ҳара. Ҳара ҳтәқәа ахы цаҳә–цаҳә иаарышьҭуаз, ҳагар ҳәа акәын еиҳарак ҳзыцәшәоз, ҳахқәа наҧхьакны абитонтә чаҧарақәа ҳнарыватәеит. Ҳанҧшы еивасны иаауеит, аха иаауа зусҭцәада? Ҳара ҳтәқәа ракәу, ҳаҕацәа ракәу? Урҭ рышьра мариоуп, аха иаҳшьуа аадыруама? Ҧыҭҩык ҳавҳажьханы еиҧш, «ваиме, деда», «ваиме, деда» ҳәа зегьы рбыжьқәа гон. Зурик ақырҭшәеи агыршәеи хәыҷык еиликаауан. Уи ала зыбжьы гоз, ҳаҕацәа шракәыз иеиликааит.
– Ирыжәҵа, арҭ ҳаҕацәа роуп, ибжьы ныҵакны иаагеит. Зурик агранат ыршәны инрылаижьт. Нас иавтоматгьы атта-ттаҳәа ахысра иналагеит. Саргьы Зурик иеиҧш ахысра сналагеит, ҳәҳәарахеит, ҟаарахеит араҟа иҟалаз. Еивасны шьҭахьҟа иҩны иаауаз, аӡәгьы ҳавсны иҳамшьҭит, ҧхьаҟа ицозгьы иаҳшьыз ҳшьит, иаанхазгьы ҳаргьежьит. Ҳара ҳрышьклахысуа ҳрышьҭалеит,  ҳахьцоз аҧсцәа ҳархысны акәын ҳашцоз. Ҳара ҳзыцәшәоз, ихәны икажьу аӡәыр ыҟазар, убарҭ ҳаршьыр ҳәа акәын. Аха анцәа иџьшьаны, ус аӡәгьы дзыҟамлеит, уи ауп хысыбжьы зымгазгьы. Ҳара абас ҳалалеит Аҟәа. Ҳара ҳашьҭахь игыланы иаауан, ҧыхәаҧҵәарада ҳҩызцәа аҧсуаа, иара убас Нхыҵаа, Алада Урыстәылаа, амшын нырцәаа. Абас Зурики сареи ихьшәаны акәзаргьы, ҳахәҭа алаҳҵеит ақырҭуа-аҧсуатә еибашьра. Макьана аибашьра цоит, Егрынӡагьы ҳнаӡоит ҳәа сгәы иаанагоит.
Очамчырааи Тҟәарчалааи рааишьа бзиоуп. Урҭ ацхыраара раҳҭароуп. – лҳәеит Маша дааҽхәашәа.
–Акыр сагхазаргьы, саргьы сцароуп, – лҳәеит Марҭа, Алхас данаалга ашьҭахь, уаҳа дахьзымцаз лгәы иаланы. Алхас ишьапқәа хырҵәеит, аха аҧсразы акгьы шимыхьуаз лдыруан азы.
– Бзыгхаз арбан?  Марҭа. Алхасгьы баргьы шәоупеи, Аҟәаҟа ацаразы амҩа ҳзаазыртыз, – лҳәеит Маша, Марҭеи Алхаси иҟарҵаз аус ду, ииашаны ахәшьара аҭо.
Абас ишеицәажәоз аҵх акыр инаргеит, ацәагьы аархылеит арҭ аҳәсахәыҷқәа рыблақәа.
– Ушьҭа ҳацәап, – лҳәеит Марҭа.
– Бзиоуп, ҳацәап, – лҳәеит Машагьы.
Уи нахыс ацәажәара иааҟәыҵит. Аицәажәабжьа аҩныҵит руадагьы. Аҵх ҭынч иалыҩуан иҭынчыз ргәқәа рышьҭыбжь, убас иҭынчран арҭ аҳәсахәыҷқәа ахьиаз ауада. Ҧсоу инаркны Аҟәанӡа иҭынчран, анацәа рыҷкәынцәа рнышәынҭрақәа рҽырхажьны амыткәмақәа рыбжьи, зхабар ыҟамз аҷкәынцәа ргәараҿы илеи–ҩеиуа иқәыз анацәеи рмыткәма быжьқәа игози рыда. Амала, ихараны, Аҟәа иҩахыкны, абомбақәеи, абзарбзанқәи, агаубицақәеи уҳәа рбыжьқәа ааҩуан. Агранатқәеи, автоматқәеи, аҵыс шьыга шәақьқәеи рышьҭыбжьқәа аранӡа иааиӡомызт, аха… 
Ацәылашараз игылеит арҭ аҳәсахәыҷқәа рыҩџьагьы. Усҟан Света дгыланы, рхәы ырмазеины астол иқәлыргылахьан. Захар еибашьра дыҟан. Марҭеи Машеи илатәаны, акы инацҳаны, «ҳара ҳцеит», – рҳәан агәара инҭыҵит. Иахьҩеиуа, раҧхьа иаарҧыло рзы ирфашаз, иржәшаз ҳәа рсумкақәа рҭәны.
– «Ҧшӡала шәааит», – лҳәан Света лыбжьы нархьылыгӡеит. Урҭ шиашаз ицеит Алхас иан  дахьышьҭаз ахәшәтәырҭахь. Аха иахьнеиз, лара дрықәымшәеит. Лыхәшәтәра далгаанӡа мчыла дҭыҵны дцазаап. Машеи Марҭеи уаантәи арратә госпиталь ахь ицеит. Уа анеира Марҭа лзы имариан, шамахамзар аӡәгьы дшынармышьҭуазгьы, аха Маша лзы иуадаҩын. Аӡәгьы имазҵааӡакәа Марҭеи Машеи еицны, ишиашаз, Алхас дахьышьҭаз, илыҩнашылеит. Алхас иан дидтәалан, иара идтәалаз игәыла ҷкәына уажәы дыҟамызт, иҽааиҭеикырц иҩныҟа длышьҭит Алхас иан данааи,  Марҭеи Машеи шылыҩнашылаз еиҧш Алхаси Марҭеи рылаҧшқәа ааиқәшәеит. Марҭа дааччан, дниҿаҧшит, иара дааҧхашьан ихы лаирҟәит. «Арҭ Алхас иҩызцәа роуп, инеицәажәап», – аалгәахәын, Алхас иан адәахьы дындәылҵит.
–Алхас, ухьаақәа хәыҷык иадымхаргьы имтәаӡпци? – лҳәан дҵааит Марҭа.
–Агәырқәа сыларҵоит, урҭ схьаақәа дыртәозар акәхап, уажәтәила ус хьаа ҕәҕәа сымаӡам, – аҭак ҟаиҵеит Алхас.
–Умшәан, Алхас. Уҧсы ахьынхаз, акыр иаҧсоуп. Уангьы макьана дҿоуп. «Акыр злоу ҧҳәысуп» ҳәа уи лыӡбахә ауаа ирҳәоит. Уара иугәаҧхар, уани сареи уаабоит. Анцәа иҳәар, ухылҵгьы ҳаӡоит. Алхас, уара афырхаҵара иҟоуҵаз, даара иҕәҕәоуп. Уара ҳаибашьцәа рымҩа иаауртыз ала Аҟәа гоуп. Уара ухьӡ кашәара ақәӡамкәа Аҧсны аҭоурых аҿы иаанхоит, абри удырроуп. Абри аҟнытә аҧсҭазаараз уқәҧароуп. Уаҵәтәи Аҧсны уеигәырҕьароуп, уалаҭхаџьроуп.
– Марҭа, сара сразҟыдахазар, бара ибымаски. Быҧсы ахьынӡаҭоу, сара сырххо сбыманы. Абри ибҳәо азоуми жәаха бгәы шынсырхаз, уажәгьы бгәы нсырхар бҭахума?
– Сара аразҟы ансауа, уара уааигәара саныҟоу ауп. Уара уааигәара саныҟам, сара аразҟы сыманы сзыҟалом. Уҭахызар аразҟы сыҭ, иуҭахымзар – исумҭан, уи уара унапы иануп, даҽаӡәы инапы – акәым изну.
– Мамоу, Марҭа, бара бзымгода? Быҧшра, бсахьа! Бхы башьҭал. Бара ибҳәо еиҧш, 5ьаргьы иҟамлацт, бара излаҟабҵарызеи?
–Ус егьаџьара иҟалахьеит, аҭахызаргьы  иҟамлацзааит. Уи сара иҟасҵоит, амала, уара узин сымазааит. Уара агоспиталь аҿы ушьҭеижьҭеи сара агәара сзымҭыҵит. Уажәы уара хар умамшәа узбоит, аха уаҳа еибашьра узцом, ушьа узуам. Убри аҟнытә сара ушьа уны саауеит, ухәрақәа ҽеишәа иҕьаанӡа.
–Бца, Марҭа, бца…
Марҭагьы Машагьы Алхас инихыҵит:
–Абзиара узыҟалааит, – рҳәан апалата иныҩныҵит.
–Абзиараз, – иҳәеит иаргьы, аҧыхьа еиҧш акәымкәа, игәалаҟазаара акыр ишьҭыҵны. Марҭеи Машеи ашә иахьынхыҵыз, Алхас иани дареи ааиқәшәеит.
–Иҭабуп, нан, шәцо, шәаауа шәишьҭоуп. Иара шьҭа дзыҧсоузеи? Иашьа дыҟам, иаҳәшьа дыҟам, ижәуа, ишәҳәо рзы «иҭабуп» ҳәа шәазҳәо уаҩ димам. Ма  ихылҵқәак ыҟаны, мышкы зны, рызҳар, «иҭабуп» ҳәа шәарҳәап ҳәа шәсҳәап ҳәа шәыҟоу? Уи аҕа хәымга дахьимгӡеит. Алхас  имацара иакәзар, ус зыхьыз акы иамусын, аха Алхас иҩызцәа рацәоуп. Иаанхаз анцәа дшәыхәааит, нан…
– Ишыдыдуа  еиҧш, ақәа ауам. Шәара ишышәҳәо еиҧш, уи дразҟыданы дҟалом. Дыҟоуп Алхас бзиа дызбоз аҧҳәызба, уи сара дыздыруеит. Ахаангьы дкалыжьуам Алхас. Знык иааирала аибашьра ааилгааит, нас иҟалақәо жәбап. Агәкаҳара аҭахӡам. Иҽеим шәазымхәыцлан, еснагь абзиа шәазхәыцла.
–Ибҳәа саҳауеит, нан. Ус зыбҳәо сара сгәы ҟабҵарц ауп, аха ани арыцҳа иццахода, шьҭа?  Уи иашәа рҳәахьеит, нан. Имыткәма аҳәароуп изынзах, нан.
– Шәгәы кашәмыжьын. Ҳара ҳцеит. Абзиара шәзыҟалааит, – лҳәеит Марҭа. Алхас иан дындәылҵит. Машагьы лара лбызшәала «Абзиара шәзыҟалааит», – лҳәан Марҭа дналышьҭалеит.
–Абзиаразы, нан, абзиара шәақәшәааит. Иаарласны аиааира ганы, шәгәырҕьо, шәҭаацәа шәырзыхынҳәааит. Аразҟы бзиақәа шәауааит, – лҳәан Алхас иан, дныҳәа–ныҧхьо дааҳәын, апалата дныҩналеит. Абас анааибырҳәақәа рышьҭахь, Марҭеи Машеи агоспиталь абарҵа аҿынтә ишнеиуаз, амардуан ахьамаз ианнеи, иллыбаан, агәашә шыҟаз рҿынархеит. Аибашьра ҟалаанӡа есс сааҭбжа  ара автобусқәа бжьан, аха уажәы шьапыла ицар акәын, ибжьаз автобусқәа уажәы ибжьамызт. Урҭ зегьы аибашьцәа го, иаагуа, Ешыраҟа амҩа иқәын. Алхас иан апалата дшыныҩналаз еиҧш, Алхас алагьан изаалган, инимҵаргыланы инапқәа, илырӡәӡәеит. Нас ихәы аацәырылган, иаҧхьа днықәтәаны акриҿалҵеит. Алхас ҧыхьа аасҭа, уажәы, еиҳа игәалаҟазаара бзиан. Иан ари ахьылбоз, лгәы шьҭнахуан. «Сыҷкәын деибганы дсымазар, абас иҟоу ҭацак дысмауази? Исыбаргызеи, сара усҟан»,  дхәыцуан Алхас иан.
Алхасгьы акы дышнацҳаз еиҧш,  ихы нықәиҵан, нас ахәыцра дынҭанагалеит. Уи дзызхәыцуаз Марҭа лакәын. Марҭа раҧхьа Литвантәи дана инаркны, иахьанӡа дшизыҟоу џьеишьоит. Уи гәык ала дшизыҟоу агәра игоит. Иара дазыразхар, ҳәарада диццоит Марҭа. Аха дызбода? Иҟасҵари? «Иахьа сгәы бзиам, аха уаҵәы сеиҕьхап», – сызҳәом. Лара сара сҿы бзиарас  илбози?Сара исалҳәақәо закәи? Сылжьарц акәхап дызҿу… аха, мап. Ус ҩба злоу лакәӡам лара. Уи илҳәаз ҳәоуп, ҧсахра ақәӡам. Уи лара лхаҿы хадоуп. Ех, Марҭа, Марҭа, сгәы бзиа, сымаха – сышьаха еибга, баргьы саргьы ҳаиқәшәазтгьы, бышҧаныҟәызгарыз?  Ахаангьы бгәы нзырхоз ажәак сҳәарызма, мамзаргьы? Сшыбзыҟаз бара ибдыруан. Сара ибзианы сеилыбкаауан, уи азоуп, уажәы, абас бызсышьҭоу. Сара иахьа саҧсоума, бара быбзиабара? Ҳәарада, мап. Ус акәымзар, бара жәаха бгәы нсырхозма? Марҭа, бара сеилкаа, бгәы зынсырхаз, бзиа бахьызбо азоуп. Сара бызгар, бзиа сызбызуам азоуп. Еснагь аџьабаа ббалоит азоуп. Сара сыбҟәаҵыргьы, еиҳагьы бразҟыдастәыр алшоит. Сара  бзиа бызбон, бзиа бызбоит, наҟ-наҟгьы бзиа бызбалоит. Марҭа, саҭабымҵан жәаха бгәы ахьынсырхаз. Бара бызҩызоу Баалоу-ҧҳа Мадина лоуп.  Мадина лхаҵа даныршь, хаҵа маҭәала лҽеилаҳәаны, аҕацәа ҟәаҟәасаны иқәылҵеит. Бара сара бсывагыланы, беибашьуан. Аҕа иамбразура данҭасҟәаҟәоз, анцәа иныс, бара исыбҭаз амчи, бахьсыдгылази роуп исзырҟаҵа. Анцәа суҳәоит ақырҭуа дыцҟьаны, бара беибганы, бааишьҭырц. Марҭа сара бара бгәы нсырхарц сҭахӡам, аха бгәы нсмырхар адагьы ҧсыхәа сымаӡам. Ибдырааит, бара бгәы зынсырхо, бахьсыцрымҵуа азоуп. Бсыцрымҵыр бара бразҟыдахоит азоуп. Абас дхәыцуан Алхас дахьиаз.


Аҩажәеифбатәи ахы

Марҭеи Машеи Алхас дбаны агоспаталь ианааҩныҵ, ишиашаз даара Ешыраҟа ицеит. Гәымсҭа аӡы инырны, Аҟәаҟа рхы рхы рханы, Ачадаранӡа иҩеихьан. «Аҟәа аӡәгьы иаҳҭом, ара ҳаҧсыроуп» ҳәа игылаз ақырҭқәа ықәҵны рабдуцәа рҭыҧ ахь еижәыланы ацара иаҿын.
Арҭ шеицыз, еицын иаацрымҵӡакәа. Зурик дрыҧшаан. Еснагь уи иааигәара иҟан. Ачадареи Аҟәеи еибашьны, Мрагыларатәи Аҧсны зегьы иалсны, аҕа дыҧхаҵо, Егры данырырцоз, Егры аҳәааҿы. Аҧсуа бираҟ шәыр-шәыруа ианахадыргылоз, ирылан.
Аҳәаа хьчаҩцәак ааныжьны, ҳаибашьцәа аиааира рыманы, рыҩныҟақәа рахь ианыгьежьуаз, даргьы рыҩныҟа игьежьит. Аҧсны аҕа иалцара игәырҕьара дуны, иҟалеит Аҧсназы, аха аҧсуа идгьыл ашьаӡа фҩы ықәышәшәон, анацәа рмытәкәма бжьы ықәыҩуан, Ҧсоуи Егри рыбжьара. Аҧсны алахь шеиқәыц еиқәын, уи иацәыӡыз аҵеицәа аџьабон. Зурики Машеи, Гагра аҧсуаа ианырга ашьҭахь, хара имгакәа, иааит Аҧсныҟа. Убри инаркны, шамахамзар, жәыларак ахьыҟаз, рҽагдырхомызт. Фырхаҵала аҧсуа еибашьцәа ирывагыланы еибашьуан. Марҭеи Алхас, Гагра ианеибашьуаз инаркны, урҭгьы хамеигӡарыла иеибашьуан. Аҟәа агаразы ҳар анжәылоз, ишдыру еиҧш, дара роуп Аҟәаҟа амҩа аазыртыз, аха Алхас амина данахаҧжәа, Марҭа Алхас дышишьҭаз мышқәак дагхеит. Алхас иааигәара дыҟазар, ахьылҭахыз азы. Иара иакәзар уаҳа аибашьра даузнеихоз, аха аиааира агараҿы, ихәҭа ҕәҕәа алеи7еит Алхасгьы. Иара иакәымзар, зыҭра иҭаиҟәаҟәаз аҕацәа, инеиуаз ҳар ндырҵәаргьы рылшон. Уи ажәыларагьы лыҵшәаданы, иаанхазтгьы, шьҭахьҟа имгьежьыр ада ҧсыхәа рмоургьы алшон.
Уажәы аибашьра анеилга, аҧсуаа риааирала, Марҭа илыӡбеит лхатә ус хадахь диасырц. Аха дышҧаиасуа, уи аус хадахьы? Ус еиҧш иҟоу, дарбанзаалак, аҧсуа ҭыҧҳак иҟалҵахьоума? Аха лара ус ҟалҵарц лҭахуп, аха аҟаҵашьа лыздыруам, дышҧаиасуеи, уи аус хадахьы? Алхас, еснагь агоспиталь аҿы даанхома? Агоспиталь дҭыганы иан аҩныҟа дылгеит. Иара акәырҷыжь дантәалоуп, дхымхәоуп. Иан лымч иқәхом, иара имала иоума, усс илымоу? Лыкәты, лыкәҷышь, лырахә, лышәахә… Нхарак дахылаҧшуа, лыҷкәынгьы дылбо, даара иуадаҩын. Аха лара гәамҵрак ҟамҵаӡакәа, лыҽкаршәны зегьы рҽырхьылыгӡон. Арҭ зегьы иара ибон. Убарҭқәа рзы, даара дрыцҳаишьон Алхас иан, аха ишҧаиуаз, имчзеи? акырынтә иӡбахьан иэишьырц, аха иара иҽшьра иан иабалыхәоз? Алхас дзеиҧшразаалак, иан днаихәаҧшуеит. Лыҷкәын иҧсраҵәҟьа лбар илызхгарыма? Усҟан, иан лажәымҭа имырцәгьои? Абри акәын Алхас, есымша хәыцырҭас имаз. Иан лакәзар, уигьы илхәыцуаз лыҷкәын заҵә иакәын, уаҳа дзызхәыцуаз илымадаз? «Акы ихы иазиур, ишҧазуеи? Иара ишихәҭоу дсызбом имацара сицзар, дызбон, аха… уи имацара сара сизҭода? Ҳафатә, ҳажәтә зегьы ҟазҵода?»  ҳәа дхәыцуан лара…
Ус Гагра ақалақь аҿы КБРЦ ахь ацара Алхас ихы азцеит. Уа  еиҳа сыҧсҭазаара бзиахоит ҳәа акәӡам ихы зазцаз. Алхас иан лыҧсҭазаара еиӷьхарц азоуп. Иара иан дшылҧырхагаз ибон, маҷк иадымхаргьы иан ҧсеивгарак лоурц азы акәын иара КБРЦ – ахь дцарц зиҭахыз. «Сара КБРЦ сыҟазар, цәгьам-бзиам сан лхәы ҟаҵаны илфаларын, насгьы лара ианылҭаху длеины сыбаларын, ишҭазаалак, ҳаҩџьагьы ҳаҧсқәа ҭазаап, ҳаҧсыр аҵкьыс» ҳәа дазхәыцит Алхас. Ари алхас иихәыцыз, аҟәыҕара иатәын, ҟәыҕарала хәыцран. Ҳәарада, уи адагьы ҧсыхәак рыманы иҟаӡамызт дара, аха рыцҳарас иҟалаз, Алхас дзызхәыцыз иан лҿы аҳәара ицәыуадаҩхеит.
Избанзар, иангьы лгәы иаанаго здырхуада? «Ҳшыҟазаалак, ҳаицыҟазааит ҳәа мҳәаӡакәа иара ихы мацара дашьҭалеит» – ҳәа иан лгәы иаанагар ҳәа дшәон Алхас. Алхас , зны–зынла Марҭагьы длызхәыцлауан, аха «уи усҟан илҳәоз, зылҳәоз сыгәшәа лҳәарц акәын, мамзар, сара сеиҧш иҟоу аӡәыр иццома? Ауаа лыхлырччома? Лхы разҟыдалтәуама»? – дхәыцуан Алхас. Алхас Марҭа лзы игәы каиршәит. Уи ихәыцрақәа зегь рышьҭахь КБРЦ – ҟа ацароуп хшыҩс ишьҭихыз. Ҽнак зны, Алхас иан акраниҿалҵа, ашьҭахь, дгәамҵны акәымкәа, ҽеишәа, дмыццакӡакәа, дхәыцны, иан лахь ибжьы наиргеит:
– Сан, аранӡа бааишь, акы басҳәарц сҭахуп. Уи аҳәаха имҭаӡакәа, лыҷкәын иаҧхьа дааины, даангылеит, Алхас иан:
– Сааит, нан, исоуҳәозеи,  уан дукәхшоуп?
–Сан акы басҳәар сҭахын, аха… илаҕырӡқәа игәы иҩкылачын, акраамҭа изҿымҭуа даанхеит.
– Иумҳәо, уан, сара сукәыхшоуп.
– Бымгәааӡои? – – иҳәеит аарлаҳәа иҧсы ааивыгашәа.
– Усҟан сыҧсаит, уара узын сара сышҧагәаауеи?
–Сара сыҽсырҕәҕәар сҭахуп. Макьана аҧсраҵәҟьа сҭахым, иара шсыхә–оугьы. Бара усҵәҟьа бажәым. Макьана аҧсра быхәҭам, сара сзеиҧшроу ббоит. Зынӡак сызбыхәаӡом. Арахь нхаҩык имоу ҳамоуп: ҳажәқәа, ҳҳәарақәа, ҳактқәа, ҳшәишәиқәа, ҳаҩны, ҳгәара, ҳуҭра–ҳсыҭра. Насгьы ак лаҵатәуп, ак ҭагалатәуп, ак ҭитәуп. Арҭ зегьы ҟаҵаны, сара сыббо, бара избылымшо збоит. Уи аҵкьыс, Гагра КБРЦ – ҟа сганы сҭашәҵа, сыфатә-сыжәтә, сиара, схылаҧшра уҳәа зегь казенуп. Ара бара бымала, быҟазар, еиҳа бхы бзианы, иббоит, саргьы сахьцо еиҳа сырбоит. Ишыббо еиҧш, баргьы саргьы ҳзы ушьҭа хныҟәгароуп иҟоу, ҳахқәа ҳрышьҭазаап. Уи еиҳа ҳара иаҳзеиҕьуп. Ианыбҭаху Гагра блеилар, ҳаибабалап. Уажәы ҳшыҟоу  ала, даара сбыцәшәоит, быхәжәаны быҧсыр ҳәа. Сара саҧхьа ак быхьыр , нас сара сызбода? Сара сыҧсыргьы цәгьала адәы бшықәхо здыруеит. Уи аҵкьыс ҳаҧсқәа ҭазара еиҳа иаҳзеиҕьуп. Исҳәо иашаӡами, сан, бара бгәы ишҧаанагои?
–Уан дукәыхшоуп, Алхас. Сара исыцәугуп азоуп, ас зуҳәо? Ус акәымзар, ас уҳәаӡомызт.
–Сан, сыхаара, сбыҳәоит сара ииашаны, сеилыбкаарц. Сара, макьана анапхыц иаҟароугьы сыгӡам, аха ибзианы сара избоит, бара быхәжәаны бышҧсуа. Ус быҧсыр, сара исҭахӡам. Сара сыҧсы шҭоу, бара акы анбыхь, ибдырааит саргьы сыҽзысшьуа. Уи аҵкьыс ҳаҩџьагьы ҳаҧсқәа ҭазар, еиҳа иеиҕьуп, сан, сылашара…
– Ҳара  акы ҳахьыр ҟалома? Алхас, уан дукәыхшоуп. Уаргьы саргьы иҳаицәақәоу заҟаҩы ыҟоу удыруоу? Аха урҭ аҧсҭазаара цәгьа иаҿагыланы, иқәҧоит. Урҭ рықәҧара абзоурала, заҟаҩы аҧсҭазаара бзиа раухьоу, анцәа ҳазшаз идырп. Нас ҳара ҳаума, аҧсҭазаара бзиазы изымқәҧо. Ҳара иҳаздырӡуам ҳаҧхьаҟа разҟыс иҳаураны иҟоу. Ицәгьа, ибзиа аҧсҭазаара знык ауп ауаҩы ианиоуа. Уи аҧсҭазаара ахьынӡаимоу, пату ақәиҵароуп, нан. Уара ушьапқәа роуп акәымзар, агәабзиара угӡам, ухәыҷыми, нан. Иара саргьы қәра дус исымеи? Хынҩажәеи хҧа шықәса сырҭагылоуп. Сара сықәлацәа хаҵа имцац, ҧҳәыс даазымгац, заҟа уҭаху ыҟоуп. Макьана, ҳара аҧсра ҳацәшәо ҳаҟаӡам, аҧсҭазаароуп ҳара ҳзызхәыцлаша. Ара уҟазаргьы узбоит. Иарбанзаалак, акы уацәымшәан. Аха уара КБРЦ – ҟа ацара еиҳа еиҕьаушьозар, мап скуам. Уа уҟа, даҽаџьара уҟа – уахьыҟазаалак, сара снеины, лассы– лассы узбалоит.
–Сан, даара иҭабуп  ҳәа басҳәоит ииашаны сара сахьеилыбкааз, убас ҟаҳҵар, баргьы ибзеиҕьуп, саргьы исзеиҕьуп.
–Ибзиоуп, уан дукәыхшоуп.
Агосипиталь аҿынтә уанаагоз, уахь урышьҭыр рҭахын,  аха уара иуҭахымшәа анызба, сара изымуит. Уажәы уара ухала иуҭахны ус ануҳәа, сара мап скуама? Амала, ашәҟәқәа рҿыцны иҟаҵатәхар ҟалап, угәы ишҧаанагои?
– Урҭ  иаҭаху ашәҟәқәа, сара ақыҭа ахада исырҟаҵоит. Бҕьыцк ҩны ибысҭоит. Уи абҕьыц ибысҭо ҩаганы, ибҭар, уаҳа акгьы аҭахӡам, зегьы иара иҟаиҵоит. Ақыҭа ахадеи иареи еиқәлацәамызт, аха пату еиқәырҵон, аишьцәа реиҧш иеибабон. Алхас ишиҳәаз еиҧш, иангьы илдыруан, ақыҭа ахада инапы ианырҵар, хеигӡашьа шыҟаимҵоз. Аха уаанӡа иаҩеироуп илцәыуадаҩу. Иабалдыруа лара уахь данцалак, Алхас ихьуа? Насгьы ихы акы азиурц акәзар ас зиҳәо? Уи лара илдыруама? Аха ишҧалурыз, Алхас ииҳәаз иан дазыразымзар.
– Алхас, нан. Уара ус ануҭахха, сцап ҳқыҭа ахада иҿынӡа. Бҕьыцк ҩны исуҭар, иҩаганы, исырбап. Баха свмам ҳәа сидимкылар ҳәа ушәоу? Ус ажәала иасҳәаргьы ҟалоит.
– Иауеи, бҕьыцки аҩыгеи сзааги, иҩны ибысҭоит.
Алхас иан, афырҳәа днеин, аҩыгеи қьаад бҕьыцки аалган, инаилыркит. Абҕьыц ашәҟәы инықәҵаны,ишьамхы иаақәиҵан аҩра дналагеит. Акраамҭа даҿын абҕьыц аҩра. Аҩра даналга, иан инылиркит. Иан иааимхны днаҧхьеит. Лара лылаҕыӡқәа лхыжжылан, лыӡҕы илахьшит. Алхас илиҭаз абҕьыц шылкыз, луада дныҩналан, иаарласны лҽеилаҳәаны, дыллыбааит.
–Уамак саанхаӡом, уан дукәыхшоуп, Алхас, – лҳәан дааццакны лҿыналхеит. Аусҳәарҭеи дара ахьынхози рацәак рыбжьамызт, километрак аҟара акәын ирыбжьаз, аха даанӡа лыҷкәын акы ихьыр ишҧалуаз? Убри дацәшәаны афыр–фырҳәа днеиуан лара. Иаарласны, днеит аусҳәарҭаҿы. ақыҭа аха Тыҷыргьы иҭыҧ аҿы дыҟан. Ашә аартны иҟаз дынклыҧшит Наида. Иарзнак Тыҷыр илаҧш Наида  иналықәшәеит. Тыҷыр аҩра дызҿыз дааҟәыҵын, дҩагыланы ибжьы ааиргеит:
–Бзила баабеит, быҩнал, Наида.
– Бзиара убааит, уус уахсырҟьеит, – лҳәан Наида  ашьшьыҳәа, Тыҷыр икабинет длыҩналеит.
–Утәа,  узгылоузеи, утәа, – лҳәеит лара, лнапы ианыџьгәаланы илкыз абҕьыц ааиҵылхын, иара ишҟа иналырххеит Наида.
–Наида, зны блатәа, – иҳәеит Тыҷыр. Наида длатәеит. Тыҷыр  абҕьыц гәаныла аҧхьара дналагеит:
«Ҳаҭыр зқәу Тыҷыр, акы иеиҧшымкәа суҳәоит КБРЦ–ҟа сышьҭразы иаҭахқәоу ашәҟәқәа еиқәыршәаны сан илуҭарц. Ишудыруа еиҧш сара схы сахәом, сбара уадаҩуп. Схы сгәаҕьыр акәын, аха исзыгәаҕьуам цәгьала адунеи санхалеит. КБРЦ–ҟа сшәышьҭыр, уа сыҟазаап. Сангьы лхы лбап. Тыҷыр, ишуасҳәаз еиҧш, ашәҟәқәа еиқәыршәа. Мышкы зны џьара сухәап сҳәап ҳәа уҟоу, аха ҳаиҳа зымчу, анцәа духәап». Тыҷыр абҕьыц даҧхьаны даалгеит. Илаҕырӡгьы лхыжжылеит.
–Ушьҭа бгәы рҭынчны, ашьшьыҳәа аҩныҟа бца, аӡәгьы бимыҳәан. Алхас КБРЦ– ҟа игаразы, ашәҟәқәа шаасырхиалак, сара снеиуеит, баргьы саргьы дҳаманы ҳцоит, – иҳәеит Тыҷыр. Тыҷыр ииҳәаз Наида лгәы ҟанаҵеит, акгьы лгәы иаламӡашәа дааҟалан, «иҭабуп» – лҳәан дындәылҵны дцеит. Мчыбжьык аҟара анааҵ, Тыҷыр Алхасраа рҿы длеин, иаҭахыз ишәҟәқәа шеиқәиршәаз. Уаҵәы инаркны, ианлеилак дышрыдыркыло. Тыӡыр излеидыруаз ала Алхас дилабжьеит. Ииашоуп иакәымыз дақәшәеит, аха ахаҵара шааирҧшышаз иеиҳәеит. Тыӡыри Алхаси ахьынӡеицәажәоз Наида ачанах ахьышәҭ-мышәҭқәа анҵаны, ҩынтәыршыра ауатка зҭаз афырџьан, аныргыланы илыманы дааит. Тыҷыр ианакәызаалак, арыжәтә агьама ибаӡомызт. Уажәы, Наида иҟалҵаз иҭахымхеит, аха «изыҟабҵазеи?» ҳәа изымҳәеит. Ачанах афырџьан ахьангылаз иаанихит, мап мҳәаӡакәа.
– Алхас, ушьапқәа хҵәоуп, аха угәы бзиоуп. Наӡаӡа угәы бзиа,  ухы бзиа анцәа уҟаиҵааит. Ухы уашьҭаз, аибашьраҿы фырхаҵарыла ушеибашьуаз еиҧш, аҧсҭазаараҿгьы фырхаҵала ухы мҩаҧугароуп, – ифырџьан дахныҳәаны Алхас иаҧхьа атумбачка игылаз инықәиргылеит. 
– Ижә, Тыӡыр, сукәыхшоуп, – лҳәеит Наида, аха исҳәар ихабҵоу сыздыруам, аха схаан ауатка агьама зымбацт. Уи азы зегьы «убжоуп» ҳәа исхыччоит, – иҳәеит Тыӡыр.
– Идбымцалан, уи арыжә шимжәуа саргьы издыруеит, – иҳәеит Алхас.
–Уи ауп саргьы сцап. Уара иануҭаххалак, сара узгоит. Уи азы даҽаӡәы ианиоуҳәа сгәы ишалсуа, удыруазааит.
–Агәхьаа уасыргоит, аха сгагәышьа. Знык слоугар, уа скажьзаарын.
–Ус умҳәан, нан. Сара лассы–лассы слеины, узбалоит.
–Бара боума, ҳаргьы ҳлеилоит, – иҳәеит Тыӡыргьы.
Усгәы уоуп сара сҭыҧ, сыҧсаанӡа уа сыҟазароуп, «мышкы иахыҧаз шәымш иахыҧоит», – рҳәоит, уаҵәы сга, Тыҷыр, агәхьаа уасыргоит, аха… 
–Ибзиоуп, Алхас, уаҵәы ашьыжь, ара сыҟоуп, уара иануҭахха, – иҳәан Тыҷыр дындәылҵны дцеит. Наида Алхас имала дааныжьны аҩн усқәа днарылагеит. Аҩн усқәа данаарылга, аҽбыга ахькнаҳаз, иаакнылхын ауҭра дынҭалеит, аҳаскьын рхны аҳәарақәа ирылҭарц. Аҳаскьын анлырхы, ааҵәа инҭаҵаны, аҳәарақәа ахьҭаз, днеин, аанда днадгылеит. Уантә ааҵәа, аашьҭыхны аанда инхырҩны, аҳәарақәа инрымҵалыжьит. Аҳәарақәа гәырҕьаҵәа аҳаскьын афара иналагеит. «Ушьҭа ҩбаҟа ведра аӡы ааганы исызрыҭар, – лҳәан ҩ-ведрак рызна аӡы аалган, аҿықә игылаз инанылҭәалеит. Аҳәарақәа Наида аӡы аалгазшәа анырба, зыфара иаҿыз аҳаскьын аахыҵын, иааит. Нас аӡы инахагылан ажәра иалагеит. Ашьыбжьон, Алхас ихәы ҟалҵан, акриҿалҵеит. Нас лусқәа дынрылагахт. Ак ҟалҵар, ак нхо, дышгәаҟуаз мацара аалырхәлеит Наида. Ахәылҧаз анааи, лыжә, лҳәыс уҳәа деиҭанрылагахт. «Уаҳа злоу иҧсра убеит» ҳәа  илулак, уи амш лырхәлеит. Ахәылҧаз Алхас акриҿаҵаны, ларгьы акы днацҳаит. Алхас дыцәеит. Лара Алхас имаҭәақәа реидкылара дналагеит. Зегьы еидкыланы асумка иҭаҵаны иҟалҵеит, уаха иҟалымҵар, уаҳа ианбаҟалҵо? Уаҵәы иҟалҵома? Абас зегьы дшырҿыз, аҵх акыр инаганы дышьҭалеит. Ашьыжь Наида лусқәа зегьы ҟаҵаны,  Алхас дылидтәаланы акрылфеит. Алхаси Наидеи акрыфаны, ианалга ашьҭахь, дук мырҵыкәа машьынала Дааит Тыӡыр. Тыӡыр дшааиз, Наида ианылба, днеиҧылан, аҧсшәа наиалҳәеит. Нас иаҧхьа днагыланы, Алхас иуадахь днеит. Лара дызҿыз лусқәа аалырццакит. Алхас имаҭәа ҿыцқәа ишәҵаны, иҽырмазеины, дтәан.
–Тыӡыр, арыжәтә ужәуам, аха афатә ҳамоуп, акы унацҳа ҳәа дылкит, аха имуит, «акрыфаны сыҟоуп»– иҳәан. Алхас имаҭәа–иҩыҭәа имақәаз зегьы ааидкыланы, амашьына длақәдыртәан Гагараҟа  рҿынархеит, илеит Гагра. Патула дрыдыркылеит. Изымдырқәоз иҩызцәеи иареи иеибадырит.
Алхас КБРУ дааныжьны, Тыӡыри Наидеи аҩныҟа иааит. Нхарала еизааигәамызт Тыӡыри Наидеи. Тыӡыр дахьынхо уавсны акәын, Наидараа ахьынхо, ушцоз. Аха иара амҩа абжара даанижьозма, иашьа еиҵбык иеиҧш ииҧхьаӡоз Аҧсны ахьчараз зыҩшьапык зцәыӡыз аибашьҩы иан. Наида лгәашә Тыӡыр имашьына нылагылеит, иллыбааит. Тыӡыр Наида, лыҽлырҕәҕәарц лабжьигеит. Насгьы Алхас ишигырмыжьуа агәра лиргеит. Аҳәынҭқарра аган ахь алагьы дышгәыгәҭармыжьуа леиҳәеит. Нас Тыӡыр Наида даагәыдкыланы, аҧсшәа налеиҳәан, имашьына днақәтәан, дцеит. Тыӡыр иҿанынеиха, лыбжьы иаҳартә еиҧш ҿаалҭит:
–Иҭабуп, нан. Исзууз анцәа исхоумыршыҭын. Узшаз унеигӡааит, уани уаби унагӡаны уриҭааит.
Тыӡыр ажәа ҧхақәа илеиҳәази, Алхас игаразы, дахьлыцхраази, Наида лгәы ҟәандашьшьыраӡа иҟарҵеит. Аха уи ус дахьынӡаҟаз Тыӡыр лаҧхьа дахьынӡагылаз акәын.Тыӡыр Наида аҧсшәа налаҳәаны, данындәылҵ нахыс, лыблақәа алашара аархыҵын, амамиқәара нылҿатәеит, игәаҕьны аҩныҟа анеира лзыгәаҕьомызт, лылаҕырӡқәа лылацәақәа ирҭыҩрны иаауан. Лыҧсы лыхәлачны, дахәаҽуан. Агәашә аартны, агәара дахьынҭалаз, акраамҭа агәара агәҭа дықәгылан, аҩныҟа анеира лзымгәаҕьуа. Нас амыткәма ҳәо, агәара дықәланы, аҩныҟа лхы рханы лҿыналхеит. Ауха уаҩҵас лиарҭа ҟаҵаны Наида дзагәыламиеит. Лара дышҵәыуоз мацара аамҭа акыр цеит. Нас дыштәаз дамхацәеит. Аҵх агәҭанынӡа ацәа дзалымҵит Наида. Аҵх агәҭаны ахьҭа данакоуп данааҧш. Декабр раҧхьатәи амшәқәа рзоуп ари аныҟала. Усҟан аҧсабара ахьҭа аҿалахьан. Аҵх агәҭаны Наида ацәа данаалҵ, арахә агәашә илагылан иҟаауа. Аҳәарақәагьы, алада, ахкаарахьтә ранацәа гәхьааганы аҟаара иаҿын. Илулак Наида дгыланы, лыжәқәа ҭалкит. Аҳәарақәа аацаны, ранацәа ирыҵаҵаны, илхьеит. Ҧыҭраамҭак  аҳәарақәа ранацәа ирыҵан, ибзианы ианырцәа, ранацәа иаарыҵхны, инаганы иҭалкит. Лыхш аҭыҧ аҿы иныҟалҵан, лара днеины лиарҭаҿы днаиеит. Наида лыҷкәын дшылхәыцуаз ацәа дынҭанагалеит. Ус аҧхыӡ бааҧс дналалеит. «Алхас аҩны дыҟахуп, аха иан длацәажәом, дгәааны, хара-хара длывсуеит, дызхирҟьо лдыруеит азы, «сызхурҟьозеи?» ҳәа лыҷкәын диазҵаауам. «Аҩны сыздәылыбцазеи?» ҳәа лыҷкәын илеиҳәар ҳәа дшәоит. Лара ҿылымҭуашәа аниба, иара ибжьы ҩҭыганы ус иҳәеит:
– Сан, бара беиҧш иҟоу ан аҽшьроуп илыхәҭоу. Ламыс хәыҷык бымазар, бҽыбшьуан, аха… Уи аламыс ҳәа ҳара ҳазҿу зегьы анцәа иаураҭәеишьах. Уи анцәа изаҭәеишьо, хар змам ауаа роуп. Бара беиҧш иҟоу анацәа ириҭозма, аламыс? Бысҭ, сан, быҽбызшьуазар, быҽшьы абри ашаха ала. Бара аҽшьра бзыгәаҕьыр, ламыс хәыҷӡак шбымоу, баанхоит. Нырцәгьы ҳара ҳаиқәшәоит, аха бара аҽшьра бзымгәаҕьыр, нырцәгьы-аарцәгьы еиқәшәашьа ҳамам. Ииашоуп КБРЦ – ҟа сга ҳәа сара соуп ибазҳәаз, аха бара дышҧабгәаҕьуаз зда дбымаӡамыз бҧа заҵәы…
–Унан, иуҳәозеи, нан, – лҳәан арҵәааҳәа дыҳәҳәеит.
–Сан, быбжьы саҳар сҭахым, – иҳәан, нас дзықәгылаз адгьыл ааиҟәҧан, дылбжьырҩы дцахт. Наида данааҧш, илбаз шыҧхыӡыз лзеилымкааит. Аргама илбеит ҳәа ауп лгәы ишаанагоз, уаҳа даҽакы акәым. Наида лыҷкәын бҽалашь ҳәа илиҭаз ашаха дашьҭалеит, аха илбозма? Илбаз ҧхыӡын. Лара иҧхыӡзу, илабҿабазу лзеилымкааит акәымзар. Наида илбаз шыҧхыӡыз анеилылкаа, аамҭа акыр анбжьыс ашьҭахь  ауп…
Аибашьцәа аҕа Егры ацҳа дырцаны, иҭыҩра дҭацаланы, доусы рыҩныҟақәа раара иаҿын. Убри аҽноуп Зурики,  Машеи, Марҭеи рыҩныҟа ианаа. Зурик иҩныҟа дцеит. Машеи Марҭеи Ҭина лҿы инеит. Аҧсшәақәа еибырҳәеит. Уи аҽны, рызхара гәырҕьара ыҟамызт зегьы. Марҭа заҵәык лакәын згәы еиқәыз. Аҧсны аиааира иагаз азы дгәырҕьеит, аха лхатә ҧсҭазаараз дгәырҕьо дыҟамызт. Алхас ишьапқәа рыҩбагьы шыхҵәоугьы агәхьаа лкуамызт, Алхас ҧыхьеиҧш иҿабызшәа хааӡа, иара днаалаӡа, дыҟазар. Аха ус дыҟам. Лара дылзыгәаҕьуам. «Аибашьраҿы, ушьапқәа хырҵәеит, ушьҭа сара усҭахым» ҳәа аҳәара лцәыуадаҩуп Марҭа. Ишҧалури, уи Алхас  бзиа дшылбац дылбоит. Убарҭ роуп Марҭа лгәы еиқәҵаны дызмоу.
Иахьыҟаз, ирбаз, ираҳаз, акгьы аанмыжькәа зегьы Ҭина иларҳәеит. Уи илаҳауаз уамашәа ибаны дырзыӡырҩуан лара. Ус Ҭина агәылара дцеит. Машеи Марҭеи рымала иааизынхеит. Убасҟан, Марҭа даацәажәан:
–Маша, акы сбызҵаар сҭахуп бысхыччаргьы.
–Сышҧабхыччои, иҳәа, сылашара? – лҳәеит Маша.
–Баргьы саргьы ҳцап Алхас иҩны. Сара схаҭа иасҳәар сҭахын, аха сыҧхашьоит. Бара исызиаҳәа  имаҵ аура азин сиҭарц, мамзар сыҽшысшьуа идырааит ҳәа. Иара ида сара даҽа ҧсҭазаарак саҳәом, иагьысҭахым, иара мап анысцәик. Иара дрыцҳаха адәы дықәны, сара ибеиоу, еибгоу, аӡәы сиццаны, алшараны иҟам. Абри ажәа сара сҟынтә иара исызиаҳәа. Сара абас исыӡбеит, бара бгәы иаанаго, сыздыруам, аха…
Марҭа, ибыӡбаз уи ҟәышроуп, уи ҧсҭазаароуп, баала уи аҳәара сара избап. Аҳәара адагьы аусгьы алсхуеит. Уи азы сыҧхашьаӡом сара, – лҳәан дҩагылеит Маша. Маша ус анылҳәа, Марҭагьы дҩагылеит, аха излацои? Уахь ицо автобус цахьеит. «Авокзал аханы ҳҩеины ҳҩагылар, акы ҳагозар аабап, иамур, ҳаагьежьып», – рҳәан иҩагылоны еиҧш, Ҭина агәыларантә дааит:
– Шәабацои, уаха ара шәаангылоит, – сҳәан, агәылара уск сыман, снеины–сааиаанӡа. Акы шәнацҳаны шәца, – ҳәа дааҕьаҵәы–ҕьаҵәит Ҭина. Аха дара «акрыфа–акрыжә», ҳаҟоуп, – рҳәан ирымуит. Дара ишырыӡбаз еиҧш, авокзал ахахьы иҩеины, иҩагылеит. Дук мырҵыкәа машьына ласык, раҧхьа иааины, иаангылеит.
– Аҩныҟа шәцозар, шәааины шәақәтәа, – иҳәан ҿааиҭит аныҟәцаҩ. Ари Алхасраа ахьынхоз, рааигәара инхоз Иашка иакәын. Иашка Захар иҿы акырынтә днеихьан, Марҭа ибзианы дылдыруан, аҟнытә Машагьы ларгьы неины инақәтәеит.
–Ҳара  ҳаҩны ҳахысны иҵегьы, ҳцоит, – лҳәеит Марҭа, амашьына ишнақәтәаз еиҧш.
–Зыҟны шәцода? – дҵааит Иашка.
–Алхас иҿынӡа ҳцоит. Уии ҳареи ҳаицеибашьуан, дшыҟоу аабар ҳҭахуп.
– Уи дыжәбар шәҭахызар, Гагра КБРЦ аҿы шәлеир дыжәбоит. Ааигәа уахь дыргеит Алхас, – иҳәеит Иашка.
– Иан дыҟаӡами?
– Иан дыҟамкәаа дабацои?
– Иангьы ма  ҳналацәажәап.
Ас ишцәажәоз мацара Марҭараа ахьынхоз иавсит. Дук мырҵыкәа Алхасраа рааигәара ианҩеи, иаангылеит. Урҭ аазгоз Иашка иҩныҟа дцеит. Дара Алхасраа ргәара инҭалеит. Марҭеи Машеи агәара ианынҭала, Наида иааиқәаз лымбакәа дгылан. Ус аказарма дныҩналеит. Бырфын шахак кны. Аказарма ауацхыр аҿы икыдгылаз амардуан дҩыхәнан, ашаха ауацхыр инадҿаҳәаланы, иаарҟәараҟәантәны, лыхәда инахаршәны дылкаҧеит. Наида лшьапқәа анаалҟьа, аарлаҳәа адгьыл инықәсит. Дыҧсуашәа анылба, иаалцәымҕхан лшьацәхықәа ныҵалыркьакьан, дынрықәгылеит. Наида  лыхәда иахаршәыз ашаха маҷк аҟара иаакәадахеит, аҳауагьы лылбаалдеит. Аказарма ашә ҟьаҟьаӡа иаартын.
Убри аамҭазы, Марҭеи Машеи аказарма иамариашаны иааихьан. Аказарма аҩнуҵаҟа иныҩнаҧшызар, Наида дкалкало дыхшьуп, амала лшьацәкьарақәа ыҵагылоуп. Иарзнак ала Маша дыҩны днеин, афырҳәа Наида дҩышьҭылкәыцәааит. Аха Марҭа иҟалҵози? Лара дахьгылаз, днаҧшы-ааҧшуа, иҟалҵара лзымдыруа, дшанханы даанхеит. Ус дахьынаҧшыз лылаҧш нақәшәеит, иаарҳәны игылаз, ауалыр ахы аиха шықәыз. Афырҳәа  деиҵамхакәа днеин, аиха ахьықәыз, иаақәхны, илыманы, лаҧхьа икыдгылаз амардуан дыҩкыдлеит. Амардуан аханы данҩеи, ашаха ахьахаршәыз, ауацхыр илықәкны, аиха лаҿлырхеит, ашаха аахҵәеит. Марҭа леиха  илкыз наҟ иршәны инкалыжьын, лара амардуан дыллыбааит. Маша Наида дышьҭыхны дахьылкыз ахь днеин, рыҩџьагьы еицхырааны, дыбҕаҕаны дышлеиуаз, ашьшьыҳәа асаара длышьҭарҵеит. Нас  даашьҭырхын аҩныҟа дларган, иаарҧыхьашәаз иарҭак аҿы днадыриеит.
– Сыкнышәымхызтгьы, – лҳәеит аарлаҳәа Наида.
–Шәхы зыхшәырҟьозеи? – иҵааит, аамҭак ала, Марҭагьы Машагьы. Наида илмаҳазшәа ҟалҵан, ҿылымҭӡеит.
–Аӡы лҭахуп, – лҳәеит Маша, Марҭа лахь лхы налырхан. Марҭа аҧшәымак леиҧш, амаҵурҭа дныҩналеит. Аӡы ахьыҟаз дақәшәан, иаарласны аҵәца азна аӡы аалган, Марҭа лнапала аӡы, Наида лқьышә инықәылкит. Ҩбаҟа ҿымҩа аӡы лжәит Наида. Уи аӡы ахьынӡалжәуаз, лхы лнапы аҵаргәаны, ишьҭыхны, илкын Маша. Наида аӡы иаалцәынхаз ала Марҭа лнапы ырбааӡаны лхы–лҿы иахьылшьит, лыкәа иҭылшьит. Наида аӡы илжәызи, лхы-лҿы иқәылшьызи, лыкәа иҭылшьызи аалзеиҕьхан, маӡк аҟара лыҧсы аалылалеит. Наида лыҧсы анаалылала, Марҭа дылдырит. Афырҳәа, Наида лиарҭа дҩықәтәан, ҿаалҭит:
–Унан, сызкәыхшоу, Марҭа боума? Изакәытә џьабааузеи, Алхас изы иббахьоу? Уи бцо-бааауа, бишьҭан, аха  дыҟам Алхас. Ара иаб иҩнаҭаҿы дысзымбазт, сызкәыхшоу, Алхас КБРЦ ахь дцеит. Уи дҟәыҕамзи, дысзымбошәа аниба, сара срыцҳашьаны уахь данцоз аламҭалаз абас сеиҳәеит:
– «Сан, бара бгәы иалымсуазар, сара акы азы сбызҵаар сҭахуп» ҳәа.
– Исоуҳәози, уан дукәхшоуп, Алхас анысҳәа, иара исеиҳәеит. Сара дшысзымбоз, аҩны агәҿыҕь дшагоз КБРЦ ахь дцар, иаргьы уа ибзины дшырбо, саргьы еиҳа схы сшахәо. Сыҷкәын ииҳәаз мап сымкит, сазыразхеит. Иара ианиҳәаз адырҩаҽныҵәҟьа дганы дынҳажьит. Уажәы сара ҽеила санхәыц, сыҷкәын дганы аказен даҭаны, сара ара иаб иҩны стәаны акрысфо-акрызжәуа аҵкьыс сыҽкнасҳар, сҭынчхап, сҳәан, сҽызгәаҕьит. Аха шәара шәысҧырхагахеит», – лҳәеит Наида, аарлаҳәа лыҧсы ахац дҩахәо.
– Шәара шәҽышәшьыр ҟалома? Макьана қәра дукгьы шәымаӡамеи?
– Ааи, макьана қәра дук сымаӡам, аха иқәсхуазеи, адунеи сыҷкәын заҵә аказен даҭаны, сара ара сынхо–сынҵуа.
– Шәара ишәгәаҧхар, шәыҷкәын арахь даауеит.
–Сара сыҷкәын заҵә ара дсымазар, сцәымҕу  џьыбҳьома, нан?
Марҭа Маша дынлалацәҟәит. Уи иаҵанакуаз «ҳаззааз цәыргеи» – ҳәа акәын. Уи Маша, еилылкаан даацәажәеит, Наида лахь лхы налырхан:
– Ак сҳәар сҭахын, азин сышәҭома?
–Маша ас азҵаара анааҟалҵа, Марҭа дааҧхашьан, наҟ днаскьаны, днагылеит.
– Азин шҧабысымҭои?
– Аҭаца дышәҭахӡами?
–Аҭаца дышҧасҭахым, аха даазго ҳәа исымада?
– Алхас.
–Алхас иццода?
–Марҭа, абра игылоу аӡҕаб.
–Абни Алхас диццону?
–Лара ҳлазҵаап.
Наида лыбжьы рдуны арҵҽаа аҭлыргеит.
–Бара бысхыччома?
– Мап.

–Бысхымччозар, ибҳәақәо закәи?
–Исҳәо. Аҭаца дышәҭахума ҳәа ауп шәара аҭаца дышәҭахызар, Марҭа абра дааныжьны сара сцоит. Дара бзиа иеибабон, анапеимдахь  еимырдахьан. Уажәы, Алхас  ишьапқәа анхырҵәа, «сара бышҧасыццо? Сара сҿы бзиарас иббозеи?» ҳәа лара дрыцҳашьны, иара мап икуеит. Арахь иара ида, лара аӡәгьы бзиа дбаны, диццо, дҟалараны дыҟаӡам. Алхас шәыниацәажәаны, «ааи» ишәырҳәар, абри шәҭаца лоуп. Шәара ианышәҭаху шәыҩны дааины дааҩнагылоит.
– Сара Алхас сиацәажәаны, «ааи» шҧеисырҳәо, иара дрыцҳашьаны, мап икызар, иан дикәыхшоуп Алхас, аиаша ҟаиҵеит.
– Сара шәыҷкәын сихыжәбаауама?
 – Ааи, нан, бара бзымгара иҟада, аҭыҧҳа ҧшӡа замана?
– Сара Алхас ида разҟык сашьҭаӡам. Шәара шәыдагьы анхәа дысҭахӡам. Шәара шәымаҵ аура – уи сара сразҟыоуп. Шәара шәымаҵ аура азин ансышәымҭа шәҽызлакнашәҳаз ашахала сыҽкнасҳауеит.
–Ууд, ида, ибҳәо закәызеи?
– Абри зтәыда, зныкыр ижәбахьоума, ари амацәаз? Алхас Марҭа илиҭаз амацәаз зхаз аҩызцәа иаарылылхын Наида иналлырбеит.
–Исырбеи, исырбеи? – лҳәеит Наида лмацәаз даннахәаҧш
–Ари смацәаз ауми Алхас исымҭази?
– Ииашоуп, ари шәара шәмацәаз ауп. Шәыҷкәын сара исиҭеит. Иахьысҳәо сызиашам здыруеит, аха иаргьы саргьы ажәа еимаадахьеит. Ашьҭахь сара срыцҳашьаны мап икит. Ма  ара сыҟазароуп, ма  абни шәшаха шәҽызлакнашәҳаз ала сҽыкнасҳароуп ишәҭаху алшәх.
–Диида, быҽкнабҳар ҟалома? Ибҳәо закәузеи, нан?
–Ус акәзар, уаха абра саагылоит. Ари исыцу сҩыза бзиа лоуп, ушьҭа сара дысҭацаҩызоуп.
– Шәара шәыҷкәыни сареи ҳаҧсҭазаара шәара шәнапы иануп ишәҭаху алшәх. Абра исҳәақәаз шәырзыраззар, шәыҷкәын дахьыҟоу даанҳажьӡуам, арахь даагоит. Шәаргьы саргьы иҳалшоит шәыҷкәын ибара, ҳаргьы ҳхы абара.
– Исзеилкаауам, нан, избо ҧхыӡума, ма илабҭабоума?
–Ижәбо ҧхыӡзам, илабҿабоуп. Нан.
Ус акәзар, ашьшьыҳәа, ҿымҭӡакәа шәызлааз амҩала аҩныҟа шәнықәланы шәца. Нан, дбыкәыхшоуп. Аӡә дбызгәааргьы ҽҧныҳәак биҭо иҟасҵом. Ҳазлоу инараҳәаны, аҧсуаа ҭацак дшаарго баазгоит. Бмыццакын, нан, – лҳәеит Наида лгәы ҭгәырҕьаауа.
–Ибзиоуп, ус акәзар. Амала, Алхас деиқәырхатәуп. Шәаргьы саргьы, ҳәарада уи ҳалшоит. Уажәазы, абзиараз, – лҳәан Марҭа Наида даагәыдылкылеит. Марҭа Наида дгәыдылкылошәа анылба, Машагьы днеин Наида даагәыдылкылеит. Нас агәашә инҭыҵны ицеит. Ари аныҟала шьыбжьон лхыҳәҳәоны еиҧш акәын. Издыруада макьана Тыӡыр иҭыҧ аҿы дыҟазар, – лҳәан Наида аусҳәарҭахь дцеит. Наида ишылҳәаз еиҧш, аусҳәарҭаҿы данҩеи, Тыӡыр икабинет аҿы имала дтәаны, аҩра даҿын. Наида аҧыхьа данааи еиҧш, уажәгьы ашә ҟьаҟьаӡа иартын. Тыӡыр Наида дшибаз еиҧш, дҩагылан:
–Наида, бзиала баабеит, блеи арахь. – иҳәеит.
Наида Тыӡыр  икабинет длыҩнашылеит.
–Бтәа, –  иҳәеит Тыӡыр.
Наида длатәеит.
–Сӡырҩуеит, – иҳәан Тыӡыр Наида дылзыӡырҩуа даатәеит.
– Исыздыруам, Тыӡыр, иусҳәара. Схагаханы исҳәуоу,  ма сеиқәшәаны исҳәуоу? Абрахь санаауаз, абри акәын сзызхәыцуаз. Схы еиқәшәашәа збоит, уи азоуп уара изуасҳәо. Аха сара схы еиқәшәамшәа уара угәы иабозар,  суҳәоит џьаргьы иумҳәарц. «Бара ибҳәо иашам» ҳәа саҳәаны, аҩныҟа сушьҭырц. Уара иуҳәо ауп аиаша, уи сара сазгәаараны сыҟаӡам, избанзар, сыҷкәын еиҧш усҵхьаӡоит.
Тыӡыр Наида дылзыӡырҩуа, дтәан, илҳәоз лажәақәа акгьы ивмыжьуа. «Наида дхагахазаап рыцҳа», – ҳәа игәы иаанагон иара дахьтәаз. Наида лажәа налыгӡон:
–Захар иҧҳа Марҭа урыс ӡҕабк длыцны аҩны дааит, Алхаси абри аӡҕаби бзиа иеибабон, аха Алхас ишьапқәа анхырҵәа, мап икит Марҭа дрыцҳашьаны абра дыҟазар ауп лара илҭаху ҳәа салҳәеит, Марҭа илыцыз аурыс ӡҕаб. Марҭа лнапы иахаз амацәаз слырбеит. Уи сара сыҷкәын исҭаз амацәаз акәын абра сыҟазароуп, ма сҽыкнасҳауеит. Шәара ишәгәаҧхар, Алхас дынҳархоит, сара срыцҳашьаны ауп уи мап шикуа, – лҳәеит Наида.
–Нас бара ибҳәеи?
–Ус акәзар уажәы аҩныҟа бца. Аҧсуаа аҭаца дшаарго еиҧш, базгоит ҳәа ласҳәеит.
Ус акәзар, аиаша бҳәеит, иббазгьы иашоуп. Урҭ бзиа ишеибабоз, саргьы издыруеит. Захар иҧҳа лоуп Марҭа.
Захар даара иҟәышу уаҩуп. Уи иҧҳа диваргыланы абри иаҳхаагаз аибашьра зегьы ааихигеит. Захар иҧҳа ҭацас данбоу, бразҟы иакит. Амала, сара сызлацәажәом. Лара илықәлоу ӡҕабцәақәак лаҳарцәажәап. Алхас сара дызбап. лара «ааи», – лҳәар даагоит, харагьы иҳашьҭуам, абри амчыбжь иахаагаӡом.
–Ус ауп, Тыӡыр, ухаҵкы сцааит. Лара мап шылымкуа здыруеит, нас аҽҳәара, наҟ изынаскьаагари? – лҳәеит Наида.
–Ус анбалҳәеи?
–Иахьа.
 – Иахьа ус балҳәазар, уаха даҽакы лҳәаӡом  Наида бгәы рҭынчны аҩныҟа бца. Уи сара избап.
Наида илаҳаз лгәы иаахәан, аҩныҟа дықәланы дцеит. Убри аҽныҵәҟьа, Тыӡыр, даҽа ӡҕабцәақәак ракәымкәа, иара иашьа иҧҳацәа аашьҭихын, Захар игәашә аҧхьа иааныжьны, иара дцеит, «ирласны саауеит» ҳәа раҳәаны. Тыӡыр иашьа иҧҳацәа Захар игәашә инҭалеит. Арҭ шааиуаз Марҭеи Машеи ианырба, афыр-сырҳәа, инырҧылеит. Урҭ аагәыдкыланы аҧсшәа рарҳәеит. Нас  рыжәҩақәа аанкыланы аҩныҟа иналгарц далагеит, аха иааиз аӡҕабцәа ирымуит, аҩныҟа анеира. «Ҳара ҳаазгаз, Тыӡыр иоуп, ирласны даауеит, уи ҳиццароуп», – рҳәеит. Нас инықәырҵәи-аақәырҵәи акәымкәа иаразнак, иаартны Марҭа иларҳәеит иззаиз аус.
–Наида илҳәо иашазар, бара Алхас бзиа дыббозар, ҳара Алхас ҳиацәажәоит, уи ҳара «мап» иҳарҳәаӡуам. Бара ишыбҳәаз еиҧш. брыцҳашьаны мап икызар ҟалоит. Уажәы аус злоу бара ибҳәо ауп. Уи аилкааразы ауп ҳара ҳзааиз.
Арҭ цәажәонҵы, Марҭа дӡырҩуа, дгылан, ирҳәашаз ҳәаны ианалга, Марҭа даацәажәан:
– Ари жәбоу, снапы иахоу. Ари Алхас иан лмацәаз ауп. Лара лыҷкәын ҳамҭас илҭан. Нас сара напемдахьас исиҭеит. Алхас ишьапқәа хырҵәеит ҳәа сара дкасыжьуам, амала, иара мап сцәимкааит, сиҳәоит.
– Иара ҳиацәажәоит, дазыразхар, уаҵәы ауха ҳааир, бҳацныҟәома?
– Ааи, сшәыцныҟәоит. Амала, иара иамҳәакәа сжәымгарц сшәыҳәоит.
– Бани баби ирҳәаришь?
– Сара хаҵа сцоит ҳәа сани саби сразҵааӡуам. Амала, агәра згоит ираҳаргьы, урҭ сахьцо, рҭахымхаргьы, џьоукы–џьоукы реиҧш, ҟарҵаӡом, саҳаҭыр шырбо здыруеит. Иаауам рҳәаргьы, саргьы изуӡуам, ажәа ахьысҳәаз сцоит.
– Ибҳәаз ҳаҳаит, быгәра аагоит, уаҵәы ауха шәгәашә ҳлавсны, абни архәараҿ, ҳнеины ҳаангылоит, усҟан бара бҽырхҩаны быҟаз.
–Бзиоуп, – лҳәеит Марҭа дгәырҕьаҵәа.
Абас еицәажәеит Тыӡыр иашьа иҧҳацәеи Марҭеи. Нас дара аагежьын, ицеит. Агәашә ишынҭыҵыз еиҧш, Тыӡыр дкылҧшуа дгылазшәа имашьына иашьа иҧҳацәа раҧхьа иаангылеит, дара ҩақәтәан, иманы дцеит.
Марҭеи Машеи аҩны ианнеи, Света дразҵааит:
–Изусҭцәадаз шәзацәажәоз?
–Ҳҩызцәа рҳәан иааҿахырҵәеит. Света уаҳа азҵаара анрылымҭа, ус иаанхеит рымаӡа.
Адырҩаҽны ашьжьымҭан Тыӡыр Гаграҟа дцеит. Иара дышиашаз КБРЦ ахьыҟаз днеит.
Алхас дысҭахуп, уск аҵыхәала дзымбар ҟалом абраанӡа дзааирыма? – иҳәан дҵааитТыӡыр.
– Шәара иззышәҳәо, зыҩшьапык амху иоума?
–Ааи, зыҩшьапык амху…
–Уажәыҵәҟьа, – иҳәан дцеит, дзацәажәоз ахаҵа.
Минутқәак рышьҭахь дааит Алхас икәырҷыжь дақәтәаны. Дахьааиз, азал аҿы, аскамқәа акәыршаны игылан.  Тыӡыр скамк даахан, длатәеит. Тыӡыр исеиҳәарызеи, ҳәа диҿаҧшуан, Алхас.
– Алхас, сара абра сзааиз, баша узбаразы акәӡам. Ус сааиргьы ҟалон, аха… Сара абра сзааиз уразҟы азоуп. Ииашоуп, аибашьраҿы амина  уҵаҧжәан, ушьапқәа умнахит, аха уразҟы бзиоуп. Ашкол иуцҭаз, иуцеибашьуаз, бзиа узбоз, бзиа иубоз, анапемдахь зуҭахьаз, лара дхьоу-хьоуа душьҭоуп убри санимга, сҽысшьуеит ҳәа дгылоуп. Уара мап лцәукуеит. Уаҵәы ауха ддәылаагоит. Абри мап анук, уаргьы саргьы уаҳа акгьы ҳзеилам ауп, – иҳәеит Тыӡыр. Тыӡыр абас аниҳәа ашьҭахь, Алхас акраамҭа ҿымҭӡакәа дтәан, нас ихы ҩышьҭыхны Тыӡыр днеиҿаҧшын:
–Тыӡыр, уара қыҭак уахадоуп. Аиаша саҳәеи, уара иуҳәо иашоума, нас?
–Ааи, сара исҳәо иашоуп, исҳәо шҧаиашам.
Дрыцҳаӡами, сара убри ҧҳәысс дызгар, угәы ишҧаанагои?
– Бзиа шәеибабозар дрыцҳаӡам, амала, бзиа шәеибамбозар, уи сыздыруам.
– Бзиа ҳаибабон, аха усҟан санеибгаз ауп, уажәы…
– Абзиабара цқьа уеибгоу, уеибгаму аздырӡуам. Уара убзиабара лара илымоу, ашьха ӡыхь шыцқьоу еиҧш ицқьоуп, уара лара лыбзиабара умамзаргьы.
–Тыӡыр, сара Марҭа бзиа дзымбо џьушьома? Уи сара дрыцҳасшьоит ауп лгара сзазыразым. Уи уара иахыуҳәаауеи?
– Нас лара лҽылшьыр еиҳа еиҕьума? Лара лҽылшьыргьы уара узоуп лыҿзылшьуа. Уара убзиабара илымоу азоуп лыҽзылшьуа. Уан макьана дҿоуп, акыргьы лылоуп. Марҭа лакәзар, лаб ауаа деицырдыруеит, акыр злоу уаҩуп. Лан Стефа сара ибзианы дыздыруан, шәҩык аҳәсақәа дрыҧсан. Уаҳа ажәак сумырҳәан, исҳәо хаҵа, уара иузеиҕьу ауп сара исҳәо. Лара дрыцҳауп, дрыцҳа…
–Унапаҿы сыҟоуп ҳәа ҳәеи, уаргьы саргьы акыр ҳзеилазар.
–Бзиоуп, Тыӡыр, иуҭаху ҟаҵа. Марҭа сара бзиа дышҧазымбо, дрыцҳасшьон акәымзар. Алхас акәырҷыжь дахьантәалаз, даалаҟәын, даагәыдкыланы, дааигәӡит Тыӡыр, «шәеигымхааит», «шәеидажәлааит», – иҳәан.
–Ҳаидуныҳәалеит, аха лаб дҳаимҭаргьы уздырум.
–Уи уицәымшәан.
Ачар аҽҳәара анаҳҭалак, ма сара саауеит, ма аӡәы даасышьҭуеит, уи иаауа, аҩныҟа уицнеи.
– Умнеир ахьымӡҕ сыргеит, – иҳәеит Тыӡыр.
–Сҩеип, сҩеип, – иҳәан Алхас дааччашәа иуит.
Ачара аҽҳәара анарҭа, ашьыбжьон лхыҳәҳәоны еиҧш, Тыӡыр Гагра КБРЦ ахь машьынак ишьҭын Алхас дааргеит. Даҿа машьынак Марҭа лахь ирышьҭын дрыманы иааит. Ауха Алхас дызлаз иқыҭеи ауеи-аҭынхеи еизганы ачара руит. КБРЦ–ҟа адырра ҟарҵеит, Алхас ҧҳәыс дааиган, дынхоит, уаҳа уахь дызеиӡуам ҳәа. Ачара ашьҭахь мчыбжьык аҟара анааҵ, Зурики Машеи Москваҟа ицеит. Москваа ахьнеиз, Даша лгәы иаахәеит, лаҳәшьа Дариа лыхьӡ ала  адырра ҟалҵеит. Дариа ателеграмма шлоуз еиҧш, Москваҟа дааит. Даша луаҭахқәа Маша илылҭеит, закәанла ишахәҭаз еиҧш, шәҟәыла еиқәыршәаны. Зурики Машеи хаҵеи ҧҳәыси ҳәа ашәҟәқәа ҟарҵан. Урыс чарак рзыруит, Машеи Зурики рҩызцәеи Даша лҩызцәеи, ирзааигәаӡаз рыуацәақәаки адгаланы. Арҭ рчараҿ ааҧхьара рыҭан, Зурик  иҭаацәагьы, аха урҭ уахь имнеиӡеит. «Сара схәыҷқәа ачара рзымукәа уахь сызнеиӡуам. Уи аҧсуара иаҵанакӡуам. Ҽааны бзиала  ҳнеиааит… ҳаҧыхьа уажәааны схәыҷқәа ачара анырзызулак, ашьҭахь, ауп шәаргьы саргьы ҳанеибабо»  ҳәа Зурик иаб Миша адырра риҭеит Дариагьы Дашагьы.
Миша ишиҳәаз еиҧш, адырҩашықәсан, иҷкәыни иҭацеи, актәи акурс хҩаны, аҧсшьраз ианоурыжьуаз иақәыршәаны, Дариеи Дашеи Миша иҩныҟа ааҧхьара риҭеит Машеи Зурики анаауа, шәаргьы шәрыцны шәааи ҳәа.
Ааҧхьара зауз Дариеи Дашеи, даара ргәы иаахәаны ирыдыркылеит. Машеи Зурики қәҿиарала рҧышәарақәа ҭины, аҩбатәи акурс ахь ианиас, Москва рацәак иаанымгылеит. Мчыбжьык аҟара  иаангыланы, Москва аҭыҧ ҧшӡарақәеи, аҭоурыхтә ҭыҧқәеи уҳәа Зурик  дналга-аалганы идырбеит. Ииашоуп, Зурик Москва дыҟеижьҭеи шықәсык иазынаҧшуа иҵуан, аха Москва абара аамҭа имазма? Иара дызҿыз аҵара акәын. Убри азоуп Машеи Зурики актәи акурс шаахырҩаҵәҟьаз, Аҧсныҟа изымааз, мамзар, уа иаангылараны иҟазма? Абас, Зурик Москва ҧыҭк анидырба ашьҭахь, ааҧхьара ахьрымаз Гәдоуҭаҟа иааит. Ара ишааз еиҧш, ҷыдала дара рзы ачара аҽҳәара аиҭеит Миша. Миша ҽҳәарас иаиҭазгьы хымш роуп. Миша дызлаз игәылацәеи изааигәаӡаз  иуацәеи еизганы, хымш рышьҭахь, ацә шьны ачара иуит. Абас игәылацәеи иуацәеи идирбеит иҷкәын ианхәеи, ианхәа лаҳәшьеи. Дариеи Дашеи ара рыҧсы шьаны, Москваҟа ианца, харак имгакәа, Миша  иҧшәмеи иареи Москваҟа инарыҧхьеит. Урҭгьы Миша иҟаиҵаз инаҿыҧшны, ишрылшоз ала, ргәылацәеи ирзааигәаз рҭынхацәеи рҩызцәеи адкыланы, пату ақәҵаны ачара рзыруит. Уи нахыс, арҭ аҩҭаацәарак, ҭаацәаракны иҟоушәа пату еиқәырҵо, иеиҭанеиааиуа, иҟалеит. Адунеи аҿы, абзирақәа иҟоу иреиҕьны иҧхьаӡоуп иеилибакааны, пату еиқәҵаны, аибабара. Урҭ арҭ аҭаацәарақәа рыбжьара иҟалеит.

Ҩажәеи быжьбатәи ахы

Марҭа лчара уны  ианалга, аҽны мнаркны, лыбаҩ дацәымаашьакәа аус аура далагеит. Ачара адырҩаҽны, агәылацәа дрыдгыланы, амаҵ луан. Ачанахқәеи амҳаҵәқәеи, аҵәцқәеи реидкылареи, рыӡәӡәареи уҳәа рҿы. Урҭ ракәын, усгьы, ачара ашьҭахь раҧхьа иҟаҵатәны агәылацәеи аҧшәмацәеи ирымаз. Урҭ зегьы еидкыланы, иӡәӡәаны ианыҟарҵа, изҭарҵақәоз аиашьыкьқәа ирҭаҵаны, инаганы кәакьҭак аҿы идыргылеит. Ақәчагақәеи, атәарҭақәеи, аҵаргылақәеи, ақәыршәқәеи анықәыргоз иахьырыгӡан, ашьҭаҵарҭахь аҷкәынцәа амашьына инақәырҵан, ирыманы ицеит. Уи аҽны, уаҳа иахьымӡеит Марҭеи агәылцәеи. Қьаадқәаки баҩқәаки уҳәа агәара иқәыжьқәаз реиҳарак дрыцқьахьазаргьы, макьана, ишахәҭоу иеиҧш, агәара рыцқьамызт.
«Иахьа ҳазхьымӡаз уаҵәы иҟаҳҵап», – рҳәан агәылацәа аҩныҟа ицеит. Адырҩаҽны, иахьа ҳазхьымӡо иҟоузеи? Амра аныҩхашлалак, ҳааип, – рҳәан иааҧсаны иахьыҟаз аҟнытә, агәылацәа заа изымааит. Урҭ анааи,  Марҭа агәара кеи-кеиуа иҟалҵахьан. Ари агәылацәа уамашәа ирбеит. «Наидеи Алхаси рразҟы иакит, урҭ збауаз, аашьара зқәымыз ауаҩы дроуит», – рҳәеит. Аҽшьразы зыҽкназҳаз Наида исықәшәаз сақәымшәакәа сҽысшьыргьы баша ҳлыбжьаӡ ҳцон сыҷкәынгьы саргьы», – ҳәа гәаныла илҳәон. Убас Марҭа зынӡа лыбаҩ дацәаашьомызт. Аибашьра ашьҭахь, ахныҟәгаразы, Аҧсны иқәынхоз зегьы реиҧш, ларгьы аџьабаа лхыиалырбеит. Атачка аашьҭыхны, ршәыр ирымаз Ҧсоу  иганы илҭиуан. Дара ирымаз ашәыр ҭины даналга, ашьҭахьгьы ашәыр аахәаны илҭиуан.  Абас, гәаҟрала мацара. лҭаацәа еиқәлырхеит, аамҭа цәгьа иалылгеит.
Маҷ-маҷла, Аҧсны иқәынхо ажәлар зегьы реиҧш, ари аҭаацәарагьы абзиарахь амҩа иқәлеит. Наидеи Алхаси  атәанчахәы роуа иалагеит. Уи абарызхоз ари аҭаацәара? Убри аҟнытә, Марҭа аус шылуц илуан. Игәырҕьаҵәа иҟан Наидеи Алхаси, нас урҭ ирзааигәаз ауааи. Алхас гәырҿыхагас ашәҟәыҧхьара шьҭихит. Аха иабаҟоу, уи дзыҧхьаша ашәҟәқәа? Иара  ихатәы библиотека имамызт. Ашкол данҭаз дзыҧхьалоз арҵага шәҟәқәа ракәын. Акык ҩбак асахьаркыратә шәҟәқәа имақәаз дрыҧхьеит. Аибашьра аан, абиблиотекақәа зегьы дырҳәит, шәҟәык ахьааигашаз библиотекакгьы аус ауамызт. Изааигәаз игәылацәеи, иҭынхацәеи, иҩызцәеи ирымақәаз ашәҟәқәа изааргон. Иара акгьы бжьамыжьӡакәа дрыҧхьон. Марҭа ашәыр лҭиразы Ҧсоуҟа данцоз, илхашәалоз аҧарақәа рыла, рыфатәи ашәҟәқәеи аахәаны иаалгалон. Рыфатә аахәаны ирзаалгалоз аҵкьысгьы, Алхас игәы иаахәон. Марҭа ашәҟәқәа аахәаны иахьизаалгалоз, Алхас игәы иаахәаны ашәҟәқәа дрыҧхьон. Усҟан иара гәамҵра  иқәаша-мықәша иааиуамызт, еснагь игәалаҟазаара бзиан. Алхас ашәҟәы данаҧхьоз Наидагьы Марҭагьы рыгәқәа ҭынчын. Иара дырҧырхагамкәа, ихы ибон, игәы иханаршҭуан.
Усҟан Наидеи Марҭеи еиҳа рхы иацхраауан, ирыхәашаз ҟарҵон.
Алхас ашәҟәқәа ирацәаны дахьрыҧхьоз иабзоураны, алитература агьама хаа имаз икит. «Ашәҟәқәа зыҩуа, иҩуа иҟазҵазеи, урҭ мгәаҭа иҭыргама?» – иҳәан иаргьы аҩраҿы иҽҧишәо далагеит. Раҧхьа иҩқәоз, знык–ҩынтә данрыҧхьалак, иҧыжәжәаны, икеиҧсалон. Марҭа иуҩқәаз сарҧхьа ҳәа даниҳәалак, Илирбомызт. Ус ишааиуаз, иҩқәоз иара игәаҧхо далагеит, рыҧжәарагьы дааҟәыҵит. Ииҩқәоз зегьы азеиҧш тетрадқәа ирынҵаны иҵәахуан. Уи иҩуан: ажәеираалақәа, ажәабжьқәа, аочеркқәа. Аҵыхәтәан, Алхас иҩқәоз Марҭа даирҧхьо далагеит. Алхас иҩқәоз Марҭа илгәаҧхон. Ҩнак Марҭа Алхас ус иалҳәеит:
– Алхас, абарҭ иуҩқәо ааидкыланы шәҟәык ҭҳажьып, ҳәарада, рҭыжьра иаҧсоушәа збоит сара.
– Марҭа, саргьы усшәа избоит, акыргьы сзхәыцхьеит, аха излаҭҳажьуеи? Сара ашәҟәыҩцәа реидгыла салаӡам. Ашәҟәыҩцәа реидгыла иалоугьы рышәҟәқәа рызҭыжьуам, ахә шәаны иҭзыжьуа ракәымзар.
–Ахәгьы ҳшәап, ишәатәызар. Уара уаалаган еиқәыршәа, абҕьыц цқьаҿы, иахҩааланы иҟаҵа, нас аҭыжьраҿы сара суцхраауеит.
–Бара бсыцхрааны иҟабҵои?
–Уара ириашаны ианаахуҩаалалак, сагьы саҧхьаны, акык-ҩбак иуцәыбжьахаз агхақәа сыриашоит. Акьыҧхьҩы дыҧшааны илсыркьыҧхьуеит. Аредактори акорректори ирыҭаны аҭыжьра иазыҟарҵартә иҟасҵоит. Нас ахә ҳшәар,  иҭҳажьуеит.
–Уи аҭыжьраз ишәатәу ахә рацәахашт. Ҳца ҳџьықәреи ааҭыхны ааҭыхны, илаганы, иаҳфалап ҳәа быҟоу. Ҳамгәахәгьы ааҳхәо, ашәҟәгьы ҭҳажьуа, ҳара ҳаиҧш иҟоу рзы даара иуадаҩуп.
–Егьа иуадаҩзаргьы, уи ҳара иҳалшоит, Алхас акгьы хьаас иумкын.
–Бзиоуп, Марҭа, – иҳәан Алхас дазыразхеит Марҭа илҳәаз.
Алхаси Марҭеи иеибырҳәаз Наида илалҳәеит. Наида лакәзар, Алхаси Марҭеи раҵкьысгьы лгәы иаахәаны илыдылкылеит, ари илаҳаз ажәабжь. Ауха, русқәа ирымақәаз иаарылганы, рхәы  ҟаҵаны акранырфоз Наида лгәы иахәаны, иаацәырылгеит:
– Алхас, уан дукәыхшоуп, иаҳшәо аҧара хьаас иҟоумҵан, Марҭеи сареи адгьыл иҵазар, иҭаҳхуеит аҧара иахшәаатәу. Харак имгакәа уара ашәҟәы еиқәыршәаны Марҭа илыҭ, уи илылшоит ушәҟәы аҭыжьра.
– Ибзиоуп, сан, – иҳәеит Алхас дгәырҕьаҵәа.
Ҭаацәаныла илатәаны, ишырҳәоз еиҧш, адырҩаҽныҵәҟьа, Алхас иҩымҭақәа ааганы ирҭан, реилыргара дналагеит.
Егьырҭ иҩымҭақәа даарҟәаҵын, ажәеинраалақәа зынқәаз азеиҧш тетрадқәа аацәырганы, Алхас акәырҷыжь днаныртәаланы, встол хәыҷы иаҧхьа инаддыргылеит. Иара уа дтәаны, дмыццакӡакәа иажәеинраалақәа рыхҩаалара даҿын. Ҩажәамш раҟара аус аниуы, ашьҭахь, ишаанагара иҟаз шәҟәык еиқәиршәан Марҭа иналиҭеит. Марҭа иааимылхын, днахәаҧшит.
Усҟан, Марҭа днылҿаҧшын, Алхас ус иҳәеит.
– Марҭа, аҭыжьырҭахь ираҳҭаанӡа, аамҭа азыҧшааны, баҧхьар сҭахын.
– Ибзиоуп, Алхас, саҧхьоит. Исылшо ала, схы сеигӡом. Сара сеиҳагьы уара аҧсшәа уҵон, аха ус егьа иҟазаргьы, гха змауа уаҩы дыҟам. Акы, ҩба гха сыриашаргьы акыр иаҧсоуп. Ҳара иаҳцәаанхогьы аредактори акорректори ыҟоуп, урҭгьы идыриашап, – лҳәан иааимылхын, ариашараз илгеит Марҭа.
Ҽынла урҭ рыриашара аамҭа лызҭоудаз?Уахынла мацара акәын ианлыриашоз. Ариашара даналга. Иааидкыланы папкак инагәылаҵаны, Аҟаәҟа илгеит.
Аҟәа дахьҩеиз, илдыруадаз, Марҭа? Дышиашаз, «Акьыҧхь аҩнаҿы» иналган ашә аартны дахьыныҩнашылаз. Раҧхьа иаалҧылаз дыниазҵаит:
–Саҭамыз, аха адиректор икабанет абаҟоу?
–Шәышиашоу, аҩбатәи аихагылаҿы шәҩыхәноит, нас арыҕьарахь ала шәҿынашәхоит. «Адкыларҭа» ҳәа ашә иануп. Уа шәныҩналар,  арыҕьарахь ала адиректор иҭыҧ ауп, арымарахь аҭыжьыҩцәа рҭыҧ. 
–Даара иҭабуп, лҳәан Марҭа дзызҵааз ахаҵа дивсны лҿыналхеит. Дышнеиуаз, аҩбатәи аихагыла дыҩхалан, арыҕьарахь ала лҿыналхеит. Уи дышнеиуаз, уаанӡа ишлаҳахьаз еиҧш, «Адкыларҭа» ҳәа ахьаныз, ашә днадгылеит. Марҭа ашә днас-насын, иаалыртит. Уа зықәра маҷыз ӡҕабк дтәан, ақьаадқәа иеилырхуа. Уи аӡҕаб афырҳәа, дҩагылеит.
– Ишәҭахыдаз? – лҳәеит лара.
Марҭа «адиректор» ҳәа иахьаныз днахәаҧшит, нас лхысга нацәа «адиректор» ҳәа иахьаныз ашә инақәылкын:
–Ари иҭыҧ аҿы дыҟоума? – лҳәеит.
–Ааи, дыҟоуп.
–Иара ида аӡәыр ыҟоума? – деиҭаҵаахт Марҭа.
–Мап, иара ида аӡәгьы дыҟам. Дҭацәуп. Шәлеи. Марҭа ашә днас–насын, иаартны длыҩналеит.
–Мшыбзиақәа, слеир ҟалома?
–Бзиала шәаабеит, шәлеи, – иҳәан дҩагылеит. Марҭа дышиашаз, адиректор иаҧхьа днеины, днагылан:
–Шәтәа, шәызгылоузеи, – иҳәеит.
Иара длатәеит, Марҭа дахьтәашаз аҭыҧ лырбо:
–Шәтәа , сышәзыӡырҩуеит, – иҳәеит адиректор.
–Иҭабуп сгылазаит. Сара шәҟәык ҭсыжьыр сҭахын, иҟалозар, – лҳәеит Марҭа дышгылаз.
–Ишҧаҟмлои, иҟалоит. Уи ауми абзиа.
Исырбеи, арахь анапҩымҭақәа, – иҳәан адиректор инапы наирххеит. Усҟан, лара илкыз апакет аҭыхра даҿын анапҩымҭақәа. Анапҩымҭақәа апакет ишааҭылгаз еиҧш, адиректор инилыркит. Адиректор анапылаҩырақәа аалымхуа, ус иҳәеит:
– Бтәа, бызгылоузеи?
– Мап, сгылазааит, – лҳәан Марҭа дымтәеит.
Адиректор раҧхьатәи абҕьыц аахихын, днаҧхьеит. Нас егьырҭ абҕьыцқәа еихыршәшәо, дныргәылаҧшит.
– Сзыҧхьаз сгәаҧхеит. Ари ажәеинраала бзиоуп. Егьырҭгьы убас ибзиазар акәхап. Аиаша басҳәоит, сара зегь реиҳа исгәаҧхаз, ицқьаны, иҧшӡаны. Иахьҩу ауп. Аҩымҭа бзиақәа ҩны, арахь рҩымҭақәа узеилымкаауа, еилахәапашьаны иаазгақәо шаҟаҩы ыҟада? Уи аган ахь ала, ибзиоуп, иҽеим узҳәом.
Ҳацәымшәакәа акьыҧхьраз иҳадаҳкылоит, иаҳкьыҧхьуеит. Нас аус злоу аредактор иоуп. Ианаҳкьыҧхьлак, ашьҭахь, аредактор даҧхьоит. Иаҧсазар, аккоректор лыла ириашаны ашәҟәы ҭыҵуеит. Амала, ахә шәатәхоит. Аҧыхьа ишыҟаз еиҧш, амала ашәҟәы анҭыҵлак, ахә ҳәа агонорар автор иауа иҟам. Анцәа иҳәозар, уигьы мышкы иҟалап ҳәа ҳгәыҕуеит. Шәара ижәдыруа аӡәыр ыҟазар, шәхала иалшәхыргьы ҟалоит аредактори  акорректори. Уи шәара шәахәаҧш, ҳара ҳашәҧырхагам.
–Мап. Ус ара аӡәгьы дсыздырӡуам. Шәара ишәҭаху далшәх, сара сзыҳәан зегь акоуп, иалшәхлак. Сара исҭаху ашәҟәы аҭыҵроуп.
–Ус акәзар бзиоуп. Ашәҟәы ҭыҵ, иҭымҵ, раҧхьа икьыҧхьтәуп. Акьыҧхьҩы ҳаалырҧхьап.
–Аиеи.
Адиректор ателефон аашьҭихын:
–Саида, аранӡа бааишь, – иҳәеит адиректор.
Нас Марҭа лахь днаҧшын, дналазҵаит:
–Быҩуеижьҭеи акыр ҵоу?
– Сара сакәӡам арҭ зҩыз, – лҳәан дааҧхашьеит Марҭа.
–Нас изҩыда?
Марҭа еиҳагьы дааҧхашьан, дҟаҧшьӡа дҩеибакит. «Арҭ зҩыз сыҧшәма иоуп» – ҳәа лзымҳәеит. Аха иара еиликааит изҩыз лыҧшәма шиакәыз.
–Быҧшәма иакәзар ҟалап, арҭ зҩыз, ус ауми, – иҳәан адиректор Марҭа днылҿаҧшит. Убасҟан Марҭа дыҧхашьа–ҧхаҵо, лхы ларҟәны ишылкыз, иаалырҵысын:
–Ааи, – лҳәеит.
–Иара даар акәын, ҳәарада. Ус еиҳа ииашан.
–Иара даауа дыҟам, акәырҷыжь дақәтәоуп.
–Уи шҧа, ишьапқәа хҵәоума?
–Ааи, ишьапқәа рыҩбагьы хҵәоуп.
–Уу, рыцҳа, – иҳәеит адиректор, дшимбацгьы даарыцҳаишьан. Адунеи ианихааит, урҭ аҧхамшьақәа иаҳзырузеи, Дара рхгьы иамеигӡеит, ҳаргьы иаҳмеигӡеит, ҳаҷкәынцәа ҭахеит, аха рыҧсадгьыл еиқәдырхеит. Дара роуп зыҷкәынцәа башаҵәҟьа иҭахаз. Рыҷкәынцәагьы ҭахеит, Аҧсынгьы рцәыӡит.
–Уи ауми.
–Ус акәзар, бара бакәхап дызбо. Ахаҵа атачка даныртәаланы ибарагьы мариам.
Ахәыҷқәа иҵегь иныхәыҷқәаз иани сареи ҳакәын дызбоз. Ҳәарас иаҭахузеи, усҟан еиҳа аџьабаа аабон. Уажәы, ахәыҷқәа анрызҳа, еиҭакны даабоит. Насгьы даныҩуа, еиҳа игәалаҟазаара бзиоуп, ибара  мариоуп.
–Уи иашоуп, уа сбықәҳашаҭуп. Уажәы ишәҟәы ҭыҵыр, еиҳагьы ибара мариахоит, игәалаҟазаара анбзиалак.
–Иҭыҵыр. Аха…
–Ҳара ҳицхраауеит.
         – Иҭабуп иахьышәҳәаз.
–Хәыҷқәас ишәымда?
–Ҧшьҩык ҳамоуп, аха урҭ макьана ихәыҷқәоуп.
– Ихәыҷымкәа изызҳахьада? Аҷкәынцәеи аӡҕабцәеи иҟада?
– Хҩык аҷкәынцәеи, аӡҕаби.
–Анцәа иџьшьоуп, анцәа изиҳәара шәыҟоуп, – иҳәеит адиректор, уаанӡа иҽеимыз игәалаҟазаара акыр иааиҕьханы.
–Иҭабуп, – лҳәеит лара.
Адиректор аҭел дыззасыз Саида дааит. Уи Марҭа даныналыхәаҧш, лхы аалырҵысын аҧсшәа лалҳәеит. Марҭагьы уи аҭакс лхы аалырҵыит.
–Саида, абри аҭыҧҳа, лыҧшәма дыбжоуп, аибашьраан, ишьапқәа рыҩбагьы ицәыӡит. Ажәеинраалақәа иҩуеит. Сара раҧхьа иахаз ажәеинраала саҧхьеит. Даара исгәаҧхеит. Ицқьаны, иҧшӡаны, иҩуп.ибзеилымкаауа ҳәа ажәак ыҟам сара стәала. Ҳицхраап ҳаиқәырхаҩ, иара ихаҭыҧан сара сбыҳәоит иаарласны, абарҭ ажәеинраалақәа бкьыҧхьырц. Нас аредактор ииҳәо аабап.
–Ибзиоуп, ус шәара ианышәҭахха, сара, уажәы, акьыҧхьра сызҿу сааҟәыҵны, абри акьыҧхьра сналагоит, лҳәан апакет иҭаҵаны адиректор иаҧхьа иахьықәыз иаақәылхын лҿыналхоны еиҧш, адиректор аредактор ҳәа дызҿыз ашә ааиртын, дааҩнашылт. Аҧсшәақәа аареиҳәеит рыхҩыкгьы. Адиректор иакәын итәаны иҩагылаз, егьырҭ аҭыҧҳацәа усгьы игылан.
–Утәа, – иҳәеит иааиз аредактор, рыҩџьагьы рнапқәа анааимырх ашьҭахь. Длатәеит адиректор, иааиз аредакторгьы, аскам даахан, длатәеит. Данылатәа ашьҭахь, адиректор дацәажәан:
–Абри аҭыҧҳа жәеинраалақәак аалгеит. Урҭ макьана ишкьыҧхьымгьы. Акы, ҩҩба раҟара аарылхны унрыҧхьеи, изеиҧшрақәоу убап. Сара раҧхьа иахаз ажәеинраала саҧхьеит, даарагьы исгәаҧхеит. Сара стәала егьырҭгьы бзиақәоуп ҳәа сгәы иаанагоит. Ус анакәха, иҭыжьтәхоит, – иҳәан иааирҽхәеит. Саида илкыз апакет лыманы дцаанӡа аредактор иаалымихит.  Ицқьаӡа, иҧшӡаӡа, иҩын. Уи игәы иаахәаны, даацәажәеит аредактор.
Икьыҧхьны уаҧхьозар аҵкьыс еиҕьны иҩуп. Афырҧҳәыс бара, – иҳәан аредактор аҧхьара дналагеит. Уи хәбаҟа–фбаҟа бҕьыц данрыҧхьа, даангылан, адиректор ихы наиқәикын даацәажәеит:
– Иҧшӡаны аҩра адагьы, агхақәагьы рымаӡам. Дара ажәеинраалақәа ракәзар, урҭгьы даара исгәаҧхеит. Ҳәарада, аҭыжьра иаҧсоуп, хымҧада, иҭҳажьуеит, – иҳәеит аредакторгьы.
–Уаргьы сара исҳәаз ауп иуҳәо. Ибзиоуп, ажәеинраалақәа. Бара ушьҭа бымҧшыкәа икьыҧхь, – иҳәан  адиректор, Саида ихы лықәкны даацәажәеит. Саида ажәеинраалақәа зҭаз апакет аақәылхын, аредактор дзыҧхьақәазгьы нарыдкыланы илгеит. Марҭагьы Саида дандәықәла, длышьҭаланы дындәылҵит. 
Арҭ аҳәсахәыҷқәа анындәылҵ, аҧсшәақәа ааибырҳәан, даргьы неидыҵит.
Саида лусурҭахь днеит. Марҭа «Акьыҧхь аҩны» аҩбатәи аихагыла ахьтә дыллыбаан, Гәоуҭаҟа ицоз автобусқәа раанҿасырҭахь лҿыналхеит. Уа даннеи, рацәак даанымхакәа, Ҧсоу ицоз автобус ааин, лқытахь излабжьалоз архәара аҿынӡа даанагеит. Уаантәи, дара рқыҭахь ицоз, машьына ласык лықәшәан далацеит. Марҭа  аҩны даннеи, дахьыҟаз, илбаз–илаҳаз, акгьы аанмыжьӡакәа, ахәыҷы-аду зегьы лҭаацәа иралҳәеит.
Изалҳәаз зегьы гәахәарала ирыдыркылеит.
– Уажәоуп банцаз, ас ирласны аашьас иҟабҵеи? – лҳәеит Наида, Марҭа ас ирласны дахьааз уамашәа ибаны.
–Узгақәои, уаазгақәои рыла уманшәалахар, ус ауми, лҳәеит Марҭа ланхәа дахьлыҽхәаз, лгәы иаахәаны. Марҭа Аҟәантә иаалгаз ажәабжь аҭаацәа ргәы шьҭнахит, ргәалақәа рханаршҭит, хәыҷгьы-дугьы зегьы русқәа ҩнапыкала иднаркит. Алхас дгәырҕьаҵәа дҟалеит. Уи ишьапқәа рзы агәала имаз иханаршҭит. Ишьапқәа рыҩбагь, еибганы имазар, ас дымгәырҕьар ҟаларын, уажәы, дышгәырҕьо еиҧш. Уи ирҿиаратә усура ашә ҟьаҟьаӡа иаатит. Иҭаацәа ақьаади аҩыгақәа рылеи деиҵадмырхеит, егьа иҭахызаргьы изааргеит. Иара ииҩуа, иаҧсаны ишҭыҵуа, анидыр, ҽышәала аҩра далагеит. Уажәы,  иара ииҩқәаз аҧахьатәиқәа раҵкьыс еиҕьушәа акәын ишибоз. Егьа умҳәан, ан даными. Наида рыҷкәын дицәшәон, мацхә атәара изеицәахар ҳәа. Уи дилабжьо абас лҳәалон: «Нан, сыҷкәын, маҷк аҟара ухы пату ақәҵала. Амцхә аҧхьареи аҩреи узеицәоуп» – ҳәа. Аха иара иуӡуамызт, дшаҧхьац, даҧхьон, дышҩыц дыҩуан.
Ҿык иҭыҵуа, ҿык иҭало мацара, ари ажәабжь аӡбахә шааиуаз, ақыҭа ахада Тыӡыр илымҳа инҭасит. Тыӡыр Алхас ишәҟәы ҭыҵраны иҟоуп ҳәа аниаҳа, Алхас иҭаацәа раҵкьысгьы игәы иаахәеит. Избанзар, уи идыруан, Алхас ашәҟәқәа рыҧхьара данрылага, заҟа иҭаацәа ахақәиҭра риҭоз. Уажәы ажәеинраалақәа рыҩра далагазар, зынӡак иҭаацәа дырҧырхагхом, иҽырҟәикуеит.. уи дара русқәа ирыхьнагӡон.
Тыӡыр игәы иаахәаз, длеины Алхаси уи иҭаацәеи ирыдимныҳәаларц илымшеит. Ианиаҳаз аҽныҵәҟьа, иусура ашьҭахь, Тыӡыр аҩныҟа дымцаӡакәа, дышиашаз, Алхас игәараҭа дынҭалеит. Раҧхьа Тыӡыр лылаҧш дааҵашәеит Наида.
–Унан, сикәыхшааит, иааиуа дыжәбо? – лҳәан Наида тыӡӡыр диҧыларц лҿыналхеит. Ари лыбжьы аазаҳаз, Марҭагьы дындәылҵит. Тыӡыргьы даргьы агәара агәҭаны иааиқәшәеит.
–Бзиала уаабеит, нан, уабаҳзаанагеи, – лҳәан Наида Тыӡыр даагәыдылкылеит. Наида Тыӡыр аҧсшәа аниалҳәа ашьҭахь, Марҭа деихаччо, Тыӡыр иахь лҿыналхеит. Марҭа Тыӡыр иахь днеиуазшәа аниба, иара дналҧылан лхы дагәӡын аҧсшәа леиҳәеит.
–Ажәабжь бзиак саҳан, сгәы иаахәан, ишәыдысныҳәаларц сааит, – иҳәеит Тыӡыр Наидеи Марҭеи аҧсшәа анреиҳәа ашьҭахь
–Иарбан ажәабжьу иуаҳаз? – лҳәан Наида Тыӡыр диазҵааит, Алхас ишәҟәы аҭыҵра лхахьы иаамгаӡакәа
–Алхас ажәеинраалақәа рыҩра далагеит. Ишәҟәы ҭыҵраны иҟоуп ҳәа саҳаит. Уи еиҕьу иарбан иҟоу? Ишәыдысныҳәалоит, – иҳәан даҽа зныкгьы Тыӡыр аҧсшәа реиҳәеит Наидагьы Марҭагьы.
–Нан, арахь улеи, – лҳәан Тыӡыр иаҧхьа дгыланы лҿыналхеит Наида.Наида данлеи ашьҭахь, Тыӡыр Марҭа ихы налықәикын:
–Марҭа, бара блеи сҳәаӡом, – иҳәан Тыӡыр Наида длышьҭаланы иҿынеихеит.
–Ус шәҳәар ҟалома? – лҳәан Марҭа Тыӡыр ишьҭахь дгыланы, лҿыналхеит. Иахьлеиз Алхас итачка дантәаланы, шәҟәык даҧхьон. Алхас Тыӡыр даниба, игәы иаахәан, наҟ–ааҟ, инапқәа ныҵаргыланы, ихы шьҭыхны, дҽеихеит, аха уахь дзыҩаӡозма? Тыӡыр длаҟәын, Алхас иҽынихажьны, аҧсшәа иеиҳәеит даагәыдкыланы.
– Алхас, иудысныҳәалоит, алитературатә мҩа узнылаз. Ақәҿиара дуқәа уауааит. Арҿиаратә гәахәара иумоу хьшәашәара ақәымлааит, ишәҭааит, икакаҷааит, ҳулаҩхәааит. Аҧсны афырхаҵа ҳәа ухьӡ шырҳәо еиҧш, алитератураҿгьы ухьӡ рҳәо анцәа ҳазшаз иҟаиҵаит. Амала, сара издырыр, Марҭа автобусқәа рыла дсышьҭуамызт. Сара машьынала дызгон, ма лара дымшьҭӡакәа сара иганы ирысҭон Алхас иажәеинраалақәа. Уи маҷк аҟара сгәы иалсит, аха Марҭа гәыбҕан сызлыҭом. Наида сышбызгәааз аргама ибасҳәоит, – иҳәеит Тыӡып дыччо.
–Сукәыхшааит, нан, ирацәаны агәхьаа уаҳмыргахьеи, амаҷ азы узлырааҧсозеи? Дымҩеицт сҳәоны, афырҳәа дааит, – лҳәеит Наида
–Ус бымҳәан, ус. Уи азы уаҳа Марҭа агәара дҭыҵыр ҟалаӡом. Сара схы иадысҵоит ари ашәҟәазы, ацара-аарақәа сара избап. Марҭа, акьыҧхьҩы акьыҧхьра санбалгои, зылҳәаз? – иҳәеит Тыӡыр Марҭа лахь дынхьаҧшны.
–Мызкы аҟара дагар ҟалап, – лҳәеит Марҭа.
–Уи сара избап, мап анышәҳәагьы сгәы иалсуеит, – иҳәеит Тыӡыр.
Алхаси Тыӡыри иеицәажәо иштәаз, Марҭа абысҭа уны, ачанахқәа ирынҵаны, астол инықәлыргылеит.
–Нан, Тыӡыр, уааи, астол ахь, – лҳәан Наида Тыӡыр астол ахь даалыҧхьеит. Наидагьы Марҭагьы иеицхырааны, Алхас дҩышьҭырхын, ахчбаба зықәны астол иадгылаз аскам днаганы, днықәдыртәеит. Наида алагьан аалган, Алхас инаимҵалыргылан, инапқәа илырӡәӡәеит.
–Уаргьы ара унапқәа ӡәӡәа, нан,  – лҳәеит Наида Тыӡыр изы. Уи Марҭа иааҧхалшьеит, аха ишҧалуаз?
– Ишҧасмыӡәӡәои, ара?, – иҳәан Тыӡыр, Алхас инапқәа ахьиӡәӡәаз, иаргьы инапқәа ааиӡәӡәеит. Нас илеидтәаланы, рыҩџьагьы акреицырфеит. Усгьы арыжәтә ржәӡомызт. Акранырфа ашьҭахьгьы, акраамҭа еидтәаланы, еицәажәон Алхаси Тыӡыри.
– Ишысҳәаз ауп. Алхас ишәҟәы аҭыжьразы ацара–аара аҭахны иҟалозар, сара сыҟоуп, даҽаӡәы шәишьҭамлан. Марҭагьы автобусқәа рыла дшәымшьҭын. – иҳәан Тыӡыр, ҭаацәала аҧсшәа аараҳәаны дцеит. Тыӡыр Алхас иҭаацәеи иареи зегьы ишраҳауаз иреиҳәар иҭахын ашәҟәы ахә ахымшәаакәа аҭыжьра шигәиҭоу, адепутат ила. Аха уи иӡбахә цәыримгеит рыҩны дахьынӡаҟаз.уи игәы иҭаз аацәырганы, аҭаацәа зегьы ишраҳауаз иҳәар, заҟа ргәы иаахәарызеи, изаҳауаз, аха изимҳәаз ауп. Иҳәаны изынамгӡар, еиҳа еицәан. Избанзар, ииҳәаз акгьы алымҵыр ргәы иалсыр алшон. Тыӡыр Алхас игәара данынҭыҵ инаркны, уи акәын игәы иҭаз, уи акәын гәыҵхас имаз, аха издыруамызт ҳәашьас иаиҭашаз. Ҳәарада, араион ахада иаҳәатәын, уи иамҳәакәа ҟалашьа амамызт. Аха иара ихала иеиҳәар еиҕьу, ма адепутат иирҳәар еиҕьу. Абри азҵаара ӡбатәыс Тыӡыр иаҧхьа иаақәгылеит. Аҩны длеиаанӡа Тыӡыр абри акәын иихәыцуаз. Аха акгьы изалымхит. Ауха дахьиазгьы, абри дазхәыцун. Аҵыхәтәан иӡбеит рдепутат иаҳәаны, рыҩџьагьы иеицны, араион ахада иҿы инеины иарҳәарц, Аҧсны Аџьынџьтәылатә еибашьраан, фырхаҵала иеибашьуаз зыҩшьапык змыху, Аҧсны афырхаҵа ҳәа ахьӡ змоу, иара иҧшәмагьы дивагыланы дшеибашьуаз, Леон иорден шланашьоу. Аҟәа ажәылара аан дара шракәу, ҳаибашьцәа амҩа рзаазыртыз. Аибашьра ашьҭахь, арҭ аҩџьа рыҧсҭазаара шеиларҵаз, аҭаацәара бзиа, аҭаацәара ҧшӡа, шаҧырҵаз. Хҩык аҧацәеи аҧҳаи шырааӡо. Алхас сыбжоуп ҳәа дымтәаӡакәа аҩра дшалагаз, ишәҟәы ҭыҵраны ишыҟоу, аха ахә ашәараҿы дшеилахоу, ацхыраара шиҭаху. Аҳәынҭқарра  идгыларц аҳәара ҟаиҵарц.
Абри аҿы даангылеит Тыӡыр.
Адырҩаҽныҵәҟьа илықәыршәны, рдепутат Денис Мыхәтал иҿы длеит. Тыӡыр игәы иҭаз зегьы аахтны, Денис иҿы иҳәеит.
–Ҳара ҳхада илшо зегь шыҟаиҵо, агәра згоит, – иҳәан Тыӡыр ииҳәаз дақәшаҳаҭхеит Денис. Уи изы абас агәцаракра ахьимоу азгьы аџьшьара ду ииҭеит.
–Иҭабуп, Денис, абри ҳзыҟаҵар, ицхыраара дун, ари аҭаацәа рзы, џьоукы–џьоукы «рфырхаҵарақәа» реиҧш акәымкәа. Алхас иҧшәма Марҭеи  иареи иаҧсаҵәҟьаны аҳәынҭқарратә ҳамҭақәа рымоуп. Дара роуп изыбзоуроу, Аҟәаҟа амҩа аартра, Аҟәа агара.
–Иаадыруеит Тыӡыр, уи ззымдыруа, Аҧсны ахы–аҵыхәа аӡәгьы дыҟамзар ҟалап. Уи адагьы Марҭа лыгәаҕьра згәаҕьхьада? Дыҟоума, ажәлар рҳәамҭақәа рҿы, алитератураҿы, аҧсҭазаараҿы? Ҳәарада, мап. Зыҩшьапык амху адагьы, аҭаацәара бзиа аҧҵаны, агәараҭа ахәыҷқәа рышьҭыбжь ҭыҩуа иҟазҵаз аҧсуа ҧҳәызба,  адунеи зегьы дахырҵәатәуп. Уи илыхәҭоу аҳамҭа макьана иҟаӡам. Лыҧшәма Алхас иакәзар, игәы мшьҭӡакәа, дыҩуа, дҟалазар, уи гәырҕьароуп, ицхраатәуп. Ҳхада мап ҳцәикып ҳәа сыҟам, уаала, араанӡа сана, иаҳҳәап. Тыӡыри Дениси абас реицәажәара ашьҭахь, рыҩџьагьы иеицны араион ахада иахь рҿынархеит. Минуҭқәак рышьҭахь, араиан ахадеи, Тыӡыри, Дениси еицәажәо еидтәалан. Урҭ реицәажәара ахырқәшамҭаз араион ахада Валера Лагәсҭан-иҧа даацәажәан:
–Алхас иҧшәма Марҭеи иареи, Аҧсны ахы–аҵыхәа иззымдыруада? ашәҟәы ахә ашәара сара исылшоит. Уи азы аӡәгьы акгьы ахиҳәаауам, аха ипатууп. Аҭел сизасуеит апрезидент, – иҳәан атрубка аашьҭихын, апрезидент аҭел дизасит. Апрезиденти иареи акыр ианеицәажәа ашьҭахь,  атрубка нықәиҵан:
–Ҳапрезидентгьы дазыразуп, ашәҟәҭыжьырҭа ашьшьот ахь аҧара наргоит. Уара иууалу ашәҟәы анҭыҵлак, аагароуп, – иҳәан Валера Тыӡыр днеиҿаҧшит. Тыӡыр даагәырҕьеит. Ас ишыҟалоз, идыруазар, Тыӡыр Алхас иҿы даныҟаз, имҳәозхи аха… Уи уадаҩым уажәгьы иҳәап. Тыӡыр игәы хәыҭ-хыҭуеит. Алхас ишәҟәы хәыда-ҧсада аҭыҵра, амҵәыжәҩақәа инаҭазшәа ибоит. Знык Алхас иҿы днеины, иҟоу наиаҳәаны, Алхаси иҭаацәеи ргәалаҟазаара шьҭихырц дыццакуеит.
–Ушьҭа сара сцап. Даара иҭабуп ҳәа шәасҳәоит. Алхас ишәҟәы аҭыҵра иадгылаз, – иҳәан аҧсшәа аараҳәаны. Араион ахада икабинет дныҩныҵны иҿынеихеит Тыӡыр. Алхас иҭаацәеи иареи ирамҳәаӡакәа, адырҩаҽны шьыжьымҭан даныҩагыла, акы днацҳаны, имашьына аус ааирун, Тыӡыр Аҟәаҟа ихы рханы иҿынеихеит. Шьыбжьон ааиаанӡа Аҟәа дҩеит. Дышиашаз «Акьыҧхь аҩны» аҿы днеин адиректор ишә днадгылеит. џьоукы рцәажәабжьқәа ааҩуан, аха «егьаҩы  ыҟазаргьы, сара ақыҭантәи сааит, уаҵәгьы сзаауам,санаа, сыззааз ҳәаны сцап», – иҳәан ашә  днас-насын иааиртит. Еизарак рымазаап, сахьбаауаз, ааигәахәын, Тыӡыр дахьцара изымдыруа даақәхеит.
–Улеи, улеи, – иҳәеит адиректор. Тыӡыр иҽааиҧсахын, длыҩнашылеит. Раҧхьа алеира азин изҭаз, «даҧшәымоуп», – ааигәахәын, инапы ааимихит. Нас аӡәаӡәала, дыҩрылалан, зегьы рнапқәа аарымихын, дааины аҧшәма дааидгылеит.
–Алхас ишәҟәазы акәын сзааз. Иҭыҵуеит ҳәа агәра ганы ҳаҟоуп, ус акәу?
–Ааи, ус ауп. Уажәы, абра уанааҩналоз, ҳаизара ҳаалгеит. Абарҭ иубо рхатәгәаҧхарала ирыӡбеит Алхас ишәҟәы амала иҭрыжьырц. Избанзар, уи иҭоурых дууп. Уи дара иеилыркааит.
–Ус ҟалашьас иаиузеи?– дҵааит Тыӡыр.
–Ҟалашьас иаиуеи, доусы рааҧсара ахәқәа ргара мап ацәкны, иаанрыжьуеит. Зегьы ҩагыланы доусы рааҧсара ахәқәа мап шацәыркуа ала ражәақәа анырҳәа, «сара соума, нас мап зкуа», – саргьы аорганизациа иазаанхаз аҧара мап ацәыскит. Уаҵәы ашәҟәы аҭыжьра нап аҳаркуеит, ҩажәа ҩажәеихәба мшы рышьҭахь иҭыжьны иалгоит. Нас аҩныҟа ижәгоит, уаҳа ус шәымам. Ашәҟәҭыжьырҭа адиректор ас аниҳәа, Тыӡыр уамашәа ибаны, даагәырҕьан, ус иҳәеит:
– Иацы, ашьыбжьон еиҧш, араион жәлар реизара адепутати сареи ҳаицны, араион ахада иҿы ҳнеины, ҳиҳәеит. Уи апрезидент иахь аҭел дасит.апрезидент дазыразхеит. Алхас  ишәҟәы аҭыжьра иаго аҧара аҳәынҭқарра иашәарц.
–Иуҳәо закәи, иҳәан «Акьыҧхь аҩны» адиректор уамашәа ибеит. Апрезидент иахь аҭел дасит. Урҭ акыр еицәажәон. Реицәажәара ашьҭахь, «уаргьы улатәа№, – иҳәан Тыӡыр длаиртәеит адиректор.
–Шәааӡырҩы, апрезидент ииҳәаз шәасҳәоит, – иҳәан «Акьыҧхь аҩны» адиректор иажәа ааркьаҿны ус иҳәеит:
– «Ари ашәҟәыаҭыжьразы, Аҧсны аҳәынҭқарра ахә ашәарц сара изгәаҕьит. Уажәы.  шәара аизара ҟаҵаны, ахә ашәара шәхахьы ижәгазар, ҭабуп ҳәа ахҳәааны, сгәаран шәысҭоит, шәара шәхарџь ала иҭшәыжь, сара исҳәазгьы мап ахысҳәааӡуам, даҽа шәҟәык еиқәиршәааит, уаҳа ҩны имазар, уаҳа ҩны имамзар, иҩааит. Уи аҭыжьразы ишәатәу. Шәара «шәышьот» ахь иахьаҵәҟьа ииазгоит».
Арҭ апрезидент иажәақәа, изҳәозгьы, иазыӡырҩуазгьы, дара ргәы иаахәеит, ирыдырныҳәалеит. Ашәҟәҭыжьырҭа «Акьыҧхь аҩны»  аусуцәа ирыӡбаз, рыӡбеит, ус шыҟало Тыӡыр агәра идыргеит. Апрезидент иажәагьы шынеигӡо, усгьы идыруп. Адиректор иҳәеит, «Алхас уаҳа акыр ҩны имазар. Еиқәыршәаны иааигарц, ара иҟоу ашәҟәы шааҭыҵлак еиҧш, иааигогьы аҭыжьра ишалаго.
«Акьыҧхь аҩны»  адиректор иажәақәа зегьы ргәы иаахәаны иазыӡырҩит. Зегь реиҳа игәы иахәеит Тыӡыр. Тыӡыр  иҭел аномер ииҭеит «Акьыҧхь аҩны» адиректор, Алхас  ишәҟәы анҭыҵлак, адырра ииҭарц. Нас «абзиара шәзыҟалааит», – иҳәан зегьы аҧсшәақәа нареиҳәан Тыӡыр дындәылҵны дцеит. Ауха Тыӡыр Алхас игәараҭа дгәырҕьаҵәа дынҭалеит. Уи иреиҳәеит, Алхас ишәҟәазы дахьнеиз, дахьааиз, лыҵшәас иауз, иаарласны ишәҟәы шҭыҵуа, Даҽакы еиқәыршәаны ириҭар, уигьы, шҭрыжьуа.
«Аҽҳәара змоу ирласны иааиуеит» – ҳәа ажәлар ирҳәо иашоуп. «Акьыҧхь аҩны» аҟынтә,  Тыӡыр аҭел изасит, Алхас ишәҟәы ҭыҵит, дааины игарц.
Тыӡыр адырра аниоу, адырҩаҽныҵәҟьа Аҟәа «Акьыҧхь аҩны» аҿы дҩеит Тыӡыр, ашәҟәы автор Алхаси иҧшәмеи иманы. Тыӡыри Марҭеи, еицхырааны, Алхас акәырҷыжь дшақәтәаз, амашьына дылбаарган, ицхрааны, аҩбатәи аихагылаҿы дҩаргеит. «Акьыҧхь аҩны» аусуцәа зегьы иҧыланы аҧсшәа иарҳәеит, идырныҳәалеит Алхас раҧхьатәи ишәҟәы иҭыҵыз. «Акьыҧхь аҩны» аусзуҩцәа зегьы инапы аҵаҩны ашәҟәқәа риҭеит.
Аҩбатәи ишәҟәазы иааигаз иажәеинраала ҿыцқәагьы акьыҧхьразы ириҭеит. Уи ашәҟәгьы харак имгакәа ишҭрыжьуа иарҳәеит. Алхас игәырҕьара ҳәаак амамызт. Алхас игәырҕьара ицеиҩыршон Тыӡыргьы Марҭагьы. «Акьыҧхь аҩны» аусҩҩцәа аҧсшәа раҳәаны, ателедырраҭарахь ицеит. Ателедырраҭарала ирыларҳәарц. Урҭ мап ахымҳәӡаакәа ирыдыркылеит. Уаантәи иаақәгьежьны аҩныҟа иааит. Тыӡыр Алхас иҩны дыҟан Аҧсуа телехәаҧшра иалгаанӡа. Аҧсуа телехәаҧшра ишналагаз еиҧш ирҳәеит Алхас раҧхьатәи ишәҟәы шҭыҵыз, иара ибиографиа инарҭбааны инацҵаны. Аҧсуа дырраҭара ишаалгаз еиҧш, Тыӡыр аҩныҟа дцеит. Амҩа дахьықәыз, ихәыцуан ашәҟәы апрезинтациа азҵаара. Ауха ателехәаҧшрала Алхас ишәҟәы шҭыҵыз анырҳәа изаҳаз агәылацәа ааины, Алхас идырныҳәалон, ианцоз. Инапы аҵаҩны, ашәҟәқәа риҭон.
Хымшҟа анҵы, Тыӡыр Алхас иҿы дааит. Аҭаацәа зегьы ишраҳауаз ус иҳәеит:
–Ашкол арҵаҩцәа рыцыҧхьаӡа ашәҟәқәа раҳҭап иҳацхраарц апрезинтациа аҟаҵараз. Уи акәхеит, Тыӡыр ишиҳәаз еиҧш, адырҩаҽны Тыӡыр дааин, Алхаси Марҭеи иманы ашкол ахь дцеит. Арҵаҩцәа зегьы ҳамҭас ириҭеит ишәҟәы, инапы аҵаҩны.
Иара убас, инапы аҵаҩны ишәҟәқәа риҭеит, уи аҽны иқәшәаз иқыҭа уаа аӡәырҩы. Тыӡыр ашкол адиректори, акласси, акласс нҭыҵтәи аусқәа реиҿкааҩи дынрацәажәан ашәҟәы апрезинтациа аныҟарҵо аҽҳәара арҭеит. Уи ҽҳәарас иаман мызкы. Ари аамҭа иалагӡаны, аҧсуа бызшәеи алитературеирырҵаҩы, Алхас ишәҟәы иазкны ажәахә бзиа ҩны иҟалҵеит. Аҵаҩцәа Алхас иажәеинраалақәа ҿырҳәала иддырҵеит. Аҽҳәара иамаз иахмырҧакәа еиҿыркааит ашәҟә ҿыц автор иҧылара. Убри аиҧылара, убас, ибзианы имҩаҧыргеит, избалак, игәы иаахәартә еиҧш. Алхас ишәҟәы  ҳамҭас изиҭақәаз рахьтә ирацәаҩуп иахцәажәақәаз. Тыӡыр иқәгылара аан, ҷыдала дазааҭгылеит ашәҟәы аҭыҵра аҭоурых. Ари аҧхьаҩцәа ргәы иаахәеит.
«Акьыҧхь аҩны»  аусзуҳәцәа рыбзоурала автор ишәҟәы ҭыҵзар, аҩбатәи ишәҟәы араион ахадеи апрезиденти ишҭрыжьуа ала ажәа рҳәазар, ахҧатәи ишәҟәы иаҧхьаҩцәа рыҟәрышьқәа еилаҧсаны, иҭрыжьырц рыӡбеит. Хымҧада. Ишәҟәы шҭрыжьуа агәра идыргеит автор. Аамҭа нахыга–аахыго акәымкәа, автор иҧылара аҽныҵәҟьа иалырхит аҧара ылзхшаз ауаа. Урҭ адырҩаҽныҵәҟьа аҧара алхра иалагарц рыӡбеит. Агәра гоуп, урҭ ражәа ишамеижьо. Абас ашәҟәы автори аҧхьаҩцәеи реиҧылара гәырҕьарыла имҩаҧысит. Ашәҟәы ахә ҳаракны иршьеит аҧхьаҩцәа. Ари автор қәыҧш ирҿиара мҩа аршәҭкакаҷразы, аҵак ду аманы имҩаҧысит.
Уи нахыс ари агәараҭа иамаз агәырҕьара, иҵегь аҽарҭбааит.
Алхас иани иареи аҽшьра ахықә ишықәгылаз, аҧсҭазаара ргәаҳәо иҟалеит.
Алхас инапы злеикыз арҿиаратә ус игәацҧыҳәаны даҿын. Наида лакәзар лгәырҕьара ҳәаак амамызт, мҵәыжәҩада дыҧрыртә дыҟан. Аҧсҭазаара, ҧсҭазаароуп, ари адунеи ҧшӡа, еснагь аӡәы иоуам. Ирыцҳароу ауаҩы дышқәыҧшу, инарцәымҩа иқәлаз иоуп. Наида лықәра акыр инеины, лгәы бзиа, лхы бзиа дшыҟаз, лгәы лҽанӡамкәа, лыҧсҭазаара далҵит. 
 Адышшлараҿы, Алхас дзынтәалаз акәырҷыжь, адышшылаҩцәа рыгәҭаны игылан. Иханы жьрацәрала иеиҳабацәаз гылан. Урҭ рыгәҭаны дгылан Захар. Алхас иҵыхәахь игылан, иара иаҵкьыс, жьра – цәрала иеиҵаз, изааигәаз ауаа. Урҭ ирлагылан. Аҳәса аазгаша, хҩык – Алхас иҷкәынцәа. «Нанду», «нанду» ҳәа длаҕырӡышо, акәыба дадтәалан Алхас иҧҳа. Уи лҧа хәыҷы аҵәыуацәа иҟарҵоз ҟаҵо, ауаа дрылан.
Ашьаҧаҿы, аҧсуаа рҿы ишаҧу еиҧш, иҟан афара-ажәра. Аиҳабацәа ахьтәаз, дрылатәаны, «алекциа» даҧхьон, аамҭала, ари ақыҭантәи ашкол аҿы акласси-акласс, нҭыҵтәи аусурақәа реиҿкааҩыс аус зуаз, нас иаҟәыҵны ицаз, ари аҧсра аҧхьа, мышқәак ҵуаны иааз Кәаз. Уи, усҟантәи аамҭазы, араиком аҩбатәи маӡаныҟәгаҩыс иамаз Гьелашвили Биӡико иҧҳа дигазаарын, Аҧсны далҵны џьара дыҟан. Уи дахьыҟаҵәҟьаз здырхуада? Уи аҧсраҿы саргьы сыҟан. Ауаа изларҳәоз ала, Кәаз быжьҩык ахшара, драбын. Аха рыцҳарас иҟалаз, рхатәы бызшәеи, аурыс бызшәеи рызҳәомызт, «иҿаҳацәан» урҭ рзы. Дара злацәажәоз ақырҭуа бызшәа акәын.






















































