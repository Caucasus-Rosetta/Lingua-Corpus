Ермолаи Аџьынџьал ишәҟәы «Апофеоз вандализма» азы агәаанагара

Ермолаи!
Ушәҟәы хәыҷы (шәҟәы дук иазымкуа аҟара зҳәо) санаԥхьа: «Ҳаи, Анцәа иџьшьоуп, Анцәа ииныҳәаша, сҩыза иалихит сгәы иалаз аҵәымыӷ», – сҳәеит.
Уи атема гәыҭшьаага, уаргьы, даҽа џьоукгьы алацәажәахьан, ирыҩхьан, аха уажәы уара убас иуҩит, даара иазааигәахеит германиатәи  афашизм ҟәыбаса ианырга асовет уаа, ауаатәыҩса ираӷацәаз, Гитлер ивагылаз, итҟәаны рус Ниуренберг ианырыӡбоз, СССР апрокурор хада Руденко, ахарадҵара рыҭаны дышцәажәоз еиԥшҵәҟьа, ақырҭуа фашист Аԥсуа архиви, Аԥсуа институти шырблыз, изырблыз, рхаҭақәа зусҭцәаз, ацәгьара бааԥс дзырҟаҵаз, ирыхәҭаны иҟаҵатәу, зегьрыла ишьақәырӷәӷәаны,  унзавамло иуҩит.
Схырхәаны иҭабуп ҳәа ласҳәоит С. Џьергени-аԥҳа, аҵарауаҩ ушәҟәы азы аԥхьажәа ахьылҩыз. Уи зысҳәо, илыҩуа ибзианы идырны, инарҵауланы иҭҵааны иахьылҩыз азыҳәан мацара акәӡам. Даараӡа акыр аҵанакуеит аԥхьажәа зҩыз, раԥхьаӡатәи Аԥсны Ахада,иаамҭазтәи ҳҳәынҭқарра ашьаҭаркҩы иԥҳәыс, иарӷьажәҩа ахьлакәу.
Идыру усуп, ажәа зҳәаз ииҳәаз аҵкысгьы иаҳа амч амоуп изҳәаз дызусҭоу. Агәра ганы сыҟоуп, ақырҭуа фашист-нацистцәа иҟарҵаз ацәгьоура ианалацәажәо, ушәҟәы хымԥада апрокурор далацәажәароуп. С. Џьергьениа илҩыз аԥхьажәаҿы иану лажәақәа – Владислав иажәақәа роуп, дахьымӡакәа, изымҩыкәа иаанхаз роуп.
Иҵегьы инеиҵыхны, ҳәарада, алацәажәара ахәҭоуп ушәҟәы. Изхысҳәаауа, ажәаԥҟа: «Аҭакәажә ацуҭа хьаас илыман, лара аӡәгьы хьаас дрымамызт» ҳәа убасеиԥш, схатәы хьаа сымоуп сгәахәын, сышәҟәы ароман «Ахамышҭыхә» аҟны уамак саламцәажәеит. Ушәҟәаҿы иану,  ишуҩыз иаазгоит: «Абхазы дошли до такого умопомрачения, что они не только играют в футбол отрубленными головами грузин».
Автомат шьхәала, схы иасны, сыхдырра сцәыӡны, ашьа сылахь, сӡамҩақәа  ирхьыкәкәо, ашьамҭлаҳәқәа сышьаҵаны, амаиор-агыруа, аҵхабжьон, Џьабо Иоселиани дахьтәаз снеиган:
– Ҳара ҳхәыҷқәа рхы хҵәаны ампыл иасуеит аԥсуаа, аԥсуа хәыҷқәа сзымԥшааит, аха абар дахьыҟоу аԥсуа ҭаҳмада, Арӡынба иарӷьажәҩа ихы хҵәаны, Очамчыра иаанханы иҟоу аԥсуаа ишырбо, ихы ампыл еиԥш ҳалахәмаруеит, – иҳәеит Џьабо ихы иқәкны.
Иахьынӡасылшоз сҽаарҭынчны:
– Шәара шәнапаҿы саныҟала сшимшьуа агәра згахьеит, сгәы сырҭынчхьеит, убри аҟнытә, схы ахьхышәҵәо хьаас исымам, – сҳәеит.
Агәылшьап ашәарах кагәаны ианафо, иҵәуоит. Џьабо Иоселиани, аҵәыуара ацымхәрас, иргызмалны дԥышәарччон, изхара данԥышәырчча:
– Батоно Џьума, ари агыруа-маиор ииҳәаз иахуҳәаауеи? – ҳәа дсазҵааит.
– Уи афақт смаҳац, исымбаӡац, убри азыҳәан ииҳәо агәра сызгом. Шәара,  шәызегьы агәра ганы шәыҟазар,  аҳәаанхыҵтәи атележурналистцәа сыцны ҳцап, ҳнеип убри аҿаасҭа ахьыҟалаз аҭыԥ аҟны, ҳнеины ашаҳаҭцәа ҳразҵааны аиашаҵәҟьа рҳәар, сара ажәа шәысҭоит ателеаппарат аанкыланы исҳәоит абарҭ ажәақәа:
– «Аԥсуаа, шәара шәзыҳәан ижәбоит сшыҟоу, шәара шәзыҳәан сшьа самеигӡеит, сыԥсҭазаара шәыхҭнысҵеит. Шәара шәуаау џьысшьон, шәара  аԥсҭазаара шәаԥсам, ақырҭцәа шәахьыршьуа шәықәнагоит. Ари нахыс шәааигәара снеиуам, саԥсуарагьы зынӡаск икасыжьуеит».
Ицәыҵаччоз Џьабо  Иоселиани:
– Ииҳәаз шәмаҳаи, иареи сареи ҳхала ҳааныжь, – иҳәеит.
Ҳхала ҳанаанха:
– Ашәҟәыҩҩы, батоно Џьума, ахәыҷы ихы хызҵәаз аԥсуаа шәакәӡам, иҟазҵаз агырқәа-дебильниқәа роуп. Уара угәы рҭынчны, ухала акамера уахьҭакыз уахь уца.
–  Иҭабуп, сеиқәурхеит. Аамҭак суҭар,  аказы суазҵаауеит. Даахынҳәны имаҭ напқәа сыжәҩа инықәҵаны:
– Узсазҵаарц иуҭахузеи?
– Ишәгәаламшәои, уажәраанӡагьы ҳанеицәажәоз, шәара ишәасҳәеит, аԥсуа аҳкәажә  лыҷкәын Баграт, Гәрандыхә лԥа, иаҳзеиԥшны аҳцәас дҟаҳҵеит. Уи исҳәаз, ииашаҵәҟьоуп анысҳәа, шәара:
– Гәрандух даԥсуан,  лыҷкәын Баграт дқырҭуан,  шәҳәеит. Ашьҭахь исашәҳәеит, Гәрандух даԥсуан, лыҷкәынгьы даԥсуан ҳәа. Шәара шәҵарауаҩуп, шәышәҟәыҩҩуп   шәқырҭуоуп,  исашәҳәаз шәара ишәыӡбоу, мамзаргьы иишаҵәҟьоума?
– Ииашаҵәҟьоуп.
– Ииашаҵәҟьазар, шәажәа шьақәзырӷәӷәо адокумент ыҟоума?
– Иҟоуп. Иҵәахуп, ҳәынҭқарратә маӡоуп. Убри азыҳәаноуп, Гәрандухи Баграти Бедиа ауахәамаҿы ақыҭантәи иааганы, уаҟа анышә изамардаз. Баграт иабԥса Қырҭтәыла джуп. Ауахәама зыргылаз Баграт иоуп, иан данԥсы анышә данамарда ауахәама лхаиргылеит, иргыланы даналга: «Саргьы  санԥслак сани саби рганаҿы сышәжы» – иҳәеит, урҭқәа зегьы здыруеит аха исҳәар, еиҳарак изҩыр сыршьуеит, уара иуасҳәар уаргьы иуҩыр уаргьы уршьуеит, иҳәеит.
– Ажәа усҭоит, ишысымҳәо, ишызмыҩуа. Абри аҟара ҳаҭыр сықәҵаны шәахьтәаз иҭабуп, аха исзеилымкаауа, аҟарс акамера аҿы сҭакны сызумоуи?
– Аҽада! Алымҳа ду! Шеви… иуам. Дзакә уаҩу сара издыруеит. Акарцер дҭабааит! – иҳәеит, – Аҽада иуам. Исылшо зегьы ҟасҵоит, ашықәс ҿыц уҭаацәа ирыдуныҳәаларц.
Икабинет ҭбааҭыцә ашә аартны иасыркаанӡа, ажәҩанахь инапы неирхан, урыс бызшәала: «Боже! До чего дожили!Самых верных, самых близких, мы убиваем! Прости Боже!», - иҳәеит ԥасеиԥш уажәгьы урыс бызшәала.

Џьума Аҳәба
8.07.2015 ш.

