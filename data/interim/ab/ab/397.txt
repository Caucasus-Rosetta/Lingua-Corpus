Марина Џьопуа-ԥҳа
Ажәеинраала ҿыцқәа

Ашьыжь ақыҭаҿ

Скасы ԥшӡа ахьхысшьыз агәашәаҿ ихшьуп, 
Сҽага ахьынсыжьыз ауҭраҿ иԥшуп.
Шьыжьуп макьана, аӡаӡа кашуп,
Ажәҩан ашҵа  шәахәала ишәуп.

Санырба иаразнак еизеит акәтқәа,
Ирдыруеит рыфатә шсымоу ирхиа.
Сҩымсаг ахькасыршәыз ашәшьыраҿ ишьҭоуп,
Ашҭа еиужьраҿ аԥсасатә рацәоуп.

Наҟ ахкаарахь ажәқәа ҟаауеит,
Аҳәра иаҟәыҵны аҳәарақәа ԥшуеит.
Ашьи-ашьи еиқәҵо акамбашь,
Имыццакӡакәа иаадгылт агәашә.

Аҟәарҭқәа ҟәыҭ-ҟәыҭҳәа амитә дырҿиоит,
 Акәҷаргьы ҷырҷыруа жәабжьк рҳәоит.
Ашәишәиқәа гәеигәеиуа аԥшыц рыҟәшәоит,
Арбаӷь ҟарҟаруеит, акәатақәа аршәоит.

Амца еихәласҵеит аԥацхаҿ шьыжьы,
Архышьна ихысшьит исырхиаз ахьуарӡы.
Аҭаацәа иаарлас шьыжьхьа рҿаҵатәуп,
Ашә сырмазеихьеит, аилаџь утәуп.




Шәысзыԥшыз

Слыхәҭа сыман ага сцап,
Амшынҿықәынӡа снаӡап.
Уа мшынӡыла слыхәҭа рҭәны,
Арахь сдәықәлан сыццакны.

Шәара араҟа шәысзыԥшыз,
Хыхь шәмыхьын, шәгәы разыз.
Шәтәан алакә ссирқәа шәҳәала,
Слыхәҭа икылсуам, сыгәра жәга!


*** 
Уахазаҵәык, уахазаҵәык
Схала саанхеит саразаҵәык.
Цәашьызаҵәык, цәашьызаҵәык,
Схаҿы иаркуп цәашьызаҵәык.

Ӡыркәизаҵәык, ӡыркәизаҵәык,
Суада иҩнаԥрит ӡыркәизаҵәык.
Арҵузаҵәык, арҵузаҵәык,
Ашәа аҳәоит арҵузаҵәык.

Аамҭа аанҿаст џьаразаҵәык,
Џьаразаҵәык, џьаразаҵәык.
Иаҳәац аҳәоит асааҭзаҵәык
Асааҭзаҵәык, асааҭзаҵәык.

Уахазаҵәык, уахазаҵәык,
Сзаҵәны саанхеит саразаҵәык.
Аӡәызаҵәык, аӡәызаҵәык,
Ҳаӷоу дынхоит ихалазаҵәык.


*** 

Ааԥынра саҵашьшь изжәит,
Сашьит схыхәхәала.
Сгәаҵаҿ сцәаныррақәа шәҭит,
Сызрылҵрымашь схала.

Ашьхақәа рхылԥа ӡыҭит,
Амра ианыцәхала.
Абнаҿ  адәыкрынқәа шәҭит,
Ианырныр аԥхара.

Ааԥын сшашьыц еиԥш сашьуп,
Сдәықәуп сара схала.
Зцәаныррақәа хтыз аӡә дыԥшуп,
Уа ахәыԥшӡаҿы, ихала.


Ашьхыци ашәҭыци

Ааԥынраказ, баҳча ԥшӡакаҿ,
Ашәҭыц аблақәа хнатит.
Амра ашәахәақәа анырын,
Ссиршәа иԥшӡаны ишәҭит.

Ашьхыц фҩыла уи иаразнак – 
Иаԥшааит, ирлас уахь иԥрит.
Абӷьыц иқәтәан ихәыҭ-хәыҭуа,
Ажәа ԥшӡақәа еиԥнашьит.

Абзиабара уа ихнахыз,
Ашәҭыц ахлахаҵ гьежьит.
Аԥшӡарақәа зегь ацәаатит,
Нас агәыҵәҟьагьы хнатит.

Ашьхыцгьы ззыԥшыз уи акәын,
Инаԥрын агәы инҭатәеит.
Хаара-бзаарас иалоу алхны
Иажәуеит, ашәҭ агәы иҭаҳәуеит.

Нас гәырҭәыла ианча ашьҭахь,
Иԥырны иахьааз ицеит.
Шьа злаӡамкәа иаанхаз ашәҭыц,
Зеиқәымхаӡеит, иканӡеит.



Зԥа дҭахаз аб иажәа

Уара уҟаз, сызкәыхшаша,
Сыҷкәын, сгәыӷырҭа,
Угәы кылжәоуп, еиқәырхашьа,
Умаӡам уажәшьҭа.

Увараҿ уҩыза дгәаҟуеит,
Ихәра даара иӷәӷәоуп.
Дсыман сдәықәлоит, далызгароуп,
Иԥсы макьана иҭоуп.

Аӷа ихымҩас сара исаҩсны,
Уара угәы ҵнаблааит.
Сыԥсы зҭозеи, сара рыцҳа,
Сымш лашьцеит, сыԥсааит.

Аха ари  арԥыс ашьа злыҵуа,
Ацхыраара иҭахуп.
Саҭоумҵан уахьынсыжьуа,
Далганы дгатәуп.

Уҟаз, сыҷкәын, сызкәыхшаша,
Ара тәымџьарам.
Дназгар ихәра ахьҿарҳәаша,
Нас схынҳәуеит, сыԥшуам.




Ашәҭқәа раҳҭынра

Ашәҭқәа раҳҭынра жәбахьоума?
Дара анышәҭуа шәрыниахьоума?
Рлакҭа ԥшӡақәа шәырҭаԥшхьоума?
Рыфҩы ирхылҵуа шәаҳахьоума?

Цыра-цыра ишәыҟәшәахьоума?
Шьыҵәра-шьыҵәра еизышәкхьоума?
Ааԥынроума, ма ԥхынроума?
Амра ахьышәахәа ацәкаԥсоума?

Шәакәабаама, ишәыхьнаршоума,
Ашәҭҟәшәара шәгәанарԥхоума?
Аҳаскьын иаҵәа қашәқашәоума?
Аԥарԥалыкьқәа хыхь  иӡсоума?

Аӡаӡа нықәбан ицахьоума?
Аҵар рашәа кадырҵәахьоума?
Ишәгәаԥхоума, ишәгәамԥхоума?
Ас аԥшӡара шәаршанхоума?



Нхыҵ-Кавказнтәи иааз аԥҳәыс лажәа

Сыҷкәын ихы зқәиҵаз атәылахь сааит, 
лҳәеит.
Уи адгьыл зеиԥшраҵәҟьо, ишыҟоу збеит, 
лҳәеит.
Ишссиру, ишхазыноу агәра згеит, 
лҳәеит.
Иқәынхо ажәлар зусҭцәоу еилсыргеит, 
лҳәеит.
Изеиԥшроу, ишынхо, ишцәажәо саҳаит, 
лҳәеит.
Аҵыхәтәан илбааидаз аҳауала счеит, 
лҳәеит.
Даарагь исыхәеит, сыԥсы снаршьеит, 
лҳәеит.
Ихьӡ ахаҳә ԥшьа иануп, избеит, 
лҳәеит.
Еиқәнархаз адгьыл ыҟоуп, ишәҭуеит 
лҳәеит.
Уи сара сзы акырӡа иаԥсоуп,
 лҳәеит.
Дыгәхьаазгар «Аԥсныҟа дцеит» сҳәалап 
лҳәеит.
Есышықәса сишьҭалан шәа шәахь саалап, 
лҳәеит.



Сусқәа шьҭоуп

Амҩа сықәуп скараха,
Ҳаит абааԥс, исараӡа!
Сымчқәа ус исымумхын,
Сшьамхы ҵары сыҵумхын!

Сусқәа шьҭоуп еилаҳәараҵас,
Рааигәа, рымԥахь сыҟаӡам.
Ус усмеихсын цәҟьараҵас,
Ахәра хәышәтәыха сымаӡам.

Схахә ашлыцқәа иалаԥсаз,
Сымбаӡоушәа сҽыҟасҵап.
Ахыхь сыхьуа салагар,
Сычҳарақәа цәырызгап.

Сусқәа шьҭоуп еилаҳәараҵас,
Ҳаит абааԥс, исараӡа!
Макьана аха сымаӡам,
Инагӡоу ускгьы сымаӡам.






