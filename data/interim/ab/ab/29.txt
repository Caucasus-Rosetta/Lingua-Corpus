ДЫРМИТ БЫҬӘБА

АРДИМОН
Аҭоурыхтә роман

Аҟәа
Аԥҳәынҭшәҟәҭыжьырҭа
2021

УДК 821.35
ББК 84(5Абх)6-44
Б 93

Быҭәба, Д. И.
Б 93 Ардимон : аҭоурыхтә роман / Дырмит Быҭәба. – Аҟәа:
Аԥҳәынҭ­шәҟәҭыжьырҭа, 2021. – 480 д.
г/р 978-5-122-25-05021

Д. Быҭәба иҭоурыхтә роман «Ардимон» идеиа хадас ишьҭнахуеит аԥсуа
жәлар рхеиқәырхаразы фырхаҵаралатәи реицгылара.
Аҩымҭа ибзианы ианыԥшуеит аҭоурыхтә еибафарақәа ирых­ҟьаны
аԥсуа жәларшьҭрақәа зынҟьоз – изынԥоз ахҭысқәа маҷымкәа.
Ароман еихшоуп ԥшь-хәҭакны. Аамҭас иаҵанакуеит XV–XVIII ашәы­
шықәсақәа рзы Аԥсны иаҭааны иҟаз аиталиан жәларшьҭра генуезаа
рхаантәи аиҿагылара­қәеи, иара убас, Гыртәыла аҭауадцәа Дадианаа
реимшьҭрақәеи Аԥсны аҭауадцәа – Чачааи реимак аи­башьрақәа
шахылҿиаауази.
Аҩымҭаҿы хадара ннакылоит аԥсуа жәлар рхеи­қәыр­харазы бжеи­ҳан
изҭанаргылоз акатаклизмқәа ирхылҿиаауаз ахҭысқәа.
Ароман злаҩу абызшәа цқьоуп, аԥхьаҩ ибзианы идикылартә еи­лыхха
иҟоуп.

УДК 821.35
ББК 84(5Абх)6-44

© Быҭәба, Д. И., 2021
© Аԥҳәынҭшәҟәҭыжьырҭа, 2021

Дасу иԥсҭазаара инапы
иакуп, иахьирхо ауп аус злоу…
Аӡынреи ааԥынреи шеицрыхоз мацара, еидӷьызкылазшәа
ишааиуаз, ус амшқәа аԥхаррахь рхы рханы ааԥынрахь рҿа­
ны­нарха, уаанӡа ицәылакәаҳа иҟаз аԥсабара, ашьарахь
ахынҳәра иалагазшәа, илахҿыхӡа иааҟалеит. Есымшааира ала­
хьынҵацәгьа изацәымцакәа иааиуаз анхаҩыжәлар, сын­­тәатәи
ааԥынрагьы ргәы азышьҭхуа ҳәа иҟамызт, уаанӡа еиԥшҵәҟьа
еиӷьхашьак ҟалараны иахьыҟамыз азын, акы аҟаҵарагьы рацәак
рыгәқәа рзақәкуамызт. Ҟәбан инаркны Егрынӡа инхоз аԥсуа
жәларшьҭрақәа ианакәзаалакгьы ҭагылазаашьала еиԥшын, ла­
хьын­ҵак еицрыман, ргәырҩахьанҭақәа акны еицырхыргон.
Ааԥынра асакьаҳәамҭа ианааҭагыла, анаҟә ацәырҵра хҭа­
накит, убасҟан адгьыл аӷлҩа нахатәозшәа еилаҳантаха ашам­
ҭазшәа ихчылалоз, акраамҭа ахыҵшьа иақәымшәо, аҽыр­­ҟәыз­
ганы, ашьхадгьыл аԥсабара аԥшӡара узалымбаауа аҽахажьны
иаҵәахуан. Ҵаҟантәи уахьԥшуаз иузгәаҭомызт акәымзар, убри
аамҭаз, ԥҭацк зҵаршәмыз ажәҩан кеикеи иаҵ­лашаауаз амра
ашәахәа ԥхақәа адгьыл ашҟа ишаа­нашьҭуазгьы, анаҟә иза­
лымԥхакәа иахьыннакылоз, аҳауа аҿыхь­­шәа­шәаара уцәа иаа­
нырыртә еиԥшгьы уҟанаҵон.
Убарҭ амшқәа руаказ шьыжьнаҵы, агаҿа шыҟаз дҽыжә­
кьакьа ацара иаҿыз арԥыск, иаалырҟьаны уи аҽынгьы инхчылаз
анаҟә анааихьӡагьы, даанымгылакәа иаԥхьаҟа есааира анас­
кьара даҿын. Уахьихәаԥшуаз қәыԥшӡак иакәын иара, ҩажәи
хԥаҟа шықәса дырҭагылазар ҟаларын. Анаҟә дагәылышьшьы
дахьцоз, ҽеишәа ишимбозгьы, иҽы ахәда инапала ишьышьуа,
гәҽанызаарылаҵәҟьа днеиуан, лассы ишԥахымҵри ҳәа дгәыӷуа.
Ус, бӷацымкырак еиԥшха, иаалырҟьаны ҳацаҟьа мҩак дазкыл­
сызшәа аниба, акыр иааицәымыӷхеит, ашьха анаҟә анухьӡо
ихыҵаанӡа иахьуқәнакыз аҭыԥ уахымҵроуп ҳәа ирҳәоны иаҳа­
хьазгьы убри аамҭазы аҳаҷаҳәа ианааигәалашәа, ахьышәҭҳәа
дылҽыжәԥеит, аха даанымгылакәа иҽы аҿы ианкны, дызҿа­
нагалаз абахәра даҿысны иҿынеихеит. Амҩахәасҭа ацәаара
3

ибонаҵы анаскьара даҿын, аха цасҳәан амардагьы нҵәом,
арахь дахьааԥшыша ҭыԥ иашаракгьы дақәшәом. Иҽгьы иаргьы
џьара ибӷамларазы, ашьшьыҳәа дышнеиуаз, ус хыхьынӡа
данханагала, зегь раԥхьа илаԥш иныҵашәеит, анаҟә гагаҵас
иналибааз, баашк ацәаара еиқәараха, убасҟан аҟаԥыҳәагьы
идырит дызқәыз амҩа дшацәыхҟьаз аҟара.
Абааш иаҵакыз адәы иагьмаҷцәамызт, акыргьы иҟьаҟьа­ран,
иқәчыз анаҟә цқьа ишинамырбозгьы, ишҭыԥ ԥшӡаразгьы аагәеи­­
ҭеит, абаашгьы, инрыжьхьаз акы акәызшәа, уаҩԥсык дизад­
баломызт. Азныказы дааҭгыланы ԥыҭрак аҟарагьы днаԥшыааԥшуа дааӡырҩит, аха еиҭымха, қьаԥҭаҵас иууаӡа, бжьык
дәылмыҩӡо ахала ахы иахаанханы абахә ақәцәан изаҵәха
игылан. Шьҭа анаҟә хыҵаанӡа уеизгьы дааԥшыр акәын аҟнытә,
дныжьны хара имцалоз иҽы аауижьын, нас абааш дныҩнаԥшырц
еиқәыџьбараха иахьгылаз днаҵагылт, дахьынахьыԥшуа макьа­
нагьы ӷәӷәаӡак акәын иара. Иаркымкәа ус идыз ашә аартны
дныҩналан, дныҩнаԥшит, аха ԥсызхоу акы ҩнибаауам. Еиба­
кәеибаха, гәҿыӷьрак ҩнашьшьы, аҭеиҭԥш џьбара заҵәык
аҭынханы, бжьык дәылмыҩӡо иҭацәӡа иҟоуп. Анкьаӡа зны,
изыргылаз ҟазацәа шьахәқәак шракәыз мҩашьахуа, адашьма
зегьы еиҟарахәҵәаӡа хаҳәцәыла ичаԥан. Аиларшьышьы
мацарала иҟаҵаз, макьанагьы қәак зкылымсыцыз, ахыбгьы
уашә­шәырак џьара иамамкәа еибгахәҵәаӡа иҟан. Абыржәы
ирҭахханы ианыҟалагьы, зныкҟьара уаа зқьҩык инреиҳаны
иаднакылартә еиқәҟаца игылан. Ауада ҭбааҭыцәқәа, хылаԥш­
ҩык дамазшәа, ицқьашәқьаӡа иахьыҟазгьы ааџьеишьеит, иҟан
ҩнуҵ­ҟала еимадақәазгьы, аха егьырҭ реиҳарак абжьысырҭа
убжьысны уҩналар акәын. Абааш аҟаҵашьа гәахәас иҟаҵаны
дныҩнаԥшы-ааҩнаԥшуа дышнеиуаз, ус адгьыл иныҵҩызшәа,
иаалырҟьаны «ҟаҳы-ҟаҳы» ҳәа хаҵак иеимҳәабжьы џьарантә
иааҩныҩит. Абра аӡә дыҟоуп ҳәа иҟамыз арԥыс убри аамҭаз
адырдырҳәагьы ицәа наихыбзааит, убасҟан игәы аҭҳарааҭҳараҳәа аисшьагьы акыр иааццакит. Аимҳәабжьы ахьынтәигаз
цқьа еилиргаразы дааҭгыланы, илымҳа кыдҵа аӡырҩрагьы
дналагеит. Аҷытбжьы џьара иаагаргьы ауахәама ҭацә акаракараҳәа ишаныҩуа еиԥш, ус ҩаԥхьа хаҵак иеимҳәабжьы
ахәыз­хәызҳәа еиҭах иныҩныҩит. Иараби, абра абрагьк иҽы­
4

ҵәахны дыҟазар ҟалап ҳәа азнаказы усшәагьы иааигәахәт,
аха ашьҭахь цқьа дӡырҩны, уи иеимҳәабжьы ҭахәаҽӡа ишыҟаз
аниба, издыруада, абри цхыраарак зҭаху аӡәы иакәзаргьы
ҟалоит ҳәа, аҵыхәтәан абасгьы игәы инҭиҳәааит. Иӡырҩра
аанымкылакәа, гәҽанызаарыла ауадақәа дрыҩнаԥшы-аарыҩ­
наԥшуа дышнеиуаз, ус џьара дахьыныҩнашылаз илаԥш наиқә­
шәеит, цәырдаӷәык аҟны неихаркәа змамыз ҭаҳмада нарҳак
инапқәа еикәаԥсаны дшықәиаз. Ақәра дуӡӡа нызҵхьаз аӡә
иакәын иара. Иҭеиҭԥш злаҟаз ала, шьҭа уеизгьы шәышықәса
днархыҳәҳәахьазар ҟаларын, аха, абысҟак шниҵхьазгьы, џьыҟә­
рак имамкәа дышшәырӡа диан, ибла гәыҭбаақәа ҭа­шәашәаӡа,
игәышԥы инықәсуаз ижакьа ӡыш хьыдышьшьқәа аӡшәах
еиԥшха ишкәакәаӡа. Убасҵәҟьа ишкәакәаз маҭәак ишьамхы
ина­хысуа, уасцәа кьаҿк аҵаҵаны ишәын. Инапы ахьынаӡашаз
иханы икыдкнаҳалаз аса ду иарҵабыргуан, ари ауаҩ ианиааз
мықәшәатәык шиакәыз аҟара, аха уажәы уахьынаихәаԥш­
уаз зажәымҭаз иҭынхадахаз аӡәы диеиԥшханы акәын улаԥш
дшаахгылоз.
Илацәақәа еиқәԥсаны дахьықәиаз, аӡәы дшихагылаз аҟара
аҵыхәтәаны цәалашәарак иоузар акәхап, ашьҭахь ибла ааԥсақәа
аахтны, ихагылаз арԥыс ихы инаркны ишьапаҟынӡа лаԥшы
хьанҭала дааимидеит. Дшизымдрыз аҟара аниба, нас, утәа ҳәа
инапы наҟьаны инаиирбеит, уаҳа ԥсышәаҳәарак бжьамгалакәа.
Арԥысгьы акы мҳәакәа ацәардаӷәы ааигәашәа игылаз саҟәак
иҽнықәикит, неихаркәа змамыз аҭаҳмада има­лазаҵә абааш
дахьахыз оумашәа дбаны. Аԥсра аԥылара иҽазирхиозшәа
иқәиаз ауаҩы ааԥса ҩаԥхьа илацәақәа неиқәиԥсан, иԥсы аҭкаа­
ра хьанҭаны ибжьы наиргеит:
– Дад, уара уабанӡатәиу? Ауаа ирхашҭхьоу ари абааш ахь
уаазгеи?
– Уххь згеит, сара Далтәиуп! Агаҿахь сылбаарц сшаауаз
амҩан анаҟә ансыхьӡа, сымҩа сацәыхҟьаланы арахь сха­
нагалеит. Уаанӡа абра баашк ыҟоуп ҳәагьы сыҟамызт. Зхы
шьарда ннаҵыша, абри иахьа избартә сҟазҵазгьы анаҟә ауп.
– Ааи, ааи, уажәааны анаҟә адыруеит... Далтәыс узԥада, дад?
– Ерынба Раздан сиԥоуп, ухаҵкы.
5

– Ерынба Раздан, – инеиҭеиҳәеит аҭаҳмада, аха дани­
зымдыр деиҭаҵааит. – Уабду ихьӡыз, дад? Сара урҭ роуп
еиҳарак издыруа.
– Максимал ихьӡын, ухаҵкы.
– Абаак! Ҳаи, уԥсынҵры духааит, дад! Ерынба Максимал
имаҭа уоума исҭааз?! Уабдуи сареи ибзианы ҳаибадыруан,
аҭауад Пыта Чачба ихаан акырынтәгьы ҳаицеибашьқәахьан,
аха аибашьра анеилга уаҳа ҳаибамбеит умҳәозар… Дад, иара
дыҟоу, идунеи иԥсаххьоу?
– Уи сара сиаанӡагьы дыԥсхьан, ухаҵкы.
– Еҳ, сабиц, изакә уааузеи адунеи иаҩнаххьоу! – иҳәан
аҭаҳмада, убри аамҭаз иаашаҟьшаҟьаз ибла хьшәашәақәа еиҭах
инеихәлацәазшәа инеиқәԥсаны даақәыԥсычҳаит.
Ауада агәҭаҵәҟьа иҿыцәаахьаз, хәышҭаарамцак еиқәы­
хьшәа­шәаха иҟан. Аџьџьаҳәа иҟаз аҭаацәа рацәа ахызшәа аҽҳәа
азааигәа акыр иауз сқам лаҟәык гылан, акымкәа асаҟәақәагьы
еиԥхьытта аҽҳәа иҽҳәагылан, арыӷьарахьала ахаҳәҭӡы иава­
гылан акырӡа зхыҵуаз аџьлых еишәа дукгьы цәеиқәараӡа.
Агәабан ахаҭыԥан амшәцәа кәахьчак иҵаҵаны диоуп иара,
иеимаа ҵарԥалақәа злагылаз даҽа кәахьчакгьы иаԥхьаҵә­
ҟьа икаршәуп, акыр иҩазахахьаз аԥызацәа рышәхырԥакгьы
имаҟҿа­ҳәаранӡа ишьапахьала еиҵыхны иқәыршәуп. Ахышә
еи­царса аҟынтәи аԥша ннакыларц даҽа кәахьчакгьы хы­
хьынӡа инхьарҽны иадыршәылоуп, уантәи акәын иԥсадаха
иҩналашоз алашара ахьынтәааиуазгьы. Хылаԥшҩык димазшәа,
уахьынаԥшы-ааԥшуа ицқьакәакәараӡа еилырган, аҭӡыварақәа
рҟны ацәашьҭрақәа ирҭаргыланы иаркыз ацәашьқәа ԥшьаала
абылра иахьаҿыз, ирхылҵуаз асакәмалфҩы хааӡа иҩначын.
Аҭаҳмада дзыдиалаз аҭӡаҿы, иԥшӡаны изаҷыз агәышԥыхьчага
асаураҷ ахыхь иақәҵаны, гәыргәыл ссала иԥаз ашынӡаҳ
кәалӡмаҭәа лабак иҭарԥаны икыдкнаҳалан, ауарҳал ацынхәрас,
ауада рхиагас иҟазшәа.
– Оҳ, анаџьалбеит, анаџьалбеит, изакә уааузеи сааныжьны
нарцәыҟа ицахьоу! – даалҟьаны ус ибжьы еиҭанаиргеит, абас
зхиҳәааз узымдыруа. – Еҳ, сабиц, уқәлак дыҟамкәа умалазаҵә
уанаанхалак адунеи ухы ахубаауа уҟалозаап, дад! Аӡәы заанаҵ
6

дцоит, даҽаӡәы иқәлак дыҟамкәа акраамҭаӡа дынхоит, ҳазшаз
ҳашԥеишеи уҳәарауазеи, дад!
– Уххь згеит, сус злам сахьазҵаауа саҭамыз, аха еилыскаар
сҭахын умалазаҵә абааш узаху. Иабаҟоу уҭаацәа? Иабацеи
ухшара? – аҵыхәтәан абас аҳәара ааигәаӷьит арԥыс.
– Уаӷа дуаҭамзааит, иууазеи уамызҵаакәа... Дад, иухьӡузеи
уара?
– Аҭласҟан.
– Аԥсынҵры ду зауша Аҭласҟан, дад, – иҳәан аҭаҳмада,
еиҳа далҵызшәа ацәажәара дналагеит. – Сара исхызгахьоу
аҩыза ҳаӷоу ихигааит, уи аиҭаҳәарагьы акырӡа аҭахуп. Дад,
анкьа ҳара шьҭрала Ԥсҳәытәқәан. Сабдуцәа иреиуаз Ҭҳасоу
иакәзу, мамзаргьы Самԥал иакәзу, руаӡәк ашьҭахь нхара ҳәа
Гьанҵәышҟа дыиасит ҳәоуп сабду Џьармаҭ иҳәоны ишсаҳахьаз.
Ҳабацәа гәашақәа иахьынхозаалакгьы ишеибашьуаз мацара
имҩасит ҳәа ирҵабыргуан сабгьы. Иара саргьы, сыԥсы насых­
шәаанӡа, абџьар саҵазарц сшаны сыҟазаарын, дад.
– Усеиԥш иҟақәаз рацәаҩын, уххь згеит… Ааи, аха
саҭоумҵан сеиҭахьазҵаауа, избан ухалазаҵә узыҟоу?
– Схала сзыҟоу! – арԥыс иажәақәа иаргьы еиҭеиҳәан, нас
дагьаақәыԥсычҳаит аҭаҳмада. – Иаанӡа умнеиааит, сҭаацәа
зегьы нҵәахьеит, дад!.. Хәҩык ахшара рахьынтәи сыԥҳа Ҳаурхан
заҵәык дысзаанхеит. Аергьаа ран Рарира лыԥҳа Раҳаира
леиԥш дкаҷҷа-каԥхо изызҳахьаз, Ҳаурхан илышьҭанеиуаз
аҩбатәи сыԥҳа Дадаҳ ахәашбгагьы хаҵа дцахьан. Аха иазууеи,
дҿыц ҭацаны дшыҟаз, чарак аҟынтәи агәыла ҭыԥҳацәақәаки
лареи еицны ишаауаз, амҩан џьоукы нарыхьӡаны ирӷьычит.
Ашьҭахь, ауаа азкны акыргьы ҳрышьҭаҵааит, аха дызцқәазгьы
ларгьы гәырӡ-шашәаӡ илыбжьахәаша ибжьаӡит, ҭырқәцәақәак
ираадырхәазар акәхап, дад… Сԥацәа ракәзар, ҩыџьа аибашьра
иаҿынҵәагәышьеит. Агәыбжьанытә, Гьетагьир иакәзар, бзиа
иибоз аҭауад Пыта иԥҳа даҽаӡәы даницца, убри хьааганы,
аԥсуа мамлиукцәа иҽрылархәны Мысра деибашьуан ҳәа
ажәабжьқәак ҳаҳаит, аха уинахыс уаҳа ихабарк ыҟамкәа,
иахьа уажәраанӡагьы ибзырӡык ҳмаҳац. Асҟаҩык ахшара
зцәыӡыз ран разҟыцәгьагьы ари лзыхго дыҟазма, дук мырҵыкәа
7

ларгьы уахь дрызцеит. Абри абааш ашьҭахьҟала адәы аҵыхәан
лыҷкәынцәа рҳаҭгәынқәа рывараҿы анышә дамадагәышьоуп,
неиҭамҳәа... Аҳаҭгәынқәа, еҳ, анаџьалбеит, аҿҿаҳәа ицәажәо
сабацәа гәашақәа рҳаҭгәынқәа ахьыҟоу Гьанҵәышҟа имгакәа
сҭаацәа зегьы абра сааигәа рызқәаҭыԥ ылысхит!.. Ааԥын ҟәанда
ԥхеиԥхеиуа адгьыл аҽанаманадалак аԥсабара арҿыхоит, ҿыц
аԥсҭазаара алагазшәа игәазырҳагахоит, аха зегьы аамҭак-аамҭак
рымоуп, дад. Аҵлагьы уаҳа налымшо ианажәӡалак, аҵыхәтәан
ибажәханы еилаҳауеит. Саргьы уажәшьҭа убасшәа схы сыԥ­
хьаӡоит, сгәырҩа хьанҭақәа ирыхҟьаны сгәы уаҳа наламкәа
иахьак-уаҵәык ҳәа сыԥсы еихәлакшәа саанагозаргьы, шьҭа
избоит рацәак хара сышзымнеиуа. Зҽызшьуа аҵәыуара ихәҭам
ҳәа аҽныҵәҟьа дрымжуазҭгьы, шьҭа схы наҟ салгахьазаарын,
аха ишԥаҟасҵари, сыӡӷаби сымаҳәи раҳаҭыргьы сазхәыцуеит.
Иажәымҭаҽха иҟаиҵазеи ҳәа сзырҳәар сҭахым. Сыԥҳаи сымаҳәи
роуп исхылаԥшуашәа иҟоугьы, аха русқәа кажьны есымшагьы
Лаҭантәи иахо изаауам, дад.
Аџьабаа ду збахьаз инапқәа, ирылҵхьаз адашқәа рынпыҟ­
ҟала, уаҳа изышьҭымхрашәа, имҵысӡо акәын иваҵаны дышиаз.
Анкьа зны ихигахьаз абыржәы ҩаԥхьа иҿыцҳаҳараӡа иблақәа
иаарыхгылазшәа, ԥыҭраамҭак аҟара иаҳаидеик ыҟамкәа илаԥш
кыдырхаланы игәы дышҭахәыцуаз, ашьҭахь, изнапык нар­
қәацаны ибжьы наиргеит.
– Сабацәа егьа аамҭа цәгьа иҭагылахьазаргьы, лассы-лассы
изықәшәалоз аибашьрақәа рҽахаршәаланы, анхара-анҵырагьы
рнапы алакын, дад. Ашықәсан аши ахәыӡи рацәаны иаадрыхуан,
ршьамаҟеи рыԥсасеи ҵҩа рымамызт, сара санрыхьӡаз зықьхы
ааӡаны шә-хык абна иларҵон. Ажәеиԥшьаа аиҳәшьцәа Рариреи
Реирамеи рыхьӡала абнаҿы ашьтәа ашьа карҭәон, рхазы иаа­
ныркылоз арахә агыгшәыг рԥырхагамхаразы. Аергьаа ран
Рарира лхаҵа Римца фырхаҵа иԥацәа Рашьеи Раидеи рдоуҳа
аибашьраҿы ирхылаԥшраз ҭоуба ахьыруаз аҭыԥаҿ, рыхьӡала
ақҭамхә шьҭаҵаны акәын еибашьра ишцалоз. Анана-Гәында
лылаԥш ахызарц изызҳауаз рышьхагәара уҳәару, рырахәрышәахә уҳәару, еиҵаҭәы иҟазарц есышықәса Жәабран ихь­­ӡала
иныҳәаны ацәашьы рбылуан. Меигӡарахда ақәны аадрыхуан,
ауаса ирықәырхуаз аласа рхахон, ирсуан, рцәамаҭәа алырхуан.
8

Аӡынразы жьҵаалеи ҭубарлеи рҽеиқәдыршәон, чаҩырла
аҳаҭақәа дырҭәуан, ацха саранџьқәа еиҟәышәшәо абҟәылқәа
ирҭаҵаны иԥхьаркуан. Ацԥхьқәа зҭыԥоз аҳаԥшьақәа ҩыла
ирҭәны, аҳауа зҭамлартә нышәаԥшьла иржәагәон, хазы
ажьыр­ӡи ашымҳарӡи рыдыргалон. Шәарахжьылеи баҩлашалеи
еснагь ичон, ианакәзаалакгьы зхәы иаҭәҳәаны акрызфоз уаан,
дад… Еҳ, анаџьалбеит, ухәыцуа уалагар, изакә аамҭоузеи
иниа­ӡаа ицахьоу! Сашьцәа хлаҳәадақәа Шьааиб, Иалса,
Иалҭа, Дамырҟан, Ардашьын рыдунеи рыԥсаххьеит, саҳәшьа
Ҟәылмхангьы шықәсқәак раԥхьа дыԥсгәышьеит. Рызегьы
рымш сара исзаанрыжьызшәа, сымԥсуа-сыбзамхо, аӡәзаҵәык
сцынҵәарахха саанханы сыҟоуп.
Иаалырҟьаны ицәажәара ааникылан, ҿымҭрак иҽнеиҭеит,
шәышықәса рыҩнуҵҟала дызлаԥшхьаз ахамышҭыхәқәа цқьа
ишеиҭеиҳәаша дазхәыцуазшәа акыргьы днеиқәышьшьит. Убри
аамҭаз, иблақәа аҵыхәтәантәи имш нхақәа ирызгәыкуазшәа,
џьарак икыдырхаланы дшыԥшуаз, ибжьы хәарчар ҩаԥхьа
еиҭанаиргеит.
– Абшьҭрала ҳара ҳанхацәан, дад, аха сыӷәӷәамҭаҵәҟьа
санааҭагылоз, аҭауад Пыта Чачба иаҳҭынраҿы ҭауади-аамсҭеи
сыдгаланы, зегьы ирбо-ираҳауа аамсҭара саҭәашьаны, сижәҩа­
хыруаҩны сҟаиҵеит. Ихеиқәырхаганы иныҟәызгоз саб иҳәаҭҳа
аса нықәны снагәӡын, убасҟан саргьы ҭоуба шьҭасҵеит иара
изы схы сшамеигӡоз ала... Ааи, схы сахықәааны аамсҭара сыдыс­
кылт, аха аӡәы ишәшьыра аҽыҵакра ахаангьы сашьҭамлацызт, уи
сыхгьы иаҭәасымшьацызт. Сабацәа реиԥш саргьы сеибашьҩын,
дад, – абыржәымзар-абыржәы иԥсы наихшәарашәа, иажәа
анагӡара даҿын аҭаҳмада. – Егьрааны субаргьы аҭауад
Пыта ишькылкыҩцәа реиԥш сааиԥырымшәакәа сицҽыжәын,
дахьцозаалакгьы еснагь сиарӷьажәҩаны сивагылан, дад.
Иаалырҟьаны еиҭах ицәажәара ааникылан, ҿааҳәыра
ақәым­кәа аамҭа иахәлаӡхьаз акыр хҭысқәа, анкьа иабдуи
иаби ирҳәоны иаҳахьаз еиҭах игәалаиршәарц хәыцра ҵаулак
иҽнеиҭеит. Ҵабыргны, иҟан ихашҭқәахьаз, иҟан иԥыҵәҵәаԥыҵәҵәаны игәалашәақәоз, насгьы ашықәс рацәа шьҭа иара
атәгьы ҟанаҵон, уи акәын уажәы-уажәы иажәа аанкыланы
агәҭахәыцрақәа дзаарымҽхаркуазгьы.
9

– Дад! Аԥсны аҳцәа рахьынтә иҟан зегьы ираԥызгақәозгьы,
даагозар, генуезаа драбашьны иқәызцаз аҭауад ду Рабиа
Чачбагьы аӷәӷәаӡақәа дреиуан. Уи аибашьра далахәын
сабду Џьармаҭгьы, усҟан адагьы акырџьара афырхаҵарақәа
ааирԥшхьан. Саб Сасҭангаз изласеиҳәахьаз ала, сабду ацәгьа­
рахь данеихагьы дмықәшәатәыцәгьахон, ибжьы мацара ҳауп
зҳәоз рзы игәыҭҟьаган. Аса еилышьра данақәшәагьы дмацәыс­
кшараха данрылагьежьуаз ихыԥша мацара иканаҟьҟьоз рацәа­
ҩын ҳәа, саб идагьы ӡәырҩы ишизырҳәозгьы саҳахьан. Акы
даршәо-дарҳауа дыҟамызт, шьҭахьҟа хынҳәышьа змамыз
уаҩы­заарын иара... Уаҩызаарын ҳәа зхысҳәааз сабду цқьа
сихааным азоуп, избанзар данызбаз итәахьаз уаҩын, усҟан
сара жәабаҟа шықәса ракәын исхыҵуаз, аха иара иҳәамҭаны
уажәыгь исгәалашәақәогьы маҷым, дад... Ааи, ауаҩы данԥсыша
амш дазааигәахацԥхьаӡа ихигахьоу ргәаларшәара хҭеикуеит,
зыдунеи зыԥсаххьоу рынаурқәагьы икәаӷӷаа иааивагылоушәа,
аҵыхәтәан алаԥшҵашәарақәагьы ибо далагоит рҳәоит... Исҳәаз
џьоумшьан, дад, избанзар зегьы ҿҳәарак-ҿҳәарак рымоуп,
саргьы сыҿҳәара, ааизар аԥсра иацәшәатәума, наҟ ицахьоу
сҭаацәагьы шьҭа снеира иазыԥшуп, – иаалырҟьаны ицәажәара
аанкыланы, аҭуан цәҩажәжәара убри аамҭазы акы наҵибааз­
шәа, иблақәа џьарак инкыдирхалеит.
Аҭласҟан ибон аҭаҳмада иҵигахьаз агәхашҭра иахҟьаны
игәа­лашәақәоз аницәмаҷха, иӡыхәашьушәа ихшыҩ ҳанто хәыц­­
рак дшышьҭнахыз. Арахьтәи адунеи шьҭа игәы ахшәаны, нар­
цәыҟа ицахьаз иҭаацәа гәхьааганы, данрызцашаз амш аҿ­ҳәара
дазыԥшызшәа акәын ицәажәашьа аиҳарак иаҵубаартә иҟазгьы.
– Аамҭа иамԥсахуа иҟоузеи, дад! – ус даалҟьаны ибжьы
еиҭааиргеит иара. – Аԥсҭазаара иага ицәгьазаргьы, уаҵәтәи
амш ма ишԥабзиамхари ҳәа иазымхәыцуа уаҩ дыҟам, убри
агәыӷра еснагь иахьҳацу ауп иахьанӡа ҳаиқәырхо ҳаазгазгьы.
Агәыӷра хароуп, аџьал ааигәоуп ҳәа рҳәозаргьы, агәыӷра зцым
аԥсҭазаарагь зыҟалом, дад.
Аԥша иарҵаӷаз аԥсҭҳәа ԥжәахақәа иреиԥшха, игә­хашҭ­ра
иарцҟьашәҟьахьаз игәалашәарақәа реидкылара анааицәыцә­
г­ьахалак, убри аамҭаз ицәажәара маҷк даақә­гәамҵуан. Даҽа­
10

џьара данахнагалоз, убасҵәҟьа акәызшәа иажәа инаԥшьны,
ихатә гәаанагарақәагьы нациҵалон, урҭ игәыӷрақәа аԥхьаҟа
шьҭа ибарҭаны дшыҟамызгьы. Зегьы ззыԥшыз аԥсҭазаара
бзиа еиӷьхозу мамзаргьы еицәахозу макьанагьы еилкаашьак
шамамызгьы, уеизгьы уаҵәтәи амшқәа игәыӷрақәа шрыцыз ала
агәраганы акәын ицәажәашьа ишанирԥшуаз. Ажәабжьҳәаҩы
ихала дызланагалаз ажәытәтәи ахҭысқәа, Аҭласҟан бзиа ибаны
ажәак иаҩмыршәо, илымҳа азкыдҵа азыӡырҩра даҿын. Знызынла ицәажәара аанкыланы хәыцрак данышьҭнаԥаалоз
дӡыӷә­ӡа иӡырҩышьала иирбон, иҵегьы еиҭеиҳәараны иҟаз
дша­зыԥшыз ирдырырц. Иаргьы аӡәы иацәажәара гәхьааганы
дыҟазшәа, ус деиҭаналагахуан иажәабжь.
– Дад, сара сабацәа каамеҭеиқәаҵәа иалаԥшхьаз, каа­
меҭеиқәаҵәа зхызгахьаз уаан. Ишуасҳәахьоу еиԥш, сабду
Џьармаҭ ихьӡын, сабду иаб Ҭагәыџь, уи иаб – Ерысҭоу, уи
иаб – Ҳаид, уи иаб – Ҭҳасоу, уи иаб – Самԥал, урҭ рынахыс
уаҳа сыздыруам, исаҳахьазаргьы шьҭа исгәалашәом, дад.
Сабду Џьармаҭ санихьӡаз рацәак схыҵуамызт, ишысҳәахьоу
еиԥш, усҟан жәабаҟа шықәса сырҭагылан, аха иацы акәушәа
макьанагьы ибзианы дысгәалашәоит. Ашьхантә дылбаазшәа
есымша иуаркалеиуа иҟаз иӡамҩа ӡыӷраԥшьқәа, иоура, иҭбаара
уҳәа, абыржәыгьы дызбошәаҵәҟьа сыбла дыхгылоуп. Иара
иаамҭаз, ҩажәижәаба нызқьҩык ар знапы иакыз аҭауад Рабиа
Чачба дивагыланы акырынтә дицеибашьхьан.
– Уххь згеит, аҳәара уцәыуадаҩымзар, убарҭқәа хәыҷык
сзеиҭоуҳәар ҟамлари? – ацәажәаҩ ииҳәоз бзиа ибаны иажәа
аанкылаха иараӡомызт Аҭласҟан.
– Дад, усеиԥш агәаҳәара умазар, сабацәа ирҳәамҭаны
исаҳахьоу зегьыҵәҟьа шьҭа цқьа ибзианы исгәаламшәозаргьы,
уеизгьы исхамшҭыц ыҟоуп, ус ануҭаххах, убарҭқәа ма
иузеиҭасҳәап!.. Саргьы сыгәҿыӷьра аласхызгап! – иҳәан
аҭаҳмада, аҵыхәтәан дагьааԥышәарччеит, еиҭеиҳәаша шьҭа
дшалагаша дазхәыцуа.

АКТӘИ АХӘҬА
I
Еиҳаб дуӡӡак иҿаԥхьа, иухьӡузеи ҳәа азҵаара Аҭласҟан
ихы изаҭәамшьакәа, дӡыӷәӡа дӡырҩуа дтәан. Дԥааимбарушәа
иҿаԥхьа иқәиаз аҭаҳмада игәы дынҭахәыц-ааҭахәыцуа, иабацәа
ирҳәоны иаҳахьаз аҵыхәтәан иааигәалашәазшәа, нас ибжьы
нарганы ацәажәара иҽыназикит. Зны-зынла Аҭласҟан иахьгьы
дынхьаԥшлон, аха игәышҵа ҩарханы дахьықәиаз илаԥш
аиҳарак аҭуан ахь акәын иахьхаз, ацәажәара ахы злаиркызгьы,
иаб иҳәоны иаҳахьаз, иабду ихаантәи ахҭысқәа рыла ауп.
Ажәытә иҟалахьаз игәалаиршәацԥхьаӡа ихшыҩгьы еимыгго
мацара, ус ацәажәара иалашыҩкымҭаз иҽынахыганы Аҭласҟан
иахь абас иҳәеит:
– Дад, унасыцхрааны сынкыдыриаалеишь, сыбӷагьы маҷк
аԥсы ашьап... Аиаша уасҳәап, аиарагьы атәарагьы шьҭа сарааԥсо
иалагеит.
Убри аамҭаз Аҭласҟан ахьышәҭҳәа дҩаҵҟьаны днеиха­
гылан, нас имахәарқәа дрынкны дынхықәиртәалеит.
– Аҳы, ибзиоуп, дад, ибзиоуп!.. Уԥсынҵры духааит,
шьҭа уҭыԥаҿ утәа, – иҳәеит аҭаҳмада, иҽыриашаны изнапык
наиҵыргәашәа аҭӡы данаакыдтәала. – Дад, сара Ардимон
сыхьӡуп, исыхьӡызҵазгьы сабду Џьармаҭ иоуп. Анкьаӡа зны
сыхьӡ зыхьӡыз, аиаша иазықәԥоз уаҩы саӷламк иӡбахә иа­
ҳахьазаарын, саргьы убри сиеиԥшхрац иҭахханы ауп убри ихьӡ
зсаҭәеишьазгьы... Саб иҳәамҭаны еиҳа исгәалашәо ҳәа иҟоугьы,
сабду аҵыхәтәан дызлахәыз генуезаа рықәцара атәы ауп.
– Саҭамыз сахьуԥыҩло, убарҭ рҭыӡшәа акырынтә
иуҳәахьеит, изусҭцәада генуезаа ҳәа узҿу?
– Абыржәы уара ушазҵааз еиԥшҵәҟьа анкьа зны саргьы саб
сиазҵаахьан, дад. Уи иҳәамҭаны излаздыруа ала, урҭ Италиа ҳәа
иҟоу атәылаҿы Генуиа зыхьӡу қалақьк ауааԥсыра ракәзаарын.
Ҳаргьы иҳамҳәои аҟәаа, амзараа, ҵҟыбынаа, ҵабалаа, далаа ҳәа,
урҭгьы рықалақь ахьӡ иахаршаланы генуезаа ҳәа ирышьҭазаа­
рын. Аԥхьаӡа арахь ишықәнагалаз здыруа ҳәа шьҭа уаҩ дыҟам,
12

амала, саб изласеиҳәахьаз ала, дара ирыхҟьаны ҳажәлар акыр
мыҟәмабарақәа ирықәшәахьазаарын.
– Уххь згеит, урҭгьы раабра цәгьазар акәхарын? – иҳәеит
Аҭласҟан, усеиԥш дыррак шимамызгьы, иажәа зҵааратәны.
– Ииашаны иуҳәеит, дад! Ҵабыргны, ҳажәлари дареи
ианакәзаалакгьы ааибышьак рзыҟаҵомызт, избанзар аԥс­
уаа рганахьалагьы аԥсыцәгьара иахҟьоз рацәан. Сабду
иҳәам­ҭаны саб излаирҵабыргуаз ала, ҳадгьыл еихша-еих­
шаны изымпыҵакыз аԥсуа ҭауадцәақәаки аамсҭацәақәаки
аҳәоуеиқәшәареи аихаҵгылареи еснагь ирыцәмаҷзаарын,
еиҳа амчра нызкылаша ҳәа аиканрагьы гра бааԥсны ирылаҽны
иҟазаарын, дад. Иахьа еиԥшҵәҟьа усҟангьы ибӷаԥҵәаганы
иҟан ауаа рыҭиреи раахәареи. Саб ианиҳәоз иахьа еиԥшҵәҟьа
исгәалашәоит, бзыԥтәи Цанбак ҩажәи хәба қыҭа импыҵакны
ишимаз. Гьечрыԥшьтәи Гьечбакгьы хынҩажәи жәохә қыҭа
ихатәитәхьазаарын, ус заҟаҩы. Иахьагьы ус ауми ишыҟоу, еиҳа
ирацәаны изтәызтәуа ҳәа адгьыл ҭацәқәагьы нарыҵакны дасу
рыхьӡқәа ахырҵоит…
– Атәымуаа иаҳзаарцо хьааҳгахуеит, арахь ҳара ҳтәқәа урҭ
иреицәахуп! – абас наиҿыҵҟьеит Аҭласҟан.
– Ииашаны иуҳәеит, дад!.. Абри зхысҳәаауа, усҟан ҳашҟа
иқәнагалаз генуезаа Аԥсны агаҿақәа зегьы рымҽхакны
ахәаахәҭырҭатә ҭыԥқәагьы аԥырҵазаап, дад. Урҭ зегьы хы­
лаԥшра рызнауан, аԥхьа Сан-Себастиан, нас Севаст ҳәа
акырынтә зыхьӡ рыԥсаххьаз, аха аҵыхәтәаны ажәытәтәи ахьӡ
еиҭа изыздырхынҳәыз, аурымқәа анкьа Себастополис ҳәа
изышьҭаз ақалақь Аҟәа. Иара убас гыларҭақәас иахьыҟарҵаз
рхатәы хьыӡқәагьы ахырҵон, иаагозар, Гагра иахьӡыртәит
Какари, Алаҳаӡы акәзар, Санта-Софиа ҳәа еиҭаркит. Гәдоуҭагьы
иаалаган, Каво-ди-Буксо ҳәа шанак азырҳәеит. Анаҟәаԥиа –
Никоффа, Тамшь – Таманса, Шәқәырча – Исгаур уҳәа акыр
адгьыл ҭыԥқәа рыхьӡқәа еицаркит. Абасала урҭ Аԥсны еиҿыркааз
ахәаахәҭратә усқәа, Ҟрым адгьылбжаҿы иҟаз ақалақь Кафа ҳәа
зыхьӡырҵаз Феодосиа хадара рызнауазаарын, хылаԥшҩысгьы
ирзыҟазаарын, – дызланагалаз ажәабжь ихашҭу, мамзаргьы
иԥсы неиҭеикырц иҭаххазу узеилымкаауа, убри аамҭазы иаа­
лырҟьаны ицәажәара ааникылт Ардимон.
13

Еиҭеиҳәоз ҵабыргны, абжеиҳарак иашан, ихатәы гәаа­
нагарақәа ахьациҵозгьы рацәан, аха абыржәы зҭыӡшәа иҿакыз
генуезаа рыҿиашьа шыҟалаз цқьа еилкааны издыруамызт,
еиҭаҳәашьагьы имамызт аҟнытә, аҭоурых ахыҵхырҭа ацхы­
раара абыржәы абраҟа иаҭахны иҟалеит. Италиа Аҩадаамраҭашәарахьала Лигуриа адгьыл агаҿа аҿықәын иҿиаз
Генуиа ақалақь иахаршаланы, уаҟа инхоз, ашьҭахь генуезаа ҳәа
изышьҭалаз ауааԥсыра хныҟәгагас аԥхьа идыргылоз ахәаахәҭра
аус шакәызгьы имаҳацызт. Ҳәанҳәахла џьара ирҳәоны иаҳақәа­
хьазаргьы, генуезаа ртәыла дгьылла иахьыҟазгьы издыруамызт
аҟнытә, урҭ рыҿиашьа абасеиԥш иҟан: ҭоурыхла изларҵа­
быргу ала, ҳашқәсԥхьаӡара ҟалаанӡа ахԥатәи ашәы­шықәсазы
Лигуриатәи адгьыл аурымқәа рнапаҿы иҟан, ашьҭахь аурым
империа анеилаҳа, ауааԥсырагьы ахақәиҭра роуит. Ус ишааиуаз,
еиуеиԥшымыз аамҭақәа рзы остготцәа, византиаа, лангобрадаа
уҳәа реиԥш иҟақәаз ажәларшьҭрақәа еидызкылаз Каролингатәи
аимпериа ҳәа ишьақәгылеит. Ақәҿиарақәа рымашәа ишыҟаз
ус, ҳашқәсԥхьаӡара ажәбатәи ашәышықәсазы ианырцәеилаҳа,
Лигуриа агаҿа аҿықәан генуезаа ҳәа иҿиаз ажәларшьҭра
аҵыхәтәан рхатә зин ҷы­дақәа рхы иадырхәарц ақәыркит. Дук
мырҵыкәа рқьаф анҭала Мрагылареи Мраҭашәареи рыбжьара
ахәаахәҭра иаздырҳаразы Иерусалим, Антиохиа, Кафа уҳәа
акыр дгьылқәа рнапахьы иааганы, раԥхьаӡа акәны рхатәы
колониа аԥҵарагьы рылдыршеит.
Урҭ рыӷәӷәахара еилкааны иацлабуаз, иагьызҭахымыз
венециааи дареи 1351 шықәса инаркны аимак рыбжьалеит,
аха ашьҭахь Константинополь ақалақь аҭырқәа-османцәа
иан­рымпыҵырхала, раԥхьаӡа акәны Амшын еиқәа агаҿахь
акылсра иақәиҭхеит. Тәарҭасгьы иҟарҵеит анкьа византиаа
иртәыз ажәытәӡатәи рбаашқәа руак Судак аҟны. Венециаа
инарышьҭарххны, ус иаакылсит аҭаҭар жәларқәа рҩызахара
еигәыӷуаз генуезаагьы, ҵабыргны, аҭаҭарцәа рхада Мангәы-хан
дазааганы иагьрылдыршеит Амшын еиқәа агаҿа ирҭыԥ хаданы
аҟаҵаразы ақалақь Кафа аанкылара. Асала алшара анроу, убри
аҭагылазаашьа рхы иархәаны, венециаа ирымпыҵырҟьеит иркыз
Судак абаашгьы. Убри инаркны генуезааи венециааи Амшын
14

еиқәа агаҿа еимакны акраамҭаӡагьы еибашьуан, аҵыхәтәан
иагьрылдыршеит венециаа раҵархара. Абасала аиааира ганы
аԥшәмара нызкылаз генуезаа ашьҭахь аҭаҭарцәа иаарацәажәан,
уи азыҳәан ахәԥса ду шахыршәаауаз алагьы иргәыӷны, Амшын
еиқәа зегьы аҟны рыхәаахәҭра иаԥырхагамхартә рылаӡара
рылдыршеит. Зегь раасҭа ахашәалахә ду рызҭо акәны ирзыҟан
атәцәа раахәара, урҭ еиҳарак Аԥсынтәылеи Гыртәылеи рҟынтәи
акәын иахьынтәиргоз. Ус ишааиуаз, ашьҭахь аҭыԥынтәи ҭауадиаамсҭеи рымеида рымамкәа, имҵаа-имԥшаа рхатәԥышәала
атәцәа кагәаны рыҭирагьы рҽадырцалеит. Уи хырҳага аманы
ианырзыҟала, ахаратәи анаԥшцәагьы Аԥсынтәыла агаҿа
иазырҳәеит «атәцәа рыгаҿа» ҳәагьы, уи иагьҵабыргын, усҟантәи
аамҭақәа рзы атәратә ҭагылазаашьа зеиԥшрахаз аҭоурых
шаҳаҭра злаҟанаҵоз ала.
Абасала генуезаа ахәаахәҭра афеида ду рзаланы ианыҟала
ашьҭахь, Себастополисҟа аконсулс даашьҭын Геральдо Пинели
ҳәа еицырдыруаз аӡәы. Дыҟеижьҭеигьы акрааҵит, насгьы
аамҭа наскьацԥхьаӡа есааира ибарҭахон, аҭыԥантәи ауааԥсыра
ирызцәырҵыз агәамҵра ду иахҟьаны, аҭагылазаашьақәа
ашәарҭарахь рхы шдырхаз, аха атәра аанкылатәуп ҳәа џьа­
рамзар-џьара макьана иҿыҵымҟьацызт. Насгьы имаҵура
излаид­наҵоз ала, зинқәас имаз аиҳабыра рҟынтәи қьаадла
ишьақәырӷәӷәан абас еиԥшгьы: «Адҵаҩыра инақәыршәаны
Ақәҵара ҟаҵоуп, Себастополистәи аконсул, генуезаа наҟ
иганы ирҭиуа, мамзаргьы уахьынтәи иаарго изакәызаалак,
имаҭәахәызаргьы дтәызаргьы, урҭ рыцԥхьаӡа процентк
иҟанаҵо ахәԥса рымихларц дшақәиҭу ала. Насгьы, иара иуалуп
абаҩхатәра злоу еиҭагаҩыки, аҭаҩрақәа здиҵаша аусқәа
рымҩақәҵаҩыки иара ихарџьала идкыланы имазарц».
Аҟәа анаҩсангьы егьырҭ ахәаахәҭырҭатә ҭыԥқәа рҟынгьы
аконсул ихаҭарнакцәагьы ртәаны иман, аха ӡбатәык ан­ры­маз
реилатәарақәа ирыладырхәуамызт аԥсуа ҭауадцәеи аамсҭацәеи.
Абасала аҭыԥантәи ауааԥсыра ирықәыӷәӷәоз рацәан, аха
уи аҽармышьцара рхахьгьы инарымгацызт. Насгьы алаз
хылҵшьҭрақәа ԥшралеи сахьалеи аԥсуаа иреицәаз џьушьап, урҭ
рыхәԥса еиҳа илаҟәын, убасеиԥшгьы азышьақәдыргылахьан,
15

ԥшьҩык алазқәеи ԥсыуаки ҳәа еиҩыргартә. Аԥсуаа рыхәԥса
еиҳа иахьеиҳаз акәын аҭыԥантәи ауааҭицәагьы рыԥсыцәгьара
еиҳазтәуаз. Аурымқәа рхаан аиԥшҵәҟьа аԥсуа жәлар макьанагьы
ихшьааганы ирзыҟан тәыс рыҟаҵара, уи заҟа ашьаҭа аҳауаз
аҟара ауаа ргәаӷ хышхыҵәо иҟанаҵон, абыржәымзар-абыржәы
ҳәа генуезааи дареи ишынеизыҭрысра аҟынӡа акырынтәгьы
инеибагахьан. Урҭ рҿагылара иахыццакуа иҟанаҵахьан зныч­
ҳара армаҷхахьаз ахацәа нагақәа, убарҭ рахь дыԥхьаӡан
аибашьра мацарала зыԥсҭазаара мҩасхьаз, абыржәы сабду ҳәа
Ардимон зҭыӡшәа имаз Ҭагәыџь иԥа Џьармаҭгьы.
– … Дад, ажәытәӡаахижьҭеи аҭоурых ду зхылҿиаахьаз,
акырӡа агәамҵхамҵрақәа зхызгахьаз ԥсҳәааи, далааи, ҵа­балааи
раамсҭацәақәак рхымҩаԥгашьақәа сабду Џьармаҭ игәам­
ԥхоижьҭеи акрааҵуазаарын, аха ауа ҳәа имаз Далтәик аҭауад
Дудар иԥа Даҩеи игәы дасыр иҭахымызт, – ибжьы мыр­гаӡо
дышиаз, еиҭеиҳәарц ииҭахыз ашьҭахь игәалашәазшәа, ииасхьаз
аамҭа еиҭаацәыригеит. Зны-зынла ахҭҳәаақәагьы наԥшьуа,
ицәажәара нароуӡаны, даараӡагьы иажәақәа дрыцклаԥшны,
иҳәашьагьы акыр еиҿкааны, аамҭа хьанҭақәа ирыхәлаӡхьаз
иабдуи иаби рҳәамҭақәа реиҭаҳәара игәарԥханы дналашыҩкит
Ардимон. – Уи адагьы, урҭ рбанӡӷь аҽалагалара иҭахымызт,
иаԥсангьы ибомызт. Аҵмыҳәҳәарахрақәа иахьынӡауа ҳәа сабду
рылаҿымҭкәа дшааиуаз, ус иаалырҟьаны, далааи ҵабалааи рзы
шәарҭа бааԥсык ҟалазаап, аха уи атәы цқьа исгәалашәом умбо,
дад. Убри иҟалаз ахҭыс сабду ианизымчҳаӡа, иҩызцәақәак
аашьҭыхны, иуа аамсҭа Даҩеи дахьынхоз Далнӡа днабжьҟьаны,
игәалақәа иеиҳәарц амҩа дықәлазаап, дад.
Иҵабыргхаҭаны, еибашьрамзар ҭынчнхарак змаӡацыз
Ардимон иабду Џьармаҭгьы, иабацәа реиԥшҵәҟьа, анхараанҵыра ахаҭыԥан аибашьрақәа ракәын аиҳарак аамҭа зықәирӡ­
уаз, ҳаит, абаақәа, ахьырҳәоз иаԥхьагьы уаҩ дыз­неиуамызт.
Гыртәыла аҳ Мамиа III Дадиани, иаҳра аҳәаақәа ирҭбаарц,
Аԥсны Мрагыларахьтәи адгьылқәа импыҵеихаларц данақәлаз,
убасҟан, хҿа ҟьалак машәыршәа даԥыхьашәазаап, аха дазым­
гакәа дацәынхеит усҟан.
– Сабду анкьа хҿак дахәхьан, дад! – абыржәы убригьы
анигәалашәа иажәа иналеиҵеит ацәажәаҩ. – Иҩызцәа раԥхьа
16

дгыланы дахьнеиуаз, дзықәтәаз аҽ-лаша дахьарҵысуаз аҳәызба
наиӷрыршьызшәа ицацха иҩахыкны икылжәаны ицозаарын.
Аха ачҳара ду имамзи, ицқәаз дахьырбоз ихьаа инамырԥш­
кәа, анкьатәи игәеицҳашьа иҽақәыршәашәа игәышԥҟьаҟьа
ҭганы, илакҭа џьбара еицакрак амамкәа ихы шьҭыхны икын.
Мышкы иадымзаргьы имӷаимхыцыз аса цҳафыр, имаҟа ҟьаҟьа
иахьадҳәалаз имӷырҩны ицәымӡырц игәеиҭозшәа уажәы-уажәы
амаҳсҭа ҭарсны иааникылон.
Ажәак иаҩмыршәакәа аӡырҩра иаҿыз Аҭласҟан иаразнак
идырит, аҵыхәтәан иациҵаз ажәақәа ихы ишҭиҳәааз аҟара.
Усҟан дины адунеи иқәымлацыз Ардимон ихаҭа ибла иабазшәа,
уимоу еицқәаз реибыҭашьеи, аҳауеи, аԥсабареи зеиԥшрази,
рцашьа-раашьа уҳәа, убри аҽны иаргьы дрыцызшәа акәын
иаҳахьаз ырҵабыргны еиҭаҳәашьа шыҟаиҵоз.
– Дад, абыржәы еиҭасҳәо сабду Џьармаҭ иҳәамҭаны
исаҳахьаз ауп, шьҭа зегьыҵәҟьа сгәаламшәозаргьы, издыруа
уеизгьы имаҷым, – иҳәеит Ардимон, дынкахәыцуа, еиҭеиҳәоз
иацтәи амш акәызшәа иажәа нагӡо. – Изхысҳәаауа, уи аҽны
сабду ицқәаз ахацәагьы иаргьы рҽы ццышәқәа рыҵаԥаџьԥаџьуа
ишааиуаз, Быдыӷә адәы инықәсын, Хьыӡдарха ақыҭа шыҟаз рхы
дырхеит, нас устәи ишиашаз Дал икылсразы. Зыбжьы оумаха
игоз аӡиас ду Кәыдры арыӷьарахьтәи аган рҽаҭаны акәын
ишнеиуазгьы…
Абырзенқәеи аурымқәеи рхаан Коракс (Ҟәараш) ҳәа изышь­
ҭаз аӡиас ду Кәыдры ахы уҭаԥшуа уҿынаухар, еихҳәа-еиҵҳәа
иҟаз ашьха еибаркырақәа рыбжьара амра зҭамшыцыз аԥсҭа­
қәа доуҳамчк рхатәазшәа, бжьык рхылымҵӡо акәын убла
ишаахгылоз. Жәынгьы-ҿангьы иахьчоз ашьхауаа рышҟа ишь­
хыҵны ақәылаҩцәа рҿанаархалоз, ахра ҭакнаҳақәа раҿысра
рымч ақәымхакәа заҟаҩ ҭынҵәахьазгьы уаҩы издыруамызт.
Анаҟәоуқәа зыбжьатәаз аиҩхаақәа, ӡынгьы-ԥхынгьы абахәқәа
ирыбжьҟьа иасуаз аԥша хьшәашәа анаауҿаслак акәын, ашьха
аҟазшьа џьбара заҟа ианыԥшуаз ангәоуҭозгьы. Ашьхатәыла
ахымҩаԥгашьа иашьцыламыз ақәылаҩцәа убарҭқәа дырны
иахьыҟамыз аҵыхәала, згәы иажьаны иҭахахьазгьы рацәаҩын.
Аҭласҟан иаҳауаз ажәабжь ҭоурыхк адунеи далаԥшуазшәа
џьшьахәыс иҟаҵаны дӡырҩуанаҵы, илаԥш еихмырсыӷьӡакәа
17

ажәабжьҳәаҩ идырхаланы дтәан, машәыршәа ажәак иаҩ­
шәаргьы иҭахымызт.
– … Дад, Далҟа ицарцаз амҩа иқәлаз ашьыбжьышьҭахь
ус, ахуҳәа Даҩеи ибааш инадгылт, – иажәа анагӡара даҿын
ацәажәаҩ, есааира игәалашәарақәа ртытуа. – Еиҿажьны иар­
кыз агәашәқәа сабду иҟамчы ашьхәала еиқәырццак днасзаап,
аха аҭак ҳәа акгьы аныҟамла еиҭах днас-насын, нас ибжьгьы
наиргеит.
– Еи, зыԥсы ҭоу ҳәа уа ӡәыр уҟоума? Макьаназ
аԥсыуак игәашә аркны иҟамлац, ашәқәа шәхарҟаца абааш
шәҽыҩнашәкыртә ишәзыҟалеи, абаақәа? Шәбаашәит, асас­
дкылара шәхамшҭзааит!
– Уа имақаруа уарбану? – ус аӡәы игәы намӡо ибжьы аагеит.
– Зыҩны ашә азыркуа сасык иааира зҭахым иоуп, аха сыуа
Даҩеи уанӡа дымнеиц сгәахәуеит! – убри аамҭаз аӷьеҩҳәа
ибжьы наиргеит Џьармаҭ.
– Џьым, уахьааиз дыр! Угәаҵәа акры азеилыргозар, ари
қьаԥҭам, аамсҭа Даҩеи ибааш ауп! – еиҭах уи ибжьы аагеит.
– Абарбарра уааҟәыҵны лассы агәашә ҳзаарт! –
иҽааирымчит Џьармаҭгьы.
– Џьым, узусҭада ҳзыршәарц иақәызкыз?
– Ҭагәыџь иԥа Џьармаҭ соуп!.. Чыргба Џьармаҭ ҳәа сыӡбахә
рҳәоны зныкыр иуаҳахьазу?
– Ҳаи, иабихәац, нас иаразнак абас умҳәо узусҭоу!
Змоурыхә мыӡша, цасҳәан иаҳзууама, Џьармаҭхеит!..
Ихы ҟәыншьаны убри аамҭаз абас аҭак ныҟаиҵеит уи. Ус,
рацәак мырҵыкәа, агәашәқәа шырзаадыртызҵәҟьа, аҟарулцәа
реиҳабы Кәынҵал иԥа Бидаҿ аԥсшәа раҳәо днарԥылеит.
– Уа бзиала шәаабеит!.. Бзиала уаабеит, Џьармаҭ!.. Ҳаи,
иабихәац, ухәыҷымкәа-уҳасымкәа, иҟалазеи Гьанҵәышынтәи
уахо абранӡа умаар! Аацҳатәык умазҭгьы иааушьҭшаз аӡәгьы
думоуӡеи?
– Зхы шьарда ннаҵыша Бидаҿ бзиа. Уара иузымдыруа ҳәа
акәым, аха зны-зынла иҟалалоит убри аҩыза усқәак, аӡәы иҿала
иузаамыцҳаша... Аамсҭа Даҩеи даҽаӡәы игәра имгар ҟалоит,
убри азы хықәкыла ҳаиҭааит, ҳҳәатәы дахаҵгылап ҳәагьы
агәыӷра сымоуп.
18

– Шәызлазбо, ус хьанҭак шәшаанацаз ҩашьом?
– Ииашаны еилукааит!.. Бидаҿхеит, ақьафура ҳаилаҳаны
ҳаауа зныкыр ҳаубахьазма?! – иажәақәа маанак нарыҵага­
лашәа аҭак ныҟаиҵеит Џьармаҭ.
– Ақьафура лахьынҵоуп, аха усеиԥш ҳара иҳаурангьы
ҳаҟам... Иабихәац, цәажәарыла шәыхҭаскит, шәымҩахыҵ
абааш ахь, Даҩеигьы ара дыҟоуп, – иҳәан Бидаҿ, нас иварахь
дынхьаҳәны аӡәы ибжьы наиқәиргеит, – Едыҟ, асасцәа рыҽқәа
аарымхны рыԥсы дшәыршьа, аҟашәа рышәҭ!.. Зафар, уара арҭ
асасцәа аамсҭа иахь имҩаԥга!..
Даҩеи заанаҵ адырра ирҭахьазар акәхарын, убри аамҭаз
урҭ рыҩналара дазыԥшны аҟәардә ҳарак дынкыдиалашәа,
ишьамхқәа еиқәыршәны дтәан. Дук мырҵыкәа ус ианааҩнала,
ашырҳәа днархаҵгыланы днарԥылеит, џьоукы-џьоукы рҽыр­
ԥагьаны рҽышхадырззало еиԥш иҽыҟамҵакәа.
– Уа бзиала уаабеит, сҭынха бзиа! Бзиала шәаабеит,
асасцәа! – иҳәан Даҩеи, аԥхьа Џьармаҭ инапы ааникылан,
нас егьырҭгьы аԥсшәа нареиҳәеит. – Иҟоузеи, Џьармаҭ?
Усымбеижьҭеи ушԥаҟоу? Сышҟа ақәлара зынӡа уаҟәыҵит, угәы
сыхшәеит сгәахуеит… Ҳа,-ҳа-ҳа!.. Уҩызцәагьы уаргьы шьҭа
шәнатәақәеишь, ҭынч ҳааицәажәап!
– Абзиарақәа ззылԥхаша аҟәыӷа Даҩеи! Сгәы ухшәартә
еиԥш, Анцәа исгәумырԥхан. Аиашаз, лассы-лассы арахь
аара сҭахым џьушьоума, аха иахьа угәы рҭынчны џьара
узымцартә аамҭа ҳааҭагылазар ишԥаҟауҵо, – акы шыгәнигоз
аҟара лахьеиқәҵарала аамсҭа ирдыруа иажәа намыгӡакәа
инҿахиҵәеит Џьармаҭ.
– Ахаҵара згым Џьармаҭ! Уара ианакәзаалакгьы зегьрыла
згәызҽану шуакәу здыруеит, ахааназгьы агәырҵҟәылдара
уазрыцҳамызт. Алҩа зхылымҵуа мца зеиқәылом рҳәоит,
уцәажәашьа злаҟоу ала, угәы мцак ҭашны ишыҟоу ҩашьом.
Сбара аиҳагьы убри уаанацазар ҟалап ҳәа сгәахуеит, – иҭааз
ауаа баша ишизымааз аҟара аҵыхәтәан гәҩарас ишыҟаиҵаз
убаратәы, иаалырҟьаны ихаҿсахьагьы ааицеикит Даҩеи, – аха,
ҳәарас иаҭахузеи, арҽеира зымуа ҳәа акгьы ыҟам.
19

– Даҩеи ҟәыӷа, иузеилымкаауа иҟоузеи, аха абгахәыҷы
аҵыхәа шаҳаҭс иҟанаҵон ҳәа, абзабаагьы еснагь ишеиԥшым
алагьы шаҳаҭс иҟасҵар сҭахуп.
– Азхәыцра зуҭаша ажәа сыдугалт, Џьармаҭ. Уҩызцәагьы
уаргьы ҳәатәык шшәымоу збоит, аха аԥхьа сԥушәарц уҭахушәа
ацәыргара уахыццакуам, – иҳәеит Даҩеигьы, иажәа ҭынчқәа
гәҽынҵарак рнырԥшны.
– Елҟан дабаҟоу, дызбаӡомеи? – иҽынахыганы дҵааит
Џьармаҭ.
– Уи, иан диманы ианшьцәа рахь, Саӡтәылаҟа дцаны
дыҟоуп, – иҳәан Даҩеи, убри аамҭазы илахь дшамыфазгьы
иааибӷит.
Ҵабыргны, аамсҭа идырхьан иҷкәын дзааӡаз Џьармаҭ
иаа­лырҟьаны иаара мзызс иамаз, аха уи азыҳәан макьаназы
гәҩарак имамызшәа иҽыҟаҵаны дтәан.
– Џьармаҭ, уажәа заанукылеи? Ухаҿсахьала избоит гәыҵха
дук шумоу аҟара. Сызхәырҭахаша акы акәзар иаацәырга,
сузыӡырҩуеит, – иҳәеит Даҩеи, иҭааз ахацәа ртәашьеи рыԥшы­
шьақәеи игәамԥхакәа.
– Сшалагара сыздыруам, Даҩеи, ухаҵкы! – убри аамҭазы
дахьтәаз дааҳәацымацны ацәажәара иҽыназикит Џьармаҭ.
– Ашьха қыҭақәа Сакьан, Қәабчара, Чҳалҭа, Быӡӷьыр, Птышь,
Гьанҵәыш, арахь ааскьа Амтҟьал, Ԥацкьыр, Азанҭҳа, Џьамԥал,
Хьыӡдырха, иара убас Ҵабалгьы иаҵаку акыр қыҭақәа рҟны
инхо уаҩы ишимбац агәамҵхамҵра бааԥсы иамҽхакны иамоуп.
Ӡәырҩы ргәаӷ агәараҳәа еилашуа иҟалахьеит, аха ауаа ргәаҟра
зыфеида алызгарц зҭаху аамсҭацәақәак иҟоу акы рымбошәа
рҽыҟаҵаны еилатәоуп. Урҭ ргәаҵәақәа жәпахазар ҳаргьы дара
ҳреиԥшхарыма ҳәа згәаӷ хыжжӡаз аӡәырҩы, Шәқәран абааш
ашҭаҿы уаҵәашьҭахь еизараны иҟоуп, арыцҳара ишаҵыҵыша
рыӡбарц... Аамсҭа, ухаҵкы, еилашыз ажәлар ргәаӷ есымша
ашәарҭара шацу уеизгьы иудыруеит.
Убри аамҭаз аамсҭа ицәымыӷханы илакҭақәа ҭылашьцааӡа
иааҟалеит, аха макьана акы аҳәара иҽазикуамызт, избанзар
иаҳаз иалиҳәаара дахьақәымшәоз азы, ииҳәаша иҿамшәакәа
акыргьы деиҵанарӷәӷәеит.
20

– Згәы кыдгылаз ауаа абыржәымзар-абыржәы ҳәа рхы
ҩышьҭырхырц акгьы рыгым! – ииҳәаша наҳәаны, нас абрантәи
дышиашоу еибашьра дцарашәа иажәа анагӡара даҿын
Џьармаҭ. – Тәыс аҟалара шьҭа ирзычҳаҵәҟьом!.. Ргәаӷ кны
иагоит аамсҭацәа ҳәа изхәаԥшуа, ҳрыхьчап ҳәагьы зыгәрагара
рымоу хылаԥшра ахьрырымҭо аҵыхәала. Жәлары зегьы еицыр­
зеиԥшхаз амчымхара рыбжьы ахьақәдмырго азы, шьҭа ӷәӷәала
рхы-ргәы ианыԥшуа аҟынӡа инеины иҟоуп.
– Инарцоз абга ауаса акьаԥа иаҳәон ҳәа, уажәы еиҭах
иаалырҟьаны ирҭаххаз рацәахеит! – убри аамҭазы дазым­
хәыцкәа абас ааиҿыҵҟьеит Даҩеи.
– Аамсҭа, ухаҵкы! Упату схы иқәуп, аха иудыруаз, абыржәы
иуҳәаз сгәы снархьит! Иаахҵәаны иаҳҳәозар, иузымҳәеит!
Даара иџьасшьоит, ҳажәлар тәыс рыҟаҵара аргама зҽазызкыз
генуезаа, имшәа-имырҳа излагаз уаргьы хьаас иумамшәа
уҽахьыҟауҵо! Уажәыгьы иумаҳацкәа уҟоума, аҽнышьыбжьон
Қәабчареи, Ажареи, Чагьами ақыҭақәа иҩарықәлан, иреиӷьқәаз
жәҩык аҭыԥҳцәеи жәеизаҩык арԥарацәеи тәыс иҟарҵарц икны
ишыргаз! – аҵыхәтәан ибжьы днаҵыӷәӷәашәа даацәажәеит
Џьармаҭ.
– Ааи, ԥшра аҭахым, аамсҭа, ухаҵкы! Аҭагылазаашьа
зда царҭа амам аҟынӡа ишәарҭахеит. Абз уаҩ дахәуеит,
дагьахәшәтәуеит рҳәоит, шьакаҭәарак ҟалаанӡа, иаарласны
џьара акы ӡбатәуп... Атәы сзышәҭиуазеи ҳәа данҵаа, уԥаҵа
еицаҟьоуп ҳәа иарҳәеит ҳәа, митәык рыдырбалазшәа икны
иргақәаз дырхынҳәыртә ианзыҟамла – еибашьрахоит... Абри
уаҳҳәап ҳәоуп ҳзуҭаазгьы, – убри аамҭаз Џьармаҭ иажәа
днацхрааит амтҟьалаа рыр ԥызаҩ Гассан иԥа Салыбеигьы.
– Мшәан, генуезаа иагьынбархашҭи аԥсуа аса цҳафыр
агьама зеиԥшроу? Иараби, еиҭах ашьакаҭәара гәхьааганы
еилаҳауашәа збоит... Ааи, жәынгьы-ҿангьы аума зхызгахьоу
ҳажәлар реимҵәара макьанагьы ргәы азмырҭәыц, урҭ ахла­
ҳәадақәа, – убри аамҭазы иажәа нарылеиҵеит, дтәанаҵы
агәаҭеира иаҿыз сакьанааи џьамԥалааи реибашьцәа дырҭах­
ханы аабыкьа ираԥхьадыргылаз Бақьыр иԥа Кәыҷукәбеигьы.
Иаалырҟьаны аумеиқәаҵәа ҟалараны иҟазшәа, иара Даҩеи
ихаҭагьы анцәа ду иҿаԥхьа уаанӡагьы дызҵымӡаауаз гәнаҳа
21

дук даҵазшәа, иреиҳәашаз иҿашәомызт. Абарҭқәа зегьы иаргьы
ишидыруазгьы, аҭагылазаашьақәа рырҽеиразы акы иҽазикырц
макьанагьы игәы иҭеимкыцызт. Ҭауади-аамс­ҭеи рахь анхацәа
ирымаз агәынамӡара ду иахырҟьаны раҿаԥҽра аҽазкрагьы иҭа­
хымызт, убарҭқәа зегьы ижәлантәқәа рахьтәиқәакгьы реиҵа­
шьыцра иахьахҟьоз азын, аха уажәы уи џьеи иҿыҵирҟьарын.
Егьаумҳәан, ишыҟазаалакгьы ижәлантәқәа ракәын, убри аҟнытә
иара ус акала аӡәы иаҳаҭыр лаирҟәырцгьы иҭахымызт.
– Сыгәра ахьынӡажәго сыздыруам, аха, Џьармаҭ, иахьа
сумбеит, уҩызцәа шыҟазаалакгьы, ма уара ииашаны сеилукаап
ҳәа сыҟоуп, – аҵыхәтәан иажәақәа раӡаны ацәажәара
иҽаазикит Даҩеи. – Ажәлар рырӷыӷкра маҷӡак ауп иаҭаху.
Шәара ибзиаҵәҟьаны ижәдыруеит аццакра аханатә аахысгьы
ишҽеим, убри ҳхаҿы иааганы иаҳзымчҳаша зны-зынлагьы
иаҳмычҳалар ԥсыхәа ҳамам. Шәара шәеиԥшҵәҟьа саргьы даа­
раӡак исҭаху џьышәымшьан атәымуаа ара рыҟазаара, рхым­
ҩаԥгашьагьы гәҭыхас исымоуижьҭеигьы акрааҵуеит. Ҳажә­
лар абџьар рышьҭырхраз ажәак азхоит, аха сара исҭахым
дырҩегьых ашьа рыларгылара, избанзар аибашьра алагара
зынӡа имариоуп, нас уи аанкылара аасҭа. Убри аҟнытә, зегь
раԥхьагьы амч ӷәӷәа анзыҟамла, аибашьра нароухар алшоит,
уи аҿар рацәаҩны иннарҵәоит. Шьҭа шәара шәзхәыц, ҳахшара
аԥхьаҟа реиҵагылашьа зеиԥшрахаша.
– Аамсҭа, ухаҵкы, иуҳәаз еилкаау усуп, уи ҳаргьы иаа­дыр­
уеит, аха аибашьра иаҿынҵәа, мамзаргьы атәра иаҿынҵәа,
изыхҟьозаалакгьы атәымуаа рнапала иҭахозар, нас аҿымҭра
феидас иаланы ҳәа иубозеи? – убри аамҭаз ччаԥшьк еи­қәы­­
хьшәа­шәаха иқьышә ҵаӷақәа инарықәыххит Салыбеи. – Ужәлар
ушрыхӡыӡаауа еилкаауп, аха иҳабжьуго дара изла­рыхәаша ҳәа
акгьы сзадбалом... Аамсҭа, ухаҵкы! Угәы излаанаго ала, ҳажәлар
аԥырхага ду рызҭо амацқарқәа рҿа­гылара аасҭа, ҳахшара тәыс
иахьыҟарҵо еиҳа еиӷьума? Абри ухаҿы иааганы цқьа уазхәыци.
– Абз ахшыҩ иамаҵуҩуп рҳәоит. Абыржәы абра ҳаидтәа­
ланы еибаҳҳәо цқьа азхәыцра амҭакәа ажәлар аибашьра
ралагалара сақәшаҳаҭым, аԥхьа аҭауад Рабиа изымдыруа, –
убри аамҭаз мчыла ибжьы наиргеит Даҩеи.
22

– Аамсҭа, ухаҵкы, угәы иалумырсын, аха ҳҿар ԥсра-ӡра
изго генуезааи уареи шәыбз еивҵоушәа, уара узыҳәангьы, ихы
риҭахьеит ҳәа узызҳәақәогьы шыҟалаз удыруазарцгьы ҳҭахуп,
– аамсҭа игәы иалсыр ҳәа хьаас дҟамҵакәа, убри аамҭазы
гәынамӡарыла даацәажәеит Кәыҷукәбеи.
– Абз асцәа ирҳәо шәазымӡырҩлан! – иаҳаз ицәымыӷханы
днацыҵҟьеит Даҩеи. – Зыхшыҩ инанамго џьоукы акы рҳәеит
ҳәа, аԥхьа аиаша еилымкаакәа ацҭәаҟаҵара еснагь ажәлар
ирԥырхагоуп... Кәыҷукәбеи, исызуаҭәашьом сара сахь асеиԥш
ацәажәара, избанзар саргьы урҭ снарылакны, убрахьоуп уаргьы
угәалақәа хырхарҭас ируҭаз.
Убри аамҭаз Џьармаҭ лахьеимырџыхәла уи днаихәаԥш­шәа
ҟаҵаны, нас иҿызлаӡа иҟаз ччаԥшьк, хаарак аҵамкәа ихы-иҿы
инаныԥшит. Ашьҭахь, иаалырҟьаны игәеибафара ааибырххан,
Даҩеи иажәақәа маӡас ирыҵаз аҵидыраарцгьы ааиҭаххеит.
Еимгеимцарак иалагӡаны уи дагьыназхәыцит, аха Даҩеи
ирцәиҵәахуаз ҳәа акгьы ибарҭамхеит, избанзар иара Џьармаҭ
ихаҭагьы аамҭа ишиҵанаҳәоз акәын ихәыцшьагьы шыҟаз.
Аҭауад ииҳәаз ашьҭахь иҽамарҩашьаны, аҵыхәтәан усшәагьы
нациҵеит:
– Ҳара ҳаԥсадгьыл аҟны ҳанхоит, аамсҭа, ухаҵкы!
– убасҟан Џьармаҭ иблақәагьы мцак нархыҳәҳәылеит. –
Генуезаа ргәыргьын амҵахырхәара макьана ҳажәлар ргәы
иҭарымкыц. Ҳныхақәеи ҳжьырақәеи раамышьҭахь рыгәра
ганы изымҵахырхәо ҳара ҳаҭауадцәеи, ҳаамсҭацәеи, иара
убас ҳуахәамақәеи роуп. Рыцәгьеи рыбзиеи иахаҵгылап ҳәа
рыгәра гангьы иҟоуп. Ҳара ҳамчра, ҳара ҳаидгылара ауп, убас
ианзыҟамла, аҵларкәыкә абажә ишахыкәласуа еиԥш, еснагь
атәымуаа шаҳхыкәласуа ҳаанхоит. Даҩеи, иудыруаз, ҳаҭа­уадцәа
дуқәеи ҳаамсҭацәа шьахәқәеи ҳажәлар ахылаԥшра анрыгрыжь
ишҵыбгарахо...
– Уиашоуп, Џьармаҭ, уиаша… Аҭауад Рабиагьы убри
ауп хәыцырҭас имоу, аха уажәы уи аха имам, избанзар еиҭах
ибыжкыз Ададианқәеи иареи шынеидыслара иҟоуп. Агәра
гангьы сыҟоуп, урҭ рҭыԥ ишаақәиртәалак, нас шәгәы иалоу
азҵаарагьы иаразнак аҭыԥ ишықәиҵо ала... Ҳанцәақәа ирбоит,
23

сара сыхәҭаахьала, гәыразла ҳажәлар сырзыҟоуп, рыцҳарак
иақәшәаргьы сҭахым. Ҳажәлар рахь бааԥсрак сгәы иҭакызар,
ҳныхақәа рылахь соуааит.
– Ҳаи, Даҩеихеит, угәра ҳамгошәа, узыршәиуазеи!
Ԥшӡала уҟалааит, аха ажәлар рзы иуҳәо ажәа амацара дара
ирыхәом, Даҩеи, ухаҵкы, убри аҟнытә ҳара иаҳҭахуп ҳахьнеиуа
еизараны иҟоу ишраҳҳәаша ҳаҳарц, – игәы намӡо даацәажәеит
Кәыҷукәбеи.
– Машәырк рхы ақәдыршәаанӡа, иҟашәҵалакгьы, шәна­
рабжьаны инышәкылароуп, – нас, абжьгара рыҭо, даацәажәеит
Даҩеи, – зегь раԥхьагьы абри ауп ишәасҳәараны иҟоу... Амарџьа,
сара сахь акы ргәы иаанамгааит, рхаҵгылара сашьҭамшәа.
Ирдырааит шәарҭарак аныҟалагьы сабџьар шьҭыхны раԥхьа
сышгыло. Аха ҳажәлар уанӡаҵәҟьа им­неиразы, Аҟәа итәоу
аконсул Геральдо Пинели схаҭа сизцаны сиацәажәоит, иуаажә­­лар
рҽааныркыларазы. Амала, исызшәаҳәом ауаа рыҭира аанкылара
сымч ақәхоит ҳәа, избанзар ажьа бжьа­раҳа иузымбжьо ԥыҭҩык
ҳара ҳтәқәакгьы уи иалаҟьашьу ыҟагәышьоуп. Урҭ шыҟоу
шәаргьы ибзиаҵәҟьаны ижәдыруеит.
– Избан, аҭауад Рабиа иҭаххар урҭ раанкылара илымша­
ӡои?! – убри аамҭаз иџьашьашәа дҵааит Џьармаҭ.
– Зегьы иҳәатәы хаҵаны идгылар, хымԥада илшоит, аха
усеиԥш аҳәоуеиқәшәара иахьынӡахәҭоу макьана иҟам. Насгьы,
ҳара ҳтәқәагьы рыжәлар кагәаны ирҭиуанаҵы атәра аанкылара
Рабиа имацара изымариахашам. Ҳамхаццакцәаны абыржәы
убри аҭыӡшәа анҳарҵысы, иҟалоит ҳара-ҳара ҳаҩнуҵҟа аиҿа­
гылара ахылҿиааргьы. Анцәа иумҳәан, усеиԥш акы анҳахь,
атәымуаа ргәырԥса наӡеит ауп.
– Даҩеи, ак улшоз џьысшьон, аха, угәы иалумырсын, уаргьы
ҳара уҳаиԥшзаап, мчы ҳәа акгьы умам, – иҳәеит Џьармаҭ.
– Мап, Џьармаҭ! Амч ансоуа ҳарҭ зегьы ҳҳәатәы еиқәшәо
ҳаныҟалалак акәхоит! Дасу иаамсҭа заҟа ҳаҭыр иқәиҵо, заҟа
иҳәатәы дахаҵгыло аҟара амчгьы иоуеит! – ихы днахашшаашәа
ҟаиҵеит Даҩеи.
– Аҵабыргхаҭа ануҳәо угәы ҟанамҵар ауам, Даҩеи, ухаҵкы, –
аамсҭа ииҳәаз абырцкал икылихызшәа аҵыхәтәан цқьа даназ­
24

хәыц, маҷк игәы аарҟәандеит Џьармаҭ. – Нас, иҳаҵауҳәои,
Даҩеи? Ичҳаны ҳанбанӡаԥшри? Иулшозар, аамсҭаҵас хык ҳақәҵа?
– Џьармаҭ, уҩызцәагьы уаргьы аҵаҳәара шәаргәаҟуа
шәшы­ҟам здыруеит. Иҟаҵатәу шәхаҭагьы ижәдыруеит, аха
аԥхьа Рабиа имеида ҳамамкәа акы аҽазкра заацәоуп ҳәа исҳәаз
агәра жәгарц сҭахуп. Шәгәаӷ егьа ихышхыҵәахьазаргьы, аҭауад
Рабиа сиацәажәаанӡа шәыҽнышәкылароуп. Макьаназ ццакрак
ҟашәымҵан, – абарҭ ажәақәа иҽырҭынчӡаны ауп ишиҳәаз
аамсҭа.
– Ус акәзар, ҳахьнеиуа ҳнарацәажәаны излаҳалшо ала
иаанаҳкылап, иҳауҳәазгьы нарабжьаҳгап, аха, иудыруаз, ич­
ҳаны ԥшышьа шрымам. Ҳныхақәа снықәуеит, даҽазнык
ианрықәла аагылашьак шыҟарымҵо, насгьы, иршьқәаз фҩык
рҭынхацәа ашьоура рҽазырхианы итәоуп, урҭ роуп еиҳараӡак
зынкылара уадаҩу. Даараӡа зегьы ргәы иалоуп иҟалаз ахҭыс
аамсҭа ахьалаҿумҭыз, ҽмырҳа ҟаҵаны уахьашьҭамҵааз.
– Исыхьыз умбои, Џьармаҭ, сыжәлар рахь ҿыӷәӷәала
сцәажәартә цқьа салаҟам! – иблақәа ҵырхәны дыштәаз,
иаалырҟьаны дынкахәыцуа иажәа инациҵеит Даҩеи. – Макьа­
наз иуасҳәаша сымам азоуп ҽырдагәа зыҟасҵогьы, избанзар
атәра аанкылара сымалазаҵә сымч ақәхом. Уажәы азыҳәан
исылшоны ҳәа иҟоу, шәажәақәа иахьахәҭоу аиҭаҳәара ауп. Шәгәы
ианамгааит ҳажәлар иахьрылахәаахәҭуа хьаас исымамшәа, уи
аԥхьаҟа абџьар иаҵагылаша аҿар шармаҷуагьы збоит. Ари сара
сзы игәыхьуп, игәыԥсахеибыркыгоуп, аха ихырҳагам аҽыҵга
ҟаҵаны ажәлар рыҵырҟьара, аԥхьан ишысҳәаз еиԥш, макьаназ
изымуа усуп. Издыруада абџьар шьҭаҳамхыр ада ԥсыхәа
ҟамлозар, усҟан ацхыраараз ҵабалааи ԥсҳәааи ирылаҳәахоит.
Абжьыуаагьы абзыԥқәагьы уи иадгылаҩцәахароуп, асаӡқәагьы
шаԥсыӷаагьы рыцхыраара ҳҭаххар ҟалоит, мамзар дгылаҩда
ҳарҭ ҳамацара иҳалшараны иҟоузеи. Ҳхала акы ҳҽаназаҳкгьы,
генуезаа акымзарак ҳалдыршараны иҟам... Абри цқьа
шәазхәыцырц сҭахуп, убри азоуп аццакра ҟаҵатәым ҳәа
зшәасҳәаз.
– Абыржәы сгәаанагара маҷк аҽаԥсахит, аамсҭа, ухаҵкы,
– убри аамҭазы гәырҩалахҿыхрак днамҽханакит Џьармаҭ. –
25

Аӡәы иидыруа зегьы иҳәоит, даҽаӡәы иҳәатәу идыруеит ҳәа
иҳаҵуҳәаз абжьгарақәа абыржәоуп цқьа схы аназца. Исыцу
сҩызцәагьы ииашаны уеилыркаазароуп ҳәа сгәахәуеит.
– Ааи, ааи, еилаҳкааит! Шьҭа ҳаԥшызаауеит, аамсҭа
уҟынтәи дыррак ҳауаанӡа! – егьырҭгьы уи инақәшаҳаҭхеит.
– Сышәзеилкаазар, ҭабуп ҳәа шәасҳәоит, – уи игәы
ааҟанаҵеит Даҩеи. – Иахьатәи ашара амҩа иқәыз амла шәамкуа
шәыҟам, убри аҟнытә, шьҭа ачеиџьыка еицаҳфаргьы цәгьамшәа
збоит. Џьармаҭ бзиа, ҽаанбзиала ҳәа еимаҳамдеижьҭеи иҵуа
умдыруеи, ҳнеидтәаланы ҳааиқәныҳәарын.
– Аамсҭа ус ануҭаххах, ииашаҵәҟьаны, шьҭа учеиџьыка
ҳадымкылакәа цашьас иҳамоузеи! – асасдкылара ҳаҭырла
дазнеит Џьармаҭ.
Дук мырҵыкәа аишәа еиҵҳәа ишынахатәазҵәҟьа, амаҵуцәа
нырхагьежьны, ирхылаԥшуа инырхагылеит. Даҩеи ԥагьарак
узиҿымбаауа, аамсҭара ихаршҭны исасцәа дрыдтәаланаҵы,
рыгәҭыха иаргьы ишигәҭыхаз дирбеит. Иахьынӡарҭахыз
ргәазхарагьы еицәажәеит. Акрыф-акрыжә рдәықәламҭазы
абаагәара агәашә аҟынӡа днарыцнаскьан, нас иҽыжәланы
рҿанынархоз аамҭазы, амҩа ахир рыцзарцаз нарышьҭаҳәаны,
ишьҭахьҟа даахынҳәит.
II
Ардимон, маҷк аҟара иԥсы анааивига, иажәабжь деиҭа­
налагеит, ажәытәтәи аамҭа деиҭазыхынҳәны дынкахәыцуа.
Еиҭахгьы дналашҩыкшәа абыржәы еиҭеиҳәозгьы Аҭласҟан изы
игәҭархәыцгаха мацара акәын ишыҟаз.
–…Даҩеи иҟынтәи ианыхынҳәгьы, сабду Џьармаҭ
уахгьы-ҽынгьы иӷракәацеиуаз агәаӷ, игәаԥсахеибакра акала
изеиқәыртәомызт, – ҿааҳәырак амамкәа ианыӡаахьаз аамҭақәа
рыҵа гәаларшәарала дрызцаны, иҭаҵәахыз ахҭысқәа уашьҭха
ирхынҳәны иаб иҳәамҭа аиҭаҳәара даҿын ажәабжьҳәаҩ. –
Уи аамҭазы саб иаҳәшьцәа Кәылимхани Аџьшьеи иааҽырбар
цәгьа ирымбо иҭыԥҳацәахахьан, аха рашьеиҵбы Ардашьын
ацәгьеи абзиеи еилиргартә аҟынӡа изымҳацызт. Сабду аҩны
даныҟази даныҟамзи еиҟаран аҟнытә, ахшара нап рыгмыжькәа
26

еиҵазааӡаз саб ианду Ҟалӷьԥҳа Хьылқан лакәын. Аџьабаа
лгәы шыԥнаҵәахьазгьы, гәкажьга ажәак џьарамзар-џьара
илҿыҵмырҟьакәа, ахаҵаусгьы ахшара рааӡарагьы еилалыгӡон.
Сабду акәараҿы иҽеилыхны иҽаникәабалоз, дад, саныхәыҷыз
схаҭагьы акырынтә избахьан иныз ахәрақәа шырацәаз. Убарҭ
рымацарагьы иуарҳәон ихигахьаз амыҟәмабарақәа заҟа
иуадаҩыз, зныкымкәынгьы аԥсреи абзареи дышрыбжьагылахьаз.
Дамыӷаҵас иныз ашәахсҭа ҭыԥқәа убла ишаахгылалак, ана­
џьалбеит, иԥсы ҭымхкәа изкузеи ҳәа угәахәрын. Убарҭ ашәахс­
ҭақәа иара уажәыгьы сыблақәа ирыхгылоушәа сгәы иабоит,
дад. Аԥхьа-аԥхьаҵәҟьа инирԥшуамызт, аха иуаҩыбжара да­
ныр­ҭыс, ицәа иҭеигӡахьаз ихәрақәа рҽыртланы, аҵыхәтәан
ахы инардыруа иалагеит. Саб излеиҳәаз ала, иаб Џьармаҭ
аҵыхәтәан даазқәылаз, ихҭысқәахьаз амшқәа рызхәыцрақәагьы
хҭеикуа далагазаап. Ихаҿы икнаҳаз иабџьармаҭәақәа есҽны
ибла иахьыхгылаз игәаланаршәақәоз рацәахеит, аха урҭқәа
иреиԥшны ибомызт игәахәтәы дахьахьымӡоз аҵыхәала…
Диазаргьы дгылазаргьы, иахьеи-уахеи наԥшыхәарҭас иахьимаз,
убарҭ иабџьармаҭәақәа ирылакнаҳаз аса ду дырҩегьых ианышь­
ҭихша амш акәзаарын дыззыԥшызгьы…
Ардимон иаалырҟьаны еиҭеиҳәаша имҵәазшәа, ицәажәара
нкыланы хәыцрак иҽнеиҭеит. Ԥыҭрак аҟарагьы деиқәышьшьы
дшыҟаз, нас далҟьашәа, ибжьгьы акыр ирҳаракны ауп иажәабжь
ду дышналагаз.
– Дад, аҵыхәтәан сабду иҵигаз аиара саб Сасҭангаз
игәамԥхозаарын, аха уи азыҳәан ажәак иҿыҵымҟьацызт. Анкьа
абыӷныжәӡыс наимҵаҵаны, абаҩқәа ахьхьаҳәа инықәԥсаны,
зхалазаҵә ифаны иҩагылоз ауаҩы ҭоуӷан, аҵыхәтәан аҵыкә­
кәара даналага, саб гәҩарас иҟаиҵеит агәамбзиара шҵигаз
аҟара. Уаҳа деиӷьымхо, дагьеицәамхо дшыҟаз, ҽнак зны саб
ҟәыдырԥаҩык лахь дахьцаз, нхыҵи аахыҵи ауахәамақәа зегь
раб ҳәа изышьҭаз, Лӡаатәи ауахәама аҟынтәи иааганы аӡы ԥшьа
иржәзар, иарала ихәра алаҿиӡәаар ишихәо збоит ҳәа иалҳәаз
игәы иҵалаӡаны дыҟазаарын. Ашьҭахь иаб днаид­тәаланы аԥшҩы
иабжьалгаз изеиҭаҳәара даналага, сабду даач­чаны ус иҳәазаап:
27

– Уи аӡы ахьынӡасыхәара сыздыруам, дад!.. Ее, гьиди,
ахаҵа иабџьар шику инарцәымҩа данықәло ибыргәызеи, џьанаҭ
дымцои, аха сара усеиԥш разҟыс исымамзаарын, иараби!.. Еҳ,
сабиц, абыржәы ахаҵа иԥсыха аамҭа ыҟоума!
– Избан асеиԥш угәы кажьӡаны узцәажәо, саб? Ухы
иаду­кылаз уаҩсҭаахә имазааит! Абри ажәоуп ҳәа уаҳа аӡәы
иумырҳан, мамзар Ҭагәыџь иԥа Џьармаҭ ихаҵара адагьы аԥс­
рагьы дацәшәозаап ҳәа узырҳәар ҟалоит, – иаб игәы ирӷәӷәарц
иҽыназикит Сасҭангаз.
– Уан дабаҟоу? – ииҳәаз аҭак ҟамҵакәа уи аамҭазы
иҽынахыганы дҵааит Џьармаҭ.
– Ҳан лыԥҳацәагьы ларгьы ҳгәыла Ԥилаҟә иҷкәын Сақәыԥ
иԥҳәыси иареи аԥхашьахьа рықәхны, иахьа амҳара иҭыргараны
иахьыҟоу цхыраара ицеит. Ԥилаҟә иԥҳәыс Иашҳа аҩнынӡа
исзааиааит ҳәа анаалыцҳа, агәылара ҳамнеир ԥхашьароуп
рҳәан, шьыжьнаҵы уахь ицеит. Аҭаца аҩнду дахьҩарго чысқәак
ҟарҵозар акәхап.
– Ицазааит… Арахә еилургахьоума, дад?
– Хьаас иҟаумҵан, рҭыԥ иқәсҵахьеит.
– Ҳаи, абаақәа! Ех, сабиц, саҩаӡара зҽазызкыз аԥсцәаҳа
исеимраӡарашәа збоит!..Афасааит, алаз хҿа сзаиааиуаз џьыс­
шьон, аха аҵыхәтәан иара сиааирц аҽазнакызар ҟалап! – иҳәан
Џьармаҭ, убри аамҭазы маҷк аҟарагьы днеиҵақьит.
– Анкьатәи ухәрақәа уриааизар, иулакьакьаз алаз ла­
быҵәгьы уаиааип, џьоушьҭ. Уи азын угәы умышьҭын саб, –
усеиԥш агәыӷра шимамызгьы, игәы алаирӷәӷәарц абас иҳәеит
Сасҭангаз.
– Ҳаи, дадхеит, аԥсра сацәшәаны исҳәо џьушьоума?! –
иҳәан Џьармаҭ, дԥышәырччашәа иуит. – Ахаҵа мышкы диит,
мышкы дыԥсуеит рҳәоит, саргьы саџьал ааигәахазар асҟак
изџьаушьари. Амала, сгәы иалоу, ала анажә имитаҟәан ҳәа,
аҭауад Рабиа дзықәҳаргәыӷыз цасҳәан иахьысмаӡо ауп.
– Егьаурым, саб!.. Аҭауадцәа русқәа ахаангьы инҵәаӡом, уи
аасҭа ирласны уахьыбзиахаша уазхәыцлар еиҳа иузеиӷьуп.
– Уи ҳазшаз иусуп, дад.
28

Убри аамҭаз Џьармаҭ аҟаԥыҳәа игәалашәазаап иан Гиметиа
лажәақәа. Рыиашьара зегьы еизаны, ҽаанынӡа рхы ҭәы, ргәы
ҭәы, хәыҷи дуи зегьы ԥшӡала еиҭеибабарцаз рныха амҵан
ақҭамхә наганы ианамҵаныҳәалоз, Џьармаҭ уи ахныҳәаратә
ҵас акырынтә еилеигахьазаарын, иара убас инаимыгӡозаарын
амш ӷьарсқәагьы. Убарҭ амш ԥшьақәа раан иара иабџьар
ихармацәысуа ауаа ршьа ахькеиҭәоз аҵыхәала, знымзар-зны
дахьнырхәраны дшыҟаз ихахьы инеигомызт, аха аҵыхәтәан,
убри шьҭа агәра игартә дҟанаҵазаап. Убри саб Сасҭангаз
акырынтәгьы дазхәыцхьазаарын абасеиԥш: «Аа, абар, саб
изнауз! Ихарахазгьы убарҭ амш ӷьарсқәеи амш ԥшьақәеи ракә­
хап! Ақәра ду нызҵыз сабду иеиԥш, сабгьы иниҵыртә агәамч ду
иман, аха иҳақәыз амшшьарақәа ахьеилеигоз азын ԥырхагас
изыҟалазар сгәахәеит, шьҭа хҿыхшьас иаиҭашагьы сыздыруам!..
Иҟалап аҟәыдырԥаҩ исабжьалгаз хәарҭарак алазаргьы!..»
Убри аҽны иеидара мҿык ааигарц, аџьыргәал ҩны ашь­
ҭахьҟала Сасҭангаз дындәылҵуан еиԥш, ус алақәа аақ-саақ
дырган, агәашә шыҟаз иҭҟьа рҿынархеит. Убри аамҭазы Џьармаҭ
иԥа ибжьы наиқәиргеит.
– Дад, ааигәа уҟоума? Аӡә даҳзааит сгәахәуеит, адәахьы
ундәылҵишь!
Сасҭангаз афырҳәа ишьҭахьҟа дхынҳәны абарҵа данаа­
ҵагылоз аамҭазы, изымдыруаз ҽыуаҩык ихала агәашә аартны,
дҽыжәымҵыкәа ашҭа дҭаланы дшааиуаз илаԥш наиаахеит.
– Уа мшыбзиақәа! – иҳәеит асас, ԥсыуа ҵасла инапы ашҵа
аартны дааҩахан.
– Уа бзиара убааит! Бзиала уаабеит! Уҽыжәҵ, уххь згеит! –
иҳәан Сасҭангаз, асас днаиԥыххыланы иҽы аҿы иааникит.
– Дад, Џьармаҭ аҩны дыҟоума? Игәы рахәым ҳәа саҳан,
ашьҭахь сгәы иамукәа, дызбанда ҳәа сгәахәны сааит, – иҳәеит
асас, дҽыжәҵны Сасҭангаз инапы имхуа. – Сымҩашьозар, дад,
уара иҷкәын уакәхап?
– Ааи.
– Ҳаи, Анцәа илԥха еснагь иуцзааит, дад! Лакҭалагьы акырӡа
шәеиԥшуп. Иахьада ушысымбацгьы, ицәарақәагьы иаразнак
29

иухыскааит... Дад, иахьа аамҭа злаҟоу ала, ауаҩы гәыԥшқала
иааӡара макьана иауа иҟам, – нас иажәа алаф еиԥштәшәа,
аҵыхәтәан усшәагьы нациҵеит, убас изхиҳәааз узеилымкаауа,
– згәы џьбарам ахаҵа акыр даԥсоума, дадхеит.
Сасҭангаз аҭак ҟаимҵеит, аха ииҳәаз агәахәара шинаҭаз
убаратәы ихы-иҿы аалахҿыххан, нас асас иҽы аӷәра ианкны
аҽхырԥарҭахь иманы иҿынаихеит.
– Уххь згеит, уҩнал! – иҳәан Сасҭангаз, абарҵахь инапы
наирххеит, аҽы ҿаҳәаны дшыхынҳәызҵәҟьа.
– Уаԥшәмара уаԥымхааит, дад! Қәрала суеиҳабызаргьы,
уара уаԥшәымоуп, аԥхьа аҩналара зыхәҭоугьы уара уоуп, уҩнал,
дад! – иҳәан, асас имукәа иҽникылеит.
Џьармаҭ ихы инапы аҵаҵаны дшықәиаз, ус, иааҩналаз иахь
илаԥш наирхеит, аха аҩны иҩналашоз алашареи алашьцареи
еиҟараханы ибла ахьыхнакуаз цқьа дизгәамҭеит, деиҩаҳаҳа
ихагылаз ахаҵа макьанагьы еицамкыцыз идоуҳа бжьы ҩаԥхьа
иргаанӡа.
– Уа мшыбзиа, Џьармаҭ гәеицамк! Иухьзеи, абаақәа,
уҽышьҭаурхартә аҟынӡа унеиртә! Уара уеиԥш иҟоу ауаҩы ӷәӷәа,
аҽнышьыбжьон ахықәҵара игәаӷьып ҳәа сыҟамызт!
– Шьҭа сара стәы ҳәа акгьы ыҟамшәа, узусҭада сырџьара
иааз?.. Мшәан, Бабыз уоума исхагылоу? – иҳәан Џьармаҭ,
иидыруаз абжьы аҵыхәтәан гәҩарас ианыҟаиҵа дҵааит.
– Ааи, Џьармаҭ, судырит, судыр… Бабыз соуп… Усым­
беижьҭеи акрааҵуан аҟнытә, убара сааит, аха ԥхыӡ избаргьы
ихасҵомызт абас уианы сухҭыгәлап ҳәа.
– Ҟаҳ, ҳаит, абаақәа, ала кьагәа алабаҵәры изықәсуам
ҳәа, сказза сышԥаумҵаиоу, ауаҩ хымхәа иеиԥш! Ҳат, афа­
сааит, инакәымыз усыхҭыгәлеит, Бабыз! – иҳәан Џьармаҭ, хьаак
имаӡамызшәа ашырҳәа дыҩхықәтәалан, ишьапқәа нылбаарҳә­
ҳәаны, иеимаа ҵаԥалақәа наишьхарԥаны дҩа­ҵыззеит.
– Умгылан, Џьармаҭ, умгыла. Ухы умыргәамҵын, уххь згеит!
– Ҳаи, убаашәит, уаҩы иаҳахьоума ахаҵгылара злымшаз
ҳәа! Сара сказза, уара усхатәаны, аӡәы дааҳахҭыгәларгьы
ишԥасзиҳәари! Сурԥхашьома, Бабызхеит?! – иҳәан, Џьармаҭ
асас инапы имхуа, нас азҵаарахь дныиасит. – Аҩны шәыш­
ԥаҟақәоу, зегьы шәеибгоума?
30

– Макьаназ ҳаибгагәышьоуп, Џьармаҭ. Иҭабуп уахьазҵааз…
Алыра иахьақәыӷәӷәо иҿыжуеит ҳәа, аиашазы, иҳақәыӷәӷәо
рацәоуп, аха Анцәа ду илԥхала макьаназы ҳаибгашәа ҳааиуеит.
– Ҳаи, Анцәа иџьшьоуп!.. Анцәа ду иџьшьоуп!
– Ҳазшаз илԥха уҩнаҭа иагымзааит, Џьармаҭ!
Убри аамҭазы, Сасҭангаз насҭха дахьгылаз иаб дџьашьаны
акәын дшизыԥшуаз. Уаанӡа агылара зцәыуадаҩыз ауаҩы, уажәы
хьаак имаӡамызшәа, игәы цқьаӡа, иажәақәагьы еилыххаӡа
даниба, мшәан, абри цасҳәан ҽырчмазҩы ҟаиҵозма ҳәагьы
игәы инҭиҳәааит аҵыхәтәан.
– Џьармаҭ, мышкы шьыбжьаанӡа иадамзаргьы, ухы
нықәуҵеит ҳәа смаҳацызт. Ашьҭахь иаалырҟьаны хьаақәак
дыхҭаркит ҳәа лымҳаҭасқәак ансоу, иухьыз еилыскаап сгәахәын,
снаудымҵаалар сгәы иамуит, – иҳәеит Бабыз, ацәырдаӷәы
ааигәараҵәҟьа сқам ҳаракык аҟны ишьамхқәа еиқәыршәны
дшынатәазҵәҟьа. – Ухәрақәа ракәхап узыргәамҵуа?
– Ааи, аҩсҭаа дзеилаҳаша, саазқәылаз ӷәӷәала исныруа
иалагеит! Аҟаҵатә аныҟоу аамҭазы зиарҭа иагәылаԥсыз иеиԥш,
анхара амшха схы сзамыхәо абра сиоуп! Ииашоуп, аԥсра уаҩ
деилнахуам, аха аԥсра бзиагьы акыр иаԥсами, Бабыз!
Џьармаҭ абас иҳәоны еиԥш, аӡыӡ наилакшазшәа, ивац­
кьарақәа инарывҵакны иԥсеилаҵагаха хьаацәгьак дааимна­­деит.
Убри аамҭазы ихы-иҿгьы акыр иаареицакит, аха инамырԥшкәа
ибжьы еиҭанаиргеит иалахиҽразы.
– Аибашьраҿы аԥсра знык уахыԥар ҟалоит, ҩынтәгьыхынтәгьы уацәцар алшоит, аха акы ааҟалацԥхьаӡа еснагь уҽа­
ҿаужьуазар, хәраҭыԥк унымлакәангьы ҟалашьас иамоузеи.
Нас мышк-ахамшк зны убри хьааха иухьымӡар ауам, убри ауп
исыхьны иҟоугьы, – абри зхиҳәааз зынӡаск реицәажәарахь
иҟамкәа ауп ишааиҿыҵҟьа Џьармаҭ.
– Џьармаҭхеит, баша иуҳәоит акәымзар, макьана аԥсра
аҟынӡа уабаҟоу, – иҩыза игәы ирӷәӷәарц иҭаххеит Бабыз.
– Дымԥсыкәа иаанхахьада, мышкызны зегь ҳаԥсгәышьоит,
аха аԥсра ианадымхах, аибашьраҿы уҭахар еиҳа ихьӡыми,
ашәшьыра уҵаԥсыр аҵкьыс? – иаарџьаџьаны аҭак ныҟаиҵеит
Џьармаҭ. – Узнысыз амҩа ааугәалауршәаргьы, хьӡыда-ԥшада
баша умҩамскәа, уџьабаа ажәлар реиқәырхара иазкызар, дара
31

рзы уҭахар, уи, сара сыхәҭаахьала, ԥсрам ҳәа сазхәыц­уеит, Бабыз.
– Ҳанцәақәа умырҵәыуан, Џьармаҭ… Ҳанцәақәа! – аԥхьа
иамхаҳәаз дахьхәызаргьы, нас уи иҽамарҩашьашәа иажәа
аҵыхәтәа ирԥшӡарц иҽыназикит Бабыз. – Ииашоуп, аԥсрақәа
зегьы еиԥшым, аха ауаҩы ихы азыҳәангьы абзабаа ҳәа акы
ыҟахми. Угәы, уԥсы ҭынчны, уҭаацәа шәарҭарак рышьҭамԥшуа,
қьафла аԥсҭазаара ахыфааны уажәра аҭагалара анулша, убри
еиӷьу арбану?!
– Ҳанцәахәқәа иргәамԥхо еиҭакшьа амаӡам, Бабыз. Урҭ
иаҳгәадырԥхо ауп ҳаргьы иҟаҳҵо. Дарбанзаалакгьы уи дықәым­
ныҟәар ада ԥсыхәагьы имаӡам, – адоуҳа мчыс иамаз иара
иеиӷьны еиликаауазшәа иаазгәеиҭеит Џьармаҭ.
– Ассир уҳәоит, Џьармаҭ! – убри ихаҭагьы дшақә­
шаҳаҭызгьы, даҽакалагьы азхәыцра шаҭахыз Џьармаҭ иеил­
ир­­­каарц аниҭахха, иажәа инациҵеит Бабыз. – Анцәақәа
зныкыр ирҳәахьоума ажәлар нибарҵәалааит, иҟанаҵгьы ихи­
барҵәалааит ҳәа? Абри уара иахуҳәаауа сыздыруам, аха
усеиԥш макьана сара егьысмаҳац. Ҵабыргуп, ианакәзаалакгьы
аҽырхаҵара аҭахуп, аха хьаа ҽырхаҵарыла аҟазаара идоуҳа
хьанҭаны ухәда ишықәу мацара иаанхоит. Насгьы, ауаҩы еиҿир­
цаауа ацәгьамыцәгьақәагьы изырҟаҵо ҳанцәақәа роуп ҳәа
дара рықәыжьра иашам... Иҟалаз убри ауп, Џьармаҭ, ҳанцәақәа
иҳаҵарҳәо еснагь инаҳагӡом. Иаҳхылаԥшу игәаԥхо ҳашьҭахь
аиарханы, ҳазқәиҭым ацәгьахәыцрақәа ҳаҽрыдаҳцалацәо ҳа­
ла­газшәа збоит.
– Анцәақәа ируазеи, Бабыз?! Ажәлар зхьыԥшу ҭауадиаамсҭеи ракәзар ауми ашьакаҭәара аанкылара зылшаша.
Аҭауад Рабиа иҳәатәы иацымныҟәакәа, ҳажәлар кагәаны изҭиуа
ҳанцәақәа роума иргәазырԥхаз, мамзаргьы рыԥсыцәгьара акәу
идзырҟаҵо? – анкьа еиԥшҵәҟьа игәы ҿыцханы ацәажәара
дналашыҩкит Џьармаҭ.
– Иуҳәаз саҳаит, аха исыздырцәом, Џьармаҭ, – рацәак уи
игәы изҭамшәа даацәажәеит Бабыз. – Аҭауад Рабиа абзиақәа
дрыдукылт, аха даҽа ганкахьалагьы уизхәыцуазар, маҷыҩгьы
ишьҭаӡхьоума? Еибашьра ҳәа днаҵысыцԥхьаӡа жәаҩыла
иҭарханы рҭаацәа ирзааигоит! Абасала зыжәлар зымпыҵӡаауа
аҭауад, егьа дыбзиазаргьы, бзиарак ахь ҳхы ирхап ҳәа сыҟам!
32

– Бабыз, исызуаҭәашьом абас имарианы ахәыцра!
– уи дзақәшаҳаҭымхакәа иажәа даацралеит Џьармаҭ. –
Аҭауад Рабиа ахаан думбацшәа, иҟаиҵахьоу абзиарақәа
узымдыруашәа зхыҟауҵо сзеилкаауам!.. Бабыз, уара ус
иҟа­қәоу уреиуам, иагьуаҭәам хыццакрыла аҭауад ду абас
ихцәажәара! Аӷа дыҟанаҵ шәарҭа наскьом рҳәоит, ҳадгьыл
ҳамазкуа ыҟанаҵ ишԥаҟаиҵари дырмабашьыр! Ададианқәа
реимшьҭра Гыртәыла аҳра ианахагыла нахыс, ишубо, аԥсуаа
ҳзы ҽеирак зыҟамлеит! Вамек Дадианигьы еибашьрыла за­
ҟантәы Ачачбақәа дырҭаахьаз умаҳахьеи, аԥсуааи агырқәеи
ирыбжьаз аидгылара еилаганы, нас ижәлар даареижьаны за­
ҟантә иҳабаиршьхьаз зугәалаумыршәои? Вамек, аиашазы,
дуаҩыцәгьан, аха Ачачбақәагьы ируҵәҟьомызт! Рыдгьыл ры­
мазкуаз, рбаашқәа зырхәашоз, рқыҭақәа еимызҵәоз еснагь
ирҿагыланы иԥхадырсуан!.. Сызлацәажәо анбатәиаамҭоу, аха
Ададианқәеи Ачачбақәеи рӷыӷеибагара иахьагьы уи аҵыхә­
тәа ԥҵәам.
– Бзиа збаша, Џьармаҭ, исымдыркәа, ишԥасымдыруеи, иацы
сыхшәаз џьушьома?! Алазқәеи ҳареи ҳабжьара аибашьра ахы
аркра зыхҟьаз, мрагыларахьтәи агәырџь дгьылқәа аҳс иахагы­лаз
Гьаргь V ибзоурала Ададианқәа Гыртәыла хырҳагас ирзыҟаларц
аҳра анырзаԥиҵа нахыс ауп дареи ҳареи ҳанеимацәгьаха, –
иаазгәеиҭеит Бабызгьы.
Ацәымҟала аҵла агәаԥшь шҭырцәаауа еиԥш, иҟалахьаз
ахҭысқәа аамҭақәа рыҵахьтә жәала иҭыцәаауа, Бабыз ииҳәозгьы
дшақәшаҳаҭыз ала ихы рҵыс-ҵысуа иажәа еиҭах инациҵеит
Џьармаҭ. Агырқәеи аԥсуааи реиҿанагалара зыхҟьаз макьанагьы
агәаӷ кны, ибжьгьы акыр ихьанҭаны ауп иажәа анагӡара
дшалагазгьы.
– Гьаргь аԥхьаӡа аҳра иахаиргылаз Вамек диҿыԥшны ауми,
1414 шықәсазы Мамиа II Дадианигьы Аԥсны мрагыларахьтәи
адгьылқәа импыҵихаларц дзақәлаз, аха Ачачбақәа ируа
иҟазма... Мшәан, уиаҟара зхысҳәаауеи, уи аибашьра саб
Ҭагәыџьгьы далахәымзи. Уи иҳәоны заҟантәы исаҳахьази, усҟан
Мамиа дҭарханы ируаагьы еилаҟәыбаса ишықәырҵаз.
– Ааи, уи аибашьра сара сабгьы акырынтә иҳәоны иса­
ҳахьан, – иҳәан Бабыз, иблақәа Џьармаҭ инаидырхаланы
33

иажәа наимаидан, излацәажәоз днацхрааит. – Ииашаҵәҟьаны,
хашҭшьа змам акоуп. Усҟан, ҳабацәагьы иаразнак игәырӷьаҵәа
иҟалеит, убринахыс ахақәиҭра роуаз џьшьаны. Аха ашьҭахь
иҟалаз умбо, аурыс ҳәынҭқар Алықьсандр ар иманы иҿааихан,
Мамиа иҷкәын Липарит аҳс Гыртәыла дахаиргылт. Аҳра знапы
иадыркыз Липарит нас даалаган, агәырџьқәеи агырқәеи рыр
еидҵаны Аԥсны дабашьырц даҭааит. Уи аамҭазы Ачачбақәа
еибашьрыла рымч акыр иҵшәаахьан аҟнытә, аамҭала Ададиан­
қәа ирнаалашәа ҟарҵеит, аха иазууеи, Ԥсырӡханӡа Гыртәыла
аҳра иатәхароуп ҳәа иаақәгылт ҳадгьыл ҳамаркырц. Ари аҭауад
Рабиа игәаԥхо дыҟахызма, насгьы, ахаан игәы иҭамшәацызт
агәырџь шәшьыра аҽыҵакра.
– Аиаша уҭахызар, иҽыҵикызҭгьы еиҳагьы еиӷьзар ҟаларын,
– иҳәеит Бабыз, абыржәы убри игәы иааларкьакьаны, – мамзар
еснагь еибашьрахоит. Ишаабо, иахьагьы уи аҵыхәтәа нырҵәам.
Еибашьрыла ҳажәлар аума рхыргахьеит, шьҭа иазырхатәуп
ашьакаҭәара… Џьармаҭ, суазҵаауеит, ас ианбанӡа?
– Изла, Бабыз, изла?
– Еинышәарыла! – иааркьаҿны аҭак ныҟаиҵан, нас уи
харҭәаауа иажәа инациҵеит Бабыз. – Еигәылацәоу есымшааира
еиӷацәаны ҳаӷоу ибеит. Аҭауад Рабиа хшыҩла дныҟәарц
иҭахызар, Ададианқәа дырнааланы аԥсуаа аҭынчра рзааигар
ҟалоит... Анаџьалбеит, убасала ԥсеивгарак зыҟалагәышьар,
анхацәагьы маҷк рыбӷа ааиҵырымхрыз!
– Бабызхеит, бӷеиҵыхшьас иҟои, ҳада ԥсыхәа змамыз,
ахыхьчараз еснагь ҳаҳра аҵаҟа иҟаз алазқәа уажәы иааҳәны,
ҳадгьыл ахәҭак ҳацәганы, рнапаҿы иахьыҟалаша иашьҭалазар?!
Рыҭашьасгьы иҳамои?! Абнатә рбаӷь ааны аҩнытә рбаӷь дәыл­
нацон ҳәа, ҳабџьар иахьчоз уажәы иаҳҿагыланы ҳадгьыл
ахәҭак ҳацрырҟьарц иаҿуп. Урҭ убри дирдырырц азоуми
аҭауад Рабиагьы рхы аашьҭырхыцԥхьаӡа дзырҿагылоу... Бабыз,
аибашьра аанкылатәуп уҳәеит, аха аанкылашьас иамоузеи,
агырқәа лассы-лассы еибашьрыла иаҳҭаауазар, – иҳәан
Џьармаҭ, иажәа нҿахиҵәеит.
– Анаџьалбеит, иадырбалазеи абри ҳадгьыл?! –
иҳәашьа даацыцҟьашәа ааҟаиҵеит Бабыз. Ицәажәашьагьы
уаҳа имԥсахкәа, ибжьы днаҵыӷәӷәа-ааҵыӷәӷәо, еиҭах иажәа
34

инациҵеит. – Анцәа иџьшьоуп, аӡә дцеит шаҳҳәо, ус даҽаӡә
даакылсхуеит! Ас заҟантә?.. Уара иуҳәан еиԥш, анкьа ҳада
ԥсыхәа змамыз агырқәагьы, аҵыхәтәан, ӷас ҳахьыҟарҵаша
иашьҭалеит. Ҵабыргны, уи феида рзалгашам, аха уаҳа арахь
изхьамԥшуа рхы иаларԥшны рқәыларақәа аҵыхәтәа ԥҵәатәуп.
Аиаша уасҳәап, шьҭа ҳаргьы ҳгәы кыдгылаӡеит.
– Ҳа-ҳа-ҳа! – лахҿыхрак аламкәа, убри аамҭазы мчыла
дааччеит Џьармаҭ. – Аԥхьан иуҳәеит, Ададианқәа рышәшьыра
Рабиа иҽыҵеикыр еиӷьуп ҳәа, аха уажәы уааҳәны ус уҳәахит,
рхы иаларԥшны арахь изықәымло иҟаҵатәуп ҳәа. Уи саргьы
сақәшаҳаҭуп, амала, усеиԥш иҟаларцаз ҳтәыла дыԥшылаҩык
дамамкәа аԥхьа ахақәиҭра азырхынҳәтәуп. Уи анаҩсан, иӷәӷәоу
аҳрагьы аԥҵатәуп, уи азын иаҭахуп ҳажәлар зегьы реидгылара,
амала, араҟа иҟоу умбо, Бабыз, усеиԥш аҟалара зҭахқәамгьы
макьана иҟагәышьоуп. Ҳрыцҳарақәа зыхҟьогьы убарҭ агра
бааԥсқәа ракәгәышьоуп.
– Асеҭыр лабашьеиԥш уиашоуп, – уи днақәшаҳаҭхеит
Бабыз. – Ааи, аҭауад Рабиа иҳәатәы зегьы ахаҵгылозҭгьы,
абасҟак арыцҳарақәа зыҟаломызт, убри ауп Ададианқәагьы рхы
иадырхәо.
– Ииашаны иазгәоуҭеит, Бабыз. Аанда ахьылаҟәу зегьы
хыҵырц рҽазырымкуеи, убри рбоит азоуп ҳадгьылгьы ҳаргьы
ҳартәыртәырц изашьҭалаз. Аха адунеи иаақәлеижьҭеи
ахаҵарамҩа ианысуа иааиуа ҳажәлар макьана аказы ршьамхы
адмырсыц.
– Усоуп, Џьармаҭ, усоуп!.. Ажәытә аамҭа ҳазыхынҳәуазар,
абырзенқәа, аурымқәа, асқьыфцәа, аџьамқәа, византиаа,
араԥцәа уҳәа ҳарцәынхазар, нас абарҭ ҳгәылацәа роума
иаҳиааирц ақәызкыз! Агәра згоит, рхы дырны рҽанаа­нырым­
кыла, феидак алыргарангьы ишыҟам!.. Иабихәац, дареи
ҳареи ҳшыҟазаалакгьы, ус ҳнеилагәышьап, хақәиҭрак разҟыс
иҳауаанӡа!.. Аԥхьаҟа иҟало аабап!
– Ахақәиҭра!.. Ахақәиҭра аазго аӷәӷәара ауп, Бабыз,
– ргәаанагарақәа ахьеиқәшәаз игәы иахәеит Џьармаҭ. –
Иумаҳацкәа уҟоума, «Аҳәынҭқарра зырӷәӷәо аибашьрақәа
роуп!» ҳәа аурымқәа ишазырҳәахьоу. Анкьа ҳада ԥсыхәа
змамыз агырқәагьы убри иахьазхәыцуа акәхап ҳабашьрала
35

раҳра дырӷәӷәарашәа дзырбо, аха аԥсуаа ирҭаахьоу дарбан­
заалакгьы акькьыҳәа дшәышәуа дзымцац. Анцәа иҳаҭәеишьаз
ҳџьынџьдгьыл макьана аӡәгьы изымгац, ҳашьхақәа рылԥхеи,
ҳжьырақәеи, ҳныхақәеи рдоуҳамч иабзоураны... Бабыз, ад­
гьылгьы аҳақ амами.
– Иамамкәа, ишԥамам! Ҳаимырҵәарц, ҳаршьырц заҟаҩгьы
ҳҭаахьада, аха ҳазшаз идгьыл аҳақ макьана аӡәгьы изымгац!
Ишԥаҟаҳҵари, ус лахьынҵас иҳамазар! Аса ҭыхла иаҳҭаауа,
ҳабацәа реиԥш, ҳаргьы аса ҭыхла ҳаиԥылалап, заҟа феида
алигогьы ибап!
Сасҭангаз ианакәзаалакгьы гәаԥхашақә иҟаҵаны, аблам­
батә иалаԥшхьаз аиҳабацәа еидтәаланы ианеицәажәалоз
рзыӡырҩра цәгьалаҵәҟьа бзиа ибон. Иаби асаси абыржәы
иахьеицәажәозгьы иажәа рыламҵакәа дырзыӡырҩуа дтәан.
Ҵабыргны, еибашьрак аҽалархәра макьана дахьымӡацызт, аха
уи аамҭагьы шьҭа лассы иаргьы иааидгылараны иҟан.
– Дад Сасҭангаз, ҳасас дыртәаны ҳанбанӡаихәаԥшри, –
убри аамҭаз, иҷкәын дӡырҩуа насҭха дахьтәаз ахь дынхьаԥшны,
ибжьы наиргеит Џьармаҭ. – Уани уаҳәшьеи ахьцаз макьана
изымаауазар акәхап, аха аԥҳәыс даныҟам ахацәа акы ҳаԥсамкәа
ҳаҟоума, дхынҳәаанӡа ҳәа ҳааԥшрым. Аԥшәма каҷбеи исасцәа
цәажәарыла ихҭеикуеит ҳәа, иаҳҭоу иҿы мырҵысыкәа
дҳашьҭрыма, дад.
– Иараби, уи хьаас иҟаумҵан, Џьармаҭ! Арԥыс баша
думыргәамҵын, амла сакуа сыҟам! – убри аамҭазы акы днацҳар
цәгьа имбо дшыҟазгьы, сасык ишиҵасыз ала даацәажәеит Бабыз.
– Иабихәац, амла уакуеит ҳәа акәым, аха ҳаибамбеижьҭеи
храҿак, мамзаргьы ԥаҭхьк иадамзаргьы, инымкылакәа ушԥацо!
Уи анцәа дугьы игәаԥхарым!.. Сыгәнаҳа ақәшәартә, иахьала
ишухәҭоу исызудымжәыларгьы, уеизгьы ныҳәаҿак мҳәакәа
усзышьҭуам, Бабыз!
– Уххь згеит Џьармаҭ, уадаҩс сҟаумҵан! Егьарааны
ҳаидтәаланы ҳанеицаажәашагьы аамҭак ҟалап! – иҳәеит Бабыз.
– Иалудыраауеи, уажәшьҭан уанаауа сумбар ҟалоит, –
аҵыхәтәан ихы асамарҟәылгьы нахиҳәааит Џьармаҭ.
– Ҳаи, иабихәац, иуҿазыршәазеи анцәа ииҭахым ажәа­
қәа! Асҵәҟьа агәкажьра уара иуаҭәам, Џьармаҭ! – аказы
36

згәы мцацыз аибашьҩы ицәажәашьа ааигәамԥхеит Бабыз. –
Ҳҭагылазаашьақәа зеиԥшроу убоит, макьана егьраангьы ҳаи­
цеибашьып.
– Еҳ, сабиц, ҳгәы кыдзыргылахьоу аибашьрақәа роума
еиҭах ҳхы иадукыло, Бабызхеит!
– Макьана анцәақәа ус рҭахызар, уареи сареи иҳамчуи,
Џьармаҭ?
– Бабыз! Анцәақәа ианырҭаххо, ауаа зегьы дара-дара
еиԥырхагамхо, ҳәоуеиқәшәала аицынхара ианалагалак акәхоит.
– Суқәшаҳаҭуп! Ҳазшаз ауаа зегьы еиԥшны адәы иқәиҵа­
гәышьеит, аха иазууеи, аҳәоуеиқәшәара рыҭара рыцәигхазар
сгәахәуеит. Ҵабыргны, ауаҩы дыцқьаны дишоит, дыцқьаны
диуеит, аха насоуп ацқьара аницәыӡуа умҳәозар, – аҩыџьагьы
реицәажәара аҵыхәтәан зынӡа аҽаџьара ишырцәыбрыз
рызгәамҭаӡо аҭак ныҟаиҵеит Бабыз.
Абри азҵаара иаалашыҩкуаны еиԥш, ус Сасҭангаз аҿаԥара
аҟынтәи аишәа ааганы рыбжьара инарыбжьаиргылан, нас еиҭах
дҩахынҳәны уахь деиҭаныҩналт. Уаҟа рацәак иҽнамырхакәа,
заанаҵ ирмазеихьаз афатәқәа ааганы аишәа инықәиргылан, нас
лагьанк ааганы, инарымҵаргыланы ус иҳәеит:
– Шәнапқәа ӡык нарықәшәҭәа!
– Аԥсаса макьана игәарымлац акәымзар, шьтәак зышьтәу
уоуп, Бабыз, – иҳәеит Џьармаҭ, рнапқәа анырыӡәӡәоз аламҭалаз.
– Саб, усҟак ахырқьиара иазнауеи. Ҳасас дмыццакуазар,
снабжьҟьаны шьтәак рылганы иаазгон. Уаанӡа шәызхарагьы
шәеицәажәарын, – иаб ииҳәаз иаргьы иааимаириашеит.
– Уаха даҳҭазар еиҳагьы еиӷьасымшьои, – уи аамҭаз аԥа
днаиқәшаҳаҭхеит абгьы.
– Мап, мап, аагылашьа сымам, шәыххь згеит! Иҭабуп,
даараӡа иҭабуп!.. Сышәҭазаргьы сҭахуп, аха уаха хнымҳәышьа
сымам. Сасдахьҵас сахьышәшьаз сгәы ҟанаҵеит, ачеиџьыка
алԥха шәыҩнаҭа иагымхааит! Иараби, усҟак хьаас сҟашәымҵан!
Иахьышәҳәазгьы ҭабуп, ашьтәа сзышәшьызшәагьы сыԥхьаӡоит!..
Иууазеи, Џьармаҭ, иҟоу маҷума, иҳамҵоу еиҳаны иазнауеи?! –
имҵарҵаз ҳаҭыр ақәҵо даацәажәеит Бабыз.
37

– Иабихәац, ашьыжьтәи абысҭа хьшәашәа уадыртәаланы,
уара уеиԥш иҟоу ауаҩы асоума ҳаҭыр шиқәҵатәу?!… Абасоуп
аԥҳәыс лыҟамзаара ушамырҽеиуа, – игәы наӡомызт Џьармаҭ.
– Егьаурым, абысҭа хьшәашәагьы анцәа иҳагумырхан.
Ачеиџьыка цқьа ахьыҟоу бысҭа хьшәашәа џьыкак нақәҵаны,
цыфас ахәылрҵәы надкыланы иуфаргьы ҳалалс иузыҟалоит…
Иабихәац, умгылан, Џьармаҭ, уа уҭыԥаҿ утәаз! – иҳәеит Бабыз,
аишәа аханы Џьармаҭ иҽыларҟәны атәара аницәыуадаҩха.
– Ҳаи, Бабызхеит, аиарҭа сылатәаны ачеиџьыка сахатәома?!
Аӡәы дааҳахҭыгәларгьы исџьишьару? Ҳазшазгьы ус игәаԥхарым!
Џьармаҭ уеизгьы уажәы арыжәтә изыжәуамызт аҟнытә,
ԥшәымаҵас аныҳәаҿақәа аанкыланы ҿамҩақәак хижәаауашәа
ҟаиҵон, Бабыз иахь уажәы-уажәы аҭамзаара ҟаҵо. Еидтәа­
ланаҵы ажәытә-аҿатә уҳәа акырқәа ирылацәажәеит, еиҭахгьы
имҳәакәа инырмыжьит ҭауади-аамсҭеи аидгылара шрыцәмаҷыз
атәгьы. Урҭ рҭыӡшәа шырҿакыз, аҵыхәтәан Бабыз ус иҳәеит:
– Ауасҭа бааԥс аиха кны абна дылалар ашәаԥыџьаԥ ӡы­ӡоит
ҳәа, ҳажәлар ргәы ҭзырӡыӡо аԥсымҭәқәа рҵыхәала заҟаҩгьы
рышь­ҭаӡхьоузеи! Иреиӷьӡақәоу арԥарцәеи аҭыԥҳацәеи еи­
лыԥшааны рыҭира анаанкыламха, шьҭа уара уазхәыц, даҽа
ԥыҭрак ашьҭахь ԥшралеи сахьалеи аԥсуа жәлар рҭеиҭԥшқәа
зеиԥшрахаша!
– Ииашоуп, Бабыз, ииаша… Аха, ҳгәыӷлап аԥхьаҟа еиҵа­
гылаша шԥаанымхари ҳәа! – иҳәеит Џьармаҭ.
– Ҳашгәыӷуа мацара ауми ҳшааиуа, аха иҳарҭахьеи убарҭ
ҳгәыӷрақәа? Иахьа уажәраанӡагьы ҽеиҭакрада ҳахьыҟоу,
ари еиҳау рыцҳара арбану? Изхысҳәаауа, абас мацара
ҳаанымхарцаз џьара акы ҳазкылсыр ауми, Џьармаҭ. Уара иуҳәан
еиԥш, иреиӷьӡақәоу аҿар рылҟәшәааны рыҭира ҳабакылнагои?
– абри даара игәы иаланы ауп иаргьы зҵаарала аҭак шыҟаиҵаз
Бабыз.
– Шәцәажәара саԥырхагахар сҭахым... Асас, уххь згеит,
аиҳабацәа сышәҿазза акы шәыҵасҳәап хәагьы сҽазыскуам,
аха еибышәҳәо акымзарак аанагом зыжәлар зҭиуа аԥхьа
иаанымкылакәа, – акыргьы дааԥшит, аха игәы ианазымчҳаӡа
ирҳәаз днаҿаԥеит Сасҭангаз.
38

– Дад, абас зхуҳәааз еилкаауп! – арԥыс игәеибафара
игәы ааҟанаҵеит Бабыз. – Уԥсынҵры духааит, дад. Узлазбо,
гәеицҳашьала, уаб икәал уааҭагылт уаргьы. Ухәыцшьа сгәаԥхоит,
узшаз духылаԥшааит... Уара сануқәлаз убасҵәҟьа акәын саргьы
сшыҟаз, аха аҷкәынреи агәеицҳареи еснагь аццакрагьы ацуп,
амала ццакрыла акы аҟаҵара уадаҩуп. Абри уаргьы иудыруаз,
дад. Еиҳаракгьы ажәлар рус зхахьы изгарц зҭаху изы аццакра
шәарҭоуп.
– Абри саргьы акырынтә иуасҳәахьеит, Бабызгьы иуеиҳәо
уи ауп, дад, – уи днақәшаҳаҭхеит Џьармаҭгьы. – Иццакыз иԥа
длашәхеит ҳәа зхырҳәаауагьы баша ирымҳәеит. Избанзар,
аццакра ахаҭыԥан аҟәыӷара еснагь аԥыжәара амазароуп
ҳәа акәымзар, абџьаршьҭыхра еснагь уазеиқәырхо иҟам.
Ақәҿиарақәа раасҭа амашәырқәа еиҳа иануԥнагало рацәахоит.
– Ишәҳәо саҳауеит, аха ас ианбанӡа? Иузымчҳаша
анбанӡачҳатәу? Абри аҭак шәзыҟаҵару? – азҵаарақәа нар­
ҿеикит Сасҭангаз.
– Уи аамҭагьы ахала иааираны иҟоуп, дад! – иаазгәеиҭеит
Бабыз.
– Мап, сара уи аамҭа ааихьеижьҭеи акрааҵуеит ҳәа
сазхәыцуеит, – аҵыхәтәан абри нарымеикыргьы цәгьа иаа­
имбеит Сасҭангаз. – Аха џьоукы ажәлар рхьаа рбо ҳәа иҟам.
Башьасгьы ирымоуи, рхы мацара иазхәыцны анхаҩыжәлар
ррыцҳара иалачозар.
– Зегьыҵәҟьа ус иҟам, дад! Иҟоуп абзиақәагьы! –
иаазгәеиҭеит Бабыз.
– Ҳасас дахь, уххь згеит, аиаша уасҳәап, сабгьы уаргьы
цқьа шәысзеилкаауам! Зны ас шәҳәоит, нас шәааҳәны аҭауадцәа
рыхьчара шәҽазышәкуеит!.. Ишԥеилкаатәу ари?
– Дад, угәы шыцыхцыхуа збоит, аха ажәлар уцгы­
ларц азыҳәан аҭагылазаашьа хәыҵзырҟьаша акы ахы еихә­
ланакыроуп. Избанзар, хәышҭаарада амца зыҟалом. Ахәшҭаара
аҟынтәи аԥхьа алҩаҵә мҩеикәа амца шзеиқәымло еиԥш,
згәы еиламшыц ажәлар мзызда рыҵырҟьара еснагь иуадаҩуп,
иагьшәарҭоуп, – иҷкәын дазырхәыцуа, Бабыз ииҳәаз
днақәшаҳаҭхеит Џьармаҭгьы.
39

– Аԥсҭазаара иԥнашәахьоу ишәасҳәараны иҟоуи, аха ажәлар
аҵаҳәара анырҭаххогьы ыҟоуп, – дырҿапаӷьцәаргьы иҭа­хымызт,
аха игәаанагара имҳәаргьы игәы иауамызт Сасҭангаз.
– Дад, уара ишазгәоуҭаз еиԥш, ҵабыргны, уи аамҭа ааи­
хьазаргьы ҟалап, аха аҭауад Рабиа изымдыруа акы аҽазкра
иахыццактәым. Избанзар, дырҩегьых ҳашҟа Ададианқәа
амақаррақәа ирылагеит ҳәа саҳауеит. Уажәазыҳәан генуезаа
раха имам, убри азоуп макьана аццакра аҭахым ҳәа зхысҳәааз.
Уи адагьы, џьоукы иҟарҵо аичырчарақәа ирыхҟьаны, ажәлар
еихаҵгылартә цқьа еидкылам, – арԥыс иабжьаргоз ихахьы
ишнеимгацәоз аҟара шибозгьы, аҭак ныҟаиҵеит Бабыз.
– Ҳаит, абаақәа, ишыдыдуа еиԥш қәа ауам рҳәоит! Ԥеиԥш
мыждак ҳзыԥшушәа, аҳаҳаи, аказы шәгәы шәмышьҭын. Ӡбаҩыс
иҟоу аамҭа ауп, ус ҳнеилап, аԥхьаҟа иҟало аабап... Аԥхьан Бабыз
иуҳәан еиԥш, ҳадгьыл аҳақ аӡәы даҵаланы макьана изымгац,
иаацәгьарахаргьы, ҳажәлар аибашьра уажәы ирымбеит, –
иҳәеит Џьармаҭ, шьҭа агылара Бабыз дшахыццакуаз аҟара аниба
ашьҭахь, иажәақәа уи иахь инырханы, – иабихәац, цәажәарыла
ухҭаҳкит, Бабыз!.. Уара умсит, даҽа ныҳәаҿак аҟара шнукылара.
Анцәа ииныҳәаша, убара даара сеигәырӷьеит, насгьы, уацәа­
жәара схьаақәа канаԥсазшәагьы сҟанаҵеит… Абзиара
ззыҟалаша Бабыз, изакәу сыздыруам, аха уаҳа ҳаибамбарашәа
зны-зынла акы исыҵанаҳәошәагьы збоит!
– Ҳаи, Џьармаҭхеит, иуҿазыршәазеи аԥсра аӡбахә?! Уда
здам даҽаӡәызҭгьы акы сҳәарын, аха уеиԥш иҟоу ахаҵа ӷәӷәа
агәкаҳара инаалом! Аԥсра уацәшәоит ҳәагьы агәра сызгом! –
ицәымыӷханы ауп ишиҳәаз Бабыз.
– Аԥсцәаҳа знык уанлаԥшықәиҵа, нас бзиарак уа­зымԥшын,
– еиҭах ихы алаф ахҳәаауа дааччеит Џьармаҭ. – Егьа угәы
урӷәӷәаргьы, уи аҟадыџь ианиҭахха уимгар иуам. Уаниуа нҵырас
ашацәа иурҭаз аҿҳәара хыԥашьа амам, убри аҿҳәара шьҭа
саргьы иаасыдгылазшәа схы збо салагеит, Бабыз.
– Абри ажәоуп ҳәагьы уаҳа аӡәы иумырҳан! – иҳәеит
Бабыз, иҩыза ду ицәажәашьа игәамԥхакәа.
– Сгәы урӷәӷәарц шуҭаху збагәышьоит, аха ариабжьарак сцәа­
ныррақәа акалашәақәа иҟоуп! Сыԥхыӡқәагьы даарак иҽеим! –
аишәа иахыҵны ианаатәа еиҭах абри аацәыригеит Џьармаҭ.
40

– Убаашәит, аԥхыӡажә акрадыруама. Уи иадыруа иҟазҭгьы,
анымха-хымҵәа Ҳалилыжә иԥа Учана сыҷкәын Сузар данишь­
уаз аламҭалаз ԥхыӡла исымбози. Ашьҭахь сшьа зугәышьеит, аха
иазууеи, уи шьҭа сԥа дазырхынҳәуа иҟам.
– Аиеи, гәышьа, аӷа бзиагьы акыр даԥсами. Уҷкәын ха­
зына ашарамша напыла дҭахарц илахь иангәышьан, аха
иҟауҵари, уақәшәагәышьеит, – убри аамҭаз лахьеиқәҵарыла
даақәыԥсычҳаит Џьармаҭ.
– Аҳы, Џьармаҭ, акрышысфазҵәҟьа сдәықәлоит, гәыбӷан
сумҭан. Зынӡа исцәыхәлаанӡа шьҭа сымҩахь сцалап, – иҳәан,
Бабыз дҩагылеит.
– Иараби, ацара угәаԥхо уҟаҳҵеит, Бабыз!
– Ус шԥоуҳәо, Џьармаҭхеит! Исфеит, изжәит, ҳазхарагьы
ҳаицәажәеит!.. Иуасҳәари, Џьармаҭ, угәы мышьҭыкәа
уҽырӷәӷәаны уҟаз. Уеизгьы-уеизгьы, аиарҭа уамам, хьаак аауз­
цәырҵзаргьы, иаачҳа, иухыԥсаап, – идәықәламҭаз днаиабжьа­
шәа ҟаиҵеит Бабыз.
– Иҭабуп анахьхьынтәи уахо уааны сахьубаз!..
– Аҳы, уҟаз, Џьармаҭ!..Удәылымҵын!.. Абзиараз!.. Шәҭазаара
бзиахааит! – иҳәеит Бабыз, абарҵа иҵаҵымҭаз.
Убри аамҭаз Сасҭангаз асас иҽы аҿы ианкны иааиԥигалан,
аҩны аԥхьаҵәҟьа аҽышькыл кны даагылт.
– Иҭабуп, дад, иҭабуп! – иҳәеит Бабыз иҽыжәламҭаз,
нас, ишьҭахьҟа даахьаҳәшәа, Џьармаҭ абарҵа дахьыҵагылаз
ибжьы наиқәиргеит. – Џьармаҭ, иуасҳәари… Ушиоу мацара
узыбзиахарым, хымԥада хәышәтәҩык ухы ирба. Ахәрақәа
рыхәшәтәышьа здыруа егьаҩы ыҟоуп, аамҭа мгакәа ухы уа­
хаҵгыл... Абзиараз!
– Амҩа алԥха еснагь иуцзааит, Бабыз! – иҳәан Џьармаҭ,
иҩыза иахь инапы ашҵа аартны дааҩахеит.
Сасҭангаз асас иҽы давагыланы диацәажәо агәашә аҟынӡа
днаскьаганы, нас ашҭа иҭыҵымҭаз абзиараз ҳәа наиаҳәаны
ишьҭахьҟа даахынҳәит. Аҩны дшааҩналазҵәҟьа, атәара
иҽазымкыкәа, иаб днаиазҵааит абас:
– Саб, дызусҭада иаҳҭаз асас?
Џьармаҭ иаразнак аҭак аҟаҵара иҽазымкыкәа, арахь даа­
хьаԥшны аԥхьа илаԥш иҷкәын инаидирхалт.
41

– Лакыр Бабыз иами… Бараҟаи иԥа Бабыз… Мандарантәи
дахо сбара дааит. Аамсҭацәа ирхылҵшьҭроу аӡә иоуп иара,
аха дааздыруеижьҭеи ҽхарззаларак ахаангьы ихы иаимҭац.
Аамсҭарас иишьо аԥсуара ауп, аламыс, апату, афырхаҵара,
абарҭ роуп иара изы игьамоу.
– Ҭауади-аамсҭеи ҳара излаҳаиԥшым ҳәа иҟои, урҭгьы
уаами, саб, – иҳәан Сасҭангаз, дааԥышәарччеит. – Насгьы
анхацәа рзинқәа еиҳа имаҷзааит, ҭауади-аамсҭеи иааҟарҵо
зегьы иақәиҭзааит ҳәа анцәа имшеит. Аҭауадгьы дуаҩуп,
аамсҭагьы ус ауп. Ҳаргьы дара иреицәа ҳхы ҳбаӡом.
Џьармаҭ уи акгьы ахымҳәаакәа иҽааиҵыхны днықәиеит,
иҷкәын дырҩегьых акы нациҵақәар шиҭахыз аҟара гәҩарас
иҟаҵаны. Ҵабыргны, ус, дук мырҵыкәа ибжьы анааирга, ҩаԥхьа
иара иахь дынхьаҳәны илаԥш наидирхалт.
– Саб, уаҵәы Лӡааҟа амҩа сықәларц сгәы иҭоуп.
– Дад, иҟои Лӡааҟа уцартә?
– Лӡаатәи ауахәама аҟынтәи аӡы ԥшьа узаазгар сҭахуп.
– Убри сыхәап ҳәа агәра гаҵәҟьаны уҟоума? Дадхеит,
исыздырцәом хәшәыс исыхәаша арбану. Шьҭа исыхәо ҳәа иҟоу
аҳаҭгәын заҵәык акәушәа збоит, – ҩаԥхьа ихы самарҟәылк
нахиҳәааит Џьармаҭ.
– Иабихәац, уаазқәылаз гәкажьгамзар еиӷьу узымҳәац,
иухьзеи, саб?! Абасҵәҟьа угәы цартә абыржәада усымбац...
Аиаша ҳҳәозар, зегь зхароу ухаҭа уакәӡами? Ишԥасхымԥсаари
ҳәа ушыԥшыз, абар ушыҟанаҵаз. Ианаамҭаз ухы уашьҭалазҭгьы,
уажәы абысҟак угәамҵрымызт, – уи азын игәы изынханы
дыҟазшәоуп ицәажәашьа шыҟаиҵаз Сасҭангаз.
– Дад, ауаҩы есымша агәабзиара изҭахуада. Саргьы
агәамбзиара ахацәгара сцәыуадаҩхазар, уи џьашьатәым,
избанзар шьҭа сықәра ыҟоуп.
– Ахәышәтәра зымуа зыҟалом, саб. Уеизгьы, Лӡаанӡа
снабжьҟьаны саауеит, иудыруеи уи аҟәыдырԥаҩ илҳәаз хәар­
ҭарак алазаргьы.
Џьармаҭ аҵыхәтәан иҟаиҵаз алаҿымҭрала, иҷкәын ииҳәаз
дшақәшаҳаҭыз аҟара иеилиркааит. Уахь ацара аҭахым ҳәа
мҳәакәа, уи аҭак аҟаҵара ахаҭыԥан иҽынахыганы ус иҳәеит:
42

– Мшәан, ари уан дахьцаз зынӡа дакыма?!.. Ачара ыҟоу­
шәа, лыԥҳагьы ларгьы абысҟакаамҭа инзырхазеи?
– Уа иаанхар ҳәа ушәома.
– Иаанха, иаанымха, шьҭа аҩныҟа ихынҳәырц рыхәҭоуп,
– иҳәан Џьармаҭ, нас даҽа зҵаарак ахь иҽынахигеит. –
Арахәқәагьы шьҭа игәарлозар акәхап, дад. Ҷыӷра унашьҭаԥш,
уи ауп ахынҳәра иацәаашьо. Сынтәа цасҳәан абгақәа уеизгьы
ирацәахеит, акы иуцәамфаразы есымша улаԥш ахыз, дад.
– Убриак ҳгәы ааԥнаҵәеит шьҭа! Аҩызцәа ирыцрыҵны
хазы ицоит, нас есыхәалԥаз ухы уаасуа уашьҭаз.
– Иҳаиуанми, дад.
– Агәылацәа ртәқәа ианаамҭоу ихынҳәуеит, арҭ ҳара ҳтәқәа,
алаԥш ркызшәа, урыҵаҟьаны мчыла иааумцозар, ианаамҭоу
аҩныҟа аашьа иақәшәом.
Есыуаха арахә раацара Сасҭангаз игәы ахькыднаргылахьаз
азы дыгәрымуа, аҿаԥара аҟынтәи ишьҭихыз еигәышәк ижә­
ҩахыр инықәкны, аҩны ашьҭахьтәи ашәала дындәылҵит.
Уажәааны дахьцалоз алақәагьы ирдыруан аҟнытә, ажәгәара
шыҟаз ихы анирха нахыс, иаразнакала аҩбагьы ҩаҵеибарҟьаны
инаихьӡан, нас рҵыхәақәа рызқәа иқәҵа, иаԥхьа игыланы
рҿынархеит еибарқәасқәасуа.
III
Анаҟә макьана ахыҵра аҽазнамкыцызт. Аҭласҟан уи дазыԥш­
наҵы, забацәа рҭоурых аиҭаҳәара иаҿыз Ардимон дахьи­
зыӡырҩуаз уи иажәақәа убысҟак еиҿырцаан, убысҟак ирхәыцган,
дарбанзаалакгьы убри ажәытә аамҭа ихаҭагьы далахәызшәа ихы
инарбартә аҟынӡа. Аҭласҟангьы ажәак иаҩмыршәо дахьтәаз,
убасҵәҟьа акәын абыржәы иаргьы ихы шибоз.
– Дад, сабду Џьармаҭ уара дуқәлазар ҟаларын генуезаа
рықәцара даналахәыз! – илаԥш џьбара дырҩегьых Аҭласҟан
инаихыганы иажәабжь дналагеит Ардимон. – Аныха амца
ацрыдды имҩасуа убар, рыцҳарак ҟалараны ишыҟоу иазҳәоуп
рҳәоит. Амзараҟа дцаразы саб амҩа данықәлоз ашацкыразы
убасеиԥш ибла иабазаап, ныхак аҭыԥ иахыҵны, амрагылара
43

шыҟаз ижжаӡа ишымҩасыз. Усҟан егьаҩгьы ирбеит, егьаҩгьы
ргәы ҭнаҟьеит, аха изҭагылаз арыцҳара еицәа рбараны
ианыҟаз анакәхаҵәҟьозгьы уаҩы издыруамызт… Саб усҟан
исзеиҭеиҳәаз уажәыгьы ибзианы исгәалашәоит, дад. Абыржәгьы
ибжьы сгәы иқәыҩуашәагьы саҳауеит. Ашьхақәа рывҵа шы­
ҟаз ацәыҵлашаара иналагоны ауп аныха мҩасны ишцоз
анибазгьы, аха иҭаацәа ргәалаҟазаара быжьнамхразы Лӡаантәи
даныхынҳәгьы раҳәара иҭахымхазаап, дад...
Сасҭангаз амҩа хара дықәлараны дшыҟаз иҽгьы ацәа
иалашәазар акәхап, иахьҿаҳәазынтәи иара иахь иаахьаԥшны
иаақәырқәырт, убри аамҭазы аԥхьатәи азшьапыкгьы аҽыҩ­
ҽыҩҳәа инышьҭнашьит адәықәлара иахыццакуа. Иҽы аҿы
ианкны ашҭа дшынҭыҵызҵәҟьа дынҽыжәланы, апҟара-пҟараҳәа
иҿынеихеит. Акыр днаскьахьаны еиԥш, ус афергь-афергьҳәа
амра аԥсы аманы ашьхақәа ианаарывҵыҵуаз, ашәахәа ԥса­
дақәа ԥсаҟьаны аԥсабара инаханарԥхеит. Дук мырҵыкәа
ажәҩан аҽаҵаршәны аҿанынахаҵәҟьа, ашамҭазтәи ашаккара
наҵанарӡын, ашьхақәа реиҩхаақәеи аԥсҭақәеи меигӡарахда
ашәахәақәа лашалашо иахьынҭашыз, доуҳамчла инҭҭәаазшәа,
иҭылашааӡа иааҟалеит. Инеивҵа-ааивҵаҵаны, рҽеимаданы
иҟаз ашьха еибаркырақәа реиҩхаақәа ирыбжьҟьоз аҳауа ҿаца,
макьанагьы ахьшәашәацәара ацын.
Ԥҭацк ҟьаланы џьара иузаҵымбаауа, ажәҩан кеикеиуа
ицқьан. Бжьык џьара иаагацԥхьаӡа аҽы алымҳақәа ааркьат­
рацәны иааӡырҩлон, аха шәарҭарак шыҟамыз агәра анага­
лак, ашьапы калақәа ԥагьа-ԥагьа иргыло, аныҟәашәа
мԥсах­кәа ишнеиц инеиуан. Ҟамчык амырбакәа иааӡаз
аҽы ауаҩыбызшәагьы аҳауан, укаиа уҳәар, аҽааиҵыхны
инаумҵаиауан, ашьапы аашьҭыхны иунаркуан. Саанӡа абра
угылаз ҳәа адҵа науҭар, ухынҳәаанӡа иузыԥшуан, аха абарҭқәа
зегьы ахьыҟанаҵоз Сасҭангаз заҵәык иҟны акәын. Абри аҩыза
аҽы хазына даҽаӡәы иахьимамыз азы, иара иаҟара насыԥ змоу
даҽаӡә дыҟамызшәагьы ихы иԥхьаӡон.
Шьыбжьагәы инахысуан еиԥш, ус рҩашк ахықәан иҽы аԥсы
аиршьарц иаауижьын, нас иаргьы ҵлак ашәшьыра дныҵатәеит.
Ԥыҭрак ашьҭахь, шьҭа аԥсы еивнагеит ҳәа анигәахәуаз аамҭазы
44

дынҽыжәланы иҿынеихеит. Џьардӷьал ақыҭа аганахь иныжьны,
Ԥышәҭа ҳәа изышьҭаз, Ҵабал абахә ихықәҟаҵалаз ахырӷәӷәаратә
бааш даҵсны, агаҿа шыҟаз ихы рха иаԥхьаҟа днаскьацыԥхьаӡа,
адгьыл ҟьаҟьарақәа ирықәынхоз анхацәа рҳәысҭақәа иԥыло
иалагеит. Макьана уеизгьы ацәаӷәара аамҭа мааицызт аҟнытә,
ҵыԥх рыхкаарақәа ишынырҭыҵыз кьысда иҟан, џьара-џьара
амыркаџьи абаџьари ахьахыҵәахьазгьы рацәан. Ажәытәӡа зны
аџьамқәа зламҩасхьаз, Дари имҩа ҳәа изышьҭаз ала дымцакәа,
Мырхьаул аӡхықә иаваршәны акәын дышнеиуаз. Усынтәи
агаҿа иҽадихалацԥхьаӡа, адгьыл лаҟәырақәа ирықәынхоз ауаа
рыԥсҭазаашьа еиҳагьы еицәазшәагьы ааиамхабеит, имҩатәны
иибоз рынхашьақәа зеиԥшраз илаԥш ианаахгыла. Ичашәраха
иҟаз араҟатәи адгьылқәа, ҵабыргны, аҽаҩра барақьаҭ иаҭыԥын,
аха ианаамҭоу рхы изамыхәартә ҭынч анхара разымраӡоз
рацәан. Ацәмаа кны зҳәысҭақәа рҭахандеиха змаӡоз ахацәа
рцәеихақәа рыхра ахаҭыԥан, аԥхьа ирхуаз асақәа ракәын,
избанзар иӡхыҵуаз атәымуаа зегь раԥхьа дара ракәын иаазыд­
гылоз. Рлахьынҵадара иаҿагыланы рықәԥараҿы иаа­дырԥш­
уаз афырхаҵарақәа еснагь ашәақәа рхылҿиаауан, ирзыркуаз
аҳәамҭақәа абиԥарақәа рзы хашҭшьа рықәымкәа ирзаанхон.
– … Дад Аҭласҟан! Саб излеиҳәаз ала, амҩа дшықәыз
аилахәлара ианалага, дахьԥхьара изымдыруа дышнеиуаз,
ус, ҩ-мҩак ахьеиԥылоз аҭыԥ аҟынҵәҟьа нхаҩык иеидара
ахәажәбыца даҵаланы дышнеиуаз днаихьӡазаап, – убри аамҭаз
ибжьы акыр иааирдуит Ардимон. – Аԥсшәа анеибырҳәа ашьҭахь
уи ахаҵа аҽак мҳәакәа, ихала ихы днахашшаазаап абасала.
– Саандақәа каҳаит, арахь, алаҵара аамҭа ҳааҭагылт! Анцәа
иныс, схы сахьымӡар ҳәа сшәоит!
– Еидарала уабахәо, ирацәаны иуҿазҭгьы, уардынла
иааумгоз, бзиара збаша, – уи ихымхәашьа ааџьеишьазаап саб.
– Ауардын уҳәахт! – убри аамҭазы игәы акы иазыԥжәо
даагәрымит уи ахаҵа. – Ауардын иаҵаукуеи ҳәа умҵаауеи
аԥхьа... Рыԥсы иарҭартә, сыцәқәа насымпыҵкәкәааны исцәыр­
геижьҭеи аидара шьҭыхра зынӡа сыннарҵәеит. Аиаша уасҳәап,
шьҭа уаҳа насыламкәа скарахаҵәҟьеит.
– Иуцәызгада?
45

– Сара сымацара сакәындаз, ҳгәылацәа ртәқәагьы мчыла
иаарымхны иргеит урҭ аԥсымҭәқәа! Ҳхы ҳзамыхәартә зегь
ҳаиԥшыртәит!
– Избан, аӷьычцәа шәықәлазма?
– Аӷьычцәа уҳәахт… Аӷьычцәа излареиӷьузеи иҳазыруа
иҳалоу генуезаа. Урҭ ргәы иахәо ҟасҵоит ҳәа ирышьҭаҳәакьуа
ирыцу ҳаамсҭа бзиахә Ҳарун саҳәҭырс ихы риҭан, зынӡагьы
рылаҿиҭуам. Уимоу, ҳаршьыргьы, шәылахь шәыџьымшь
ыҟоуп ҳәагьы реиҳәом, – иҽеицрашәаны даацәажәеит ахаҵа.
Ицәажәара алахаирҭәаарц ашьҭахь дҵааит: – Арԥыс, уара
узусҭада? Уҽы гәамҵхамҵуа излаҟоу ала, харантә ушаауа
ҩашьом… Ҵаара ԥхашьарам, уабатәиу?
Сасҭангаз дцараны дахьыҟаз, изакәазы дцоз цәырымгакәа,
дахьынтәаауази дызусҭази азырханы ихы наиирдырит.
– Сара Џьгьаҭ сыхьӡуп, дад!.. Ахәлара ухьӡеит, уажәшьҭа
уахьцо ҳәа акгьы ыҟам, сыҩныҟа умҩахыҵыр бзиан. Уаха усҭаз,
уҽгьы аԥсы ашьап, нас шьыжьнаҵы умҩахь уцап, – иҳәан Џьгьаҭ,
игәашә ианаалагыла, имукәа иҩныҟа дымҩахигеит.
Ашҭа рааҭаламҭаз хәҩык ахәыҷқәа еихьымӡа-еиԥымӡо
иаарԥыххылт. Аӡӷабцәа хәыҷқәа ахьаадәылҵыз, ирзымдыруаз
аӡәы раб дицызшәа анырба, рнацәкьарақәа хыҟаҟаауа иԥ­
хашьаны рҽааныркылт. Урҭ инарышьҭарххны рангьы даа­
дәылҵны днарԥылан, асас иааигәараҵәҟьа дымнеикәа лхы
аарҵысны, харантәы аԥсшәа наиалҳәеит. Лџьабаа шмаҷмыз
аалныԥшыртә акыр илыгын лара. Даныӡӷабыз илымаз аԥшӡара
еиқәхашәа иҟазаргьы, уеизгьы лҭеиҭԥш акыр еицакны, дха­
жәааӡа дҟалахьан.
Идуцәамыз, аха иагьыхәыҷцәамыз аџьаргәал ҩны иҿыц­
ҟаҵараз ԥацхак авагылан, уаҟа акәын тәарҭас-гыларҭас иахь­
рымаз, сасык дырзааиргьы аԥхьа дахьымҩахыргоз уахь акәын.
Џьгьаҭи асаси еицәажәо итәанаҵы аԥшәмаԥҳәысгьы лусқәа
дырҿын. Ирымаз ахәыҷы аармазеины ианынарымҵалыргылоз
аламҭалаз, аԥшәма хаҵа ихы гәыбӷан наҭашәа ус иҳәеит:
– Асас, уххь згеит, сгәалақәа рыла угәы ԥысҵәазар ҟалап.
Ахаан сыҩны имааиц ауаҩы шьтәак узшьтәымзи, аха гәылак
иҟны унеиргьы шахак зхауҵаша ҳәа рахәык аӡәы изаным.
Хырҳагас иааҳазнымхарашәа, арахә анысҵан, исцәыргеит,
46

еиҭанысҵан, еиҭасцәыргеит, абасала, егьазундаз, рахәык
сыхкаара иҭаны изыҟамлеит. Мшәык анҭәы расацк ацәынхеит
ҳәа, аҵыхәтәан хәыҷи-дуи исзаныз жәаҩа хык арахә ахьсымаз
жәхьазаҵәык сзаанрыжьит усҟан. Аха даҽа џьоукы, рыԥсы
иамукәа, аҩны саныҟамыз иақәыршәаны иаакылсын, убригьы
схәыҷқәа инарҿыкәкәааны иргеит. Схала соума, абас зегьы
ҳаиԥшыртәхьеит, дад, – игәы дахаԥжәо даацәажәеит Џьгьаҭ.
– Бааӡатәык аҩны иҩнамкәа ахәыҷы рацәа злауааӡарызеи,
џьбеит! – убри аамҭаз даагәрымит аԥшәмаԥҳәысгьы.
– Ахәыҷқәа ракәым, адугьы изычҳауам, уххь згеит. Бааӡа­
тәык анумам угәы кыдымбои, – иԥҳәыс илҳәаз днацхрааит
Џьгьаҭгьы.
– Арха дгьылқәа ирықәынхо шәыԥсҭазаашьа уадаҩуп ҳәа
рҳәоны саҳахьан, аха асҵәҟьа шәҭагылазаашьа цәгьоуп ҳәа
сыҟамызт, – иҳәеит Сасҭангаз, иаҳаз иаргьы агәеиҟарамра
изцәырнаган.
– Иараби, ас ҳаҟоуижьҭеи ианбатәиаамҭоу, аха
иҳамчуи, иахьынӡауа ҳәа ҳгәагәо ҳнеилароуп. Ҳаԥсы-ҳанха,
ҳшыҟазаалакгьы, ахәыҷқәа ныҟәгатәуп, аха асас, ухаҵ­кы
сцеит, ара иҟоу умбо, дад, умԥсырц азы ианаамҭоу адгьыл
уқәхандеироуп. Адгьыл есымшагьы анхаҩы иԥхьоит аус
адиуларц, ианахаҵгылатәу ахырԥарагьы аҭахӡам, аха зҭа­
гылазаашьа еиԥшыртәыз баҳа мацарала заҟа ҟауҵари, –
аџьабаа цәгьа игәы шыԥнаҵәахьаз убаратәы игәыҵхақәа
нҵәара рықәмызт аԥшәма.
– Иаанызкылашагьы дыҟам! – арахьтәи анхацәа рҭа­гы­
лазаашьа еиҳагьы иахьеицәаз гәҭыхас иааҟаиҵеит Сасҭангаз.
– Аурымқәа нықәӡаа ианца, ҳаи, анцәа иџьшьоуп, шьҭа
ахақәиҭра ҳаманы ҳаԥсқәа еиваагеит ҳәа усҟан ҳхы иазаҳҳәеит,
аха иабаҟоу убри ахақәиҭра зыхьӡу?.. Аӷба иагоз «сцом, сцом!»
ҳәа амазгәыҭ инапқәа акәыршаны икуан ҳәа, ҳхы ҳақәиҭхазшәа
ҳзырбаз мцурахеит. Кьаӷәса дцан, дмааит, даан, дымцеит
ҳәа, ацашьа иақәымшәо иааны иаҳҭатәаз генуезаа рҵыхәала
иахьагьы атәра ҳашҭагылац ҳҭагылоуп.
Аԥшәма иҵегьы акы иҳәақәарц шиҭахызгьы, уаҳа игәы
инамырҳәакәа инапы ааҟьаны, нас ихы ԥшьаала иҩышьҭыхны
асас днеиҿаԥшит.
47

– Џьгьаҭ, ухаҵкы, абас ҟаҵатәуп ҳәа акы уҵаҳәара схы
исзаҭәашьом, аха исымҳәаргьы сгәы иауам, ажәлар дара рхала
акы анырзымыӡба, абас ишрыцҳау мацара ишаанхо, – иҟаҵатәыз
иара еиӷьны идыруазшәа даацәажәеит Сасҭангаз. – Иҟалаз
убри ауп, Бгы Хәсен адәныҟа ддырԥон, иара ахышәала аҩнуҵҟа
дыҩнаԥалон ҳәа, уара иуҳәан еиԥш, ацашьа иақәымшәац
иахьатәи атәымуаагьы ҳхы иқәҳартәацәеит. Аҵыхәтәан тәыс
ҳҟарҵартә еиԥш аҭагылазаашьа рызҭазгьы ҳара ҳауп, уи азын
ирацәоуп ҳара иаҳхароугьы... Аҽада алымҳа ԥырҟон, изакәызеи
ҳәа иҵаауан ҳәа, рахәҵас ҳаҭира ианаҿу аамҭазы рылаҿымҭкәа
ҳрыхәаԥшуеит. Исзеилкаауам абас мацара ҳахьынӡаԥшра...
Џьгьаҭ, уххь згеит, абри аҭак узыҟаҵару?
– Уԥсынҵра духааит, дад! – аԥшәма нас хәыцрак
дынҭанаршәны иажәа инациҵеит. – Шьҭа ԥшра аҭахым, аха
акы зҳәаша, изыӡбаша ҳәа иҟоу ҳрыцҳара макьана рыбжьы
ақәдмыргац. Хәыҷгьы-дугьы кагәаны рыҭира ианаҿу аамҭазы,
шәҽаанышәкыл ҳәа макьана ирзымҳәац. Агаҿахь укылси,
аџьармыкьаҿ икылганы заҟаҩы рҭиуа убап. Иуаҳахьоу
сыздыруам, Аҟәа ақалақь азы уажәы генуезаа аалаган, «атәцәа
рықалақь» ҳәагьы ахьӡырҵазаап дара ртәала.
– Иахьӡырҵартә иҟазҵаз ҳара ҳакәӡами, Џьгьаҭ, уххь
згеит, ицәгьа-ибзиа, ҳшыҟазаалакгьы ҳхы ҳаиааины ԥхьаҟа
ҳаихалароуп. Атәымуаа ҳаҽрымҭакәа ҳара ҳшаԥшәымацәоу
ҳаанхароуп, убас адагьы ԥсыхәа ҳамаӡам, – уи аҵыхәала
игәаанагараз иҳәеит Сасҭангазгьы.
– Ҳшаԥшәымацәоу ҳаанхароуп уҳәеит, аха изла? Еснагь
игәрымуа, аиҳабы дызхагылам аҭаацәа зҿиом ҳәа, еиӷьхашьак
ҳамамкәа абас ҳанбанӡагәрымри? Ҳаԥшәымацәахарцаз заҟа
ҳачҳари? Иҳачҳарц азы заҟа ҳцәа иҭаҳагӡари? – зҵаара
мацарала даацәажәеит Џьгьаҭ.
– Акры зычҳаз акрибеит рымҳәои. Имлашьуа акәты ахәыӡ
ԥхыӡла иабоит ҳәа, макьана ҳаԥхыӡ иаламшәац хақәиҭрак
ҳзылԥхаанӡа, иахьынӡауа ичҳаны ҳгәыӷлароуп, – аԥшәма игәы
злашьҭихша издыруамызт Сасҭангаз.
– Убарҭқәа зегьы збарҭоу ҳазшаз ҳирманшәалароуп, дад!
Ауха ргәазхараҵәҟьа еицәажәеит, аха рҭагылазаашьа
еиӷьтәышьас иҟаҵатәыз акы изазкылымсит, еиҳараӡакгьы
48

ауаа рыҭира аанкылашьас иаҭатәыз акәын зҭыӡшәа рымазгьы.
Иааныркылаз ныҳәаҿақәак раамҷыдарахаз, рыгәҭыхақәа
ирханагаланы ишеицәажәоз мацара аҵхгьы акыр инарцеит.
Ашацкыраз Сасҭангаз афырҳәа дҩагыланы иҽааилеиҳәан,
шьыжьшаанӡаҵәҟьа акакалкра игәы агомызт аҟнытә, ҳаҭырла
дахьрыдыркылаз азын аԥшәмацәа ҭабуп ҳәа нараҳәаны имҩахь
иҿынаихеит. Иҽыццышә аԥсы шьаны, азхарагьы акрыфаны
иахьыҟаз агәеицҳара аныԥраауа, аныҟәашәа иазԥагьаны
иҽырԥа-ҽырԥо, иласӡа акәын ахәда ҭҳәа шьҭыхны ишнеиуаз.
Амра ҵлакашәара ихалахьаны еиԥш, агаҿа дазкылсны
мраҭашәараҟа ихы ирхеит. Иҭаххеит аԥхьа ақалақь дналаԥшаалаԥшны, нас Амзараҟа имҩа иациҵаразы. Баграт ибааш
зықәгылаз ахәыҳарак днаҵсны ԥыҭк днаскьахьаны, ус харантәы
илаԥш нақәшәеит, нахьхьи-аахьхьинӡа иҭархәаланы ишьҭаз
агаҿа ахықәан хаҳәла ичаԥаз ақалақь ацәаара. Амшын аԥшаҳәа
мацарала даваланы дышнеиуаз, ус даалагылт Себастополис
ҳәа зыхьӡ кармыжьцыз Аҟәа ақалақь. Иара уеизгьы
дрыздыруамызт аҟнытә, наԥшыхәасгьы аӡәы димамкәа, иҽы
аҿы ианкны дхарахаԥшуа дышнеиуаз, ахәаахәҭра ахьеилашуаз
аџьармыкьаҿы дынкылсит.
Анкьа абаагәара анҭыҵҟа акәын ари аџьармыкьа ахьы­
ҟаз, аха нас генуезаа аалаганы, ажәытәӡан аурымқәа
аизарақәеи ахәмаррақәеи ахьымҩаԥыргалоз адәы аҟынтәи
ақалақь агәахьы ииаргеит. Араҟа икылганы ирымҭиуаз ҳәа
иҟамыз арбаныз, ахә ду зыҭнырхуаз ашәарахцәақәа, ацха,
аҩы хкқәа, абџьармаҭәа, ацәашәҵатәқәа, акыцлыхқәа, ачыс­
маҭәа, афатәқәа, хкыла ашәыр, ауарҳалқәа, аихаӡалыхқәа,
аҩнымаҭәа, ахьлыхқәа, араӡынлыхқәа, абҩалыхқәа, акәац,
аԥсыӡ уҳәа ауаҩы иааиҭаххараны иҟаз, аџьыка инаркны, зегьы
араҟа иуԥшаауан. Аԥсуаа реиԥш арахь иааны ихәаахәҭуан
абырзенқәа, аурымқәа, араԥцәа, аерманқәа, агырқәа уҳәа
шәҩыла иӡхыҵуаз аҭуџьарцәеи ауаҷарцәеи, урҭ ракәын
аџьармыкьа зхагаланы изкызгьы. Сасҭангаз дхарахаԥшуа, урҭ
рыҭитәқәа дрыхәаԥшуа дышнеиуаз, ус иаалырҟьаны шьоукы
реицәҳабжьқәа илымҳа иааҭасит. Рыбжьқәа анеиқәымтәаӡа,
мшәан, абарҭ ирзеимакырахеи ҳәа игәы инҭиҳәаан, нас уи
49

аганахь наԥшыхәарҭас иҟаҵаны иҿынеихеит. Ауаа рацәа
рыжәпара дналс-аалсуа дышнеиуаз, рацәак мырҵыкәа илаԥш
иныҵашәеит, абаагәара азааигәараҵәҟьа гәыԥҩык шеилагылаз,
уаҟа акәын аӷьбыжьқәагьы ахьынтәигоз.
– … Иабихәац, сишьуеит, дысҟәызкыша аԥсыуак уҟаӡами?!
– асаба илажьыз быргык аӷьаҵәыӷьаҵәра даҿын, ихагыланы
исуаз ахаҵа дызимпыҵымҵуа.
– Дзыхирҟьои, уара, иаб иқәлоу ауаҩы?! – иҳәан
Сасҭангаз, еилагылаз дшаарыдгылазҵәҟьа, игәы иамукәа ибжьы
нарылаиргеит.
– Уара иудыруазар ҳаргьы иаадыруеит! – уи аамҭазы
аԥсышәала аӡәы ибжьы наиргеит.
– Нас, дишьаанӡа ҳәа шәыԥшума?! Апачеиԥш деиҵыхны наҟ
димшәымхуеи! – убри аамҭазы ихы изнымкылартә днеилашит
Сасҭангаз.
– Џьым, арҭ рылакьысра згәаӷьуада! Аӡәы кьац ҳәа унаихь­
кьысыргьы, нас узықәшәаша уазыԥшыз, мамзаргьы амшын
ахылараз умаҭәақәа ҿаҳәаны, уҽеиқәыршәаны уҟаза­роуп! –
даҽаӡәгьы абас ибжьы наиргеит.
– Ҳаи, шәара мыждақәа! Быргк ихьчара шәзымгәаӷьуа
аҟынӡа ишәзыҟалазеи, абааԥсы?! Зынӡа ишәылԥсаама аԥсуа
игәымшәара?! Ҳмал иалачо роума шәзыцәшәо?! – иҳәан Сасҭан­
газ, лакҩакрак ҟамҵакәа абырг ипҟара иаҿыз днаидыххылан,
инапы лҭарсны дааникылт.
– Наҟ усԥырцқьа! – иҳәан ауаҷар, ашьҭахь Сасҭангаз
иахьгьы дыкшеит.
Ашьха рԥыс ари изычҳауа дыҟазма, ишилшоз ҭаҷкәымла
данис, ауаҷар адгьыл наиҵасны даршәызшәа, днышьҭҟьан,
ҳаҭхәыжә еиԥш хара дцаны азаҟьаҳәа дынкаҳаит.
– Ҳаи, дад, уԥсынҵры духааит, уара уоума сыхьчара
згәаӷьыз?! – иҳәеит абырг, Сасҭангаз днаицхрааны ишьапы
дшықәиргылазҵәҟьа. Деиҵакы-еиҵакуа дахьгылаз иҽирыцқьа­
разы ишьамхҭақәа абақ-абақҳәа днарыс-аарысын, нас
иҽрыцҳатәны иажәа инациҵеит. – Иҭабуп, дад, атәым нап
сыдхаланы сцартә иҟаумҵеит! Ахьымӡӷ ду схухит, анцәа иины­
ҳәаша, дад, уара!
50

Дук мырҵыкәа, ауаҷар иԥсы анилала, деихеигәо дҩагылан,
икаҳаз изхара каҳара ҟалом ҳәа, джәыларц иҿааихеит. Ари
ауаҩ цқьа ихы даламырԥшыкәа шьҭа иҽшизеиқәымкуаз аҟара
Сасҭангаз ианиба, данааидыххылоз аамҭазы ихәдацәа нҭарсны
дааникылан, аԥхьа аасҭа имч еизганы ишилшоз деиҭакшеит.
Дырҩегьых аҿаԥ назҿыҵгаз ауаҷар иԥсы илшәшәаны деиз­
ҟьа дынкаҳаит, уинахыс уаҳа ҽырқәацарак изыҟамҵо, дыԥс­
хаԥсызшәа дагьнышьҭахеит.
– Ари агыдҳәыри уареи ишәзеимакырахеи? – абырг
ииҳәаз аҭак ацынхәрас дҵааит Сасҭангаз.
– Дад, еимаҳкыз ҳәа акрыҟоума! Икәыршаны далакнар­
ҳартә, ииҭиуаз маҟак сцәуӷьычит ҳәа сықәыргьежьаа сикит,
арахь, егьа сҳәазаргьы, акгьы шысымгаз хеиҵар иҭахымхеит!..
Арҭ ахлаҳәадақәа амыждаразы иаакылсны, абыргцәагьы иаа­
ҳасуа ҳрыпҟо иалагазар, ари ҳара ҳзы ҵабгарамхеи, дадхеит!
– Иабихәац, абри абыбажә итәы ааумхәар, даҽаџьара уаҳа
маҟак умоуӡеи? Аԥсуаа раҟара еиӷьны иҟазҵода, изуҭахымхеи
аԥсуа маҟа?! – иџьашьаны дҵааит Сасҭангаз.
– Дад, иарбанзаалакгьы наҟынтәи иаарго аҭитәқәа, уажәы
зегьы аазқәылаз, атәымуаа ртәқәа еиҳа еиӷьаршьо иалагеит.
Саргьы сҭаца лзы маҟа ԥшӡак ҳамҭас илзызгап сгәахәын, аха
аахәаха самраӡакәа, абри амӡанра усыцәӷьычит ҳәа аҳәеиԥш
дысгәыдлеит, – игәи илаӷырӡи еилаҵәарц аԥсык игын уи абырг.
– Иугәаԥхаз амаҟа ахьыҟоу сырбеи. Еиӷьушьаз џьаракыр
иубозар, икныхны ига, – иҳәан Сасҭангаз, убри аамҭазы аҭитәқәа
рахь даахарахаԥшит.
– Ҳаи, дадхеит, иууазеи, асала игьамадоу аҳамҭа сҭаца
илзызгартә! Лҿаԥхьа схы сырпатудома?! Саргьы сарԥшӡарым!
– уи хьымӡӷыс иааҟаиҵеит абырг.
– Сара исымҳәеит амалаҳәа иугарц…
Рацәак мырҵыкәа еиқәыбџьарха ҽыла иҟаз џьоукы ауаа
рацәа ирылаҳәҳәо рҿанаарха, урҭ гәазҭаз ԥсацәақәак рыбжьқәа
Сасҭангаз инаиқәдыргеит.
– Убнал!.. Ирласны убнал! Ақалақь ахылаԥшцәа урбаанӡа
уца! Укны ургар ҟалоит, лассы ухы уахә!
– Арԥыс, сара урылызгоит, арахь усышьҭаланы уаала! –
иҳәан хаҵак, убри аамҭаз Сасҭангаз ишьҭахьҟала днаидгылт. –
51

Арҭ уанрымпыҵашәа, рыцәцара уадаҩуп, иҳахьӡаанӡа уааласы!
Аԥшыха аамҭа ыҟам, ҳдәықәҵа!
Уи ахаҵа иҳәатәы аахаҵаны, дышишьҭагылаз мацара ауаа
рацәа рыҽрыларҩашьаны абаагәара инҭыҵын, нас иццакны абна
рыҽнарҭеит. Аӡәы илаԥшықәимҵакәа кыр харагьы инаскьеит,
аха уи ахаҵа макьана ажәак иҿыҵымҟьацызт. Сасҭангазгьы уи
ибжьы аргара дазыԥшызшәа, иаргьы илаҿымҭкәа дишьҭагыла
днеиуан.
– Арԥыс, шьҭа исҭахын иухьӡу здыруазарц? – иҳәан, уи
ахаҵа дааҭгыланы днаихьигӡеит.
– Сасҭангаз!
– Сара Дадал иԥа Баџьгәана соуп… Ҳаибадыруаз… Гәымаа
рыр ԥызаҩыс сыҟоуп, – иҳәан Баџьгәана, нас иажәа иацҵаны
иҿынеихеит. – Иахьа иаҳҭатәоу атәымуаа бџьарԥынҵала
иԥхаумырсуазар, ҭаҷкәымла рықәцара уадаҩуп. Агәаӷьра
ахьулоу бзиоуп, аха иџьбарацәоу ауаҩы ԥхасҭала дтәоит ҳәа
аныр­ҳәогьы ыҟоуп. Убри иагьиашоуп… Ҵабыргны, амчгьы
ыҟазароуп, аха амч аасҭа ҟәыӷарыла аныҟәара еиҳа ишеиӷьу
еснагь иудыруаз.
– Амч ҟазҵо аидгылара ауп, Баџьгәана, ухаҵкы! Сара сҟын­
тәи ҭакс иуаҳарц иуҭаху сыздыруам, аха убри ҳаидымгылара ауп
атәымуаа ҳабацәа иаарысуа ирыпҟартә иҟазҵаз!.. Сабгьы уара
уеиԥшҵәҟьа ауп игәаанагара шыҟоу. Шәҩыџьагьы еибыҳәаны
шәыҟоушәа, шәажәақәа зынӡа еиԥшуп, – иажәақәа аарымчшәа
аҭак ныҟеиҵеит Сасҭангаз.
– Уаб ихьӡузеи?
– Џьармаҭ!
– Џьармаҭ уҳәама?.. Далааи ҵабалааи раԥсҭыр ԥызаҩ
Чыргба Џьармаҭ иԥа уакәымзааит исацәажәо? – убри аамҭазы
еиҭах дааҭгыланы, ишьҭахьҟа дынхьаҳәит Баџьгәана.
– Ааи, убри соуп иуацәажәо.
– О, Џьармаҭ аԥа заманаҵәҟьа димазаап! – гәырҿыхагак
ҟьалашәа игәы инҭашны убри аамҭазы ихы-иҿы акыр ини­
халашеит Баџьгәана. – Иахьада усымбац, аха сахьухәаԥшуа уаб
ицәаҩақәа сгәаланаршәеит ухымҩаԥгашьақәа. Уаргьы уажә­натә
уи имҩа ушанылаз ҩашьом.
52

– Саб сахьынӡаиеиԥшу сыздыруам, аха унапы шьҭымхкәа
ахәарҭагьы ашә узҭыгом ҳәа шырҳәо еиԥш, дасу илшо ҟаи­
ҵалароуп ҳәоуп ишыздыруа, уххь згеит, – иаб ишәшьыра дад­
кыланы дахьирҽхуаз иҭахцәамкәа ибжьы наиргеит Сасҭангаз.
Иуарҳалхҟьароушәа абӷьыжә зҵажьыз аккара зегьы
ԥсаатә­ла иҭәын, инаскьацԥхьаӡа ана-ара цыблыкьқәакгьы
уажәы-уажәы иҩхәыҵԥрааны абнаршәыра рыҽнарҭон. Ес­
уа­жәааны ишәҭлоз ахәажә шәҭқәа, рыфҩы хаакәакәараӡа
аккара иахьыҵачыз иаразнакала уԥынҵа иҭасуан. Амахәқәа
рынаӡараҿы иҩежьхьычԥаԥырха ихышәҭааны ахылԥарчқәа
реиԥш иахьырхагылаз, амати згоз ашьхыҵә асхьан. Уааҭгыланы
уааӡырҩыр, еиҿыҵыз ашьхымӡа мҩасуазшәа аккара ақәцәан
«ауу» ахгон, ҵабыргны, уажәааны ушьхашәо уҿынаухар, аҵла
гәаҩақәа ирҭаз ашьхымӡақәа маҷымкәа иуԥшаауан. Издыруада
ҿаҟәарсҭак змаз ҵлак џьара иубар, алакьысра ҟаломызт,
избанзар уи аӡәы ишникылахьаз, дшахылаԥшуаз иадырган.
– Ԥызаҩык иуасҳәараны иҟоуи, аха инагӡатәны ҳаԥхьаҟа
ишьҭоуп ҳабацәа знысхьоу рфырхаҵарамҩа аиҭанылара. Уи
ҳара ҳзы иҿырԥшыганы ишыҟоугьы, аҵыхәтәантәи аамҭақәа
рзы мыццакрак ҳанкыланы ҳакуп, – ииҳәашаз иаразнак
иԥшаауан Сасҭангаз.
– Арԥыс, иахьатәи ҳаамҭаз иугәамԥхашақәа рацәоуп,
аха иаҳҭатәаз атәымуаа рҿагылара мариам, – убри аламҭалаз
аккара илаԥш ныҵга-ааҵго ибжьы наиргеит Баџьгәана. – Аха,
егьа иуадаҩзаргьы, ҳара иаҳуалуп атәра аҵыхәтәа аԥҵәара...
Настәи… Настәи еиҳа имариан, аха абраҟа даҽа рыцҳаракгьы
ыҟахуп. Убри арбану ҳәа уазҵаауазар, амшыннырцәынтәи
иаҳҭаауа атәымуаа рнаҩсангьы, агырқәеи ҳареи ҳаимабзиара
макьанагьы амҩа азылхым, уи анакәхашагьы уаҩы издыруам.
– Убри азыҳәан, зегь раԥхьагьы, аидгылара ахәҭаны избоит.
– Уи ибзиа усуп! – иаразнак игәы ааҟанаҵеит Баџьгәана.
Нас даҽакахьы иҽынахыганы дҵааит. – Уаб гәабзиарала
дышԥаҟоу?
– Даазқәылаз маҷк дуашәшәырахеит. Аҵыхәтәан ихәрақәа
изыцәгьахан, акыр даргәамҵуа далагеит, – лахьеиқәҵарыла
аҭак ныҟаиҵеит Сасҭангаз.
53

– Иаууеи!
Сасҭангаз абас аниҳәах, Амзараҟа изакәазы амҩа дықәызгьы
аацәырганы иеиҳәеит. Баџьгәана уи цәгьала ихьааигеит, иаб
анапы игимыжьырц азгьы днаиабжьеит. Ирҭагылазаашьахаз
ишалацәажәоз мацара, ус реиԥырҵырҭа аҭыԥаҿ ианааи,
Баџьгәана иҭаххеит аҩныҟа дымҩахигарц, аха Сасҭангаз аамҭа
ахьимамыз азын, ҭабуп ҳәа нахҳәааны имҩахь иҿынеихеит.
Гәымаа рыԥсҭа ааныжьны кыр днаскьахьан еиԥш, ус ахәлара
ихьӡеит. Аҭаацәа реилатәамҭаз, Кәакәас иԥа Џьаны ҳәа зыԥсы
еивганы иҟаз нхаҩык иҟны дахьымҩахыҵыз, аџьмарҟәара
аҟынтәи шьтәа бзиак рылганы имырбакәа изишьит.
– Ҳаи, иабихәац, ауадаҩ шәаласымҵеи! – иҳәан Сасҭангаз,
ашырҳәа дагьыҩагылеит, аԥшәма ашьтәа зиршьыз игәылацәа
Баҟәыли Гагьачи акәац еиҿыҟьҟьа ирыманы ианааҩнала. –
Иараби, хәылки бысҭа хьшәашәаки еидкылангьы аӡәы ифахьеит,
ашьтәа шьны иамашәкәыз!.. Ҟаҳ, сымҩахыҵра схы ахызбаауа
сҟанаҵеит, ачеиџьыка алԥха згымхаша!
Џьаны иҩналамҭаз асас ииҳәаз илымҳа ишааҭасызҵәҟьа,
уи алаф ахҳәаауа иаразнак ус иҳәеит:
– Аԥшәмацәа ҳхәы шыҟоу еиԥш, асасгьы ихәы еснагь
иҟазароуп. Насгьы, саншьцәа дуқәа иреиуоу сыҩны уаным­
ҩахыҵ, ԥхак уҿамҵакәа ушысышьҭыз аӡәы иааиаҳар, иараби,
ҳаҳәшьаԥа ихьзеи ҳәа сзырҳәар ԥхашьарами.
– Иҭабуп, уххь згеит! Уаха сшәыхҭыгәланы зегьы ауадаҩ
шәаласҵеит, – иҳәеит Сасҭангаз, асасдкылара инаҭаз агәахәареи
ахы ахыбаареи изеиҟараханы.
– Саншьа ду, уххь згеит, акрыфара уадаҩрас иамои, –
иҳәан Џьаны, асас днаихлафит.
Ахацәа еицәажәонаҵы, аԥшәмаԥҳәыс Хьыма чуан дук
азна абысҭа хабақьала иуны, шьҭа акныхра ада ус амамкәа
илырмазеихьан. Ус, дук мырҵыкәа сасгьы ԥшәымагьы рнапқәа
ӡык нарықәҭәаны аишәа инеицахатәеит. Ажьыргәыц фҩыхаа
зыхҟьоз аҩы еиқәаҵәа цаҳәцаҳәо, аччаҳәа ацԥхьқәа ҭыԥаны
арахь иуҿаԥало, ҽаанбзиала ҳәа акык-ҩбак анеимырда ашьҭахь,
нас ус аԥуп ҳәа агәыла Гагьач аныҳәаҿақәа никыларц аԥшәма
идиҵеит. Гагьачгьы азнаказыҳәан даҽаӡәы иникыланда, егьинда
54

ҳәа иҽирххеит, аха аԥшәма иӡбахә аниҳәах шьҭа мап изкуазма,
ашьҭахь даалаган, аныҳәаҿақәа рынкылара иҽыназикит.
Алаф неихҳәаауа рқьафқәа аныҟарҵа, аҵыхәтәан рыбжь­
қәагьы акыр иааҳаракхеит. Адуцәа еидтәаланы еибырҳәоз
ажәабжьқәа бзиа ибаны, иӡырҩуа акәакь зҽаҭаны еидтәалаз
ахәыҷқәа ашьҭахь ргәы ҿыӷьны ацәа ианакы, ран лхы лҽаа­
харшәаланы, иганы ишьҭалҵеит.
IV
Адырҩаҽны шьыжьнаҵы Сасҭангаз какалк анидыркы ашь­
ҭахь, изыҟарҵаз адкылара бзиа азын аԥшәмацәа ҭабуп ҳәа
нараҳәаны имҩахь иҿынеихеит. Игәмырҿыӷьгаха уажәы-уажәы
иааизцәырҵлоз ахәыцрақәа дышрылаз мацара, ус, ахуҳәа
Ԥсырӡха аӡиас дныҽԥынгылт. Ицқьашәқьаӡа илеиуаз ашьха
ӡиас хьшәашәа иҽы азхара аржәны нырцәҟа днырын, нас аԥсы
аиршьаразы аӷәра аҿыршәаны иауижьит. Иаргьы иуаԥсҵәыла
игәазхара аӡы ааижәын, иҿаԥхьа иҟаз абахә ақәцәаҿ иқәҟаҵаз
абааш азбжак ашәаԥыџьаԥ иазымҵәахыз бзиа ибарҭаны, ҵлак
ашьапы днаҵатәеит. Убри аамҭаз аҟаԥыҳәа иааигәалашәеит,
анкьаӡа зны византиааи, иара убас аџьамқәеи, арабцәеи рыр
дуқәа рыманы ари абааш амҵан абазгааи дареи зныкымкәаны
еибашьхьан ҳәа рҳәоны иаҳахьаз.
« …Усҟан даҽа аамҭан, аха иахьа зхы мацара иашьҭоу
ра­цәаҩхеит! Ирылаҽны иҟоу агра бааԥсқәа уажәыгь ирыз­
ка­мыжьыц! Ажәлар реидкылара ахаҭыԥан рхырҵәара, аҭаа­
цәарақәа рхырбгалара уҳәа иаҟәыҵрангьы иҟам! Иҟарҵахьоу
агәнаҳарақәа анцәа дақәыӡбааит!.. Ҳаит, абаақәа, абри еиҳау
арыцҳара арбану? Ных-ных, ирласны еиҭакрак анзыҟамла,
аҭагылазаашьақәа еиҳагьы еицәахараны иҟоуп!… Ҳабацәа
рҭоурых иҳанаҳәо рацәоуп, урҭ ирхыргахьаз арыц­ҳарақәа
рҵыхәтәа мыӡкәа иахьагьы иаанханы иҟоуп!.. Мшәан, убарҭқәа
риааишьа амаӡами? Иҟаҵатәузеи уи азын?...» – ибжамҽамха
дызланагалаз хәыцрак ҵандаха, ашьҭахь акы инаихнацазшәа
аҟаԥыҳәа днеихыккан, убри аамҭаз ажәҩангьы днаҵаԥшит.
Шьҭа ддәықәларц иҩагыламҭазы, ус ҽқәак ршьапышь­
ҭыбжьқәа илымҳа иааҭасит. Абарҭ азусҭцәахарыдашь ҳәа
55

дшыԥшыз, илаԥш иааҵашәеит ҽыла иҟаз џьоукы рхы иқәкны
шааиуаз. Рханӡа игылаз ида егьырҭ афҩык кәалӡмаҭәала
еилаҳәан, қәылара ицозшәа бџьарлагьы еибыҭан. Дук мырҵыкәа
агәгәаҳәа иааины инеиҿагылеит, аха аԥсшәа иаҳәара рхы
ирзаҭәамшьакәа рылаԥш дааҵаркит.
–Иадырсыз агәашьазаҵә еиԥш, уҿыббаӡа ушԥаҳахәаԥшуеи!
– иаалырҟьаны аӡәы ибжьы наиргеит. – Улашәымзар, уаԥхьа
игылоу думбаӡои? Абаржәыҵәҟьа уиеихырхәа, аамсҭа Ҭагьыр
иԥа Ҭоулыс!
– Амонголцәа ирабашьуаз Дадын Чачба уакәымзар, ҳамҩа
кны игылоу узусҭада? Уҿаҳамзар, аҭак ҟаҵа! – даҽаӡәгьы ибжьы
наиқәиргеит.
– Анаџьалбеит, аԥсшәаҳәара ҳхашҭхьазар, аԥсуарагьы
аӡрахь ахы архазаап!.. Абри ауп ишәыдызбало! Аамсҭа, уххь
згеит, иуцқәоу рцәажәашьа зынӡагьы исгәаԥхом, насгьы аӡәы
иҿаԥхьа ахырхәара иашьцылоу уаҩым сара! – иаҽԥнырҳәаз
игәы ишыҵанарххызгьы, иҽырҭынчшәа аҭак ныҟаиҵеит
Сасҭангаз.
Убри аамҭаз ахьышәҭҳәа руаӡәк дылҽыжәԥан, егьырҭ раасҭа
иара еиҳа игәы шеицҳафыруаз аамсҭа иирбарц иҭаххазшәа,
Сасҭангаз иахь иҿааихеит. Уи илаишьҭырххны даҽаӡәгьы
дылҽыжәԥан, ашьҭахь аҩыџьегьы ааины иҿабӷӡа инаиҿгылеит.
– Шәҽаанышәкыл! – убри аамҭаз ибжьы наиргеит аамсҭа.
– Иҽы хаала иҳаиҭозар, шәиламкьысын, иахьиҭаху дцааит!
– Аамсҭа, ухаҵкы, узеилаҳаз аҽы ихаҭагьы давакны дацу­
гар еиҳагьы еиӷьми! Аҽы уара иузынхап, иаргьы ахә наиқәҵаны
дуҭиип! – убри аамҭаз руаӡәык аамсҭа иахь дынхьаԥшны ибжьы
наиргеит.
– Исҳәаз шәмаҳаи! Иҽы имхны наҟ доушәыжь!
– Ишубо, аамсҭа гәшаҭаҩык иоуп. Ҽабаак азыҳәан
уԥсы ахьеиқәхаз утәы иакит, аразҟы уман, – иҳәеит руаӡәык,
Сасҭангаз диҿаччо.
Сасҭангаз ақыдуахәа даҵахазшәа убри аамҭаз игәы
нивҵаӷәӷәеит, зда иднамгалац иҽы хазына ибла ишабо ицәыргар
ҳәа дшәаны. Сырҿагылап иҳәаргьы, еиқәыбџьарха,­ ихҭыгәлаз
дшырзымиааиуа аҟарагьы ибоит.
56

– Уара, аӡәы унақәтәаны иныҵырҟьеи, шәыԥсы злахаз аҽы
гәаҵәажәпак акәзаргьы шәыздыруамеи! – аамсҭа ивагылақәаз
рахьынтә аӡәы убри аамҭаз аҟырҟырҳәа дыччаны урҭ ибжьы
нарықәиргеит.
Абас зҳәаз иажәа дазыԥшызшәа, Сасҭангаз иҿагылаз
руаӡәк аӷәра наимпыҵԥааны, ахыԥҳәа аҽы иҽнақәыжьны
иныҵирҟьарц ақәикит, аха убасҟан акы иарырҳазшәа ахы
ҩышьҭнакәыцәаан, иахьгылаз аҭыԥ иамкуа иаақәырқәашьеит.
Иазымдыруаз ауаҩы аҟәаҟәа цқьа аҽықәкыха иамраӡакәа, убри
аамҭаз амацәыс нахҟьазшәа ҵәҩанҵәыҟа инышьҭыԥан, нас
аԥхьатәи ашьапқәа аргылаанӡа ԥхьаҟа аҽеиҵҳәаны иныҵҟьеит,
ахҿаҭҟьара иаҩызаха. Идәықәлеит, аха ишԥадәықәлеи, аԥырԥыр
иҵыгьуа, авырвыр аҵыхәа ҟьауа, иақәтәаз дааканамыжьыр ада
ԥсыхәажәлагә амамкәа аҳаҳаираҳәа иуарчануа адәы иаақәлеит.
Зҽырфраҭӡаны зҽыҟазҵаз уи ахаҵа кәытҿырҳасрак аҟара
иҽникылашәа иуит, аха злеишәа изымдыруаз аҽыџьбара абӷа
дзахамгылакәа аҳаҭхәыжә еиԥш длахҟьаны азаҟьаҳәа ҿыцха
дахьынкаҳаз, ԥыҭраамҭак иҽизмырҵысуа днышьҭахеит. Аҽгьы
ахы ишақәиҭхаз анаба аԥсы ааивнаган, изырӡыӡымкыз ауаҩы
иҭыԥ дахьықәнаҵаз азы агәы иахәазшәа, аԥынҵа «ашақә»
иарсуа, ишиашаз иааины изтәыз аԥшәма инаидгылеит.
Асеиԥш тәамбашақә дзызныҟәаз ҳара ҳаума рҳәан, аамсҭа
ицқәаз рабџьарқәа иаарыхан, Сасҭангаз игәыдларц рҿынархеит.
– Шәабџьарқәа аанышәкыл!.. Шәиламкьысын! – еиҭах
ибжьы наиргеит аамсҭа.
Руаӡәык игәы иазымчҳакәа, ибз ахы дықәцәажәо, аамсҭа
иахь ус иҳәеит:
– Аамшьҭа, ухаҵкы, ижьбан ҳажьнукыло! Аҳаиуан уахыжь­
бааз иоума, мшәан, ужьеигӡо!.. Дахьырхәтәуп!
– Исҳәаз шәлымҳа иҭамлаӡеи? Шәиламкьыскәа наҟ
шәиԥырҵ! – иҳәан аамсҭа, убри аамҭаз инапгьы дааҩахеит. Нас
Сасҭангаз иахь иҵегьы дааскьаны ҽхарззабжьыла днаиазҵааит.
– Аамсҭа имҵахырхәара зхы иаҭәазымшьаз, џьым, узусҭада
уара?
– Сара сзеихырхәо Анцәа ду иоуп... Иара уигьы ауахәама
санҭало ауп санхырхәо. Сара сзы аамсҭа дынцәам, дуаҩуп,
аха араҟатәи аамсҭацәа амҩан ирԥыло зегьы абас ирызныҟәо
57

иҟалахьазар, шьҭа ажәларгьы гәааны рышьҭахь реиадырхар
ҟалоит. Ҳара ҳҟны усоуп ишыҟоу, иргәамԥхазгьы иаразнак
ихы идырдыруеит, – абри азҵаара изакәызаалак аамсҭа акы
изахымҳәаартә абас аҭак ныҟаиҵеит Сасҭангаз.
– Шәара шәҟны, уи абыкәу? – илакҭақәа аарымчны дҵааит
аамсҭа.
– Адунеи иақәлоу мсымаа рхылҵшьҭрақәа ахьынхо далааи
ҵабалааи рыҭауадцәеи раамсҭцәеи роуп зыӡбахәу сымоу!
– Уаҟа инхақәо уреиуоуп уаргьы… Усоума?
– Ааи!
– Қыҭала уабатәиу?
– Гьанҵәыш.
– Арахь умҩа абахоу?
Сасҭангаз мыцхәӡак даламлакәа аамсҭа иеилиркааит ца­
тәыс иахьимаз, изакәазы дцоз, аха Џьармаҭ диздыруамызт,
иӡбахә­қәа џьара иаҳахьазшәа дшыҟазгьы. Арԥыс рацәак
хьаас дҟаимҵазаргьы, иаҳаз хаԥыцхьааҵас дааимнадеит, ала­
кьакьара знымаалоз, иагьуаназмыжьуаз, ашьхатәыла зегьы
зым­пыҵакыз ауаа цәгьақәа ҳәа зыӡбахәқәа рҳәоз Амаршьанқәа
дан­рызхәыц. Убри аҟнытә, ари арԥыс ишакәым дизныҟәар,
нас уажәшьҭан аҭыӡшәа ахылҿиаар ҟалон азы, ных, ных, схы
цәгьасы ирысҭарым ҳәа ааигәахәын, аҵыхәтәан, Ҭоулыс ибжьы
аарҟәандашәа инаиргеит:
– Аиҳабацәа иреиҷаҳауа Анцәа дугьы игәы иахәоит... Уца
умҩахь, уҽгьы узынсыжьуеит, амала, уахьнеиуа ауахәамаҿы
сыхьӡалагьы ацәашьы аркы, гәшаҭарыла сахьузныҟәаз аҳаҭыраз.
– Ибзиоуп, иузасыркып, аха зтәы дыззыцәгьоу аамсҭа
ҳазшаз дихарахар алшоит, гәнаҳарак идымкәа дыцқьоушәа
ихьӡала ацәашьы аӡәы ианизибылуа. Мышкызны иҭаацәагьы
иаргьы нас ԥырхагас ироургьы ҟалоит, – ишизныҟәаз дахгәааны
дшыҟазгьы, иҽырҭынчӡаны аҭак ныҟаиҵеит Сасҭангаз.
– Усеиԥш ҳазшаз аӡәы дихарахахьеит ҳәа макьана исмаҳац,
исаҳаргьы сҭахым! – аамсҭа уи маҷк деикәанаршәазаргьы,
ацҭәа алымхыкәа, нас ицқәаз рахь хырқьиарак аҵубаартә
ибжьы нарықәиргеит. – Арахь шәиԥырҵ! Анцәа ду иашьапкраз
ауахәамахь амҩа иқәу ауаҩы ишакәым изныҟәара ҟалом!
Ҳазшаз игәамԥхашала ҳныҟәарым ҳаргьы!
58

Аамсҭа имҩаԥгаҩцәеи иареи уаҳа рыҽнамырхакәа рҿаны­
нарха, Сасҭангаз ԥыҭраамҭак урҭ дрышьклаԥшуа дгылан, нас
афырҳәа дынҽыжәланы иаргьы иҿынеихеит. Убри аламҭалаз
амшын аганахьала ажәҩан иаҵаҳәазаны ааскьара иаҿыз аԥсҭ­
ҳәа ӡлачқәа рҽеимаршьшьы, ашьхақәа рҟәаҟәа аҟынӡа инаӡаны,
ус, дук мырҵыкәа, ажәҩан зегьы неимызакны аҽааҵнаҟьеит.
Абыржәымзар-абыржәы ақәа кыдхаҽа аҿаанахап ҳәа азу­
ҳәартә иҟан.
«Зылԥха ҳаура иааилымшо арбану? Зны ақәа аируеит,
аӡын асы унылаиргылоит, даҽазных, ауаа ргәаӷ иоузшәа,
афырҭыни аԥшатлакәи рыжәиҵоит. Убригьы азымхошәа
аӡхыҵра иақәиршәоит, изқәынхо адгьылгьы зны-зынла иааир­
хыџхыџлоит... Аԥсҭазаара иагьа иуадаҩзаргьы, адунеи ԥшӡа
ақәзаараз зегьы еиԥштәны агәзыҳәара риҭоит, аха хыхьынтәи
дахьҳалаԥшуа игәы иамыхәақәо мацара заҟа ибозеи, заҟа
иаҳауазеи, анаџьалбеит!.. Иа Анцәа ду, суҳәоит ҳгаӡаразы
ҳаҭоумҵаларц!» – игәы иҭиҳәааз аҵыхәтәантәи ажәақәа ибжьы
рдушәа ауп ишиҳәаз Сасҭангаз.
Амшцәгьа ихьӡаанӡа кыр днаскьахьаны еиԥш, ус дналагылт
рацәак идумыз ҳаблак, аха уаҩԥсык дахымшәа аниба, оумашәа
ибаны дааргачамкит. Аҩнқәа рхала рхы иахаанханы, иҟалах дыр,
иахыҵыз ршәаџьҳәаҩык дыҟамкәа, уаӷеимшхарак аарызкылсны
иахнацазшәа, аӡәы ихабарк ыҟамызт. Ибла иабоз џьашьахәыс
иҟаҵаны дышнеиуаз, ус иаалырҟьаны ашьхара шыҟаз иаадыдымацәысит, уи инашьҭарххны рацәак иаӷьымыз ԥшахькгьы
аԥсабара инахәылҟьаны инас-аасит. Амш аҽеихәлагәашәа
ишыҟаз, аҵыхәтәан иазымчҳакәа иаақәашарпыҟҟан, нас дук
мырҵыкәа ақәаршҩы кыдхаҽа инеиужьӡаны аҿаанахеит.
Иаалырҟьаны амшцәгьа анихьӡа, аԥхьа дназыдгылаз шҭак
дынҭашылан, издыруада ма абра ӡәыр дыҟазар ҳәагьы
ибжьы наиргеит. Аҭак ҳәа акгьы анимаҳаӡа, лашбжьыкгьы
анымгаӡа, дылҽыжәҵны аҩны ашьҭахьшәа игылаз ананыра
иҽы ныҵаҿеиҳәан, нас дхарахаԥшуа аҩны абарҵа дааҵагылт.
Ибла иабоз иахиҳәаара изымдыруа, дзызҵааша ҳәагьы
уаҩ дыҟамкәа, ибӷаӡара кны ималазаҵә абарҵа дааҵахеит.
Аамҭагьы, абар, шьҭа аилахәларахь инагәагәеит, аха аԥшәмацәа
59

рыхабарк макьана иҟамызт, рахәыкгьы гәарло ибомызт, арахь
ақәаршыҩгьы хкәашьа амамызт.
Ахәышҭаара еиқәыхьшәашәеижьҭеи акрааҵуан. Ацәар­
даӷәы иқәыршәыз акәахьча заҵәык ада, дахьынаԥшы-ааԥшуа
уаҳа акгьы илаԥш иҵамшәеит. Ашьҭахь аҿаԥара дныҩналан,
акҿаҩраҿы икҿагылаз адулаԥгьы дынҭаԥшит, аха зыфҩы атыртырҳәа игоз, италталуа абҟәыл иҭаҟьаҵәхьаз хәылрҵәык аам­
ҷыдарахаз, егьыс, уҿы инҭауршәшаз хәашакгьы ҭаршә­ны имбеит.
Рацәак мырҵыкәа иааилахәлеит. Шьҭарнахыс аҩнра зха­гылаз
иара иакәхазшәа, ашьҭахь иҽеиҵыхны ацәардаӷәы днықәиеит.
Амацәыс иацырҟьоз алашара уажәы-уажәы иҩнаҷ­ҷалон, аха
акы агәаҭаха иаӡаанӡа еимгеимцараха иҩнаххлоз афылашара
иаразнак иныҩнацәон. Ус-ус, акырӡа анҵы ашьҭахь, адыдбжьы
мга­ӡо, амацәысгьы уаҳа ахабарк ыҟамкәа алашьцара данааҵаха,
нҵәара змамыз ихәыцрақәа рҽыртланы еиҭах инаижәлеит.
Игәалаҟазаара акыр ибжьысны ауп ашьыжьтәи ашара
дшаԥылаз. Абарҵа данааҵагылоз амш шеилгара еилгахьан, аха
ашьхақәа рханы макьана еилахынҳәуа, еилабылгьо иххаланы
иҟаз аԥҭа еилачқәа ирызхьымӡакәа ашьҭахьҟа иҟәамҟьақәаны
иаанхаз аԥсҭҳәа ҟьала хәыҷқәа рышьҭаԥссы есааира
рзааигәахара иаҿын. Илаԥш ахьынӡазлеиуаз илаимҽхакны
икеикеиуа ацқьахара иаҿыз ажәҩан азганк даҽа зныкгьы
днаҵаԥш-ааҵаԥшын, нас аӷәра аашьҭыхны абарҵа дныҵыҵит.
Иҽы аҿы ианкны ашҭа данҭыҵ ауп дҽыжәланы иҿанынаиха.
Игәы дынҭахәыцуа дахьнеиуаз, иацижьҭеи иибоз ахлымӡаахра
еилкаашьак изамҭакәа даанхаргьы иҭахымызт, аха цасҳәан
ҳәа макьанагьы уаҩ диԥымлацызт. Уажәымзар уажәшьҭан,
иахьамзар уаҵәы ҳәа гәыӷрала иааиуаз анхаҩыжәлар ррыц­
ҳа­рақәа ҩаԥхьа ихьааха ианааизцәырҟьа, еиҭах убри
азхәыцра иҽнеиҭеит. Амшцәгьа ашьҭахь ашьыжьтәи аҳауа
цқьа иҿашьқьыруа дахьнеиуаз, зҳабла нзыжьыз ауааԥсыра
рызхәыцра иналагӡаны аҵыхәтәан игәы инҭиҳәааит абас:
«… Агыгшәыгқәа дара-дара ржьы еибафоит, аԥсыӡқәагьы
изызиааиуа кны илбаардоит, аԥсаатәқәагьы ус иҟоуп, аха
ауаҩгьы урҭ дызлареиԥшым ҳәа иҟои? Акымзарак!... Ауаҩы
ауаҩы ижьы ахьизымфо заҵәык алоуп дызлареиԥшым, егьыс
60

агыгшәыгқәа раасҭа еиҳагьы деицәамзар дызлареиӷьу ҳәа
акгьы далаҟам!...»
Абас дынкахәыцуа ԥыҭк днаскьахьаны еиԥш, ус иаалыр­
ҟьаны иҽы ахы нышьҭкәыцәааны «хыр-р-р» ҳәа аԥынҵа абжьы
нарганы, убри аамҭаз алымҳацәақәагьы ааркьатрацәит. Џьара
акы шабаз аҟара гәҩарас ианыҟаиҵа, иҽы аанкыланы дынхьаԥшаахьаԥшит, аха аӡәгьы илаԥш дыҵашәомызт. Иараби, абра
аӡәы дыҟамкәа ҟаларым ҳәа ааигәахәын, иҽы наԥшыхәарҭас
иахьыҟанаҵаз аганахь иаргьы илаԥш нкыдирхалеит. Ҵабыргны,
амҩа нымҩахыҵ игылаз аџьҵла ашьапы ус, дук мырҵыкәа аӡәы
ицәаара навҵибааит.
– Уарбану уаҟа зҽыҵәахны игылоу? Цәгьарак згәы иҭаку
уакәымзар, арахь уаацәырҵны ухы сырба! – иабџьар амҳасҭа
импыҵарӷәӷәаны ибжьы аӷьеҩҳәа инаиргеит Сасҭангаз.
Иажәа ҩбамтәкәа уи аҵла ашьапы давҵыҵны иҿааихеит аса
дук зкыз хаҵак, аха аԥсшәа аҳәара дахымццакыкәа ԥыҭраамҭак
Сасҭангаз илаԥш наидирхалеит.
– Узусҭада? Ара уҽыҵәахны узгылои? Уззыԥшыда абна
агәҭан? – дҵааит Сасҭангаз.
– Ҳаимызҵәаз рахьынтәи аӡәы ҳлаԥшықәҵаны дҳаз­
кылԥшуаз џьысшьан, аха мҩасҩык уакәушәа збоит! – иҳәеит уи
ахаҵа, лакҭа хаак имамкәа.
– Уҳәашьа злаҟоу, аҳабла нзыжьқәаз уруаӡәкуп уаргьы?
– Аҳабла шынҳажьыз уазҳәада?
– Амшцәгьа ансықәнак, уаҩ дызхымыз ҩнык аҿы иаха
сыԥхьеит. Макьанагьы исзеилымкаац ауааԥсыра зегьы аҳабла
иахыҵны ицартә еиԥш, рыцҳарас изықәшәаз, – иҳәан Сасҭангаз,
ицәажәара нымкылакәа дынҽыжәԥан, ахаҵа днеиҿагылеит. –
Қәылаҩцәак ирыхҟьеит сҳәаргьы, усеиԥш акгьы сзадымбалт,
избанзар аҩнқәа зегьы еибгаӡа игылоуп.
– Ааи, мышқәак раԥхьа ҳаҩнаҭақәа аанаҳмыжьыр ԥсыхәа
ҳмоуит! – лахьеиҵыхк имамкәа ибжьы наиргеит уи ахаҵа. –
Иара итәқәа раасҭа зыгәра иго, атәымуаа иреигәыӷуа Луман иԥа
Мачкәыкә деиқәымышьҭацәгьаха, генуезаагьы ицирхыраарц
иманы даакылсын, иаԥыжәац, ауаа рышьҭаламҭазы ҳҳабла
дақә­ланы еимиҵәеит, аха феида изалымгакәа абарҭ снапқәа
61

рыла, – убри аамҭаз инапқәа Сасҭангаз инаимҵеикит иажәа
иацҵо, – лажәҵас дҭахеит! Ахацәа зегьы ршьапы иқәгылт, аха
иазууазеи, ақәылаҩцәа рцамҭаз ҩыџьа аҭыԥҳацәеи ԥшьҩык
арԥарцәеи уеизгьы иаҳцәыргеит!
– Урҭ цахьазар, нас шәыҩнқәа рахь шәзыхнымҳәуеи?
– Хәыцырҭак ада хәыцырҭа змам ауаҩы аҳәра имфозаргьы,
изфо аҵкыс деицәахоит ҳәа, Мачкәыкә иашьеиҳаб Чмаҟә
ҳәа иҟоу, «ор, хьи» змаҳауа мыждак иоуп! Шьҭа иашьа ишьа
мукәангьы иаагыло уаҩым! Аҩсҭаацәа иршаз, аамсҭакьаҿ иҟынӡа
зхала зхы назгаз Ҷари иԥа Ҟамӷач ицәгьахәыцрақәа зирҟаҵо
аԥсымҭә Чмаҟә шьҭа мыждарак ҟамҵакәа иҽизеиқәкуам!
Иҟаиҵарым ҳәа игәра гашьасгьы иҳамоузеи!
– Уара уоуп ашьра ҟазҵаз, аха егьырҭ зыхҟьеи? Аҳабла
зегьы ӷас иҟаиҵарыма? Аҳәсеи ахәыҷқәеи абнаҿы ахгара
рылшару? – азҵаарақәа неиқәиԥхьаӡеит Сасҭангаз.
– Иҟаҳҵари, исшьыз иҭынхацәа маҷк рыгәшыра
еиқәтәаанӡа иаачҳатәуп.
– Иухьӡуи?
– Дгьаԥыл… Уара?
Сасҭангазгьы ихы аниирдыр ашьҭахь рнапқәа ааимырхит,
шьҭарнахыс еиҩызцәахазшәа ԥыҭрак аҟарагьы рҽеидырхаланы
еицәажәақәеит.
– Бнала мацара ахыхьчара уадаҩуп, аидгылара ауп
шәеиқәзырхараны иҟоу, – иҳәеит Сасҭангаз, ицәажәара
азырханы иҽыжәламҭаз.
– Аҳаблақәа еичзырчо ыҟанаҵ уи азкылсра уадаҩуп, –
аҭак ныҟаиҵеит Дгьаԥыл.
– Ҳазкылсроуп, Дгьаԥыл, ҳазкылс… Убас ианзыҟамла,
есымшагьы абыржәы ҳшыҟоу мацара ҳаанхоит, – иҳәан
Сасҭангаз, аҵыхәтәан аманшәалахара рзеиӷьшьаны, нас апҟараапҟараҳәа иҿынеихеит.
Убри аамҭаз адунеи иахалашо иахагылаз амра шәахәақәа
ҳалалӡа иаԥхьаҟала игәыдыԥхалон. Иҽгьы иаргьы рыгага
ишьҭахьҟала ишьҭагыла ишааиуаз, ус днымҩахыҵны агаҿа
аганахь ихы анирха, мҩанызара изнауазшәа иааицрымшәакәа
ицыз игагагьы нымҩахыҵны, уажәы иармарахьала ивагыла
аҿынанахеит.
62

V
– Аҭагылазаара хьанҭақәа, уаҵәтәи амш азыҳәан,
згәыӷрақәа ҿанаҟәаҟәахьоу ауаҩы акы агәра иргара уадаҩуп,
дад, – ацәажәара далашыҩкӡаны иажәа анагӡара даҿын
Ардимон. – Аразҟы лаша ажәлар азкылсырц еибадырны
ианеицдәықәла, усҟан зыхшыҩ лашәугьы дарҿыхар ҟалоит.
Аԥсуара адоуҳамч зхәыцрақәа арҿыхахьаз саб Сасҭангазгьы
игәыӷра дахьынӡананагоз ала агәра ганы дыҟан, иахьамзаруаҵәы еиҭаҳәарак ҟалараны иҟазшәа... Дад, ауаҩы амҩа хара
данықәу ахәыцра рацәа изцәырҵларц ицшоуп, еиҳараӡакгьы
ималазаҵә даныҟоу, уи акыргьы имҩаркьаҿгоуп. Саныҷкәыназ
абри гәасҭахьан саргьы… Изхысҳәаауа, амҩа иқәыз саб
ахәыцра рацәа дрылыхәхәа дышрылаз ауп, иаалашьцахьаны,
ус ахыгәҳәа Амзара дшыҩакылсыз. Дахьынкыдгылаша изым­
дыруа дышнеиуаз, ус агаҿа аганахь цәашьык ҭааӡа илаԥш
иныҵашәазаап, дад…
Уахгьы-ҽынгьы иҭынчмыз амшын убри аҽынгьы аҭра
иҭамӡозшәа иахьҭазазоз, ҽеиқәкышьак змауцыз ацәқәыр­
ԥақәа еихьымӡа-еиԥымӡо еишьҭаланы ахьарчҳәа аҟәара
иахьааҿықәсылоз, абжьы ҭахәаҽӡа иааҩуан. Абас мацара
иҵыхәаԥҵәарадаха еиланаршәшәоз абӷанҷ, аҟәара ахьынӡар­
цәаакхьаз аҭыԥ ахысра иақәиҭымызшәа, уажәы-уажәы иԥхеи­
баҵа агаҿахь еихоз ацәқәырԥақәа, нас иҭрысны рышьҭахьҟа
рҿынархон, адгьыли амшыни ирыбжьаз аҳәаа еиланамгарц
аҭахызшәа.
– Дад, саб ӷбак ишьапы ҭаимыргылацызт, амшынуаа
зусҭцәазгьы имбацызт, аха иабацәа ирҳәо иаҳахьазаарын, аԥсуаа
рыӷбақәа рыла анкьа ахара ицаны ишқәылоз, – ицәажәара
иаалырҟьаны даҽаџьара днахнагеит Ардимон. – Аурым
ӷбақәа амшын агәҭаны иаанкыланы ишдырҳәуаз, ишырбылуаз,
ишрымпыҵырхалоз... Абри зхысҳәаауа, харантә саб ацәашьқәа
ахьибоз ахь ихы рханы дышнеиуаз, ус алашьцара иналибааит
ԥраӷбак, иааигәаӡаны иӡыхгылаз. Иибоз ацәашьқәагьы уи
аӷба аҟынтәи шакәыз анеилирга, нас ишьҭахьҟа днахынҳәын,
дахьцара изымдыруа, иҽы аҿы ианкны дгәеигәеиуа дышнеиуаз,
ус днадгылеит аҽҭра дук еиҵҳәа иахьгылаз. Иадҟаҵалаз аҳамам
63

аҟынтәи хаҵа бжьык илымҳа ианааҭас, лакҩакрак ҟамҵакәа
ашә днадгыланы днасит. Дук мырҵыкәа ашә аатны, уахьынтәи
индәылԥхаз алашара ҭааӡа Сасҭангаз ианааиҿаԥха, ашәхымс
илагылаз ахаҵа ихаҿсахьа цқьа еилырганы изгәамҭеит.
– Хәлабзиа!.. Судукылозар, уаха суҭазарц сҭахуп, уххь
згеит? – иҳәан Сасҭангаз, ахаҵа днаиазҵааит.
– Аҽҭрахьы амҩахыҵра ухы иаҭәоушьозар, уахызбаауама…
Ус уҭахызар умҩахыҵ, – иҳәеит аҽыхьча, иара иахь амҩахыҵра
асас иахьигәаԥхаз џьашьаны.
Кҿаҩраҵас аҽҭра иадҟаҵалаз аҩнуҵҟа маҷк ацқьара
агзаргьы, уеизгьы-уеизгьы ихәынгаушьартә иҟамызт, амала
ақыдқәа реихасаҟәырҭақәа рҿы арахь иавҵышәшәаны иааи­
уаз аҽқәа рыфҩы ҩынҟьа ицон умҳәозар. Зықәра акыр
инахыҳәҳәахьаз уи аҽыхьча, ашлара злаҩҩы иҟалахьаз ихцәы
неимазакны ихагәҭанӡа акыр икаԥсахьан, аԥаҵеи ажакьеи
ныҟәигомызт, аха асара иахыԥаны еимиааха иҟан.
– Дад, шьҭа иаасаҳәеишь узусҭоу, уахьатәиу, узышьҭоу, –
аҽыхьча имаз хыхьмыхьк аацәырганы ианеидтәала ауп иҭааз
иеилкаара иҽаназик.
Сасҭангаз ихы-иҵыхәа анеиҭеиҳәа ашьҭахь, дзышьҭазгьы
наиирдырын, нас иаргьы аҽыхьча днаиазҵааит.
– Еиҳаб дук ас сахьуазҵаауа саҭамыз, аха шьҭа саргьы
исҭахуп ухьӡ здыруазарц?
– Дад, сара сыхьӡ ахьырҳәашаз нарцәыҟа акәымзи, аха,
ишубо, аԥсцәаҳа сара сзы дҟамлеит!.. Сеилықә сыхьӡуп, дад! –
убри аамҭаз лахьеиқәҵарыла игәы дынҭаӷызны аҭак ныҟаиҵеит
аҽыхьча.
– Сеилықә, уххь згеит, избан абысҟак угәы каҳаны узыҟоу?
Рыцҳарак ушақәшәахьоу аҟара ублақәагьы ирхызбаалоит,
узыниахьоузеи мықәшәатәыс? Имаӡамзар, исоуҳәар ҟамлари?
– Изыҟамлои, дад! – иҳәан Сеилықә, убри аамҭаз игәгьы
дынҭақәыԥсычҳаит. – Цәгьала амҩасра амаӡа ҳәа акгьы аҵам...
Аԥсны мрагыларахьтәи адгьылқәа еимазкуаз Дадианааи
Чачааи реибашьрақәа зыжәҩа иқәызххьоу сыруаӡәкуп саргьы,
дад. Сԥацәа аҩыџьагьы уи иақәсырӡит. Хаҵа ицашаз ҩыџьа
сыԥҳацәагьы, ҽнак зны, ахацәа аҩны ҳаҟамзаара иақәыршәаны
64

џьоукы аакылсын, имҵарсны иргеит. Рыӡырҭа, рыԥсырҭа ахьыҟоу
иахьагьы исыздыруам, дгьыл харак ахь ирҭиизар акәхап. Уажәы,
сшубо, сыԥсы мцо-имаауа, сыхлаҳәацәгьаха, сымалазаҵә адәы
саақәхеит. Ҳаԥсадгьыл сыхьчоит ҳәа саҿыхын, арахь сҭаацәа
сзымыхьчакәа исымпыҵӡаахит, сара ашәикка... Ех, сабиц!..
Ауаҩы днышьацәхнысларгьы ихы алаигӡоит, аха аҭаацәа
рцәыӡра еиҳау гәырҩа ду зыҟалашам... Дад, усеиԥш уара анцәа
уақәимыршәааит.
Сасҭангаз игәы даарыцҳанашьеит, ацәажәара рацәак иҭах­
цәамкәа, дгәырҩацәгьха итәаз Сеилықә. Даҽа ганкахьа­лагьы,
изиџьымшьеит, анкьа ауаҩы ӷәӷәа ҳәа иршьоз уажәы аҽыхьчара
ихы иахьаҭәеишьаз.
– Сеилықә, ухаҵкы, еилыскаарц сҭахын, абысҟак хыԥсыра
зыхҭысхьоу ауаҩы аҵыхәтәан аҽыхьчара угәазырԥхаз? Насгьы
узхылаԥшуа арҭ аҽқәа зтәыда?
– Дад, Амзара ақалақь знапаҿы иҟамлацда! – инароуны
аҭакҟаҵара иҽыназикит Сеилықә. – Анцәа иџьшьоуп, арҭгьы
цеит шаҳҳәо, ус ахыԥҳәа даҽа џьоукы ааҳазкылсыхуеит. Иахьа
уажәраанӡагьы ҳазқәиҭым ҳақалақь знапаҿы иҟоу генуезаа
рыҽқәа роуп исыхьчо, дад.
– Иӡхгылоу аӷбақәагьы дара иртәума?
– Урҭгьы ргәаҭара уахьӡахьоума, дад! Ариабжьарак
еиԥхыҟәҟәа, заҟа ааны ицахьоу удыруазар егьа иџьоушьарын...
Изаауа ҳәа иудыруеи? Ҳаимҵәаразы иӡхыҵуеит, уаҳа иза­
кәазы. Ҳтәыла иалырго амал рзымхакәа, хазы атәцәагьы
нарышьҭаргалоит. Аԥсадгьыл ацәыӡра закәу узеиҭаҳәара
аҭа­­хым сгәахәуеит, дад. Оумажә ҵуеит аԥсуаа рхақәиҭхара
иазықәԥоижьҭеи, иахьагьы уи иаҿуп... Дад, уара макьана зынӡа
уҷкәынӡоуп, ҳажәлар ирхыргахьоу ус иажәабжьны иуаҳахьоу
ада рыцәгьа-рыбзиа инарҵауланы уаламԥшыц!
– Адгьыл иҵоу ацәеиха иадыруеит ҳәа, уи идыру усуп,
Сеилықә, ухаҵкы, аха анкьа иаркы-ирцә ҳәа иҟаз ахаҵа
ӷәӷәа уажәымҭаз аҽыхьчара уҽахьазукыз ауп иџьасшьартә
иудыз­балаз... Избан, абранӡа ахыларҟәра ухы изаҭәаушьаз?
Иухьчогьы уара иутәымкәа, уаанӡа атәымуаа ирҿагылаз, ашьҭахь
қьырынџьыс ухы зруҭазеи? – иҳәан Сасҭангаз, ицәажәара
зҵаарала инахигеит.
65

– Ҳа-ҳа-ҳа! – игәарԥханы, аха хаарак аҵамкәа дааччеит
Сеилықә. – Ҟаҳ, анаџьалбеит!.. Ех, сабиц!.. Ее, гьиди, сеилкааны
сызмам абас ауми ишысзырҳәо!.. Мап, ара баша сыҟам, саа­
згазгьы акы ыҟазар акәхап, дад!
– Имаӡамзар, исоуҳәар ҟамлари?
– Аҽыхьчара маӡас иаҵоузеи, аха даҽакалагьы иаҵазар
ҟалап, дад!
– Ишԥа уи?
– Схы иаҭәасшьаз амаӡа аҵоуп зтәы сыхьчо рзыҳәан.
Избанзар, сара ара исаҳауа рацәоуп, атәцәа рымҵарсразы
иқәылараны ианыҟоу аамҭазы, ақыҭақәа иаразнак ргәыр­
ҽанысҵоит, рыхшара ԥхьаркразы. Саргьы шьҭа сықәрахь
снеит, анкьеиԥш сеибашьыртә сыҟам, аха уеизгьы макьанагьы
сахьхәарҭоу ыҟоушәа схы збоит. Убри азоуп аҽыхьчара схы
изаҭәасшьаз. Уажәшьҭа сара исылшо абри заҵәык акәгәышьоуп,
дад, – иҳәан Сеилықә, дырҩегьых игәаҵанӡа даақәыԥсычҳаит.
Еидтәаланы ишеицәажәоз мацара аҵх акыр инарцеит.
Ашьыжь ргыламҭаз, Сеилықә илахь-иџьымшь шиӡатәызгьы
аагәеиҭеит. Ҵабыргны, усҟантәи аамҭақәа рзы ақьырсиан
динхаҵара аԥсуаа рыҟны амчра дуӡӡа шьҭнаххьан, аҿаҩа
қыҭақәа рҟынӡагьы аҽахьыгӡаны хәыҷгьы-дугьы ахаҵгылартә
ирылаҵәахьан. Иара амч-алша ашьақәырхаразы, Аԥсны адоу­
ҳа­ныҟәгаҩцәа реиҳабыра ахьтәаз Амзаратәи ауахәама,
ақьыр­­сианцәа зегь рзыҳәан ихадаз аԥшьаҭыԥны ирзыҟан.
Иаԥсыуааз апапцәа ауахәама амаҵ шазыруаз, ашьҭахь Амзара
дшаанагах дыр, аҷҟәандар (аепископ) имаҵура нызкылаз
агәырџьхылҵшьҭра Арсени игалаба аԥхьашьа згәамԥхаз ра­
цәаҩ­хеит, иҟаиҵоз аматанеирақәа иара ибызшәа заҵәыкала
иахьымҩаԥигоз аҵыхәала. Аҭыԥантәи ауааԥсыра амзаратәи
ауа­хәама заҵәык акәмызт ргәы иалаз, ргәыԥсахы еиҟәзырҷҷоз
еиуан: Бедиатәи, Мықәтәи, Ҵҟыбынтәи, Гәдаҟәатәи, Елыртәи,
Камантәи, Ԥсырӡхатәи уҳәа ауахәама дуқәас иҟаз агәырџь­
шьҭрақәа иреиуаз амаҵ ахьазыруаз азыҳәан. Аԥсуаа рбызшәа
аԥшьаҩыра иаднамкылозшәа, ахаҳәцәқәа ҭаԥыҟҟаны дара
рбызшәала аҩырақәа анырҵон, асахьақәа ирыҵарыҩуан, иара
убас аныхақәа дара ргьамала ирзаҷуан. Аԥсуаа раҳәшьаԥа
Баграт III ихаан Бедиа иргылаз ауахәама еиҭанышьақәдыргылоз
66

ахаҳәҭӡы ҭаԥҟаны, уаҟагьы гәырџь бызшәала абас еиԥшгьы
анырҵеит: «Анцәа Иан Аԥшьа лыхьӡала абри аԥшьа уахәама
зыргылаз ахаҳәеиқәҵацәа реиҳабы Симон изы азыҳәара ҟаҵала!».
Амзаратәи ауахәама арҿыцра аҭахымызт, аурымқәа
рнапала ишыҟарҵаз иаанханы иҟан, иара убас аҩырақәеи
асахьақәеи макьаназы имԥсахкәа еиқәхашәа иааиуан. Лӡаа
ирыԥсҭазаашьаз Сасҭангаз еилкааны имамызт, аха нхашьалеинҵышьалеи, ҭагылазаашьалеи далааи ҵабалааи излареиӷьыз
ҳәа акгьы рыдимбалеит, уимоу, арахь аасҭа ашьхауаа еиҳа
ахақәиҭра рымазшәагьы иамхабеит. Иара убас еиликааз рацәан
аҽыхьча ибзоураны. Сасҭангаз ашьыжь идәықәламҭаз, Сеилықә
даахәыц-хәыцны иабжьигеит абас еиԥш:
– Дад, нахьхьынтәи уахо уанаах, атәым доуҳала иԥшьоу
аӡыԥшьа аасҭа, ухатәы бызшәала иԥшьоу еиҳа иҳалалуп.
Хәарҭас уаб изыҟаларц уҭахызар, ауахәама аҟынтәи аӡы
аашьҭыхны, ушиашоу Лӡаа, ҳныхаԥааҩ Ҷышә иԥа Баҭыр…
Мгәыӡ Баҭыр иҟынӡа сныдгыланы аӡы дахарԥшьаны изгон,
уакә сакәзар. Егьумҳәан, уара утәы заҟа гәыкала дузыҟоу аҟара
атәым игәы аартны дзыҟалом... Дад, сара еиҳа ишеиӷьу ҳәоуп
абас зуабжьазгаз, шьҭа уара уазхәыц ишыҟауҵаша.
Идигалаз ҭабуп ҳәа нахҳәааны, нас зыхьӡ иҳәаз Баҭыр
дабанхои ҳәа днаиазҵааит. Убри аамҭаз Сеилықә инапы неи­
ҵыхны аладаҟа ианирхха, Сасҭангаз дахьгылазынтәи ибар­
ҭазшәа, уи аганахь иаргьы илаԥш наирхеит. Рацәак еидым­
халакәа ианеиԥырҵ ашьҭахь, Сасҭангаз аҽыхьча иҳәатәы
аахаҵаны ауахәамахь иҿынеихеит, ашҭаҿ икылхәраа иаауаз
Ацқьаӡы аашьҭыхны Баҭыр иахь дцаразы. Ибаҟысаҟәо ӡыла
ирҭәыз аҳаҭархәыхә наиҽхьынҳәаланы аныхаԥааҩ дахьынхоз
агәашә днылагылоны еиԥш, ус акеҩ-акеҩҳәа ауахәама аҟынтәи
асаркьал абжьы ҵарыхәҵәаӡа, шьыбжьон агәазыҵәҟьа Лӡаа
зегьы иналаҩит.
Иаалырҟьаны алашбыжьқәа анаага, убри аамҭаз асаркьал
абжьы дазыӡырҩуа асқам иқәтәаз аныхаԥааҩ ихы ҩышьҭхны,
абарҵа аҟынтәи агәашә ахь дынхьаԥшит. Аӡәы иҽы аҿы ианкны
дышгылаз илаԥш дшыҵашәазҵәҟьа деихеигәо дҩагылан, ди­
ԥыларц иҿынеихеит. Деиқәышлаҳәа дшыҟалахьазгьы, аша­цаҳәа
67

иныҟәашьа злаҟаз ала, макьанагьы игәашьымх шыӷә­ӷәаз аҟара
иныԥшуан. Излаилшоз ала дыццакны ашҭа ааиҩишахьан еиԥш,
амра ахьиҿаԥхоз аниԥырхагаха иласышьа маҷк иагырхашәа,
нас илахь инапы надкыланы агәашә ахь деиҭанхьаԥшит, зыҽ­
зырӷьазкыз алақәа дрыҵаҟьо.
– Ҭиҭ!..Ҭиҭ!.. Иахьада аӡә дшәымбацшәа, иҟашәҵозеи!..
Шәиас арахь!...
Ус, дааины агәашә данаадгыла, ари уеизгьы иуам ҳәа ргәа­
хәызшәа, алақәа рыҩбагьы рҵыхәақәа рышьҭарҽыла наҟ инас­
кьашәа руит, аха макьанагьы ргәы намӡо, атәымуаҩы ихьыԥшны
иҟрымҿрымуа, аанда рҽаварӷәӷәаны иааҭгылашәа ҟарҵеит.
– Уа мшыбзиа!
– Бзиала уаабеит, дад!
– Сымҩашьакәа сақәшәама, уххь згеит? Аныхаԥааҩ Баҭыр
иҟноума сахьаанагаз?
– Ааи, ииашаны уақәшәеит, дад! Суҭахны уаазар, умҩахыҵ!
– Баҭыр уакәзар, мҩахымҵшьа сымам, уххь згеит! Уцхы­
раара зҭахны харантә иааз соуп сара!
– Иууазеи, дад, сымч зықәхо акы акәзар, схы сеигӡарым!..
Даара сухәаԥшит, аха узусҭоу сзеилымкааит… Узԥада, дад?
Уабанӡатәиу?
Сасҭангаз ихы-иҵыхәа, дахьынтәиаауаз, изакәазы дааз
анизеиҭеиҳәа, аԥсҭазаара хьанҭа иарҩахьаз Баҭыр ибаҩқәа
нарҵысны, асас иаԥхьа днагыланы иҿынеихеит.
– Дад, уҽы аӷәра наҿаршәаны иоужь, ашҭа аҳаскьын ду
ҭажьуп, азхарагьы афарын, – иҳәеит Баҭыр, асас диаԥгыла аҩны
аԥхьа ианааи.
Сасҭангаз акгьы мҳәакәа, аҽы иадҿаҳәалаз аҳаҭархәыхә
нақәхны, нас аӷәра наҿыршәаны ахы инақәиҭитәит. Абарҵаҿы
ишьҭауҵаз закәызеи ҳәагьы дамызҵааит, иааганы ишьҭеиҵаз
уи аҳаҭархәыхә дахӡыӡаауашәа шибазгьы. Аҩыџьагьы ҭынч
ианеибартәа, Баҭыр имаӷра дааҩахан, икаҷмаҩанӡа иҟалахьаз
инапы азқәа быӷуа, изхиҳәаауаз узымдыруа, ицәажәара
жәаԥҟала ахы наиркит абасеиԥш:
– Аӷа дыҟанаҵы асаҭыԥ еималом рҳәоит, дад! Ус башагьы
ирымҳәеит, избанзар ҳадгьыл ахәрақәа аԥхьа еимамлакәа
ауаа рыхәрақәа рырӷьара даара иуадаҩуп. Убарҭ ахәрақәа
68

еималарц хәшәыс иамоугьы, ҳтәыла тәымуаҩык дадымԥшыло
ианыҟалалак акәхоит, дад.
– Уххь згеит аиҳабду! Атәымуаҩ наԥшыхәарҭас ҳҟаиҵартә
дҟазҵо ҳхаҭақәа ҳакәӡами? – аханатә аахижьҭеигьы гәыҵхас
имаз уажәы Баҭыргьы убри шаацәыригазҵәҟьа аҟаԥыҳәа иажәа
наимиԥааит Сасҭангаз. – Мшәан, ҳажәлар тәыс иҟаҵаны урҭ
ираазырхәогьы ҳара ҳакәӡами?.. Ауааҭыҩцәа рҵыхәала ӡәырҩы
рҳаблақәа ааныжьны абнақәа ирызцоит. Амҩан сахьаауаз
сыблала избеит убасеиԥш инрыжьыз ҳаблак.
– Аҳабла ҳәа узҿу шьҭа гәҩарас исымоуп, дад. Уи, Лӡаа
аханы иҟоу Алаҳаӡы аҳабла ауп.
– Уххь згеит, абри уара иуздыруам ҳәа акәым, аха ажәлар
хык иқәызҵалаша ауаҩы данырмоулак, нас убарҭ арыцҳарақәа
ирыцәцараны изыҟалашам.
– Ажәлар ахы рыҭара имариа усым, дад, – убри заҟа иуа­
даҩыз аазгәеиҭеит Баҭыр. – Жәларык рлахьынҵа аӡәы ихахьы
игарцаз агәаӷьрагьы аҭахуп. Иҟаҵатәу уанақәымшәа, ахы зуҭарц
иуҭаххаз наумпыҵӡаа ицар ҟалоит, уи иаҭахугьы маҷӡак ауп, дад.
– Уххь згеит, ҳажәлар есымшагьы бџьарла акәын рхы
шырыхьчоз, – аныхаԥааҩ иажәақәа инарҷыданы аҵыхәтәан
абасгьы наԥишьит Сасҭангаз.
– Абџьар ашьҭыхрагьы аҟәыӷара ацзароуп, дад, – згәы
еицҳауаз арԥыс иажәақәа ааириашеит Баҭыр. – Бџьар мацарала
зны-зынлагьы ақәымҿиара ианазҳәахогьы ыҟоуп, избанзар
усеиԥшқәагьы ҟалақәахьеит... Сара исгәалашәоит Ададианқәа
хыҵны ианҳажәлаз, убасҟан убасҵәҟьа ихьит аҭауад Дарыҟәа иԥа
Зосҳангьы. Ақәылаҩцәа лшарас ирымаз цқьа иҭымҵаакәа ируаа
ахьынарыжәиҵаз, реиҳараҩӡак ицәҭахеит, гьамада ихаҭагьы
ихы ақәиҵеит. Ииашоуп, Зосҳан агәаӷьра дуӡӡа ааирԥшит,
иҵакыз ажәларгьы ԥсеивгарак ахь ҳкылигап ргәахәны ицгылеит,
аха иазууеи, башаӡа ӡәырҩы убри иццакцәара иақәӡит.
– Уижьҭеи кыр ҵуама?
– Имҵыкәа! – нас даахьаԥшны Сасҭангаз дихәаԥшуа
иажәа инациҵеит, – усҟан уара суқәлазар ҟаларын, дад.
Аиаша амҩа ҭбаауп рҳәоит, усҟан зегьы агәыӷра ду рнаҭеит
акы иазкылсрашәа, аха иазууеи, иҟаиҵаз амхаццакцәара зегьы
ирԥырхагахеит.
69

Сасҭангаз ииҳәаз аныхаԥааҩ цқьа игәы азҭамшәа, изла­
цәажәоз ааигәа зынӡагьы иҟамкәа, аҵыхәтәан убас зхиҳәаазгьы
еилкаашьак амамкәа иқьышә ҵаӷақәа аарҵысны ус иҳәеит:
– Дад, адунеи ааршеижьҭеи аамҭа бзиак шԥаҳамбари ҳәа
гәыӷрыла иааиуеит ҳажәлар. Аха убарҭ ргәыӷрақәа шыргәыӷроу
мацара, иахьа уажәраанӡагьы иаанханы иҟоуп.
– Уххь згеит, гәыӷрада нхашьас иамоузеи! Ҳажәлар
гәыӷрак рымамызҭгьы, ҳаӷеиҭа, шьҭа илықәӡаа ицахьазаарын!
– аныхаԥааҩ иажәақәа есааира џьшьахәыс иҟаиҵон Сасҭангаз.
Ацәымза еиԥшха аҿыцәаара иаҿыз Баҭыр ибла ҭаақәа
убри аамҭаз Сасҭангаз иахь иаахьарԥшны инаидирхалт, аха
нас, дзырччаша ҳәа акгьы шыҟамызгьы, дԥышәырччашәа иажәа
инациҵеит.
– Дад, агәыӷра ҟазҵо агәы ауп, аха инаӡарцаз аԥхьа
аҟәыӷара гылазароуп. Ажәлар аԥсаса иаҩызоуп ҳәагьы рҳәоит,
дад. Ԥызак даацәырҵыр, дахьцо ауасақәа реиԥш зегьы
наишьҭалоит... Аԥсуаа даараӡа кыр зхызгахьоу милаҭуп, дад.
Ргәы злакыдгылахьоу ала, усеиԥш аӡәы дырбар, иаразнак игәра
ганы инаишьҭагылоит. Убасеиԥш акырӡа зылшоз дреиуоуп
аҭауад Ачачба Рабиагьы. Ибжьы ҿаца акеҩҳәа инарганы
данаақәгыло аамҭаз, анаџьалбеит, ҳабацәа рыԥсқәа аргылап
уҳәап. Аха иазууеи, амыждаразы иаҳҭааз генуезаа дырмыхәац,
урҭ реиԥш заҟаҩгьы драбашьрыда, дад.
– Уххь згеит, иуҳәаз шԥеилкаатәу?! – иаџьшьаны дҵааит
Сасҭангаз.
– Уи аилкаара зынӡа имариоуп, дад. Зыԥсы акы иамырҭәуа
ахьырацәаҩхаз ауп изыхҟьогьы. Урҭ рҵыхәала ҳажәлар
зеидымгылартә лахь-лахь еихәаԥшуа еидыртәаланы иркуп.
Далааи ҵабалааи, иара убас ԥсҳәааи аибгааи қәылаҩцәақәак
рықәлар, арахьтәиқәа рхамҵгылартә аҟынӡа акырынтә
инеибагахьеит. Уахьтәиқәагьы арахь имаартә еиԥш, ахааназ
еицхыраарак рыбжьамызшәа иҟаибаҵахьан. Асеиԥш акыр
иаԥсоума, дадхеит?!
– Нас, ҳазҭагылоу арыцҳара алҵшьас иамоу ҳәа иубои,
Баҭыр, ухаҵкы?
– Алҵшьас иамоу убри ауп, дад, ажәлар змырӷьацо аԥхьа
иқәцатәуп, – иааркьаҿӡаны аҭак ныҟаиҵеит Баҭыр.
70

Сасҭангаз игәаанагараз аныхаԥааҩгьы иахьигәаанагараз,
насгьы аҟәыӷа уаҩ ас иҳәазар, шьҭа иаргьы дышиашаз аҟара
агәра игеит. Ахәҭакахьала уи дагьааигәырӷьеит.
– Атәымуаа рҵасқәа зеиԥшроу акырқәа збахьеит, аха ҳара
ҳтәы зынӡа даҽакӡоуп, дад, – иҳәан Баҭыр, ахаара зцәыӡхьаз
иблақәа Сасҭангаз инаидирхалт. Нас ԥшьаала инаиҟәганы уаҩ
дахьыҟаӡамыз џьара дыԥшуа, илахьшәашәахьаз игәалақәа
уашьҭха ирхынҳәны, ииасхьаз аамҭа хьанҭақәа ирылганы
иааигозшәа, ашьҭахь иажәа еиҭанациҵеит. – Ҳадгьыл аҟара
ҳазшаз илԥха зцу даҽаџьара иузыԥшаашам, дад. Аԥсҭазаара
атәым дгьылаҿ ахгара еиҳа имариоуп, уԥсадгьылаҿ сасҵас
уҟазар аасҭа... Исҳәарц исҭаху, ҳажәлар ахаангьы атәым цәара
еилаҳауа иҟамлац. Схаҭа схы згозар, сызқәымшәац арбану,
дад. Аибашьрақәа сзалаҵом, избанзар ахаҵа дзиуа аибашьра
азын ауп, насгьы ахыхьчара уи зегьы ируалԥшьоуп. Сара сызҿу
абзабаа ауп... Абри атәы уазҵаауазар, хҭацәыхак аасымба­ӡакәа
сажәра сааҭагылт. Аибашьрақәа снырхашәаланы иансыхәҭаз
аҭаацәара аԥҵарагьы сахьымӡакәа, сыҷкәынра зегьы мҩасит, дад.
Аныхаԥааҩ ицәажәара ааникылан, ианиааз дызхьымӡаз
абыржәы иџьабозшәа, иаалырҟьаны хәыцрак гәырҩаха иҽ­
неиҭеит. Аха дук мырҵыкәа даалҟьан, нас ихаарадаз ччаԥшьк
иқьышәқәа инарықәырххны иажәа инациҵеит.
– Аибашьра сылымшартә саныҟала, икасҭәахьаз ашьа
ԥырхагас исмоурцаз, Анцәа ду иҿаԥхьа агәнаҳақәа схысхырц
сыбӷаны, ауахәамаҿ адоуҳаныҟәгара сҽазыскырц сҭаххеит, дад,
– ҩаԥхьа даахәыцшәа ҟаиҵеит, аха ицәажәара аанымкы­лакәа
иажәа анагӡара даҿын Баҭыр. – Усҟан Лӡаа папыс иҳамаз шьахә­
ӡак иакәын, сгәаҳәара еилкааны ҳазшаз имаҵ аура саҵаиргылт.
Ашьҭахь, ҳапап данԥсы, ҳуахәама атәымуаа рна­паҿы иҟалеит.
Убринахыс агәырџьқәа папцәас иҟарҵо иахьалагаз аҵыхәала
ауахәама саԥырҵит, аха Лӡаа ҳныха уахәамак иаҳзаҩызоуп.
Ныхаԥааҩс уҟалароуп ҳәа иансыҳәа мап сзымкыкәа, иахьа
уажәраанӡагьы сыҟоуп... Дад, ииашангьы иҟауҵеит агәырџь пап
иахь умнеикәа, ушиашаз сара сахь уахьааз.
Сасҭангаз аҵыхәтәан игәы инҭашыз азҵаарақәа аҳәаха
дахьымыгӡакәа аныхаԥааҩ дҩагылан, аҩны дныҩналеит, аха
71

рацәак иҽнамырхакәа гәыблаак фатәқәак анҵаны уахьынтәи
даадәылҵын, изықәтәаз асқам акьыԥшь инықәиргылт.
– Дад, схы цеит умбо, аԥхьа аишәа шаагатәыз сызгәаа­
мыгӡеит, – иҳәан Баҭыр, ҩаԥхьа аҩны дныҩналт. Ус аишәа
еицарса хәыҷык ааганы, Сасҭангаз иаԥхьа инаргыланы, нас
афатәқәа ықәыргыло иажәа инациҵеит. – Цәажәарыла ухҭаскын,
амла уакуама ҳәагьы сузымҵааит. Абас аӡәы иарҳәома, аха
иҭаацәарадоу ахаҵа данажәлак ихшыҩгьы цагәуеит, дад, –
аҵыхәтәан ихы лафкгьы нахиҳәааит Баҭыр.
– Џьоушьҭ, иауазеи, ауадаҩ уҽалаумҵан, уххь згеит!
Сасҭангаз, ҵабыргны, амла ааилыжжуа акәын дыштәаз,
убри аҟнытә Баҭыр дцо-даауа афатәқәа раагара даҿнаҵы,
иаҭахым ҳәа ажәакгьы иҿыҵымҟьеит. Акрыфара ҳанбалагари
ҳәа убри аамҭазы иблақәа ҭраа аишәа ақәԥшра даҿын, шьҭа
Баҭыр дантәаша дахыццакуа.
VI
Ауаа рацәак ирҿырхарсҭамыз ала еихыҵәҵәаны, абасала
уца ҳәа Баҭыр излаиҵеиҳәаз ашьхара аган мацара иҽад­
кыланы, ишьҭахьҟа дхынҳәны амҩа дықәын Сасҭангаз.
Амзараҟа данаауазгьы данцозгьы усеиԥш агәаанагара
зимаз издыруамызт, аха абас мацарагьы аамҭа шзыҟамлоз
алагьы агәра ганы дыҟан. Аҭагылазаара бзиа аагаразы
акы мыӡбакәангьы ахала ишзыҟамлозгьы еилкааны иман,
еиҳарак уи арҵабыргит иныҟәара иалагӡаны амҩан иибазиаҳаз акырқәа. Аҵла агәаԥшь ҭызфаауаз ахәыршы еиԥш,
анхаҩыжәлар ргәи ргәаҵәеи ҭызфаахьаз амчымхара иахҟьаны,
ргәаӷ хышхыҵәо ишыҟанаҵахьазгьы еиликааит. Уи анакәхашаз
изымдыруазаргьы, уеизгьы уи амш хышхыҵәа азааигәахара
аҟынӡа инанагахьеит ҳәа азхеиҵеит аҵыхәтәан. Абас ахәыцра
рацәа ихаԥаны дышнеиуаз, ус иҽы ашьҭахьтәи азшьапык
ахьаргылоз идагәаӡа ашьҭыбжь иаҳауа далагеит. Афаст,
аҽеимаа аҵымшәакәа иҟам ҳәа шынигәахәызҵәҟьа, ахьышәҭҳәа
дылҽыжәԥаны днахәаԥшызар, ҵабыргны, армарахьтәи ашьапы
злачаԥаз аҵаҵәины ишнаҵшәара иҟан. Ажьиҩс аҳаблан
иҟаз Тамаџьар ичаԥеижьҭеи рацәак ҵуамызт, аха амҩа хара
72

ианарҵысы, аҽеимаа џьара имыӡразы инаҵиршәан, нас џьара
ҩныкаҿ днымҩахыҵны иаҵичаԥарц игәы инҭеикит.
Иҿынаханы дышнеиуаз, ус аԥхьа дназыдгылаз гәашәк
аҟынтәи, аԥшәма ҳәа ҿиҭит. Ашҭа ҭбааҿы аџьаргәал ҩны наҟ
инахараны игылазшәа аниба, арахь иҿыҭбыжьгьы анырмаҳа,
нас еиҳа ибжьы рдушәа еиҭанаиргеит, аха ҟыԥ зҳәашаз лак
рзанымызшәа лашбжьыкгьы џьара игомызт. Ҿиҭит, еиҭаҿиҭит,
аха уаҳа аӡәгьы ихабарк аныҟамлаӡа, ашьҭахь лакҩакрак
ҟамҵакәа агәашә аартны дынҭалеит.
– Аԥшәма, уҟоума, аԥшәма?! – ашҭа абжа еиҩишахьаны
дырҩегьых ибжьы наиргеит.
Убри аамҭаз аҩны аҩнуҵҟа быжьқәак иаҳауашәагьы
дҟалеит, аха уахьынтәи уаҩ ддәылымҵуашәа аниба, мшәан,
абарҭ асас иԥылара иазрыцҳаума ҳәагьы ааигәахәт аҵыхәтәан.
Даҽазныкгьы ибжьы аниргоз аамҭазы, даараӡа изгыз ԥҳәыс
ҭажәҭабаак, ддәылзмыжьуаз мчык лышьҭахьҟа илыхозшәа,
дындәылԥш-аадәылԥшуа, ус абарҵа дааҵагылт, аҩны аԥхьаҵә­
ҟьа аӡә дышгылаз шылбозгьы, акы аҳәашьа дақәымшәо. Лара
иналышьҭарххны еихьымӡа-еиԥымӡо иҟаз хҩык ахәыҷқәа
лышьҭахьҟала ашәхымс иаалагылан, нас инеикәагыланы даргьы
Сасҭангаз иахь рыблақәа ҭырхаха ааԥшра иналагеит.
– Мшыбзиа! – аԥшәмаԥҳәыс лхымҩаԥгашьа изџьашьа­
раханы ибжьы наиргеит Сасҭангаз.
Умҩахыҵ ҳәа аҳәара лзымгәаӷьуа, иԥыларагьы лҭахымшәа,
ашьҭахь аарлаҳәа лхы налырҵысшәа луит.
– Аԥшәма хаҵа дыҟазар, дызбар сҭахын!
– Усеиԥш аӡә дыҟазҭгьы, даадәылҵны дуԥымлози, –
лҳәашьа мырхаацәакәа аҭак ныҟалҵеит лара.
Сасҭангаз иаразнак игәы азҩеит ҵабыргны рыцҳарак
дшақәшәахьаз аҟара, аха уи азҵаара иҽацәганы, дзымҩахыҵыз
леилыркаара иҽыназикит.
– Иабихәац, сҽы аҽеимаа аҵшәеит, уи азоуп сзымҩахыҵыз!
Жьаҳәаки рыҭәаки шәымазар, аҽеимаа аҵасҵар сҭахын, –
иҳәеит Сасҭангаз, уаҳа анс-арс ҳәа аҽак бжьамгалакәа.
Илаҳаз азырханы, уаҳагьы илаҿымҭкәа аҩны дныҩнапҟеит.
Ус, дук мырҵыкәа, еиҳа ихбыџшәа иҟаз хәыҷык даадәылҵын,
арыҭәеи ажьаҳәеи ааганы Сасҭангаз инаииркит.
73

– Ҳаи, афырхаҵа уара! Узлазбо, уаҩы ӷәӷәак уакәхоит…
Шьҭа иухьӡу сырдари!
– Сароу… Сара, Быдыӷә сыхьӡуп.
– Ҟаҳ, Быдыӷә ахаҵа уоума исзымдырыз?!
– Нас аҽы сақәтәар сҭахын… Сақәуртәома?
– Аҽықәтәашьа уҵахьоума?
– Саб есымшагьы сақәиртәалон.
– Уаб дабаҟоу? – иикыз аҽеимаа аҽы ашьапы иадшәало
дҵааит Сасҭангаз.
– Сабу? Уи дыҟаӡам!
– Дабацеи?
– Џьоукы дыршьит.
Сасҭангаз убри аамҭаз аҽы ашьапы аужьны иҽыриашаны
даагылан, ахәыҷы даҽа зныкгьы илаԥш дныҵаикит, аха иам­
хацәгьа­ханы уаҳа уи дазымҵааит. Дахьымҩахыҵыз аԥҳәысеиба
дышлызхәыцуаз мацара аҽеима наҵачаԥаны, нас егьырҭ
ашьапқәагьы аагәеиҭеит, аха рызегьы еиқәҟаца ишыҟаз
аниба, ашьҭахь идгылаз ахәыҷы даашьҭыхны днақәиртәеит.
Убри аамҭаз егьырҭ аҩыџьагьы рашьа иҵашьыцны аҩаршьҭра
аҟынтәи игыланы изыԥшра иахьаҿыз, зны-зынла Сасҭангаз
иахьгьы инхьаԥшлон, аха ҳаргьы ҳақәыртәа ҳәа иԥхашьаны
ирызҳәомызт.
– Ухаҵкы сцеит, абас ахьысҳәогьы ԥшӡам, аха уи азын
гәыбӷан сумҭан! – ахырқьиара лҽазылкызшәа, уи аҳәарагьы
лцәыхьанҭаны, еиҭах абарҵа дшааҵагылазҵәҟьа лыбжьы
налыргеит аԥшәмаԥҳәыс. – Анҿуҭуаз смаҳаз џьумшьан, аха
суцәшәаны сыбжьы сызмыргеит!.. Саҭоумҵан! Аамҭа цәгьак
ҳҭагылоуп, ублақәа шааԥшуа ухшара наухыҟәшәааны ианырго
аамҭоуп иахьа! Ахәыҷқәа раб дыҟазҭгьы, акы иамусын, аха…
– Дшыҟам ахәыҷгьы исеиҳәахьеит… Дзыхдырҟьеи бхаҵа?
– Қәыхәлацәгьа иара!.. Разҟыцәгьа!.. Ҳаамсҭа бзиахә
Шьаруан дишьҭаӡит, иара ахәашацәгьа! – убри аамҭаз лыла­
ӷырӡқәа лыблақәа ианаархыжжыла, уаҳа лзымҳәакәа лҽаа­
нылкылт, аха ԥыҭрак ашьҭахь, лгәырҩа лҽацәганы, лажәа
инацылҵеит: – Амшын аҵаулара ушәар ҟалоит, аха агәы мыжда
74

аҵаулара шәашьа шамам еиԥшҵәҟьа, уижьҭеи сгәы ахьаа
шәашьа амам!..
– Уи шԥаҟалеи? – лхала ианцәырылгах, шьҭа иаргьы
аилкаара иҭахны дҵааит Сасҭангаз.
– Зыхәҵәы нҵәаша Баӡ иԥа Шьаруан гәымаа рыхшара
рхиҟәшәаарц дрықәлараны дшыҟаз иҵырдыраахьазаарын!
Астәи рнеира иазыԥшымзи, ақыҭа алалаха иахьымыгӡакәа
инырхаҩаны, схаҵагьы днарылакны, ԥыҭҩык ҭадырхеит, иаанхаз
рыԥсы рыманы ихынҳәит! – уи агәаларшәара лцәыцәгьаны,
лгәи-лылаӷырӡи еилаҵәо акәын лажәа анагӡара дшаҿыз.
– Абас ахьысҳәо саҭабымҵан, аха ацәгьаҟаҵара дшигоз
дырны иҽааникылар акәымзи?
– Шьаруан иҳәатәы хамҵакәа аҽынкылара ус иаумариаху!
– асас иҟаиҵаз аҽԥныҳәа шылгәамԥхаз убаратәы лхаҿсахьа
аҽааиҭанакит, аха лцәажәашьа ианмырԥшкәа лажәа еиҭа­
нацылҵеит. – Алаба ҟьашь ахы укыргьы уаҟьашьуеит, аҵыхәа
укыргьы уаҟьашьуеит ҳәа, дзышьҭаӡыз уи амшьҭацәгьа дызусҭоу
уара дабаудыруеи. Мап ицәукыр, нас даахынҳәны ухаҭа
мыждарак узиӡбон. Қәыхәлацәгьа иара, ахәыҷқәа дрыцәшәаны
ауп дызиццазгьы... Анцәа ҳәа ӡәыр дыҟазар, абыржәы сшыҟоу
иҟалааит ахәыҷқәа раб дызқәыӡыз иҭаацәагьы!
Сасҭангаз аԥҳәысеиба лгәы ирӷәӷәарц ажәақәак налеи­
ҳәар иҭахын, аха ишиҳәаша иҿашәомызт. Насгьы, ари аҩыза
аҭагылазаашьа цәгьа зауз акы лаҳәашьа амамызт аҟнытә,
аҵыхә­­тәан зынӡагьы алаҿысҭрым ҳәа игәахәны иҽааникылт.
– Саҭоумҵан, аҩныҟа уааи ҳәа ахьсызуамҳәо. Уздысԥхьа­
лаша ҳәа акгьы салаҟам. Абри абаҳәатәу, аха, абар, хымш
раахыс аҳәымсаг жәла лаганы, амгьал еиламгыла ӡны ахәыҷқәа
рҿаҵара саҿуп.
– Избан, ибыцхрааша ҭынхак дбымаӡами?
– Сҭаацәагьы сгәыгәҭарыжьуам, сабхәындацәагьы аасхы­
лаԥшлоит, аха есҽны саха рызҭода... Хыхь иқәтәоу Анцәа ду
суҳәоит, абас сразҟыдазтәыз Шьаруан ахәаԥса иԥсынҵры
иаарласӡаны иркьаҿразы! – лажәақәа аҵыхәтәан ашәигьы
нашьҭалҵеит.
75

– Ишԥаҟабҵари, бақәшәагәышьеит, шьҭа бхәыҷқәа баа­
рыз­хәыцны ибычҳароуп. Акыр зычҳаз ашә бӷьы тлазны ибеит
рымҳәои, насгьы уеизгьы-уеизгьы ибхылаԥшыша ыҟоуп, амла
бадыркрым, – иҳәеит Сасҭангаз, аԥҳәыс уаҳа лгәы злаирӷә­
ӷәашаз изымдыруа.
Ардимон иаалырҟьаны акы дазхәыцуа ицәажәара аанкы­
ланы дшыҟаз, ашьҭахь даахәыц-хәыцны, ихы дҩахашәа Аҭласҟан
илаԥш дныҵганы иажәа инациҵеит, аха зеиҭаҳәара даҿыз
ажәабжь нҿахҵәаны, уажәы даҽакахьы инахганы ауп дшалагаз.
– Раԥхьаӡатәи ахҭыс ианакәзаалакгьы ауаҩы игәа­ла­
шәараҿы еснагь иаанхоит, дад. Саб Амзараҟа данцаз, дзыниаз
ахҭыс алоуп иԥсҭазаара алагамҭа хыҵхырҭас иазыҟалаз
ҳәа азуҳәаргьы ҟалоит. Уи ахы шаркхаз уаҳәара ахәҭангьы
исыԥхьаӡоит.
– Сузыӡырҩуеит, уххь згеит?
– Уи алагамҭа абасеиԥш иҟоуп, дад!.. Аӡәы изиамҳәо,
игәаӷьыр изымгәаӷьуа, ииӡбашагьы дақәымшәо, тәым напык
дампыҵашәар ҳәагьы ихы дацәшәоижьҭеи акрааҵуазаарын
Аушҭа ақыҭантәи Багьал иԥа Аабыџь… Сажәа зысроуа, саб
ихҭысқәа цқьа ибзианы иуеилсыркаарц азоуп, уӡырҩла, дад…
Анкьа иҟалахьаз абжакы Ардимон иаб иҳәамҭан, аха
аҵыхәтәа хазырҭәаауа акәны иҟан иан лҟынтәи иаҳахьазгьы,
абыржәы еиҭеиҳәозгьы лара илҳәоны иаҳахьаз акәын.
Кәаначхьыр ашьха ашьапы аҽаварӡны иавҵаршәыз Ԥан ақыҭа
зегьы ыршанхо, лбара иахыццакуа, лыда ҳәатәы рымамзаарын
Қьызбан ҳәа зыӡбахә рҿакыз ҭыԥҳа ссирӡак. Дызбахьазгьы
дзымбацызгьы инамцхәынгьы инацҵаны, мраҵас дкаԥха-каҷ­
ҷоит, ҭеиҭԥшла Нарҭаа раҳәшьазаҵә Гәында ԥшӡагьы илымалкуеит,
афырԥҳәызбарахь дурхаргьы, Баалоуԥҳа Мадина илаԥылгоит ҳәа
лзырҳәозаарын. Ашьха бнаршәыра иларшәыз аҳабла гҿахақәа
рҿы инхоз арԥарцәа аӡәырҩы лылабарҭа иашь­ҭан, мамзаргьы
иахьыналхьыԥшра иаҩаӡозаарын. Аԥшреи асахьеи иазрыцҳамыз
ашьха ҭыԥҳацәа аумаҷхыз, аха урҭ зегьы рылымкаа лара еиҳа
лыӡбахә ахьырҿакыз азы дшьыцганы илеикануазгьы ыҟазаарын.
76

Лҭеиҭԥш ссир адагьы анаалашьеи аҟазшьа бзиеи лыман, лцәара
иаҵаз ахаара иабзоураны, дзацәажәозаалакгьы иаразнакала
ргәы лытҟәон. Абри лҩыза ауԥшәыл ԥҳәызба дымҵадмырскәа,
мамзаргьы аӡәы димӷьычкәа, џьара дрымҭиикәа дызлааиуазеи
ҳәагьы џьашьахәыс дҟазҵахьазгьы рацәаҩын. Лыӡбахә ахьынӡа­
неихьаз ақыҭақәа рҟынтәи лбацәа есааира ирацәаҩхон. Зныктәи
рылаԥшқәа шыналхьыслак, аҟаԥыҳәа рыгәқәа шылҟаҭәаз иа­
разнакала лаҳәара рзымгәаӷьуа, ргәаҵа изҭамӡо инҭашуаз
лыбзиабара хырԥсаашьак рзамҭо, даҽазныкгьы лылабарҭа ахь­
роуша иашьҭалон.
Қьызбан лҭыӡшәа абасала иандыршоз аамҭазы, аӡәы
дива­­гыламкәа акы агәаӷьра зламыз, аҵмыҳәҳәархара да­
лачо иааиуаз ақәаҵаамсҭа Аабыџь аҭыԥҳа ссир лыӡбахә
аниаҳа нахыс, игәы инҭеикыз ацәгьахәшьадара дартәомызт,
даргыломызт. Аҳаԥшьа былгьа деиԥшха, бӷаӡара лымаӡамкәа
деихыкәымпылааӡа иҟаз иԥҳәыс Цирагьы игәалҭахьан лхаҵа
аҵыхәтәан акы деикәанаршәаны дшамаз, аха иара игәамԥхакәа
аҭак шыҟаимҵоз ахьылдыруаз аҟнытә, иазҵаара лзымгәаӷьыкәа
дааиуан. Издыруада еиҭах хкыдҟьак длыхнаҳәаазар ҳәагьы
гәҩарас дҟалҵахьан, аха жәаха ҽнак длыҵаҳәҳәеижьҭеи аахыс
дицәшәаны дыҟан, иакәымк сҿыҵҟьар аҵкыс ус сыҟазааит ҳәа
лгәы иҭаҵәахшәа дааиуан.
Ибзиаҵәҟьангьы илдыруан, еснагь ихәымџьар ԥыртланы
аҳәса ркалҭ дшазгагазгьы. Шықәсқәак раԥхьа, ихизнымкылараз
лаҳәшьеиҵбы данлыхнаҳәаазгьы, аҭыӡшәа ӷәӷәа рылаибаххьан,
аха усҟан рацәак имырҳауҳаукәа иаразнакала ирхәаҽызшәа
ҟарҵеит. Ҵеик дылхылҵызҭгьы, алеишәа зыхьӡыз илырбарын,
аха усеиԥш аразҟы анылмоух, шьҭа зегь чҳаны лцәа иҭалыгӡар
акәхеит. Имажәыкәа иаанхахьада, иузгәамҭаӡакәа ауп ԥшьаала
ақәра ушааҭагыло, аҳәсақәагьы еиҳараӡак игәныргозгьы убри
ажәра мыжда акәын. Саргьы иаха схымшәеит, ажьымцхәгьы скит,
арахь аӷраҭшаагьы ҳазшаз дсаҭәеимшьеит, убри азын акәхап
игәы зсыхшәаз ҳәагьы хазы гәҭыхас илыман. Абас лхы даныӡбо
дшааиуаз, аҵыхәтәан лаԥықәшәа цәгьак дыхҭанакуа иалагеит.
Иараби, ари акы иамааноуп, абри амыжда хымԥада еиҭах џьара
акы далаҟоуп, уиазоуп ариабжьарак сыблақәа ааҟәымҵӡакәа
77

изыԥырԥыруа ҳәагьы хәыцырҭас ишьҭыхӡаны дыҟан. Лара лаасҭа
иара акыр дахьеиҵбыз азынгьы игәырҩахьанҭаха илзыҟан,
издыруада игәы сыхшәаны дырҩегьых хкыдҟьак длыхнаҳәаау,
мамзаргьы еиҭах аӡәы длыҿцаауа дыҟамкәа дыҟам ҳәагьы
хәыцырҭас иҟалҵеит. Абас лгәы дҭагәжәажәо, илҳәар илзымҳәо,
илымҳәар лзымычҳауа игәырҩа мцаха ишлыцраз, ус ҽнак зны
илықәҿианы иҵылдырааит имаӡақәа. Аиашазы, азнаказыҵәҟьа
уи агәра лзымгацәеит, аха нас, уеизгьы ихалымҵар лзамуит,
Кыта ҳәа вартәас илымаз аҭыԥҳатәахьа илыбзоураны.
Цира уаанӡагьы ҽмырба-ҽымдыр ҟалҵоижьҭеи акраа­ҵуа­
заарын, рқьаҳиа Мыздыси Кытеи шеидҽырбалоз лзымдыр­
уазшәа. Аҩыџьагьы ирыҵылдырааз амаӡа ҽыҵгас иаҭаны,
Кыта лхы далырхәарц лыӡбазаап аҵыхәтәан. Далахылхразы
ахәдахаҵақәеи, анапхаҵақәеи, агәлаҵақәеи уҳәа лгәы ахшәаны
икалыжьқәахьаз ҳамҭас илыдгаланы далалыргәыбзыӷит.
Илыдылҵеит, лара деиҭамҳәакәа, Мыздыс ила лхаҵа иӷралаз
амыртәага закәыз маӡала еилылкаарц. Кытагьы урҭқәа
ззеилымкаауаз лакәызма, Цира иҵегьы сыгәра лго дҟасҵап
ҳәа ларгьы абасеиԥш лгәы иҭакны илымазаарын. Амаӡа
аилкаара акыр ахлырҵуазма, Мыздыс иаразнакала днаиҵаланы
илырҳәеит, Кәаначхьыр ашьха ашьапаҿы инхоз хәҩык аишьцәа
раҳәшьазаҵә Қьызбан ҳәа оумашәа иԥшӡаз ԥҳәызбак игәы
шлызцаз.
– Ишԥа?! Цқьа ихымшәац ихы лаҭәаишьарцу?! –
дызқәымгәыӷуаз анлаҳа акыр иаалцәымыӷхеит Цира. –
Кыдцәала, анхаҩы рыцҳак иԥҳа игәы лҟаҭәартә игәыҵашәазеи,
ашәикка!.. Азхарамфа лоума Аибӷаа дуқәа ржьы иалҵыз
сызҭниԥсахырц ииҭаххаз? Иаууеи, ари зынӡа ихы цазаап, рыцҳа!
Абасоуп ҳәа сҭаацәа иаараҳар, мышкгьы сиддыртәалом!.. Абри
дышԥазымхәыци, ахҭыкәкәа!
– Цира, бхаҵкы! Сара гаӡажәк издыруеи, аха бҭынхацәа
реиҳагьы ишәарҭаны изыҟалар ҟалоит Қьызбан ҳәа зегьы
лыцәнымхо ирҿыҵахаз лашьцәа ахәҩыкгьы. Урҭ згәыжәла
џьбароу џьоук роуп, аамсҭак дыҟоушәагьы иҟам, ҳәатәхамҵақәак,
уаа цәгьақәак роуп ҳәагьы рзырҳәоит... Абри баҳәатәыс сара
сусс иалоузеи, аха ишырҳәо ала, урҭ аишьцәа хыҭҟьақәак роуп.
78

Аабыџь хазына абри наиҵырдыраар, бзиарак дақәдыршәашам.
Машәырк рылибахаанӡа ԥсыхәак ҟаҵатәуп... Цира, бхаҵкы,
бара беиԥш иҟоу ауԥшәыл ԥҳәыс илыцәӡаны ацәыбза дахь­
лышьҭанагалаз, бгәы иалымсын, зынӡагьы исзиџьымшьеит, –
еиҳагьы ацҭәа наҵагаланы даацәажәеит Кыта.
– Иаууеи, иажәымҭыҽха деилаԥсазар сгәахәуеит!
– Деилаԥсазҭгьы еиҳа еиӷьымзи! Ауаагьы, рыцҳа, деилаԥса­
гәышьеит рҳәарын, аха ари уахьгьы дыҟамкәа, арахьгьы
дыҟамкәа, еиҭахгьы ԥхашьара дук бналаижьра дыҟоуп, иара
хәаша! – хаҵеи ԥҳәыси ргәеихшәара еиҳагьы дацхраарц
лҭахызшәа, амца нарыбжьалҵаӡеит Кыта.
Цира илалҳәаз лгәы иамыхәазаргьы, уажәшьҭан азыҳәангьы
дысҭаххап лгәахәын, уи аҽны акагьы ахылымҳәааит. Ус мышқәак
ниасит, аха аагылашьак амамкәа ладагьы-ҩадагьы еимдырҟьоз
уи аԥҳәызба лыӡбахә, аҵыхәтәан ларгьы цқьа еилылкаарц
лҭаххеит. Мшәан, абри ишырҳәо еиԥшҵәҟьа далаҟоума,
зӡы аахәаны иужәышаз ашьха ҭыԥҳацәа ааухалыршҭыртә,
зегь рылымкаа деиӷьҵәҟьоума ҳәагьы хәыцырҭас дҟалҵеит.
Лылабарҭа соуны џьара снылхьыԥшында ҳәагьы, аҵыхәтәан
лхаҭагьы лбара дазгәышьуа дҟанаҵеит.
– Унан, сыԥсында, бхаҵкы сцеит, саҳкәажә! Ибуазеи,
оумак злам азыҳәан ахҭынҟьа бхы изабҭо! Аҭыӡшәа ацәыргара
бахымццакын, иҟалоит ишырҳәоҵәҟьа далаҟамкәа баша
изыр­ҳәозаргьы! Ауаа рахь макьана цқьа ицәырымҵыц абни
арыцҳа лоума гәҭыхас иҟабҵаз, блеиканны иара усгьы бхы
шԥалыдыбкылаӡеи!.. Иараби, аиаша сымҳәозар иахьарнахыс
сбымбааит! Нанамгақәак ирхылҵшьҭроу бхы даҭәашьаны
блыҵашьыцуама, быххь згеит! Усеиԥш аҽыҟаҵара бара
ибаҭәам! – лҳәеит Кыта, даҽа мышқәак рышьҭахь Цира лгәы
иамукәа абри аҭыӡшәа еиҭах ианаацәырылга.
– Акы ахьырҳәо акы ыҟоуп рҳәоит, иалыбдыраауеи,
ииашазаргьы ҟалоит! – лгәаҵаҿ ихаҳәхьанҭараха хыбаарак
аҽахьарӷәӷәахьаз азын шьҭа иаалзымычҳартә аҟынӡа лцәа­
жәашьа акыр иааныԥшит Цира. – Еиҳа еиӷьми сгәы ҿызҵәаша
гәырҩа хьанҭак сақәшәаанӡа заанаҵ аҭыԥ иқәҵазар! Иучҳа­
шагьы ббап, аха ишыбҳәаз изыҟамлакәа ицәырԥхашьагаха
иаахәыҵырҩны акы наиҵырдыраар, анаџьалбеит, нас ауаа рахь
79

ҳазцәырымҵуа, зегьы аҟырҟырҳәа иаҳхыччо ҳҟаларашәа акы
сгәы исыҵанаҳәоит, изакәу сыздыруам!
– Ибуазеи, бхаҵкы сцеит! Асҵәҟьа бгәы аҵанӡа инаганы
убри хәыцырҭас иҟабымҵан! Аабыџь ҟәыӷа иԥхашьароуи
иԥхашьарами изеилымкаауа дыҟоума, иаҳаҭыр ду аларҟәра
асҵәҟьа ихы иаҭәаишьарым!.. Мшәан, ибасҳәахьоу ауп абра
иҟоу, уаҳа акымзарак! Убри аҭыԥҳа диҭиирц игәы иҭамзар, абра
сахьбыдтәалоу слыҵабга сцааит!.. Ааи, ааи, иббап абри иашамзар!
– лыгәра ганы лымаӡа ахьлыцеиҩылшаз гәахәас иҟа­ҵаны,
аҵыхәтәан лара лтәала дналабжьарцгьы нақәылкит Кыта.
Уи илҳәаз Цира маҷк игәырԥшшаганы илзыҟалеит, аха, зегь
акоуп, макьанагьы ихьааха уеизгьы лгәы иҭыхон. Шьҭа абри
аалзымычҳартә аҟынӡагьы днанагарц акгьы лыгмызт, аха Кыта
лажәақәа аалгәалашәацыԥхьаӡа аҟаԥыҳәа акы дыннакылон.
Азымчҳареи азымгәаӷьреи рыбжьара дыбжьажьо дшааиуаз,
ус ҽнак зны еилылкааит, лхаҵа Кәаначхьыр ашьха аганахь
дцараны дшыҟаз. Уи ажәабжь ааганы илазҳәазгьы зыгәра лгоз
Кыта лакәын, аха абри базҳәада ҳәагьы дылзымҵааит. Убасҟан
еидара хьанҭак лыжәҩа инықәылҳәазшәа лыԥсы ааивылгеит,
лгәырҩақәагьы налхыԥсааны еиҳа дааласхеит, аха, зегь акоуп,
макьанагьы цқьа уи агәра лызгацәомызт. Кыта иҿырҟьаса
илзаал­газ ажәабжь маҷк деиқәнакшәа дҟанаҵазаргьы, уеизгьы
убри шьҭа аҵыхәтәа шыҟалаша лаҳаанӡа лгәы арҭынчшьа
лымамызт.
– … Аҭласҟан, дад, ихауҵоу сыздыруам, аха Аабыџь
ақәылацәа иманы дызлацаз амҩала акәзаарын, Амзарантәи
дхынҳәны амҩа иқәыз саб Сасҭангазгьы убри аҽны урҭ
рышьҭа дхыланы ацара дшаҿыз, – убри иахьа уажәраанӡагьы
џьашьахәыс имазшәа иҳәашьа иааныԥшит Ардимон. –
Имҩасиижьҭеигьы рацәак рыбжьымсыцзаарын, аха саб уи
абеидыруаз. Зда царҭа амамыз аҿаҩа дгьыл, Кәаначхьыр ашьха
ашьапы ихәыҵаҵәахыз Ԥан аҳаблахь узгоз амҩала акәзаарын
дышцозгьы. Акыр днаскьахьаны еиԥш, ус даарыдгылт гәыԥҩык
ахацәа ахьеилагылаз.
– Ҵаара ԥхашьарам, ахацәа зегьы шәҽеибаркны шәа­
бацо арахь? Аҽнышьыбжьон ақәылара аԥшьыжәгазшәоуп
шәҽеизгашьа шыҟоу! Шәзыргәамҵша ҳәа кыр шәаниама? –
80

ахьышәҭҳәа дылҽыжәԥаны аԥсшәа аниҳәа ашьҭахь дҵааит
Сасҭангаз.
Ԥыҭрак аҟара иааҿаҳа-ҿымҭрахеит. Убри аамҭазы, зегьы
еицыџьабозшәа, аӡәы аҟыт ихәылшәомызт, иахьеикәагылаз
рыгәқәа ҳашҳатәарахазшәа рызегьы лакҭа хаак рымамкәа
акәын Сасҭангаз рылаԥш дшыхгылаз. Џьым, уҳадызцалазеи,
умҩасуазар, наҟ умҩахь уцарауазеи ҳәа рҳәарашәа, зегьы
рыблақәа идырхаланы изыԥшра иаҿын, рхаҿсахьақәа амақьа
хьшәашәа еиԥшха.
– Ҳаит, абаақәа, ацәажәарагьы шәылымшартә, асҵәҟьа
збахьада! Ишәԥырхагоу уаҩым сара, иҟалоит сахьшәы­
хәарҭахаша ыҟазаргьы! – иҳәан Сасҭангаз, рханы игылаз абырг
ихы наиқәкны дҵааит. – Уххь згеит, ишаасоуҳәара, иарбан
хымхәароу шәзыниаз?
– Дад, арыцҳарақәа иахьада ҳрықәымшәац џьушьома,
еснагь ҳзыниалац еиҭах ҳақәшәагәышьеит! – иҳәеит уи абырг,
ихы ларҟәшәа дахьгылаз игәырҩаха игәы дынҭақәыԥсычҳан,
убри аамҭазы аҽыҩ-ҽыҩҳәа илабашьагьы ныҵеикшеит. – Ҳгәы
кыдзыргылахьоу ауаа рӷьычцәа ҳахьӡаанӡа ҳхәыҷқәа ԥхьаҳкырц
ҳҭаххеит, уи азоуп ара ҳзыҟоу! Ауаҩы иагьа ҟаиҵаргьы, иагьа
иургьы, анышә аҿы дымнеикәа дызҭынчхом, убри ауп абыржәы
ҳаргьы ҳазҭагылоу, дад!
Ашьҭахьшәа игылақәаз хацәақәак ирҳәогьы Сасҭангаз
илымҳа иааҭасуеит, урҭгьы дразҵаақәар иҭахуп, аха абырг
ицәажәара дахьазыԥшу азын еибырҳәо рацәак ихы азцом,
уажәы иӡырҩра зегьы уи иахь ихан.
– Дад, иахьа ашьыжь еилаҳкааит, Кәаначхьыртәи аҳаб­
лақәа қәылаҩцәақәак ақәлеит ҳәа, – иҳәан абырг, ҩаԥхьа
гәырҩабжьыла ибжьы наиргеит. – Абас адырра шҳаузҵәҟьа,
зхы зыхьчо анцәагьы дихьчоит рҳәоит, ҳабла шааԥшуа ҳахшара
ҳахцаны иаҳцәыргар аҵкыс ҳгәахәын, заанаҵ иԥхьаҳкырц
ҳаӡбеит... Дад, асала умцакәа даҽа мҩак ахь ухы рха.
Иалудыраауеи, џьара иаауԥылар, уаргьы узықәшәаша.
– Араҟатәиқәоума иқәылаз?
– Дад, аиаша аӡәгьы издыруам! Атәымуаа раасҭа араҟатәиқәа
еиҳа еиӷьума, рызегьы еиԥшызар! Ақәылаҩ бзиа дабоубахьоу,
дад! – иблақәа амца рхыҳәҳәыла аҭак ныҟаиҵеит абырг.
81

– Излазбо, шәҳабла зыхьчаша ахацәа маҷуп.
Убри аамҭазы, насҭха игыланы иӡырҩуаз ахацәа руаӡәк
изымбатәбараханы ибжьы наиргеит, ахҭыгәлаҩ изҵаара
хьымӡӷыс иааҟаҵаны.
– Амҩасҩы, уххь згеит, уҵаашьақәа злаҟоу ала, аҿагыла­
рахь ҳнауԥхьарц уҭахушәа збоит, аха иҳалшару ақәылаҩцәа
раанкылара?
– Шәхы ԥхьашәкуанаҵы, хымԥада, ишәылшараны шәы­
ҟаӡам, – ҽԥныҳәала аҭак ныҟаиҵеит Сасҭангазгьы.
– Уабжьгара ҳаргәаҟуа ҳаҟам, амҩасҩы! – имырхаацәакәа
ибжьы наиргеит даҽаӡәгьы.
– Ижәуазеи, ахацәа ӷьеҩқәа абжьгара шәысҭартә! Аҵа­
ҳәара шәызҭаша абыргцәа шьахәқәа ара ишгылоу усеиԥш схы
исзаҭәашьом, шәыххь згеит!
– Нас, иҳаҵауҳәарц иуҭаху умҳәои, дад? – иҳәеит абырг,
зыбжьы зыргақәаз рԥырхагамхаразы инапы дааҩахан.
– Ақәылаҩцәа рымҩа ктәуп, – имырхьааӡакәа аҭак
ныҟаиҵеит Сасҭангаз.
Рхы иҭамкәа, ргәы иҭамкәа ирыхҭыгәлаз амҩасҩы иаа­
лырҟьаны ирыдигалаз зегьы џьашьахәыс иааҟарҵеит, уи
азын аҟыт-аҟытҳәа иара ус аӡәы акы изахымҳәаауа азнаказы
иааиланархәыцит.
– Ауаҩы ихшыҩ аҵкыс имч аиааины иҭра данҭыҵ, усҟан
аҽынкылара ицәмаҷхоит. Иҳадугалаз аибашьра ахылҿиааргьы
ҟалоит, дад, – абырг дааҟәымҵӡакәа иҵеикшоз илабашьа
аҵыхәтәан еиҳа иаарымчны аҽыҩҳәа даҽа зныкгьы иныҵарсны
иааникылан, нас илаԥш Сасҭангаз еиҭанаидирхалт.
– Уххь згеит, аԥсуаа меибашьыкәа ахақәиҭра анбароухьаз?
– иҳәан Сасҭангаз, убри аамҭазы иаргьы абырг дкылкааны
дихәаԥшуа иажәа инациҵеит. – Анцәа иҟнытә, алшара змоу
ахацәа ыҟазар, уажә шәызҿу аамҭагара шәҭагылазаашьа акала
иазырҽеиуа иҟам. Иҟашәҵо аҽмырҵысра, уи ақәылаҩцәа
ргәахәтәы аринахысгьы ацхыраара аҭара акәхоит изызҳәахо.
Ауаҩы имч деиқәнархароуп, мамзаргьы иҟәыӷара дахьчозароуп,
аха уажәазыҳәан ишәыхәартә сара ишәыдызбало мчылатәи
ахеиқәырхара заҵәык ауп.
82

– Уара, арахь шәааӡырҩи! Ауаҩы бзиа дзыниауа ауаҩԥсы
дихаҳауеит ҳәа, сдинаныс абри арԥыс аиаша шҳаҵиҳәаз, –
иҳәан хаҵак, убри аамҭазы арахь даарылҵны, иҩызцәа илаԥш
нарыхго Сасҭангаз днаивагылт. – Ааи, ааи, ҳашьхақәа рылԥха
снықәуеит, аҵабыргҵәҟьа шҳаиҳәаз. Ауаҩы дшәацәар игәы
ашьҭыбжьгьы иаҳауеит ҳәа, бџьарк ахаан ишьҭаҳамхыцшәа,
аҵыхәтәан зымгәаӷьрак ахьаҳиааиуа хьымӡӷыс иҟауҵаратәы
иҟоуп. Сара сақәшаҳаҭуп абри ауаҩ иҳадигалаз, сагьазыхиоуп
ақәылацәа рҿагылара... Иахышәҳәаауазеи?
Уи ахаҵа ас аниҳәа, егьырҭгьы ргәи-ргәи еилаԥшуа
иҟанаҵама ҳәа аарзуҳәаратәы, ԥыҭраамҭак иааҭынчрахеит.
Инкахәыцуа ишеилагылаз, ус, хаҵак даалҟьаны ибжьы наиргеит.
– Быџьхәа, иуҳәаз саргьы сақәшаҳаҭуп! Ақәылацәа
рҿагылара мап ацәызкуа ҳәа ара уаҩ дыҟам. Згәы ҭрысыз шәҩык
ихыкәласуеит ҳәа, ҵабыргны, зымгәаӷьрак ҳаннакылазшәа ауп
аҵыхәтәан зегьы ҳшыҟалаз. Џьоукы ргәы иалсыр ҳәа ҳшәаны
рхаҵкы ҳашцоз мацара зегьы ҳарлашәит. Мшәан, избараны
иҟада ҳара ҳаҳаҭыр?.. Шьҭа иазхоуп хьаас ҳазмам раҳаҭыр
ахьынӡаабаз... Шьаақьыр, уххь згеит, абри иахуҳәаауеи?
– Дадраа, ахәра цәгьа ахаҵа иԥышәагоуп рҳәоит,
шәҽы­ззышәкырц ишәҭаххаз шәахыццакцәеит ҳәа сызшәы­
ҵаҳәом, аха шәҽаанышәкыл ҳәагьы сызшәаҳәом! – убри
аамҭазы ибжьҭахәаҽ ҵааршәха иааиргеит уи абырг. – Шәхы
машәырк азымукәа даара ҟәышрыла шәныҟәароуп... Анцәа
дышәхылаԥшааит. Ҳныхақәа рылԥха шәыцзааит, дадраа.
– Амин!... Шьаақьыр, уныҳәаԥхьыӡ ҳацзааит!.. Уӡышра
алԥха ҳамазааит! – убри аамҭаз ԥыҭҩык аӷу ааилдыргеит.
Дук мырҵыкәа инеилыҵ-ааилыҵқәан, нас ахацәа рҽеихшаҽеихшаны иаагылт, иҟәашнкылароушәа иахьеизаз аҭыԥ
аҟынтәи абыржәы инаҵысны ишындәықәлара рҽазыҟаҵо.
Сасҭангазгьы иҽы аҿы ианкны урҭ ихы нарыдикылт, иҳәатәы
ахьхарҵаз игәы иаахәаны, насгьы, иажәа наигӡаразы иагьиӡбеит
иаргьы ацхыраара риҭарц. Аҵыхәтәан, зегьы анеиқәышаҳаҭха
ашьҭахь иааибыҳәаны рызегьы рҿынархеит, амҩа акразы
иахьыманшәалаз џьара ҭыԥк рыԥшааразы.
83

VII
Убри аҽны инаркны рҭагылазаашьа даҽакала еиӷьны
еиҭаркрашәа, ргәы иҭаркызгьы шрықәҿиоз ала агәрахаҵара
рыманы акәын, урҭ ахацәа ашаца-шацаҳәа ишнеиуаз. Иҵы­
хәаԥҵәарадаз рразҟы цәгьа аҽалагӡара шьҭарнахыс ирзым­ч­
ҳарашәа, шьҭа аҽызнымкыларагьы иааманакуа, ирзымгәаӷьы­
цыз иахьа иргәаӷьызшәа акәын, амца зхыҳәҳәылаз рыблақәа
инырхубаалоз.
Убри аамҭаз ҭагылазаашьала аԥсык иахьеиӷьыз ҳәа
Аԥсны кәакьҭакгьы џьара иузыԥшаауамызт. Ампыҵахалаҩцәа
акырынтә зҳәаақәа еиҵарцалахьаз, еиҵырххьаз аԥсуа дгьыл
ҭышәантәаларак анаиушазгьы уаҩы издыруамызт. Егырԥсҭа
инаркны Ҟәбанынӡа аԥсуа жәларшьҭрақәа зқәынхоз адгьыл
улымҳа надҵаны уназыӡырҩыр, агәынқьбжьы быжь­ра­быжь­
ҵәантәи иҵыҩны изтәыз рбызшәала бжьык ахылҵуазшәа
уаҳа­уан. Ажьакца аиха афоит, агәырҩа – агәы ҳәа шырҳәо
еиԥш, гәырҩала зыгәқәа цәымсахахьаз ажәларгьы шьҭа уаҳа
нарыламкәа азымчҳара аарныԥшыртә иҟалахьан. Аӡи амцеи
шеибарцәо еиԥш, убри аамҭазы агәараҳәа аилашра иаҿыз ауаа
ргәаӷ шьҭа еиқәзыртәараны иҟаз абџьар заҵәык акәын, аха уи
азыҳәан даҭахын ахы рызҭашаз ԥхьагылаҩк.
Иагьа рхы ианырчҳахьазаргьы, шьҭа акы рҽазырымкыр
ԥсыхәа шыҟамыз дырны, еицгылаз ахацәа еиқәышаҳаҭханы
ирыӡбеит, амҩа аҿықәан, абнаҿы рҽыԥхьакны ақәылацәа
иаарзыԥшразы. Убри аамҭазы абна ҟәызгаӡа бжьык ахылымҵӡо,
ладагьы-ҩадагьы аҭынчра ахашьшьы иҟан, аккара уалԥшны
ажәҩан ахьумбашаз аҭыԥ аҿоуп иахьаагылазгьы, ԥыҭҩыкгьы
аҵлақәа ирхаланы амҩаду ахаҩара рҽазыркхьан. Ишыԥшыз
мацара ус, амшгьы ааилабыџын, аилахәлара аҽаазнакит, аха
ақәылаҩцәа макьаназы рыхабарк ыҟамызт. Ишшапаӡа аккара
иагәылсны ицоз амҩа ҭацәын, ауаа ирымҩамызшәа, мҩасҩык
данысны дцо рымбацызт. Ҭаԥшыхәра ҳәа ирышьҭызгьы
лыбжьахәаша ицазшәа, урҭгьы хнымҳәыцызт. Бырцха ақыҭа
акалҭ уахьналагылоҵәҟьа инхоз, абаашргылараз аҟаза ду ҳәа
еицырдыруаз Маџьара иԥа Быџьхәа убри аамҭазы хәыцрак
иҽаҭашәа ҵлак ашьапы иҽадҵаны дахьтәаз, иахьатәи ашара
84

иззыԥшыз рыхабарк аныҟамлаӡа, уаҟа иватәаз Сасҭангаз ихы
наиқәкны днаиазҵааит:
– Агәра сызгом ақәылаҩцәа даҽа мҩак ала иҳавбганы
ицап ҳәа! Угәы ишԥаанагои, Сасҭангаз?
– Усҟан ҭаԥшыхәра ицаны иҟоу аӡәы шьҭа дааны дыррак
ҳаиҭахьазаарын!
– Нас, абысҟаамҭа рыхабарк ыҟамкәа иабабжьаӡи?
– Аԥсцәаҳа ихәшә ааҵраҿ иҟоуп ҳәа, ахынҳәра
иахымццакуазар, ҳаззыԥшу макьана ҳааҵраҿы итәоуп азоуп.
Мамзар шьҭа аӡәы даҳзаарышьҭхьазаарын, – еиҭах абас
аазгәеиҭеит Сасҭангаз.
– Издыруада, уахынла абна агәылсра иацәшәаны уаҵәы
ишаашалак рҿаархарц ӡбаны иҟазаргьы ҟалоит, – аҵыхәтәан
абри агәаанагараҿы даагылт Быџьхәагьы.
– Саргьы убасшәа ауп сгәаанагара шыҟоу. Дыррак ҳаураны
иҟазар, шьҭа ашамҭаз акәхоит аҭаԥшыхәцәа рҟынтәи ажәабжь
ҳаҳараны ҳаныҟоу, – убри днақәшаҳаҭхеит Сасҭангазгьы.
Аҵх ықәҳа ацара иаҿын. Макьанагьы иныҵак-ааҵакшәа
игоз ацәажәабжьқәа ашьҭахь хәыҷы-хәыҷла еиқәтәо мацара,
аҵыхәтәан абна зегьы аҭынчра ахашьшьы иааҟалеит.
Ихырсысуа еилатәаз ахацәа реиҳараҩык ацәа иҭанагалахьан,
зыхәда абжьы гозгьы дук мырҵыкәа аӷәырсырҳәа иааилалеит.
Урҭ рыхәдабжьқәа дамырцәо, Сасҭангаз ималазаҵә ихы
даназаанха, еиҭах зыҽзыртлаз игәҭахәыцрақәа иаармариаӡаны
иҽынарымеидеит.
«…Ишԥаҟалари шьҭарнахыс? Абарҭ ахацәа ирҿыԥшны
уажә­шьҭа аицгыларахь аҿынахара иазҳәахаргьы здырхуада?
Уаҵәы абри зегьы ирмаҳар аурым, ажәлар ррыцҳара
уажәшьҭа ишазырхатәугьы деилныркаап!.. Аша зымфац ахаа
агьама издыруам ҳәа, ажәлар рыԥсҭазаара ашазтәуа арбану
азхарафацәа иабардыруеи! Уи еилызкааша аӡәы дыҟазаргьы,
хьаас имам! Цәгьа аҽазыҵәахуам, аха абзиагьы азаҵарӡуам ҳәа
баша ирҳәома, избанзар аиаша бзиа иаиааиуа мчы зыҟалашам!
Ажәлар гәааны иқәыԥсычҳар, рыԥсы афырҭын иаҩызахоит ҳәа
зхырҳәаауа иҳанаҳәо маҷума ихәыцуа изын!.. Иа Анцәа ду,
суҳәоит уаҵәтәи амш ҳзылԥханы ҳурманшәаларц!..» – ихәыцра
иналагӡаны аҵыхәтәан абасгьы игәы инҭиҳәааит Сасҭангаз.
85

Аҵх ццакырак амамкәа игәагәо, иара ахатә ус ада уаҳа
акы хьаас иамамшәа, ԥшьаала ашара азцара иаҿын. Сасҭангаз
лацәеихьшьк изыҟамҵакәа, ажәлаҟьа еиԥшха иқәԥсаз ахәыцра
рацәа дшаргәаҭеиуаз мацара ашырккарахьы инеихоны еиԥш, ус
иаалырҟьаны быжьқәак илымҳа иааҭасит. Цқьа дааӡырҩызар,
иҵабыргхаҭаны, аҭаԥшыхәцәа шыхынҳәыз аҟара агәра игеит,
изацәажәози дареи реизҵаашьақәа шыҟаз анеилирга.
– Быџьхәа дахьыҟоу ҳәа ижәдыруеи? Лассы дшәыԥшаа!..
Ишәырҿых зегьы!.. Ааи, ааи, ҳҽырхианы ҳаҟазароуп!.. – ирҳәоз
ажәақәа иԥыҵәҵәа-ԥыҵәҵәаны еиҭах Сасҭангаз илымҳа иааҭасит.
– Ишәышьҭаланы иаауама? – аӡә ибжьы аагеит.
– Ааи! Астәи имҩасраны иҟоуп!
– Лапышь, шьҭа ацәа уаалҵишь... Аҭаԥшыхәцәа хынҳәит...
Уҩагыланы Быџьхәа дыԥшааи, адырра ирҭар рҭахуп, – ус аҽаӡә
ибжьы ааиаҳаит.
Убри аамҭазы Сасҭангаз инапы нагӡаны ивараҿы ицәаз
Быџьхәа дааирҵысит, аха ахьшәашәара илымсразы амаҵәқәа
иҵаҵаны, игәы ҩарханы дахьыцәаз, Цәыблаҟы дылкызшәа
дзалҵуамызт. Ашьҭахь еиҳа иаарӷәӷәаны данааирҵысы, убасҟан
ашырҳәа даахықәтәалт, иҟалаз изеилымкаауа. Дцәымхьаны
дыҟамзи, ак ҟалаз џьшьаны, иваз иабџьаргьы днамҵасит.
– Иаама? – аса шикыз дагьҩаҵыззеит Быџьхәа.
– Аҭаԥшыхәцәа роуп ихынҳәыз… Урбарц рҭахуп.
Сасҭангаз абас ааиҳәоны еиԥш, ус хҩык ахацәа ааины
иаарыдгылт.
– Еилышәкааи? – иаразнак урҭ днаразҵааит Быџьхәа.
– Ерышҟани Соломони уаҟа инҳажьит ирхаҩаларц. Егьырҭ
ҳхынҳәит… Ишаашалак идәықәлараны ишыҟоу рыҵаҳдырааит,
уи шәҳардырырц азоуп ҳзаазгьы, – аҭак ныҟаиҵеит руаӡәык.
– Агәра ганы шәыҟоума астәи имҩасраны ишыҟоу?
– Амҩа аихыҵырҭақәа зегьы ааныжьны ишааиуаз иан­
рықәхәла, арантәи рацәак ахьыбжьам, Џьаа абаагәара ду
амҵан иԥхьеит. Урҭ шьҭа астәи имҩамсуазар, рышьҭахьҟа
ишыхнымҳәуа еилукаартә иҟоуп, избанзар астәи иаауа абри
амҩа ада уаҳа даҽа мҩакы ааигәа иҟаӡам. Уеизгьы рхы иҭашәо
иалудыраауеи, издыруада, рхырхарҭа рыԥсахуаны иҟалозар,
86

Ерышҟани Соломони иаразнак адырра ҳарҭоит, уи азоуп уаҟа
изаанҳажьызгьы, – иҳәеит еицқәаз рахьынтәи даҽаӡәы.
– Мшәан, ицәажәо Шьааиб уоума? – алашьцара дши­
намырбозгьы, ибжьала игәыла иаразнак дидырит Быџьхәа.
– Ааи, сара соуп.
– Шьааиб, ирацәаҩума дара?
– Ирацәаҩымкәа, уеизгьы ҩажәаҩык иреиҵам.
– Икны иаарго ҳәа ӡәыр дыжәбама?
– Иҳамбакәа… Иаабагәышьеит, аха урҭ заҟаҩы ыҟаз
дыршьа ҳзамҭеит. Аихахыцла иҭахкаау ҽыуардынк ала иааргоит.
Атыртырҳәа зыфҩы зыргахьоу ақәаҵаамсҭа Аабыџьгьы урҭ
дрыцуп. Ақәылацәа мҩаԥызгаз ихаҭа иакәзаргьы ҟалап ҳәагьы
сгәахәуеит, – убри аамҭаз игәаԥсахеибакра ибжьы иааныԥшыртә
аҭак ныҟеиҵеит Шьааиб.
– Ашьханхыҵ ацәгьа зуз аахыҵ дахьнархәуеит ҳәа,
цәгьамыцәгьала еиҵеиҟәаҟәахьоу хара изгарым, ҳазшаз ҳәа
ӡәыр дыҟазар! – уи игәаӷ имазижьҭеи кыр шааҵуаз мҩашьо,
игәы ааилашит Быџьхәа. – Ауаа ирцәымыӷхаз бзиарак дан­
бақәшәахьеи, аха убри анаабаша аамҭак шԥаҟамлари. Ауаа
рышәи зышьҭоу хир инарбома, Шьааибгьы дызҵалахьоу
агәнаҳарақәа ҳазшаз ианаижьрангьы дыҟам.
Амра гыларц шьҭа рацәак агмызт. Ус, дук мырҵыкәа,
ибзарыбзаруа абз ашьхақәа ианаарывҵанырҳәҳәа, еизакны
ҵәҩанҵәыҟа иаршәыз ашәахәақәа иаразнакала иаахәыҵыр­
ҟьаны арахь иаархынҳәын, убри аамҭаз геи-шьхеи зегьы
неимызакны инахаԥхеит. Ианакәзаалакгьы ԥштәык амацарала
еснагь иҩычаз ашьхақәа еибаркны иҟазҵоз ахра ҭакнаҳақәеи
асыԥсақәа зыбжьажьыз аԥсҭақәеи ирыбжьҟьаны, еибахеибафо
аагыларада ицоз арҩашқәа ракәын ашьхатәыла аԥсы ахазҵоз.
Згәаҟрақәеи згәыӷрақәеи еиҟараз ауааԥсыра, дырҩегьых
даҽа мышкы ҳәа иаархалашаз уи аҽынтәи амшгьы адоуҳа
рҽамаданы рҿынархеит. Аԥсҭазаара иацыз ауадаҩрақәа
мышкызны ихирхап ҳәа игәыӷуаз ашьхауаа ӡәырҩы, иахьатәи
амшгьы убри агәрагара рыцны ауп ишаԥылаз. Аханатә аахысгьы
рҭагылазаашьақәа шыуадаҩызгьы, зегь акоуп, ргәыӷрақәа зегьы
рымнахыртә аҵыхәтәанӡа иазнамгацызт. Атәымуаа ирыхҟьа,
87

дара ртәқәа ирыхҟьа, цәгьамыцәгьас изықәдыршәахьаз ахлым­
ӡаахрақәа ирызнырҵысхьаз агәаӷ акәын идоуҳамчха еснагь
амчра рызҭозгьы.
Аҭынчра згәылашьшьы иҟаз абна иагәылгаз амҩа иа­
цижьҭеигьы иҭацәын, ладантә, ҩадантә иаауаз, ицоз ҳәа макьаназ
уаҩ данымсыцызт. Уи аҽынгьы амра адгьыл мҩанызара азуа,
ишеишеиуа иаахагылеит ццакрак амамкәа. Ус ҵлакашәара
инахысхьаны еиԥш, ихнымҳәыцыз Ерышҟани Соломони ҿҟьаса
иаакылҟьеит.
– Абри амҩала ааскьара иаҿуп! – иҳәан Ерышҟан, излааз
аган ахь аҵыхәтәан инапгьы наирххеит.
– Кыр иааигәахахьоума? – дҵааит Быџьхәа.
– Шьҭа егьрыгым.
Зегьы еиқәышаҳаҭханы заанаҵ ишырӡбахьаз еиԥш, амҩа
нырцәи аарцәи рҽеихшаны инатәеит, имҩасраны иҟаз рааира
иазыԥшны. Дасу рҭыԥқәа аанкыланы, даарагьы ргәырҽанны
ишыҟаз, ус, рацәак аамҵыцкәаны, харантә рылаԥш иааҵашәеит
ҽыуардынк рышьҭаргыланы ԥшьаала рзааигәахара ишаҿыз.
Икны иааргоз аҭыԥҳацәа иацижьҭеи агәырҩа лаӷырӡ иабылны
рлакыҵақәа ҵыҟаԥшьааӡа, рыхқәа кны ишеидҵәыуалоз мацара
уаҳа нарылымшо аҟынӡа рыԥсы ацара рылахьшәашәаха акәын
ишыҟаз. Ацәажәара ргәы азышьҭымхуа, иарбан тәылоу ирҭи­
раны иахьыҟоу, шьҭа знапаҿы иҟаларыда ҳәа игәырҩацәгьаха
аидӷызылара иаҿын.
Рымҩаԥхьа шәарҭарак ыҟоуп ҳәагьы иҟамыз рықә­
ҿиара еигәырӷьаҵәа ишааиуаз, ус аккара рагәылсымҭаз
рышь­ҭахьҟагьы изыхнымҳәуа, раԥхьаҟагьы изымцо еилараа
инеилаҳаз аҵлақәа рымҩа шәаҳаны иакит. Убасҟан аршәаа
асбыжьқәагьы абна инылаҩҩит, џьоукы амҩа шырзыркызгьы
еилдыргеит, аха иҟарҵашаз аӡбра иахьӡаанӡа иаразнак
абџьарқәа нарҿаркит. Ахҿақәагьы абна илыҟьҟьаны рҿа­наа­
рха, азныказы еиҿкаарак иақәымшәо еилагьежьуа иааила­
нархеит. Ахыхьчара иазрыцҳаха, рыԥсы ацара рқьышә
иқәкны, изларылшоз ала аҿагылара рҽазыркшәа руит, аха
иҭазырхоз ахҿақәа рнаҩсангьы, агәыҭҟьа иазыргашаз акәны
ирзыҟалеит, оумакала знаршәқәа бзиаз аҳәызба аршәыҩцәагьы
88

ишлаԥшықәырҵаз анырба. Иахәнатәызгьы рацәаҩхеит, иаан­
хаз ашәарҭа ишацәцара рзымдыруа ишыҟаз, ус џьоукы
абна иаалыҟьҟьаны асаҭыхла инарҿагылт. Изларылшоз ала
даара рыҽдырӷәӷәеит, аха иҭахоз рацәаҩхозшәа анырба,
иаанхаз ахыцҩыцқәа рыԥсы еиқәдырхаразы, абна иасны
ршьамхы рҽадыргеит. Аидыслара аиқәтәамҭазы рԥарцәақәак
аҽыуардын инадибаҳәалан, аихыц зларкыз асапат лахҭымла
иаасуа, иҿжәаны инкарыжьит. Зхы иақәиҭыртәыз убасҟан заҟа
игәырӷьаз, гәыԥшаарыла заҟа еибарҵәыуаз убла иамбакәа
еиҭаҳәашьа амамызт. Иахьамхагәырӷьацәаз рылаӷырӡқәа
рҿаҳә­ҳәы дара-дара гәыдеибакылон, нас рхы иақәиҭызтәызгьы
рҽынаргәыдыжьланы, урҭгьы аагәыдыркылон.
– Аҩызцәа, иахьатәи амш иаҳнардырыз рацәоуп. Абџьар
ахархәарахь анагара аҭахижьҭеи акрааҵуан. Ҳахә ыҵхны
ҳазҭиуа шьҭарнахыс нычҳарак рзулатәым. Мышкы иахыԥаз
шәымш иахыԥоит рҳәоит, бзиарак анбаҟалари ҳәа шьҭа
азыԥшыха ҳамам. Кәтык џьара иҵон, џьара икакон ҳәа, махамаха ҳмеихакәа абыржәнатә ҳхы ҳанахамҵгыла, ҳазҭагылоу
арыцҳара еиӷьхашьак амоукәа, есымша атәымуаа шааҳацрыхо
мацара ҳаанхоит, – иҳәеит Быџьхәа, аҽны ирылдыршаз
рыдныҳәало.
– Џьабаа мбакәа бзабаа збахьада, Быџьхәа! – иаалырҟьаны,
уи днаиԥыҩланы ибжьы наиргеит Сасҭангаз. – Ҽыкәбал
хы-хысҳәа, усда ақәаҵақәа ирыҵатәаны ажәлар ҳԥеиԥш
зыӡбо џьоукы, иахьатәи ахҭыс игәҽанҵаганы ирзыҟалароуп.
Шьҭарнахыс ҳаргьы ҳнапқәа ҳаваԥсаны ҳаанымгылароуп... Ааи,
ааи, урҭ рхы аныдҳардырша аамҭа ҳааҭагылт.
– Ииашоуп!.. Даараӡа уиашоуп, Сасҭангаз! Иахьа абас
анаҳгәаӷьых, аагыларак ҟамҵакәа шьҭа акы ҳазкылсроуп! – ус
даҽаӡәы ибжьы ааиргеит.
Аԥхьаҟа ишыҟарҵашаз еибыҳәо ишгылаз, ашьҭахь Соло­
монгьы даарыдгылан, ус иҳәеит:
– Аабыџьгьы ҳәызбак даԥыхьашәан, амҩа аҿықәан
деилахәахәа дкажьуп!
– Асҟак иқәиҵахьаз анацәа рыгәнаҳа изгозма! Иқәақәра
згааит иахьиҭыԥаз ахь дзышьҭыз! Анацәагьы шьҭа рыԥсы ршьап!
Ажьрацәара еилазго ибла ҭнахуеит рымҳәои, иҟаиҵахьаз
89

агәнаҳара иахьа ихьӡеит! Зыхшара зхиҟәшәаахьаз рҳақ
амацарагьы ихарамхар ҟалозма! – иажәақәа гәаӷла иҭәны
ҿааиҭит даҽаӡәгьы.
– Сшәыҳәоит шьҭа ҳаҩныҟақәа рахь ҳшәышьҭырц! –
ахацәа реицәажәара иналагӡаны ус ҭыԥҳак лыбжьы аагеит.
Убри аамҭазы Сасҭангаз уахь инхьаԥшымҭаз уи аҭыԥҳаи
иареи рылаԥшқәа ааиқәшәеит, оумакала дшыԥшӡазгьы иараз­
нак иаагәеиҭеит.
– Бара бабанӡатәиу? – дналазҵааит Быџьхәа.
– Кәаначхьыртәуп, Ԥан аҳаблаҿы сынхоит, – аҭак ныҟал­
ҵеит лара.
– Ибыхьӡуи?
– Қьызбан.
– Бзыԥҳада?
– Мҳәызмаҭаа Соу.
– Иараби, Шьампаҿ иԥа Соу иԥҳагьы арҭ алахшақәа
бырԥыхьашәазаарызу! – даашанхеит Быџьхәа.
– Мшәан, Соу ихшаз еишьцәа гәарҭак ыҟоуп, быхьчара
шԥарылымшеи?! – лҭаацәа бзианы издыруаз даҽаӡәгьы
иааџьеишьеит.
– Урҭ рыҟамзаара ауп арыцҳара сақәзыршәазгьы, – абас
аҭак ныҟалҵеит.
Сасҭангаз аԥҳәызба убри аамҭазы гәахәас дҟаҵаны,
ашьҭахь игәы иамукәа иаргьы дналазҵааит.
– Иабаҟоу башьцәа?
– Урҭ ашьханхыҵҟа чарак ахь ицаны иҟоуп. Сашьеиҳаб
Есҭеман иашьас дҟазҵаз ашәыуак ԥҳәыс дааиган, сашьцәа
рызегьы ичарахь инеиԥхьеит, – лҳәан Қьызбан, дынхьаԥшны
лылаԥш Сасҭангаз инаидлырхалт.
– Иҭахаз рыԥсыбаҩқәа ишԥарзааури? Алашәага
ирымҵажьны ҳцар, агәнаҳа ҳақәаҳҵоит, – убри аамҭаз
иаарыдгылаз хаҵак Быџьхәа ихы наиқәкны диазҵааит.
– Џьамырды, иухьи! Мшәан, сара усмазҵаар иҟаҵатәу
узымдыруа уҟоума. Ақәылаҩцәа рҽыуардын рызегьы нанҵаны,
зыԥсы иақәӡыз Аабыџь дахьынхо агәашә иларгыланы шәхынҳәы.
Амала, аӡәы шәхы имырбакәа, ианыхәлалак ауп ианыжәгаша.
90

– Иаҳзыҟашәҵаз абзиара ԥсраҽнынӡа иаҳхашҭраны ҳаҟам,
аха ҳара ҳаҩныҟақәа рахь ҳазгода? – даҽа ҭыԥҳакгьы азҵаара
ныҟалҵеит.
– Абна агәҭа шәхала шәаанҳажьрым. Шәымшәан, зегьы
шәызтәқәоу рахь шәаагоит, – аҭак ныҟаиҵеит Быџьхәа.
Зхы иақәиҭыртәыз реиҳараҩык Џьамԥалтәқәан, егьырҭ
Ахысҭеи Шәқәрани ақыҭақәа рҟынтәи иргақәаз иреиуан. Ԥан
аҳабла аҟынтәи иҟаз Қьызбан заҵәык лакәын, убри аҟнытә шьҭа
ларгьы еиҭах дымҵаар ԥсыхәа лмоуит.
– Арҭ зго ыҟоуп, аха шьҭа сара ишԥасыԥсыхәоу?
Сасҭангаз уеизгьы иҩныҟа ихы хан аҟнытә, имҩатәны
лыҩнынӡа дигартә дыҟан. Маҷк деикәнаршаргьы, нас уантәи
Ԥанаҩ ахәҵа мацарала дцар шыҟалоз даазхәыцын, ашьҭахь
уи лымҩаԥгара иара ихы иадиҵеит. Идәықәламҭаз Быџьхәа
днаидгылан, ижәҩахыр инапы нықәҵаны абас иҳәеит:
– Абзиараз, шьҭа саргьы сымҩахь сцалап! Быџьхәа, иуас­
ҳәари, егьаумҳәан, иахьа ашьа каҭәеит! Уи аҵыхәала шәгәаӷ
шьҭызхшагьы рацәаҩхашт, аха аагыларак ҟамлароуп! Ишеи­
баҳҳәаз акәхоит шьҭарнахыс ишыҟалаша!.. Абзиараз, Рашьыҭ!..
Абзиараз, Иадла!.. Фаҭқьери!.. Ростом! – реиԥыр­ҵымҭаз урҭгьы
рыхьыӡқәа неиқәиԥхьаӡеит Сасҭангаз.
– Иаҳзыҟауҵаз ацхыраара ҳхашҭраны ҳаҟам, уи азын
ҭабуп ҳәагьы уаҳҳәоит, – иҳәеит Ростом, рнапқәа анеимырхуаз
аламҭалаз. – Жәҩантә уаҳзылбаазшәа, уааҳазкылсны ҳазегьы
ҳурҿыхеит. Уара уакәмызҭгьы ақәылаҩцәа лаҳавбганы ицон.
Аиаша уасҳәап, зегьы ацәа ҳалухит, уара иубзоураны шьҭа
ҳаргьы иаагыло ҳакәӡам.
Убри аамҭаз Ерышҟангьы даарыдгылан, Быџьхәа иахь
уигьы ус иҳәеит:
– Ҳазшаз илаԥш ҳхызаарын, ҳтәы иакит! Ҳрыцҳара ибазар
акәхап, ҳара ҳганахь иҭахаз дыҟам! Амала, фҩык ахәрақәа
роуит, аха иахԥсаартә иҟам!
– Анцәа иџьшьоуп! – иаҳаз игәы ааҟанаҵеит Быџьхәа.
Нас даахьаҳәны, Сасҭангаз ихы наиқәкны иажәа инациҵеит. –
Иахьатәи амш инаркны ахақәиҭра наӡа азкылсраз агәрагара
ҳауртә иҟазҵазгьы Сасҭангаз уоуп!.. Абзиараз! Амҩа алԥха
еснагь иуцзааит!
91

– Иҭабуп!.. Абзиараз!
Сасҭангаз уаҳа иҽрыдмырхалакәа, ашацаҳәа иҿынаханы
иҽы ахьҿаҳәаз днеизар, амықәшәатә ибла иабеит. Хәымш
дуӡӡа иныҟәара зықәирӡыз, дахӡыӡаауа иааигоз аӡԥшьа злеигоз
аҳаҭархәыхә ҵлак ашьапаҿы иахьнышьҭеиҵаз, еидшәаҟьала
иамҵаршәуп, хҿа ҟьалак алызза хыхь иақәыршәны. Цәыкәбарк
иадамзаргьы иҭамхакәа аҳаҭа ахала анааимпыҵаха, уи ахҿа
дазгәааны инаимпыҵаԥиҵәан, нас ирббаӡа иршәит. Дыш­
гәамҵхамҵуаз мацара иҽы аҿы иааникын, аҭыԥҳа дизыԥшны
дахьгылаз ахь иҿааихеит. Баша анахьхьынӡа дцаны дахьааз
аҵыхәала игәалаҟазаара даараӡа ибжьысны ауп, ацхыраара
зиҭаз абзиараз ҳәа нараҳәаны имҩахь ишҿынеихаз.
VIII
Қьызбан дзықәтәаз аҽы ақәылаҩцәа ирцәыргаз акы акәын,
машәырк лызнамуразы иваргыланы дахьнеиуаз зны-зынлагьы
аӷәра кны даахалон, дивганы дамгаразы. Амҩа иқәнаҵы,
макьаназы ажәак лара лахь иҿыҵымҟьацызт, ларгьы лыбжьы
лмыргацызт.
Иҟалалоз ахҭысқәа иузымҵәахыша акы акәзар, аԥшатлакә
еиԥшха иаразнак ладагьы ҩадагьы инахҟьон. Убасеиԥш
иузнымкылаша акәын иахьа абнаҿы иҟалазгьы. Абыржәы
аҭыԥҳаи иареи мҩабжара инеиаанӡагьы уи ирҳауҳауа ауаа
ирылаҩҩны аҿынахахьан, аха ашьха ахәҵа иавҵаршәыз Ԥан
аҳабла аҟынӡа макьана изымнаӡацызт.
Қьызбан лан Ерына иацижьҭеи лнапқәа лгәыҵаԥса, лыма­
цара дӷарыӷаруа ашҭа дшықәыз, ус ааилахәламҭаз еиҭах
арҵәаа-арҵәааҳәа лыҳәҳәабжьы аагеит. Лыбжьы заҳаз
агәылацәа, ҳаи, лара мыжда, зынӡа илхабгама, дырҩегьых
даҽа мыхьтәк лзыҟалазар ҟалап рҳәан, ҳәсагьы хацәагьы
еиҭах инеибарҵысны рҿаархеит. Рҽеикәыршьшьы ашҭа иаа­
ҭалазар, усоума, изқәымгәыӷшаз рыбла иабеит, ихынҳәыз
лыԥҳаи арԥыски еидыргыланы лнапы ыргьежьуа, дрызӡатәуа
аҳаҳаираҳәа рыкәшара даҿуп.
– Дид, дид, хаас, сыбла иабо закәызеи?!.. Зхьышьаргәыҵа
сакәыхшоу, аргама сҿаҭахьа сурбама?!.. Сымшақә, асҵәҟьа
ирласӡаны инаугӡап ҳәа сеигәыӷуамызт!.. Аа, сара неиҭамҳәа,
92

мшәан, ԥхыӡу лабҿабоу сыблақәа ирбо?!.. – лылаӷырӡқәа
лыкәааша дааҟәымҵӡакәа макьанагьы аҩыџьагьы рыкәшара
дзаҟәыҵуамызт.
– Шьҭа иаазырха, иҟалозар! Сеибганы сахьыхынҳәыз азоума
абысҟак бзырҵәыуо! Анцәа дсыман, сҭаацәа сышәцәымӡразы! –
лҳәеит Қьызбан, лан леиԥш ларгьы илызнымкылоз лылаӷырӡқәа
лҿаҳәҳәы.
– Ихьышьаргәыҵа сакәыхшоуп, беиқәирхеит!
Ерына лыбжьы заҳаны ашҭа иааҭашылоз агәылацәа
зегьы, илықәныҳәаны лгәыдкылара иаҿын. Нас Қьызбан лахь
иааиасны, лыԥсы ахьаалгаз азы илеигәырӷьаны дгәыдыркылахыдыркылон, аҵыхәтәан Сасҭангазгьы инаидгыланы инапы
наимырхуан.
– Ҳаи, анцәа иџьшьоуп, Ерына! Ҳаи, бажәымҭа шԥабзиаз!..
Быԥҳа лылабара боуртә, анцәа ду дбымазаарын! Шәанаџьалбеит,
ҳазшаз ианигәаԥха иааҟаимҵо ҳәа акы шԥаҟам!.. Ерынахеит,
быразра бԥигалеит! – иҳәан гәыла хаҵакгьы, иҽынабжьаршәны
лыԥҳагьы ларгьы рылахьқәа днарыгәӡит.
Еишьҭагыла аӡәаӡәала ааира иаҿыз ажәауаара рибамҭо
аԥхьа ани аԥҳаи инарықәныҳәны, нас Сасҭангазгьы дыр­
хамшҭкәа аԥсшәа наиарҳәон, аха уажәы зегьы ргәыҵхақәа
ахьыҟаз ихынҳәыз аҭыԥҳа лахь акәын. Ерына ашҭа дазымкуа
агәырӷьагәаҭеи даршаҟьшаҟьо дшамаз, лԥацәа усгьы аҩны
иҟамызт аҟнытә, ашьҭахь гәылацәақәак азылкит, рыжәгәара
аҟынтәи иреиҳаз цәаӷәацәк аарылганы иршьырц. Дыԥсҿыхганы
ирзыҟалаз Сасҭангаз инаидтәаланы, ишахәҭоу ҳаҭырқәҵарала
иԥыларц лҭаххеит.
Ауха шаанӡа Ерына лыҩны крыфаран-крыжәран ицоз.
Сасҭангаз иҭахцәамызт игәыршшагаз ажәала дхарззалацәаны
иахьихцәажәоз, избанзар ихы датәымшәа дҟанаҵон. Ерына
лыԥҳа дхынҳәит ҳәа уҳәансҳәанла зҟынӡа инеиуаз рҿаар­хахьан
илықәныҳәаразы, аҵыхәтәан, иахьдыртәаша аҭыԥ рзымхартә
ианыҟала, аишәақәа неиҿаԥшьаны иҵегьы еиҵырхит.
Амра агыламҭазы Сасҭангаз аишәа днахыҵын, изыҟарҵаз
аԥылара бзиа азыҳәан ҭабуп ҳәа нараҳәаны, макьана умцан
ҳәа ишихьынҳалаз, имукәа амҩа дықәлеит. Азанҭҳа ақыҭа
дналагылоны, иқәхәло ианалага, иаб иаҳәшьа Кыпа дахьрымаз,
93

Чаабалырхәа Чагыр иҩнаҭа дымҩахыҵит. Ашҭа дшааҭалазҵәҟьа,
Кыпа лашьа иԥа илабарҭа ахьлоуз даараӡа деигәырӷьаны, рыуа,
рҭынха, агәылацәа уҳәа иаразнакала зегьы днаразҵааит.
Уи ауха лхаҵа аҩны дыҟамызт, аха лыҷкәынцәа Ерамхәыҭи
Џьанеии раншьа иԥа дрымбеижьҭеи акыр ҵуан аҟнытә, ҿыц­
бараха дбаны инаидтәалт. Аишәа ишынахатәазҵәҟьа, заб
ицәара шьҭызкаахьаз, иҟазшьа зҟазшьахахьаз аишьцәа аҩы­џьагьы
акрыфаха иамраӡакәа иаразнак аныҳәаҿақәа наидырцалт, аха
Сасҭангаз дааԥсаны дызлаҟаз ала, ажәра иаҿаршәны мап ацәикит.
– Шәанаџьалбеит, шәаасҟәаҵ, иҟалозар! Аӡы иашьыз
аӡы иҿадырхәхәон ҳәа, иахеижьҭеи аҩыжәра иаҿыз ара
сахьааизгьы ҩыла сышәхәаҽуама! – иҳәеит Сасҭангаз, аишьцәа
дрылагәдуны.
– Џьым, угәы иалумырсын, аха иҳазуџьымшьеит. Ҳаншьа
Џьармаҭ уиԥамшәоуп уҽшыҟауҵо. Абааԥс, аӡәы иоумҳәан
ҿамҩак сзыжәуам ҳәа. Иабихәац, иухьи, иужәхьоу аҟара
аԥҳәысгьы илжәып... Сшьа ужәааит, абриакгьы шнукылара, –
иҳәан Ерамхәыҭ, дырҩегьых диҿаапкӡеит.
– Уара, изымжәуазар наҟ шәиҟәаҵ! Ииҳәаз шәмаҳаи,
дааԥсаны дыҟоуп!.. Ачыс нхар аҵкыс мгәацәгьа ԥжәааит ҳәа,
асеиԥш убахьоума, шәбаашәит! Абгьы аԥацәагьы зыдтәалаша
аӡәы дырбагәышьар, рынакьаҭа ҟалоит, алакышьышь еиԥш дых­
ҭакны ацәажәахаҵәҟьа иадраӡом!.. Аихақәа зегьы «ҷыт-сыт»
андырга, агәыргьы «ҷыт» аҳәеит ҳәа, шәаб иеиԥш аҽырхагара
шәааҟәыҵ, игәы иаҭахымзар идшәымцалан! Аҩыжәрада уаҳа
еибышәҳәаша шәымаӡами, ҭынч акрыфаха иашәраӡа! – лҳәеит
Кыпа, лԥацәа иахдырҟьацәошәа анылба.
– Ибуазеи, ҳан, башьа иԥа дҳамбеижьҭеи дыгәхьааганы
ҳаҟоуп, ҳаҭыр иқәҳҵар ҳҭахуп. Асас идумцалакәа ихала ижәуама,
– иашьа днаидгыланы иан иналаҽԥниҳәеит Џьанеигьы.
– Игәхьаажәгаз сашьа иԥа иакәым, аха аҩоуп игәхьааганы
ишәымаз. Дааԥсаны дыҟоуп, иҟалозар, ҭынч атәаха иашәраӡа, –
илҳәац лҳәон Кыпа.
Ирхагьежьуа ирхагылаз Ӡабулигьы илҭахымхеит лашьцәа
иҟарҵоз ахырҟьацәара. Лангьы асеиԥш анылҳәа, длыдгыларц
ларгьы лажәа наԥылшьит.
94

– Џьоушьҭ, ианбыкәыз аҩыжәра шәҽанадышәцалалоз?
Исылшом ҳәа шәаҳәара даҿуп, арахь шәара иааумжәыр ҟалом
ҳәа дыхҭашәкит! Аҩыжәрагьы хык амамкәа асас дузырԥшӡом!
– днарабжьашәа ҟалҵеит ларгьы.
– О Сасҭангаз, иуаҳама ҳаҳәшьа илҳәаз? Аҽы иаҳәаша
акәадыр иаҳәоит ҳәа, ирмаанашәа иҳаҵалҳәаз аҵакы узеил­
каазар, иагәыдҵаӡаны ишәыржә ҳәоуп иаанаго, – уи асамырҟәыл
налихит Ерамхәыҭ.
Убри аамҭаз зегьы ааибарччеит, Ӡабулигьы илгәарԥханы
дааччеит.
– Аҵларкәыкә аҵла ианамысуа ахы ахьуеит ҳәа, уеизгьы
ҵәык налумхыр угәы иауам, – лҳәеит ран, раб иҿыԥшны даргьы
ахьлафҳәацәахаз лгәаԥханы.
– О уара, ажьа шкәакәа зкыз сиҩызамхеи! Шәанаџьалбеит,
аԥсеиҭакха сышәҭарауазеи!
Абас аҵәы рылибахуа, алаф неибыҳәо ишеидтәалаз, алақәа
дрызгәамҭакәа ус ашәхымс даалагылт агәыла рԥыск.
– Уанхәа лыԥсы ҭазаап, ианаамҭаҵәҟьаз уҳахьӡеит,
Сабаҟеи!.. Бзиала уаабеит, ушиашоу аишәахь уааскьа! – иҳәан
Ерамхәыҭ, ашырҳәа агәыла ҷкәын днаихаҵгылеит.
Уи аамҭазы Сасҭангазгьы Џьанеигьы ҩеибаргылеит, ирых­
ҭыгәлаз арԥыс иаҳаҭыраз ҳәа.
– Шәтәа, уа шәтәа… Хәлабзиақәа! Иабихәац, ианакәымыз
сшәыниазаап!.. Асас дшышәҭаз здыруазҭгьы…
– Мап, Сабаҟеи, ианахәҭаҵәҟьаз уааит. Ахҭыгәлаҩ
есымшагьы дымшуп рҳәоит, унапы ӡык нақәҭәаны уааҳадтәал,
– иашьа инаициҳәеит Џьанеигьы.
– Сабаҟеихеит, алақәа урымбакәа узлааизеи?! – убри
аамҭазы иааишьа ааџьалшьеит Ӡабули.
– Алақәа иеишыртә иахьа дырбама, фҩыла дырдырзар
акәхап, – иҳәеит Ерамхәыҭ.
Ӡабули инапы анилырӡәӡәа ашьҭахь Сабаҟеи аишәа дна­
хатәеит, аха акрыфара иаҽазымкыкәа ус иҳәеит:
– Иабихәац, сышәԥырхагахазар ҟалап! Ахырџьара ахырҽ­
хәара иазҳәоуп ҳәа шырҳәо еиԥш, ацәажәабжьқәа ахьго аҩыжә­
ра ыҟоуп ҳәа сымҩахыҵыз џьышәымшьан! Сзааиҵәҟьаз зынӡа
даҽакуп! – ииҳәаз аилкаара уадаҩны даацәажәеит Сабаҟеи.
95

– Избан умҩахыҵра ухы захубаауа? – агәыла дкылкааны
ихәаԥшра хҭакны, аҭак аҟаҵаха иамраӡакәа ҩаԥхьа иажәа
инациҵеит Ерамхәыҭ. – Асас даныҟоу агәыла дааир ауми
ибзиоу, аха ҳзыдтәалоу дсасым, ҳашьа иоуп, уи азоуп аӡәы уааи
ҳәа зиаҳамҳәаз.
– Ҳаи, иҟалазеи схы шәхызбаартә! – иреиҳәаз шырзеи­
лымкааз аниба, уаҳа жәахырҿиаарыла дымцәажәакәа, иза­
кәазын дааиз ашьҭахь иаацәыригеит, итәаз илаԥш нархыгааархыго. – Ерамхәыҭ, еилыскаарц исҭахыз макьана исымҳәац,
иаасараӡа... Иацы Ԥацкьыр абнаҿ иҟалаз ахҭыс атәы, издыруада,
кыр шәаҳахьазар ҳәоуп сзааз...
– Усеиԥш абауаҳахи уажәы?! – ргәыла иажәа анагӡаха
иамраӡакәа иџьашьаны дҵааит Ерамхәыҭ.
– Гәаџьыџь иоуп исазҳәаз.
– Гәаџьыџь иабаиаҳаи? – дҵааит Џьанеигьы.
– Ҽык аӡбахә иаҳан, ибарцаз Амтҟьалҟа дахьцаз иаҳазаап.
– Иҟалеи зиҳәа? – деиҭаҵааит Џьанеи.
– Аматҟьал аҩадахьы иҟоу аҳаблақәа қәылаҩцәак ақәлан,
рыхшара рыхганы ишыргоз, Ԥацкьыр абнаҿ џьоукы рымҩа
ааркын, рызегьы ндырҵәеит, иргозгьы рхы иақәиҭыртәит ҳәа
иаҳаны, абасала уахьынтәи ажәабжь ааигеит! – уи ахҭыс игәы
иахәаӡаны акәын ишеиҭеиҳәоз Сабаҟеи.
– Ҳаи, рқәақәра згааит усеиԥш рзызуз! – уи игәы
ааҟанаҵеит Ерамхәыҭ. – Абри ачеиџьыка ҳазхатәоу иамаҿоуп,
иаҳзааугаз ажәабжь даараӡа сшеигәырӷьаз! Анцәа иҳәозар,
ҳанеицгылаша аамҭа ааины иааҳадгылазшәа збоит!
– Ииашаны иазгәоуҭеит! Убри аҵыхәала ахацәа реидкы­
лараз қыҭацыԥхьаӡа иаарласӡаны ирыларҳәараны иҟоуп ҳәагьы
иаҳазаап, – усеиԥш акы аныҟала, иаргьы ацара дазыхиазшәа
даацәажәеит Сабаҟеи.
– Уи акәын иҳагыз!.. Еибашьрак ааигәа иҟамлацызт, –
иҳәеит Џьанеи, маҷк аҟарагьы уи ааицәымыӷханы.
– Мшәан, еибашьраны иҟоу зусҭцәада? – еибырҳәоз аныл­
зеи­лымкаа, лажәа нарылалгалт Кыпагьы. – Итәаны ирым­баз
дгыланы ихы дирбон ҳәа, акы ыҟаӡамкәа шәнапала аибашьра
хацшәыркуама, шәанаџьалбеит! Уи иаҿынҵәахьоу маҷҩушәа,
шәхы машәырк азышәымун, џьым!
96

– Сан, аибашьра еилаҳауа ҳәа иҟада, аха ианамулак абџьар
шьҭухыр икәхоит, – налаҭеикит Џьанеи.
– Хымԥада! – уи днақәшаҳаҭхеит Сасҭангаз. – Ҳажәлар
змырӷьацо, иахьа уажәраанӡагьы тәыс иахьыҟоу ауп. Гәаџьыџь
ҳәа зыхьӡ уҳәаз иааигаз ажәабжь баша имаҳаит. Ҳажәлар тәыс
иҟанаҵы хақәиҭрак ацәаарагьы рбашам. Агәарҭа еидгылаз
ақәыџьмақәа рыцәшәоит ҳәа баша ирымҳәеит… Ҳара ҳзеид­
гылар ахақәиҭра ҳазцоит.
– Аиаша ануаҳауа угәы иахәоит, – убри днақәшаҳаҭхеит
Сабаҟеигьы. – Амч еилаҵа ахрагьы арбгоит ҳәа ҳабацәа изхыр­
ҳәаа зышәгәахәуа? Ҵабыргны, зегьы ҳзеидгылар иаҳиааиуа
дзыҟалом... Ааи, ааи, ҵәҩанк ала агәара шузымшышуа
ззымдыруада. Зегьы иааибыҳәаны ҳанзеидгыла, атәитәыхра
ацәцара ҳалҳаршоит.
Сасҭангаз амҩан дзықәшәаз ахҭыс аҩнынӡа днаӡаанӡа
абасҵәҟьа лассы ирҳауҳауны ақыҭақәа ирылаҵәап ҳәа
дыҟамызт. Уи ихаҭа дшалахәыз иԥсы иахырӡааны имҳәеит,
Сабаҟеи ирзааигаз ажәабжь иара изгьы иҿыцызшәа акәын ихы
шыдирбоз. Абри азҵаара иалашыҩкны ишеицәажәоз мацара
аҵх кыр инарцеит, ргәаанагарақәа ргәазхара ирзеибымҳәо
аишәа ианахыҵуаз аламҭалаз, арбаӷьқәа ҩынтә еиқәҿырҭхьан.
Иацухеижьҭеи лацәеихьшьык ахьыҟаимҵацыз азы,
Сасҭангаз ихы нықәиҵаанӡа иаразнак ала ацәа дагеит,
адырҩаҽны амра акыр ихалаанӡагьы дзалымҵит. Ашьыжь
какалк шааикызҵәҟьа, иҭынхацәа абзиараз ҳәа нараҳәаны
иҩныҟа амҩа дықәлеит. Шьҭа рацәак бжьамызт аҟнытә,
ашьыбжьышьҭахь ргәашә даалагылт. Ашҭа иҭаламҭазы илаԥш
наиқәшәеит рыҩны авараҿыҵәҟьа иҟаз абаҳчараҿы иаб
Џьармаҭ длаҩеиуа дшыҵаз. Ишәырыз, иӡахәаз, иҟаз зегьы
иаб иеиҭаҳамҭақәаз ракәын, макьана иара имҭаны ҵлашьапык
иадамзаргьы иҵимыркьакьацызт. Ҵабыргны, ашәыр зларацәаз
ала, акы аҭахны иҟамызт, иаб иҟаиҵахьаз анаҩсан даҽа хкык
еиҭаҳатәуп ҳәа ихахьгьы инеимгацызт.
Уардахан, лыҷкәын дхынҳәызшәа анылба, аҩны даа­
дәылҵны абарҵа дааҵагылт. Лара иналышьҭарххны, лыԥҳацәа
97

Ҟәылимхангьы Аџьшьагьы ааицдәылҵит. Аҽы акәадыр ақәхра
даҿнаҵы, иҷкәын дшыхынҳәыз збаз иабгьы ахкаара дҭыҵ­ны
дааидгылт.
– Уаама, дад?!
– Схынҳәгәышьеит, аха, иазууазеи, иаазгоз мҩабжара
исцәыԥхасҭахеит! – игәы иаланы аҭак ныҟаиҵеит Сасҭангаз.
– Избан, дад!.. Иҟалеи?
– Нас ҭынч иуасҳәап, саб.
– Хымԥада, брагьцәақәаки уареи шәеиҿаҳаит! – абас
ллымҳа ишааҭасызҵәҟьа иҟалаз аилкаара даахыццакит
Уардахан. – Умалазаҵә умцан ҳәа сымҳәагәышьеи, аха
иуҳәо заҳауада?! Уаб иеиԥш уаргьы сҳәатәы хауҵар уҭахым!
Анакәым, аракәым, дгьылк аҵыхәан ацара имариа усума ди, ди!
Шәышьханхыҵ, амҩан џьара акы ааухьызҭгьы? Ан лҳәатәгьы
зны-зынла азыӡырҩра анаҭахугьы ыҟоуп!.. Шәанаџьалбеит,
нарҭаа ран илааӡаз шәҩык лԥацәа лҳәатәы харҵон, сара
исхылҵыз ԥшьҩызаҵәык исҳәо ддырҳарц рҭахым, амитә
иақәшәаз сара! – даагәамҵхамҵит Уардахан.
– Исҳәо баҳауама, Саҭанеи-Гәашьа! – убри аамҭаз иԥҳәыс
ибжьы налықәиргеит Џьармаҭ. – Чаҳмаҭ данычмазҩымызгьы
дықьуан ҳәа, акы аабымҳәар уеизгьы бхы быхьуеит. Апарпарра
бааҟәыҵны, убра быкҿаҩра бныкҿаланы иаҳфаша акы
аармазеишь, убри ауп бара ибусу.
– Абри уара саауднагалеижьҭеи бзиарак анбазбахьаз
сара, аа? Ааи, сара рыцҳа, сгәаҵәа жәпоушәа, заҟа сычҳарызеи!
Иухашҭма анкьа ушыҟақәаз?! Ҳаи ҳәа аарҳәацыԥхьаӡа ахәыҷ­
қәа насымҵаԥсаны уцон!.. Ее, гьиди, иаасхызгахьоузеи сара,
мцахәыцәа! Убас сҳәатәы хауҵомызт азоуп дамыӷаҵас
иунырҵаз ахәрақәа уажәы ҭаха зурымҭо! Убас-убас, уҷкәынгьы
игәы рхаҵала уара дуеиԥшхарц! – лхаҵа дизгәдуны абасгьы
наиаҽԥнылҳәеит. – Иаууеи, сыҭаҳмадажә зынӡа ихы цазаап!
Сасҭангаз иани иаби еизгәдуны еибырҳәоз дазыӡырҩуа,
убри аамҭазы аҽы акәадыр ақәхны ашьаҳара дахьаҿыз
ацәыҵаччара даҿын.
– Абз змоу ацуҭа лтәуп рымҳәои, Қьаҭа рыцҳа дахьыҵоу
дааҵыҵны, абар лхаҭаԥсаҭа ҳаԥхьа дахьаагылаз, – иҳәан
Џьармаҭ, иԥҳәыс еиҭах аҵәы налылихит.
98

– Уф, уабаҟаз рҳәааит, иуцәажәашьоузеи! Зынӡа ухы
цама, уара рыцҳа?! Уара мыжда, иԥсхьоу лоума сыздукыло?!
Ахаҳә ҳабжьоуп! – лҳәан Уардахан, убри аамҭазы афырҳәа
днықәгьежьааны лҿыналхеит.
– Абааԥсы, блымгааит, амарџьа! Быԥсы бацәшәоит акәу?!
– абас иналышьҭеиҳәеит иаргьы.
Абгьы аԥагьы неидтәаланы акрыфара иналагоны еиԥш,
Џьармаҭ игәы иамукәа иҷкәын днаиазҵааит.
– Дад, амҩан узықәшәаз шьҭа иаасырҳаи!
– Аӡы ԥшьа злаазгоз аҳаҭа хҿа ҟьалак иаԥыхьашәан,
исызгәамҭакәа илҭыкәкәа ицеит. Шьҭа даҽазныкгьы ацара
сықәшәеит, – иҳәеит Сасҭангаз, ихы дымҩахакәа.
– Ухаҵкы ицеит, уи хьаас иҟаумҵан... Хҿала иуеихсыртә
узыниазеи, дад?
Џьармаҭ асеиԥш азҵаара аныҟаиҵа, ицәымӡакәа иеиҳәеит
амҩан дзықәшәаз зегьы нҭкааны. Иҷкәын илымҳа изкыдҵа
дшизыӡырҩуаз аҵыхәтәан иациҵаз агәҭыха анинаҭа, нас илахь
ааиқәҵашәа ус иҳәеит:
– Дад, абзиара ду ҟашәҵеит. Икны иргоз рхы иақәиҭышәтәит,
аха шьҭа убри ацәгьара ахылҿиааргьы ҟалоит.
– Убас, убас, аҳаҳаи! Иуасҳәари, уҷкәын игәы азырхаҵала!..
Уанаџьалбеит, уаҳа иуҳәаша узымдыруа зынӡа ухы ҭыкәкәама,
џьара ҽеик идугаларауазеи! – аби аԥеи еибырҳәоз ллымҳа
ишааҭасызҵәҟьа, аҿаԥара аҟынтәи лыбжьы налыргеит Уардахан.
– Дад, илҳәо уазымӡырҩын. Ан дануп, акы лҳәазаргьы хьаас
иҟаҵатәым, илыхшаз еснагь дшәыхӡыӡоит азоуп изҳамалкуа.
Аԥсаҭа цәҳага ҳаӷоу дихылҵааит рҳәоит, уқәлацәа ахаҵарамҩахь
рҿанынархо аамҭазы аҩны зҽыԥхьазкуа аԥа анцәа дсумҭан…
О, иҟоузеи аԥсҭазаараҿы еицәоу, убла ишабо ахшара кагәаны
ианырҭиуа!.. Абри амырӷьацага ианакәзаалакгьы играны
иҳа­моуп, убас ҳазшаз игәы иамыхәашала еснагь ҳныҟәоит.
Иахьагьы убри арыцҳара аҵыхәтәа ԥҵәамкәа иааиуеит, – игәы
дынҭаӷызшәа ауп абарҭ ажәақәа иҿы ишааҭшәаз Џьармаҭ.
– Саб, сыгәра уго?
– Ҳаи, дадхеит, иууазеи угәра сымгартә! Сԥа угәра мга­
шьас исымоуи!
99

– Саб, уажәақәа сара сзы иҿыцым. Абри акырынтә
иуҳәо саҳахьеит, аԥхьа атәымуаа ықәымцакәа акы арҽеира
уадаҩуп ҳәа. Абри дақәшаҳаҭуп гәымаа рыр ԥызаҩ Дадал иԥа
Баџьгәанагьы, – аб игәҭыхаз иаргьы игәҭыханы даацәажәеит
Сасҭангаз.
– Дад, иуасҳәара сыздыруам. Џьара умцан ҳәагьы сыз­
уаҳәом. Арахь саргьы чмазаҩык соуп, ацәаӷәараҵәҟьа сылым­
шартә аҟынӡа снеины сыҟоуп. Абар, шьҭа алаҵара аамҭагьы
ааҳадгылт, – аҩнытә усқәагьы гәыҵхас ишимаз иԥа ирдыруа
даацәажәеит Џьармаҭ.
– Мшәан, ҳадгьылқәа ламҵакәа иаанхар ҳәа ушәома. Арҭ
аҩымшк ацәаӷәара салагоит.
– Дад, иуҳәо саҳауеит, аха аибашьра аҽазкра ари ауааҳәра
ҟаҵаны амхырашәара иаҩызам, – иҷкәын иажәа анагӡаха
иамраӡакәа днаиԥыҩлеит, – иудыруаз, уи зҭахқәамгьы ыҟоуп.
Аибашьра аӡәы деилаҳауеит ҳәа заҳахьада, дад.
– Ааи, зегьы ирҭахуп рыхшара аҩны иҟазарц. Иҟалоит,
схаҭагьы аӡәы сиҭир. Саҳәшьцәа аҩыџьагьы Ардашьынгьы
урҭ рнапы ҟьашьқәа иаԥыхьашәар. Абасала алахьанҵацәгьа
ҳҭазыргылаз ранажьра згәы иауа дарбану? – убри аамҭазы ихы
дахгәамҵшәа даацәажәеит Сасҭангаз.
– Ҳаи, дадхеит, иуҿазыршәазеи ажәа гәырхьга?! – иԥа
ииҳәаз игәы ааивҵанарӷәӷәеит Џьармаҭ.
– Еснагь атәра алоуп ишыӡбоу ҳажәлар рлахьынҵа, –
игәалақәа изынкыломызт Сасҭангаз. – Ицәырҵра уадаҩхеит
ахақәиҭра иазгылаша ԥызаҩык. Ибзиақәоу аҭауадцәагьы ыҟоуп
ҳәа иуҳәалоз агәра сызгацәом, избанзар урҭ бзиақәоуп дара рхы
азын мацара. Излабзиоу ҳәа излаҟоугьы, ирхьыԥшу ауааԥсыра
аҽаӡәы игар руам, рхазын ауп инкыланы изрымоугьы.
– Еилкаатәу убри ауп, дад, ацәгьаҟаҵарақәа риааиразы ахы
акырҭа ахьыҟоу аԥхьа идыртәуп, избанзар уи адацқәа ахара
ицоит. Аҵмыҳәҳәарахра иарҿиахьоу ацәгьамыцәгьарақәа ра­
цәоуп, убри азоуп зегьы ззеиԥшым аӡәы дыҟазаргьы акы аҽазкра
имч зақәымхо. Иҭынчым аамҭа уанахыццакуа бзиа уақәнаршәом,
убри уаазхәыцны еснагь ахынкылара улазароуп, дад.
– Ианбанӡа?
100

– Иахьынӡауа, дад! Ҳажәлар ирымоу убри ачҳара ауп ӡимцеи ирылганы иахьа уажәраанӡагьы еиқәырханы иаазгаз! –
иҳәан Џьармаҭ, дҩагыланы дахьықәиалоз ацәардаӷәы ашҟа
иҿынеихеит.
Сасҭангаз иҭахын иаб иҵегьы диацәажәарц, аха атәара шьҭа
ишилымшоз аҟара аниба, нас уаҳа цәажәарыла дыхҭамкыкәа,
иаргьы дҩагыланы аишәа днахыҵит.
IX
Есаашар аамҭа иацыз цәгьагьы-бзиагьы азеиԥшханы, уаҳа
шьҭахьҟа ҿааҳәырак амамкәа есҽны, уаҵәтәи амшқәа рызцара
иаҿын. Есышьыжь иҩагылоз амра ашәахәа ҟәандақәа нахьхьи
џьара аԥҭақәа реиҩҟьамҭазы, меигӡарахда ихьырахәыц­қәоушәа
ирыбжьаԥханы, адгьыл ашҟа аԥхарра карҵәо иаанашьҭуан.
Убасҟан ашьхадгьыл доуҳалашак нахаҳазшәа, ладагьы-ҩа­
дагьы иааихалашон, аха дгьыли жәҩани ирыбжьахазшәа
еинҟьеиныруаз аԥҭа еизадақәа ус, дук мырҵыкәа шәахәак
залымԥхо рҽааимарҩызны рҽанааидыркылалак, адгьыл ҩаԥ­
хьа ԥыҭраамҭак ашәшьыра иааҵахон. Убри аамҭазы царҭа
змауз амырхәага аанкылашьак амамызшәа, аԥҭақәа хыхьынтәи
ирхаԥханы арха дгьылқәеи агаҿеи шыҟаз аҽаарблаҟьон.
Аԥсабара амч аҽынтәи ашара иацҿыханы, адгьыл иахахә­
маруазшәа, шьыжьаахыс абас мацара убри иаҿын.
Адунеи ааршеижьҭеи аԥсабара аҽеиҭакшьақәа ауаагьы
ахьалашьцылахьаз аҟнытә, амш гәыбзыӷқәа ирыцыз адоуҳа
еиҭакрақәа рызгәаҭомызт. Ицәгьа-ибзиа, рхатәы ԥсҭазаара
рыман, ауадаҩрақәа рыҽрылагӡаны, есҽны ихандеиуашәа акы
иаҿын. Рхы злармыгӡацыз арбаныз, аха ахшара рцәыӡра аҽакы
еиԥшны ирбомызт, уиак рымч зқәымхоз акы акәны иахәаԥшуан.
– Дад Аҭласҟан! Аԥсны иалачарц иааны ирыланхаз
генуезаа, иреиӷьӡақәаз арԥарцәеи аҭыԥҳацәеи рылԥшааны,
«Каффа» ҳәа зыхьӡырҵахьаз Феодосиа ақалақь икылганы,
нас уаҟа ахәқәа нарықәҵаны ирҭиуан, – иаҳаны игәалашәоз
аиҭаҳәара даҿын Ардимон. – Аԥсны агаҿа инықәҵаны
гыларҭақәас иахьыҟарҵахьаз: Какари (Гагра), Санта-Софиа
(Алаҳаӡы), Ԥецонда (Пицунда), Ково-ди-Буксо (Гәдоуҭа), СанСебастиан (Аҟәа), Олагәына (Кәыдры адгьыл аҿацә), Таманса
101

(Тамшь), Ково- Зизибар (Аӡҩыбжьа), Сан-Анжело (Егры аӡы
амшын иахьалало адгьылҭыԥ) уҳәа ахәаахәҭра ҭыԥқәаны
иахьыҟарҵахьаз иаанрыжьырцгьы ргәы иҭамшәацызт, дад…
Ажәабжьҳәаҩ излаирҵабыргуаз ала, генуезаа абнаԥ­ҟаҩцәа
ықәыргыланы ашәаԥыџьаԥ хыршьаауан, хазы индырҵәоз
ашәарах: ацыӷ, амшә, абнацә, абынҳәа, ашьабсҭа, агыгшәыг
уҳәа рцәақәеи ркәаци еизакны ӷбала ирышьҭуан. Иара убас,
ахә ду зыҭнырхуаз аҩы хкқәа, аԥсыӡырҩа, аԥсыӡкәырҭ, ацха,
асаранџьцәа, аласа, ауарҳалқәа, ашәыр хкқәа, ахәшәқәа злыҵуаз
аҳаскьын ҵиаақәа уҳәа ихәарҭаны иаарԥыхьашәоз изакәызаалак
акы аанмыжькәа иӷәаҵәны агара иаҿын. Аҟәа азааигәа Гәымсҭа
аӡиас ахықәан атсаҵхырҭаҿгьы аусуцәа ықәыргыланы ирыман,
иара убас, ашьха акыр ҭыԥқәа рыҟны араӡни, абҩеи, аихаӡеи
ыҵхны, аидара иаҵақь изгоз рыӷбақәа имнаӡац шуҳәоз ихынҳәны
еиҭаакылсхуан.Ҵабыргны, ихәаахәҭцәа дуқәан дара, рдацԥашәқәа ахарагьы иҳаны, акырџьара рҽахьырыгӡахьан. Иара
убас, Нхыҵ-Кавказынтәи, Абжьаратәи Азиеи, Џьамтәылантәи,
Китаинтәи уҳәа иааргоз аҭитәқәа: аласалыхи, абырфынлыхи,
абҩалыхи иааиԥмырҟьаӡакәа Ҵабалтәи амҩала имҩанганы
Аҟәа икылыргон, нас уантәи ӷбала Феодосиаҟа ирышьҭуан.
– Дад Аҭласҟан, аԥсуааи генуезааи уеизгьы-уеизгьы
еицәнымхо иҟамлацызт, – ашьҭахь иабду ихаантәи ахҭысқәа
рахь ҩаԥхьа дааианагеит Ардимон. – Убри аилахәаахәҭра
ада уаҳа изакәызаалак акы рзеиламызт, иҟан зны-зынла
ианааидыслозгьы. Ҿырԥштәыс иаагозар, 1373–1375 шықәсқәа
рзы генуезаа ртәарҭа хада ахьыҟаз аԥсуаа ақәланы ҩынтә
Аҟәа ақалақь иахырцахьан. Аԥсыцәгьара саҟаҭлоуп ҳәа,
убас еиԥшҵәҟьа ҟарҵеит 1453 шықәса амшаԥ аҽынгьы.
Убасҟан, генуезаа аныҳәа азгәаҭаха рамраӡакәа, аԥсуаа
ақалақь иҩақәланы еиҭеимырҵәеит. Абас еиҭаҳзызуз рыхәҭаа
иақәыршәатәуп ҳәа, ԥыҭҩык рҽеидкыланы аҭауад Рабиа
изцазаап. Иахьнеиз ирабжьеигеит иҟалаз рхадыршҭырц, усеиԥш
акы рҽаназырк русқәа еиҳагьы ишеицәартәуаз, уи аибашьра
ахылҿиааргьы шыҟалоз. Генуезаа ирымдыруази аԥсуааи да­
реи ирыхҭибагақәахьаз, рлеишәа зеиԥшраз, ашьҭахь аҭауад
ирабжьигаз хаҵаны, нас уаҳа уи рыбжьы ақәыдмыргеит, дад.
102

Ардимон абыржәы иабду иҳәамҭаны еиҭеиҳәоз акырӡа
аиаша иазааигәан, ҵабыргны, аконсулс Аҟәа иҟаз Геральдо
Пинели аҭауад Рабиа иреиҳәаз цқьа даназхәыц, аҽынкылара
еиҳа еиӷьхап ҳәа азишьеит аҵыхәтәан. Аиашазы, Пинели
злаӡара ӷәӷәаз уаҩын, излымҵуаз аус иҽалаимгалацызт,
џьоукы ртәы шгәеиҭоз еиԥшҵәҟьа ихатәгьы агәаҭашьа дақә­
шәон. Еицырдыруаз ашьҭра ду дырхылҵышьҭран, ҵаралагьы
дхәыдамызт, уаҩышьалагьы дызларылукаашагьы рацәан. Иа­
накә­заалакгьы ақьырсиан дин ӷәӷәала дықәныҟәон, есышьыжь
илахь-иџьымшь мӡатәкәангьы даанымхацызт. Иԥҳәыс ԥшӡа
Еленеи иареи Аҟәатәи ашьхаҿы иҟаз, Са-Мато ҳәа дара ахьӡ
ҿыц зырҭаз, Аԥшьа Матвеи иуахәамахь лассы-лассы ицаны,
анцәа ихьӡала ацәашьы аркны рхы рныҳәалозаарын.
Аҟарулцәа реиҳабы Скасси Дортелли д, Аскони еснагь згәы
ҭынчмыз уаҩын, дҵак намыгӡакәангьы иаанимыжьцызт. Пинелии
иареи зныкымкәаны изықәшәахьаз ашәарҭарақәа ртәы, ҽнак
зны инеидтәаланы, еиҭах аҭыӡшәа рҿыцны иаацәырыргеит.
Убри аамҭаз дӡырҩуа ирыдтәалаз Пинели иԥҳәыс Елена урҭ
еибырҳәоз рацәак лыхшыҩ азцомызт, аха ражәақәа рхы
ахьырхаз ала гәҩарас илкит аусқәа рацәак ишыхирмыз аҟара.
Лхаҿсахьа ԥшӡа акы узавымбо, лылахь ааизҟьаҟьаны, лԥынҵа
ҵәрышкәа шшәырӡа, лқьышә жәпақәа, лыбла еиқәаҵәақәа,
лоура, лыҭбаара уҳәару, оумакала иԥшӡаз ԥҳәысын. Еиларшаны
лхагәҭаҿ еиларҳәыз лыхцәы еиқәаҵәа хьырахәыцла иҩычаз
ҿаҳәага ԥшӡак ала иҿаҳәан. Дхәыҷаахижьҭеигьы аҽырбара
дшазгагаз мҩашьо, есҽны маҭәа ԥшӡала лҽеилалҳәон, лыбӷаӡара
инҭашәо илымӷалҵалоз ахьы маҟа леиҿартәышьа хазы цәгьа­
шәа еиҿнакаауан. Ахшара дахьылмоуаз еснагь гәҭыхас илы­
ма­гәышьан, уи дахырҟьаны лхаҵа мышкызны дкаижьыр
ҳәагьы дшәон, аха илдыруан ахшара дызмауаз иара ихаҭа
шиакәыз, избанзар аԥхьатәи иԥҳәысгьы аӡәы дылхылымҵкәа
ишеилыҵхьаз иҵылдыраахьан.
Ианакәзаалакгьы аҽынкылара иазрыцҳаз Скасси иакәзар,
дахьынаҵыслак иԥҳәыс Гармодиагьы дааицрымшәакәа дицын.
Ирыхшаз аӡӷабцәа аҩыџьагьы арахь ианаауаз иааргеит, аха
аԥсуаа быжкны Аҟәа аԥхьаӡа ианақәлаз, уинахысгьы иҟалаша
103

здырхуада ҳәа ирыцәшәаны рышьҭахьҟа идыргьежьит. Скасси
аханатәаахысгьы ахӡыргара бзиа избоз, дадынҵәалаха ахьӡаԥша арҳара иашьҭаз аӡә иакәын. Зегьы деицгәарҭарц аиҳабыра
иааидырҵоз адҵақәа гәацԥыҳәаралаҵәҟьа инаигӡон, уи ҳаҭыр
дунгьы иԥхьаӡон. Ашьҭахь, игәра ганы ахара дгьылқәа рахь
дрышьҭуа ианалага, зынӡа сара соуп ҳәа иҽыҟеиҵеит, аҵыхәтәан
иаҳаҭыр ашьҭыхра еиҳагьы дазгагахеит. Игәышьҭыхгаха
изыҟалаз убарҭ иеихьӡарақәа убысҟак ддырлашәит, иҟазшьа
акырӡа имҽыӷаха иԥсахыртә аҟынӡа. Анкьа ирбахьац иа­
кәымкәа, уаҩ мкьыкьк, ӡыӡымкк, гәымбылҩык иҟынӡа ихы
неигеит. Абыржәы Геральдои иареи аицәажәара иахьаҿызгьы,
убарҭ игра бааԥсқәа арахь иааилжжуа акәын дыштәаз.
– …Мап, мап, Геральдо! Афродита ԥшӡа дыснықәуеит
ари шьҭа иучҳаша акы шакәым ала! Уара ишеиӷьушьаз еиԥш,
алаҿаҳамҭыр, нас зынӡа еицәоу ахылҿиааргьы ҟалоит! –
аҵыхәтәан акыр иҽеицрашәаӡаны иажәа еиҭанациҵеит
Скасси. – Имшәа-имырҳа ҳаруаа ҭазырхаз ԥшааны рахьырхәра
мап ахьацәукуа даараӡа џьашьахәыс иҟасҵеит! Араҟатәи
аварварцәа ҳрыцәшәошәа дҳарбар, нас зынӡа ҳнапала ҳхы
иқәҳартәоит!.. Мап, мап, ишуҭаху сеилкаа, сара сақәшаҳаҭым
амццакра ахьыҟауҵо! Сгәанала, ашьхауаа анахьҳархәыша
аамҭа ҳааҭагылазшәа збоит!
– Мап, Скасси, иааины иааҳадгылаз, ҳхаҭақәа ҳхы анеиқә­
ҳархаша аамҭа акәхазшәа збоит!
– Ишԥа?! – иааџьеишьеит Скасси.
– Ааи, иуасҳәаз агәра га! Убри уара иахьынӡахауҵо
сыздыруам, аха византиаа арантәи иқәҵны ишцаз еиԥш, ҳаргьы
ҳақәҵра аамҭа шааҳадгылаз агәра згоит. Шьҭа абри уара
ишуҭаху уазхәыц, – иажәақәа гәкаҳарак рныԥшуа ауп аҭак
шыҟаиҵаз Геральдо.
– Исзеилкаауам, уаазқәылаз ашәаргәындара ҵугазшәа
уҽахьыҟауҵо!
– Скасси, аԥхьаҟа узыцәшәаша анубо ушәаргәындоушәа
уҟанаҵозар акәхап... Ухшыҩ лашәымхазар, шьҭа мдыршьа амам
аҭырқәцәагьы ари адгьыл шлаԥшықәырҵаз. Ҵабыргуп, аԥсуаа
урҭ иреигәырӷьаны ирԥылап ҳәа сыҟам. Аха уара уазхәыц, ҵыԥх
уажәааны византиаа ирабашьны Константинополь (Сҭампыл)
104

зымпыҵазхалаз аҭырқә-османцәа арахьгьы рҿанаарха ҳамч
рықәхараны ҳшыҟам. Урҭ аанаҳкылартә еиԥш алшарақәа
шҳамам уеизгьы иудыруеит, – аҭагылазаашьа ашәарҭарахь ахы
шархаз аҟара цәалашәараны ишиоухьаз убаратәы ицәажәашьа
иааныԥшит Геральдо.
– Венециааи ҳареи иаҳзеибаухьоу ҳзымхошәа, уажәы
аҭырқәцәа ракәын иҳагыз! – урҭ ргәаӷкра иныԥшуа даацәажәеит
Скасси.
– Аҭырқәцәа раԥхьаӡа Анатолиа (Ҭырқәтәыла) иқәнагалаз
огәызаа ҳәа инеиҭанеиҭасуаз ажәларшьҭра ирхылҵшьҭроуп.
Икониатәи асулҭанаҭ ҳәа усҟан аҳәынҭқаррагьы аԥырҵеит, аха
аманголцәа иҟарҵоз ақәыларақәа ирыхҟьаны ирыцәхыбгалеит.
Убри ашьҭахь, дук мырҵыкәа ишьақәдыргылт афеодалтә аҳра
маҷқәа, урҭ реидҵара ихахьы иганы, хадас дырхагылт Ертогрула
зыхьӡыз, огәызаа ирхылҵшьҭраз аӡәы. Ашьҭахь иара иҭыԥ
ааникылт ахԥатәи иҷкәын, Осман зыхьӡыз, уи иагьилиршеит
аимпериа аԥҵаны 1326 шықәсанӡа аныҟәгара. Аимпериа
дахагыланаҵы, аҭырқәжәларшьҭрақәа иара ихьӡ иахаршаланы
Османтәи аимпериа ҳәагьы азырҳәеит, – дынкахәыцуа ауп
дышцәажәоз Геральдо.
– Ааи, аха иаразнакала абысҟак рымч ҭазза иҟалартә еиԥш
алшара злароузеи? – убри иҵегьы еиликаарц иҭаххеит Скасси.
– Иртәымыз адгьылқәа еибашьрала рымпыҵахалара
ахьрылдыршаз ауп амчра рызҭаз, – аҭак ныҟаҵаны, нас
иажәабжь инациҵеит Геральдо. – Усеиԥш аҭагылазаашьа роуртә
иҟазҵаз Византиа аимпериа акәадахара ауп. Уи аԥсыҽхара ихы
иаирхәеит Орҳан-беи зыхьӡыз даҽа ҭырқәакгьы. Иагьилиршеит
Бурса ақалақь византиаа ирымпыҵырҟьаны, аҭырқәцәа ирхатәы
ҳҭнықалақьны аҟаҵара.
Геральдо еиҭеиҳәоз ажәабжь аӡәы иҳәоны Скасси
имаҳацызт, убри аҟнытә ҿыцбарах иҟаҵаны азыӡырыҩра
даҿын. Аҭырқәцәа рықәҿиарақәа зеиԥшраз ҳәа идирҽхәалоз
дааҵашьыцыртәгьы дҟанаҵеит, аха ганкахьалагьы уи еиҳагьы
игәы агәаӷ ҭанаршыртә рцәымӷрагьы инаркит.
– Орҳан-беи дзыԥсахыз, ашьҭахь асулҭан ҳәа ахьӡ
аныҟәгара иалагаз Мурад I, илиршеит Фракиа мрагыларахьтәи
адгьылқәа инапахьы иааганы, Анатолиа иаԥҵаз аҳра маҷқәа
105

ықәганы, аҳҭнықалақь Адрианопольҟа аиагара. Аҭырқә-сул­
ҭантә империа арӷәӷәаразы, иара убас, акырӡа рылдыршеит
Мурад II, нас иара иԥа Меҳмед II. Аҵыхәтәан, ақәҿиарақәа захь
ииасыз, «Ампыҵахалаҩ» ҳәа хьыӡшьараны изырҭаз Меҳмед II,
ишудыруа еиԥш, ҵыԥх абыржәааны Константинополь ақалақь
ампыҵахалара илиршеит. Византиа аимпериа аӡбахә уаҳа
иамҳәаӡо, убасала аҵыхәтәгьы ирцәеит, – иҳәан Геральдо,
иажәа ааҿахиҵәеит.
Скасси адабла иқәҳазшәа иаалырҟьаны ихаҿсахьа акыр
иааицакхеит, гәаԥсахеибакрылагьы дааикәашәеит, аха нас, иб­
лақәа аарцыхцыхны, гәаӷкрак дахәаҽуа ибжьы ҩҭицеит.
– О ажәҩан иаҵыҷаауа, зегь зымчу Иупитер имацәыс
снықәуеит, Геральдо, ишуҳәаз иҟаҵәҟьазар, ҳаргьы шьҭа ара
ҳаҟазаара аҵыхәтәа ыцәараны ишыҟоу! Геркулес дымсааит,
византиаа ирышьҭрахаз ҳаргьы ишҳашьҭрахо! – иаалырҟьаны
зынӡа ихы игәы ахшәаӡеит Скасси.
– Константинополь аҵыхәтәан иаҳҭнықалақьны иҟазҵаз,
Меҳмед илиршаз аҟынгьы даанымгылакәа, Сербиагьы ахьыԥшым­
ратә цәынхақәа ықәганы, ашьҭахь Босниеи Бырзентәылеи
адгьылқәагьы импыҵеихалеит. Акры амчыз џьшьаны, Албаниа­
тәыла хәаҽны, нас Молдавиеи Ҟрыми рханратә еидгыла ҳәа
иаԥиҵаз Ҭырқәтәыла иахьԥшны, аҭырқәатә империа ашьаҭа
ирӷәӷәеит, – иажәабжь зынӡа ироуӡеит Геральдо.
– Амчра дуӡӡа змаз византиаа рмыхәартә абысҟак
адгылаҩцәа рызҭада? – азҵаарақәа еиҳагьы ицәырацәахеит
Скасси.
– О Сатурн илԥха зауша, урҭ рыҿиашьа шыҟалаз адырраз
акыр умаџьаназаап, Скасси! – иҳәан Геральдо, ҽраԥшь
ԥышәарччарак иқьышә инықәҵашәа иажәа инациҵеит. – Урҭ
реимшьҭрақәа акырӡа иҭбаауп. Аԥхьан огәызаа ҳәа зҭыӡшәа
сымаз ирхылҵшьҭроу аҭырқәцәа зхатәы когонатра змаз
жәларшьҭран, Абжьаратәи Азиа дгьылқәа ирықәынхон.
– Даараӡа угәы узырхьша акоуп исоуҳәаз!.. Уи бзиоуп,
аха, ҭоурыхҩҩык уакәымзар, абарҭқәа рдырра уанбахьӡеи? –
реицәажәара ашьҭахь, зҵаарала даҽа хырхарҭак аиҭеит Скасси.
– Агәра узго сыздыруам, аха схала иҭысҵааит, – иҳәан
Геральдо, ихы даахыҽхәеит. – Каффа ақалақь аҿы дын­хоит Аҳмеҭ
106

ҳәа издыруа аҳазар ҭуџьарк. Зегьыҵәҟьа сгәаламшәозаргьы, иу­
зеиҭасҳәақәаз иара иҳәамҭаны исаҳаз ауп.
– Уара еснагь сзықәгәыӷуа уаҩуп, даараӡагьы ҳаҭыр
сызуқәуп, – изҵаарақәа макьанагьы изнымкыло ибжьы еиҭа­
наиргеит Скасси. – Угәы ишԥаанаго, абысҟак адгьылқәа зым­
пыҵазкыз аҭырқәцәа Аԥсныҟагьы рҿаархару?
– Мап ҳәа сызуаҳәом, аха иҟалоит рҿаархаргьы, – иҳәан
Геральдо, дгыларц анақәикуаз аамҭаз, гәҭахәыцрак иҽаҭаны
иҽааникылт, убри цқьа абыржәы дазхәыцырц иҭаххазшәа. Нас
иварахь џьара дынхьаԥшшәа, илаԥш нкыдырхаланы иажәа
инациҵеит, иҳәарц ииҭахыз ихаҭагьы рацәак агәра изымго.
– Аамҭа наскьацыԥхьаӡа иудырыртә иҟоуп еиҭах аԥсуаа акы
иарчны ишамоу аҟара. Убри азоуп имшәаӡакәа ҳара ҳтәқәа
рымҩа кны изындырҵәазгьы. Ааҩык рыда егьырҭ ршьит,
иааргоз атәцәагьы рымхны иоурыжьит... Сан-Анжела аганахь
еиҳа иҭынчроушәа иҟоуп, аха Санта-Софиа аҭагылазаашьақәа
зынӡагьы ихирым. Иаҳцәымшәакәа зхы шьҭызхыз гәыԥҩык
аԥсуаа ҭынч аусуха ҳарҭом, исыздыруам уи иазыӡбатәу.
Скасси еикәырҳәыз ихцәы еиқәаҵәа инапы алшьуа
даатәанхалт, иаҳаз иалиҳәааша иҿамшәакәа, ибла марӷьқәагьы
убри аамҭазы хьашаԥаша инкыдирхала-аакыдирхалт. Иԥшы­
шьақәа злаҟаз ала, иаразнак угәы азҩон гәаӷкрак деиҟәжәа
дшакыз, аха уи аргамара изымгәаӷьуазшәа, ҿаҳа-ҿымҭрак
доунажьуамызт.
Ианакәзаалакгьы згәы ҭганы, акы лыгмырхакәа дырча­
чатны иааӡаз Елена, лыбла цаҳәцаҳәқәа рыдырхаланы,
аха излацәажәоз лхахьы иҟамкәа, уи хьаасгьы илымамшәа
акәын макьанагьы лтәашьеи лыԥшышьақәеи шыҟаз. Лаԥхьа
иқәгылаз араӡлых саан ианыз ачыс хаа лгәы хнарҷазшәа,
уаҳа акы дзаламкьысуа, лыхәда ҵҟәашаа иахаз афелдышь
хәыдхаҵа иахаԥсаз аимхәыцқәа ирҟаҵымыҵуа дахьтәаз, убри
аамҭазы лхәыцрақәа зынӡа даҽаџьара иҟан. Иахьанӡагьы лгәы
иаанамгацызт, лыԥхыӡгьы иаламшәацызт мышкызны шәарҭарак
далаԥшып ҳәа. Ахацәа ахьеицәажәоз аҵыхәтәан маҷк днар­
зыӡырҩшәа ҟалҵеит, аха гәкажьгамзар ҽеик рымҳәошәа
анылба, идмыртәоз аҭыӡшәа лус зынӡагьы ишаламызгьы,
лыбжьы нарганы ус лҳәеит:
107

– Мшәан, изакәызеи, шәҩыџьагьы шәцан-шәаан, абысҟак
илахьеиқәҵагаха шәызлацәажәо! – ллакыҵақәа ирҭыԥхаауаз
лыбла ҭыԥшӡаақәа убри аамҭазы инарыдлырхалт. – Анцәақәа
ран Иунана дымсааит, абыржәы аӡәы шәибозҭгьы дшышәхыччоз!
Зефс иԥа Геркулес ифырхаҵарақәа сыманы сшәыҳәоит сгәы
бжьышәымхырц!.. Скасси, есааира ақәҿиара дуқәа ирызкны
инукылалоз аныҳәаҿақәа рхаҭыԥан, иахьа игәкажьгоу
ажәамзар ҽеик узымҳәац. Уаҳа еибышәҳәаша шәымаӡами, шьҭа
иаазшәырха шәеидгәынқьылара!
– Ақәҿиарақәа! – убри аамҭаз даалҟьашәа, лажәа
налым­даны, ихыхәхәо аҩы зҭеиҭәаз ахраҿа аанкыланы
аныҳәаҿа даахныҳәеит Скасси. – Нагӡара рықәзааит ақәҿиа­
рақәа! Нагӡара ақәзааит абра ҳаҟазаара! Сара иныскылоит
ҳақәҿиарақәа реиқәхара ахьӡала!
– Ааи, ҳанцәахәқәа иҳаҭәаршьахьоу ҳлахьынҵа
ақәымҿиарақәа ԥеиԥшс иаиуртә иҟаҳҵарым! Скасси, уныҳәаҿа
амин ҳәа ахысҳәаауеит!.. Саргьы иныскылоит, ақәҿиара
ҟаимаҭқәа еснагь иаҳзылԥхаларц! – иҳәан Геральдогьы, аԥсуа
каҷыҷ ҩы игәарԥханы ижәит.
– Ус анцәақәа иргәаԥхароуп. Ҳгәыӷлап аманшәаларақәа
рзын, аха убри агәыӷра заҵәык ауп иаҳзаанханы иҟоу ҳәагьы
избо, – агәкаҳара макьанагьы ихымԥсаацкәа еиҭахгьы
даагәынқьит Скасси.
– Уаҵәы аҭауад Рабиа иахь дырҩегьых сцар сҭахуп, –
абас ааҳәаны, ахраҿа аҩы нҭаҭәаны, инышьҭыхны ажәра
иҽазымкыкәа иажәа инациҵеит Геральдо, – аԥсуаа злагаз
аҿагыларақәа раанкыларазы игәиҽанысҵарц сыӡбеит. Сгәы
иаанагоит абыржәык сҳәатәы хаҵаны дышԥахамҵгылари ҳәа.
– Ҳа-ҳа-ҳа! – игәамырԥхакәа ҽырчча ааҟаиҵеит Скасси.
– Аԥсуаа егьа раҳаҭыр ҳбаргьы, ҳаршаҭап ҳәа уҟоума? Угәы
иаанагома аҭауад Рабиа иҳәатәы иахаҵгылап ҳәа? Узлазбо,
игәра угацәоит!
– Дыцәгьа-дыбзиа, дшыҟазаалакгьы, ҳара ҳаасҭа ижәлар
еиҳа иара иххәыцуеит.
– Исыздырцәом, Геральдо, ухаҵкы, уи сыздырцәом,
избанзар араҟатәи ауаа аӡәы иҳәатәы зхахьы иназымго роуп!
Изласаҳахьоу ала, анкьа аурымқәеи, аџьамқәеи, византиааи,
108

араԥцәеи ирҿагыланы рабашьра згәаӷьуаз, уажәы аҭырқәцәа
аакылсыр ирҿамгылап ҳәа уҟоума? Асеиԥш игәыжәлацәгьақәоу
уара уҭауад хьаас дрымоума! – убри аамҭаз ҵашьыцракгьы
илыжжуа даацәажәеит Скасси.
– Иҟалаша убаанӡа заанаҵ уеиқәа умҟьашьын!
– Мап, Геральдо, сзашьҭоузеи ҳәа аԥсуаа тәамбашақә
иҟаумҵан! Мшәан, уара уами зны изҳәаз, Мсырҟа иагаз аԥсуа
мамлиукцәа 1382 шықәса раахыс Мсыртәыла рнапахьы иааганы
иахагылан ҳәа? Ҳаԥсы зку ҳәа избо, макьана цқьа иргәамԥхац
абџьаршьҭыхра, аха абыржәы иаазқәылаз убри азхәыцра
иала­газшәа збоит, – ҵабыргны убасеиԥш ԥеиԥш мыждак
рзыҟалараны иҟазшәа ауп ицәажәашьа шыҟаиҵаз Скасси.
– Асҵәҟьа зынӡа угәы умыршәан! Иараби, иахьа иузыҟалеи,
избахьоу Скасси уакәымшәа уҽыҟауҵеит! – иҳәан Геральдо,
цәамырбаага ччаԥшь ҳәа еиҭах иқьышә инықәиҵан, нас иажәа
еиҭанациҵеит. – Заанаҵ ахыршәара аҭахым, избанзар атәцәа
рӷьырак макьаназы иҳаазырхәо дара рхаҭақәа роуп.
– Иҳаазырхәо рхы ахьҳаланыҟәыргаша ауп изышьҭоу,
– иаазгәеиҭеит Скасси. – Иараби, иҳаадырхәогьы маҷ
рхаҳшәаауама. Трапезунтәи аԥара раҭәамшьакәа аспр ԥарала
27-28 мааҭ рыхҭнаҳҵоит тәык изыҳәан. Ҳара иҳабзоураны
Ԥсырӡхатәи аамсҭа Араҳмуд иаҟара ибеиахарц акгьы рыгым
ԥыҭҩык. Араҳмуд ибааш уцаны уҩнаԥши, дызлатәоу амал убар,
ега иџьаушьап.
– Уиала иуҳәарц иуҭаху сзеилкаауам. Араҳмуд амал
далажьызар, уи ҳара ацәшәатәыс изҳаури! – иааџьеишьеит
аконсул.
– Амал зымпыҵаку ауаҩы имчгьы дууп. Усеиԥш иҟоу иоуп
ауаагьы зҳәатәаҿы иҟало. Ари наџьнатә аахысгьы иԥышәоу
акоуп, – иҳәан Скасси, иажәа ааникылт.
– Шәҩыџьагьы сажәақәа шәхашәмыршҭын, – убри аамҭаз
инарыбжьалаз амцәажәара лхы иархәаны дырҩегьых лыбжьы
налыргеит Елена. – Цәалашәарак сымоуп зеиԥшҟамлац
гәыҭшьаагак ҳаниараны ҳшыҟоу. Игәырхьгоу иахьатәи
шәеицәажәара ауп исгәалазыршәазгьы.
– Иарбан гәыҭшьаагоу иҟалараны иҟоу? – дҵааит Геральдо.
109

– Зныкыр ижәбахьоума, ишәаҳахьоума абат ԥшқа ҩ-хык
ахагыланы ииуа!
– Усеиԥш аџьашьахә абаббахи уажәы?! – илҳәаз агәра
изымгазшәа иҽааҟаиҵеит Скассигьы
– Жәаха ҽнак аџьармыкьаҿ ҩ-хык зхагылаз абат аин
иаҵаргыланы аӡәы ишиҭиуаз ибазаап агаҿа ахылаԥшцәа
реиҳабы Арканџьело! – иларҳәаз рзеиҭаҳәара дналагеит. –
Ашьҭахь џьоукы, аҭиргьы аахәарагьы ҵасым рҳәан, изҭиуаз
дазааганы уахәамак ахь иргазаап! Асеиԥш аџьашьатәқәа
аргама ицәырҵуа иалагазар, анцәақәа ҳгәаҳҽанырҵоит ауп, аха
уи ҳара ҳахшыҩ цқьа иԥнаҟом!
– Елена, ишыбҳәаз еиԥш, рыцҳарак шаҳзыԥшу ала
анцәақәа иҳаҵарҳәоит, аха ҳара дагәаҵас рыбызшәа ҳаҳауам!
– длықәшаҳаҭханы иаазгәеиҭеит Скасси.
– Афинтәи Геракл иԥсы сыманы сшәыҳәоит, шәҩыџьагьы
наҟ шәшаҟәыҵра! – иҳәан Геральдо, убри аамҭаз игәыхьха
ччаԥшьк иқьышә иаақәиҵеит. – Иабихәац, ҩ-хык зхагылоу батк
изар, уиаҟара изацәшәатәузеи, усеиԥш егьаџьара иҟалахьеит.
Арахә акәым, ҩыџьа асабицәа еимҿаԥаны ишеицихьоугьы
саҳахьеит. Бат ԥшқак изар, акаамеҭ ҟалама... Елена, ибарҳәаз
усҟак хьаас иҟабымҵан.
– Аҟәыӷара анцәахәы дызгымхаша Геральдо! – иажәа
гәҽынҵагақәа еиҭах иаацәыригеит Скасси. – Сыхәҭакахьала
иузеилымкааша акы уҵасҳәап ҳәа акәым, аха убри иуҳәаз азгәаҭа
ҳахьчарц азы иҳалахәаахәҭуеи ҳареи ҳабжьара агәреибагара
рӷәӷәатәушәа збоит. Ҳаӷбақәа рныҟәара ирхылаԥшхәу Нептун
сиашьапкуеит, ианамуӡах, ҳаизыҟазаашьақәа ма абыржәы
ишыҟоу еицәамхарцаз. Елена ишылҳәаз еиԥш, машәыр дук
ҳзыҟаларашәа саргьы цәалашәарақәак соухьеит. Исыздыруам,
убасеиԥш акы исыҵанаҳәоит.
Адәахьы есааира ишоурахон, иахьак ааԥын мра еиԥшымкәа
акәын ажәҩан агәышҵа ишаҵаццеиуаз. Убри аамҭазы Геральдо
ишьҭахьҟа инапқәа ҟаҵаны ахышә дахьадгылазынтәи иҿаԥхоз
амырхәага ацара, иахьа еиҳа ицаҳәцаҳәо ишыҟазгьы, ицәа
иаанырит. Ахышә хыгьежьаа аҟынтәи амшыни ажәҩани
реивҵаларҭаҿы алар еиԥшны иибоз аҵкар илаԥш адырхаланы
дгы­лан, иԥҳәыс Еленеи Скассии ишьҭахь реиарханы. Уахь
110

аԥшра игәы анахшәа, нас ишьҭахьҟа даахьаҳәны аҩыџьагьы
ахьтәаз илаԥш нарыдирхалт, дахьгылаз деиҭамҵкәа. Иблақәа
ирхубаалартә иҟан еиҭах аҩныҟа ацара гәхьааганы дшыҟаз
аҟара, аха имаҵура дақәиҭнатәуамызт иааиҭаххацыԥхьаӡа
дцалартә еиԥш. Араҟа агәҿыӷьха аамҭагьы имамызт,
даарышьҭижьҭеигьы рацәак ҵуамызт, аха гәхьаагарак игәы
иныҵалацыԥхьаӡа акраамҭа цахьазшәа ааиамхабалон знызынлагьы.
Иԥҳәыс дахьтәаз аганахьала ауада уанааҩналоз улаԥш
ақәшәартә, аҭӡы ахышәара-аҵышәара ааҵәахуама уҳәаратәы,
икыдыршәылан Китаинтәи иаагаз уарҳал дук. Уи агәҭаҵәҟьа
ианын аӡҭатәа иааҭыҵыз гәылшьапк, ахы шьҭыхны ауада
иҩнаԥшуазшәа зсахьа ыҟаз. Егьи аҭӡы аганахьала икыдыршәылаз
ауарҳалаҿ аӡыхшәа ихықәтәаланы зҽызкәабоз ҭыԥҳа ҟьантазк
лсахьа анын. Илеиҽырбарц илаҩаӡоз ҩыџьа арԥарцәақәакгьы
рҽеилыхны уи аҭыԥҳа дырзеимакырахазшәа аицәҳара иаҿын,
убас дшеимаркуаз мацара наунагӡа иаанханы. Зхахәы еиқәаҵәа
самсалха еиларҳәыз руаӡәык изшьапык наиҵагалашәа дтәан,
уи иакәын зыблақәа ҭҳаца ацәҳара иаҿызгьы. Скасси абыржәы
убри асахьа дахьазыԥшуаз, зҽызкәабоз аҭыԥҳа иԥҳәыс Елена
лакәны деимаркуазшәагьы игәы иааиҵанаҳәахт. Ахышә
аҟынтәи амра ашәахәақәа кылԥханы иахьлықәԥхоз еиҳагьы
дшеишеиуа даныҟанаҵа, заҟа дымӡанраха дыԥшӡаз абыржәы
цқьа дибазшәа акәын илаԥш лыдырхаланы дшылзыԥшуаз. Убри
аамҭазы лара усеиԥш акгьы лызгәаҭомызт, мамзаргьы лхаҵа
иааԥшышьа лымбозшәа цасҳәан лҽыҟалҵон.
Скасси дҩагыларц анақәикуаз аамҭазы, ус Геральдо арахь
иҿанааиха, иҽаанкыланы илаԥш наидирхалт, иҵегьы ииҳәа­
қәарц ииҭахыз ацәыргара дахыццакуа. Иҿы ааихихуан еиԥш,
акы аҳәаха иамраӡакәа, иаԥхьа Геральдо ибжьы нарганы
ацәажәара дналагеит.
– Иабоуҳәари акәымзар, ҳазханагалацәаз убри ахәаахәҭра
заҟа цәымӷрагьы арҵысхьоузеи! – абригьы гәалас имазшәоуп
ицәажәара ахы шаиркыз Геральдо. – Уареи сареи ҳаиԥш
заҟаҩы ахәаахәҭра иаҿу удыруама. Аргама иубаратәы иҟалеит
ҳгәаӷ змоу рхыԥхьаӡара еиҳагьы ишазнарҳаз, уи азын ашьаԥса
аурагьы иазыхиоуп.
111

– Усеиԥш акы анхәыҵҟьагьы, усҟан ахара зыдхалараны
иҟоу аҭауад Рабиа иакәхоит, аха сгәыӷуеит уанӡаҵәҟьа инеи­
гарым ҳәа, – абри цқьа агәра изымго ауп аҭак шыҟаиҵаз Скасси.
– Иҟоу умбо, Скасси, аҭауад иҳәатәы хазымҵақәогьы
рацәаҩуп. Уажәнатә ҳаргьы амц ҳаржьо иалагахьеит. Далтәи
аамсҭа Даҩеи даагозар, ҳазқәиргәыӷыз дахамҵгылакәа
иҳаҵеикит. Убас алагьы ҳгәаҳҽаниҵоит шьҭа ҳҳәатәы дац­
ныҟәараны дшыҟам. Абри ишуҭаху уазхәыц, уи уаҳа игәра
сызгом сара, – макьанагьы лахьеиҵыхк имамызт Геральдо. –
Уи иеиԥш заҟаҩы?
– Акгьы злам азы баша угәы бжьумхын, – абас аҳәара
маҷк ишицәыхьынҭазгьы, ибжьы инаныԥшит Скасси. – Уи усҟак
ицәшәара аҭахым. Мап ҳцәикзаргьы егьаурым, избанзар, Гермес
имчала, ҳзықәгәыӷуа ацхырааҩцәа макьана иҳамоуп... Геральдо,
абас уцәажәо абыржәы ада усымбац. Абри ҳаиҳабыра иаараҳар,
ҳаи, ихьзеи иарахәаша, Иупитер имацәыс иазмыркьаҭаз
Геральдо егьызлам азы игәы шԥацеи ҳәа иуџьыршьарым.
– Мап, Скасси, сгәы урӷәӷәарц шуҭаху збоит. Иупитер
имацәыс ансысыз, ҵабыргны, усҟан сазымгакәа сацәынхеит,
аха аԥсуаа ртәы еиҳа иӷәӷәаны икшар ҟалоит, – ихы агәрагара
зынӡа ицәыӡхьазшәа даацәажәеит Геральдо.
– Исзеилкаауам аԥсуаа рымацәыс еиҳа узацәшәаз!
– Скасси, уажәы изыцәшәатәу уи акәым, уаргьы саргьы
шьҭа абрантәи лассы ҳақәҵны ҳахьцаша ауп ҳзызхәыцлаша.
Каффа итәоу ҳаиҳабырагьы аҵыхәтәан иаазқәылаз цқьа ргәы
ҳазҭамшәа збо салагеит. Уи зыхҟьогьы здыргәышьоит, аха
џьоукы убри ҳара иаҳхараны иҟоу џьыршьоит, – игәаԥсахы
еибакшәа акәын дышцәажәоз Геральдо.
– Уи арбан?
– Мшәан, уи ухаҭагьы иумдыруеи, атәцәа ҳаазырхәо
рыхәԥса ҳараркуа ишалагаз! Тамансатәи аамсҭа иакәзар,
ԥҳәызбак лзы ахьԥарала 28-нызқь мааҭ иҭаххеит! Асеиԥш
арҳаракра ҳара иаҳхароу џьушьап, есымша уахьынтәи аҽԥны­
ҳәа сзаарыцҳауеит, ахәқәа зынӡа ихашәырззалаӡеит ҳәа! –
игәы наӡомызт Геральдо.
– Асҵәҟьа ҳагәра рымгозар, Боккерини Џьовани ихаҭа даа­
ны дҳадҵаалааит, нас ахәқәагьы зеиԥшроу ибап. Иагьеилим­
112

каари атәцәа рылахәаахәҭра зеиԥшрахаз, – убри аамҭазы
даагәрымит Скасси.
– Баккерини иԥсы заҟа ицәгьоу аҟара дагьқәырџьуп,
иреиҵаӡоу аспр кылҵәа акәзаргьы импыҵшәом, – ахәаахәҭра
знапаҿы иҟаз заҟа дуаҩкызгьы аҵыхәтәан иаазгәеиҭеит
Геральдо. – Атәцәа зыԥсахозаалакгьы, иара изыҳәан аҟәара
хаҳә цырак рылугар изаҩызоуп. Аха иазууеи, убри аспр
кылҵәа ҳәа иуҳәазгьы игхар ҳәа дацәшәаны, икаџьбеиразы
ихы удишьылоит. Еизикхьоу аԥара шьҭа ихаҭагьы изымԥхьаӡар
ҟалап.
– Ааи, зыԥсы акы иамырҭәуа аӡә иоуп, – уи днақәшаҳаҭхеит
Скассигьы. – Иӡбахәқәа зласаҳауа ала, аԥара рацәаны
изхишәаауа ихатәы маҵуцәагьы имоуп ҳәагьы рҳәоит.
Ихьынӡаиашоу сыздыруам, аха Генуиа иаланагало амал
иацәӡаны итәитәуеит ҳәа изызҳәогьы рацәаҩуп. Уажәы ауаа
беиақәа роуп уеизгьы ҳаҭыр зқәырҵо, ахьӡ дугьы иаԥсартәуа.
Сара сеиԥш аса акрада акгьы ззымдыруа маҵуҩцәас ирымоуп,
рхы ддырхьчоит. Ҳҭахаргьы аӡә хьаас ҳҟаиҵашам, аҳәахәдажә
еиԥш ҳлабжьаӡ ҳцоит... Ах, ҳара агаӡақәа!
– Ус уҳәеит, аха иҟоуп ҳаилызкаауагьы.
– Ҳаилызкаауагьы рхы ныҵга-ааҵго ҳара ҳала зыҽзырбеио
роуп зегьы, – уаанӡа абасҵәҟьа иаахтны изымҳәацыз, уажәы
урҭ ргәаӷ кны дагозшәа, иажәақәа зынӡа ицәиркшеит Скасси.
– Еилукаарц уҭахызар аԥхьа узазымҵаауеи абысҟак амал
ахьынтәааргаз? Дара зегьы зхатәы атәцәа зымпыҵаку роуп.
Анык еицлыхшазшәа аӡәи-аӡәи еиҵашьыцны рмал амал ацҵара
иаҿуп. Уареи сареи урҭ рымаҵ уа ара ҳтәанаҵы, дара Генуиа
ақалақьгьы еихша-еихшаны иаархәахьеит. Иахьыԥшӡароу
амшын ахықәан, анкьатәи Рим аимператорцәеи, ацезарцәеи,
асенаторцәеи ахьынхоз рханбаашқәа ртәыртәхьеит. Даҽа
џьоукы рхатә ханчаԥақәа ргыланы иҩнатәахьеит. Иуаҳахьоу
сыздыруам, Џьовани ихаҭагьы хышәҩык атәцәа ихазы инкыланы
имоуп ҳәагьы абыржәы аакьыскьашәа исаҳаит. Луканиа мра­
ҭашәара аганахь амшын аԥшаҳәаҿы атәцәа рнапала иргылаз
аханчаԥа аҩыза, Италиа ахы-аҵыхәа зегьы еимударгьы ԥшаа­
шьа амам ҳәа, избахьоу ада ҳәатәы рымам.
– Аҳәачах азхара анбаҟалахьеи! – даагәрымит Геральдо.
113

– Асеиԥш аԥсыцәгьара лахьынҵа цәгьахоит ҳара ҳзы! –
еибырҳәоз ацҭәа налылхит Еленагьы.
– Ииашаны иазгәабҭеит, сылашара! – иҳәан Геральдо,
иԥҳәыс дналықәшаҳаҭхеит. – Убри алахьынҵадара ауп зызцара
ҳаҿугьы. Усеиԥш ԥеиԥшны иҳауртә иҟазҵогьы ҳаиҳабыра роуп.
Ԥыхьеи уажәи ҳҭагылазаашьақәа анеидыскыла, ҳнапы злаку
ахәаахәҭра ицәырнагаз аԥсыцәгьара иханагалацәаз ирыхҟьаны,
аԥхьаҟа ҽеирак шаҳԥеиԥшым аҟара шьҭа саргьы избо салагеит.
– Џьым, ҳара Џьовани ихәура ҳҭам! Генуиа ахәаахәҭра ауп
зымаҵ аауа! – ахшца анхыжжуа еиԥш, аҵыхәтәан агәараҳәа
дааилашит Скасси.
– Анкьатәи аимператорцәагьы рыԥсымҭәра акәын еснагь
изқәыӡуаз, римпериақәа зеилаҳауаз. Урҭ ркәал иҭагылан
асенаторцәагьы, уи иаҿыԥшуан ацезарцәагьы, ашьҭахь убасала
зынӡа рхы ықәыргеит... Аԥсымҭәра убас адыруеит. Усеиԥш
иқәӡаахьоу аимпериақәа маҷума, – игәхьааха иаазгәеиҭеит
Геральдо. Ашьҭахь маҷк аҟара даахәыц-хәыцшәа ааҟаиҵан,
нас еиҭах иажәа инациҵеит. – Сгәы иаанагоит ҳарҭгьы
убарҭ ирымҩахаз ҳақәланы ацара ҳаҿушәа, избанзар ҳазҿу
ахәаахәҭра ӷамзар аҽак азмырҳауашәа збоит.
– О Гермес ду, ҳхылаԥшҩы, суҳәоит агәыҿкаага жәа зҳәаз
даҭоумҵарц! Иараби, Геральдо, иуҿазыршәазеи, игәкажьгоу,
анцәақәа ирыбызшәам ажәала уцәажәартә? – убри аамҭазы
игәы иныҵыххит Скасси.
– Усеиԥш ауаҩы ианиҿашәало рацәак дазхәыцуам, аха
убри цқьа ухаҿы иузаагар, мдыршьа амам аҟамзаара ԥшьаала
азааигәахара ҳшаҿу, – ииҳәаз акала дахьымхәыцызт Геральдо.
– Егьа ус акәзаргьы, ҳнапы злаку ҳгәы ахмыршәакәа
агәацԥыҳәара ахьҳаулаша ҳазхәыцуазароуп. Ҵабыргуп, ишаҳ­
ҭаху аусқәа мҩаԥысуам, аха уи азыҳәан агәкаҳара аҽаҭара
иԥырхага дуны сахәаԥшуеит, Геральдо, ухаҵкы, – рҭагылазаашьа
игәы шалаҟамызгьы, аҵыхәтәан еибашьҩык иаҳасабала иа­
жәақәа ааирҳәит Скасси.
– Аҭагылазаашьақәа ҽыԥсахрада иаанхар сҭахым, аха
ҽеирак анаҳзыԥшым ажәала ихьауршшеит ҳәа акымзарак
аанагом, – макьанагьы ииҳәац иҳәон Геральдо.
114

Скасси ибзиаҵәҟьаны еиликаауан, агәра гангьы дыҟан
Геральдои иареи еибырҳәаз дара рыбжьара ишаанхоз.
Аҩыџьагьы ирдыруан гәаартылаҵәҟьа реицәажәара даҽаӡәы
иҟны еиҭарҳәеит ҳәа акымзарак шаанамгоз, избанзар уи
аӡәы ихахьы инеигарангьы дыҟамызт. Ахәаахәҭра ахадараҿы
игылақәаз аиҳабыра рыблақәа аш хызҵахьаз амалрҳара,
уи анаҩсангьы атәылақәа рахь ишьҭны ирымаз ауаа рус
ишақәыршьуазгьы рыҵыҵуа аҟынӡа инеихьан. Урҭ иҟарҵоз
адҵақәа раамҷыдарахаз, егьыс ақьафмшқәа ирылачо рхан­
чаԥақәа иахьрыҩнатәаз асасцәа рааԥхьареи-рнаԥхьареи,
аныҳәақәа разгәаҭарақәеи рыла рыгәҿыӷьрақәа алархыргон.
Аԥсаҭазы иуҳәозар, урҭқәа Скасси хьаас имацәамызт,
избанзар иара дзызкыз аибашьра заҵәык акәын. Еснагь
имаҵу­раҿы дгылан, иҭыԥ имаикырц иашьҭалахьаз ҳәагьы уаҩ
димбацызт. Дарханы ахара дахьырышьҭлакгьы, аибашьҩы
иҩнаҭа дызлааӡахьаз ала, иуалԥшьа бзиа ибон, иаб иеиԥш иаргьы
иажәранӡа арратә усқәа рыла инаигӡаларц ҭоуба идикылахьан.
Ианакәзаалакгьы ихы-иԥсы деигӡо ҳәа дҟамлацызт, абыржәы
аԥсуаа ирабашьтәуп ҳәа идырҵаргьы, зхәыцрак ҟамҵа ашьа
акаршра дазыхиан. Асеиԥш иҟаз ауаҩы гәымбылџьбара еснагь
дшәарҭан, аха уара уакәым, еицәақәоу егьаҩгьы аабахьеит ҳәа
акәын, уи аамҭаз зыгәқәа цхлымуа иҟалахьаз аԥсуаа ӡәырҩы
ишизырҳәоз. Генуезааи дареи еиҿанамгалакәа сынтәакгьы
ашықәс нҭыкәкәа иниасын, рацәак зҽызмырцәгьаз аӡынра
рыхганы ус ааԥынра иааҭагылт.
X
Лаҵарамзатәи амшқәа есҽны икажжы ацара иаҿын. Аҳауа
аҟәандахара згәалаҟазаара шьҭнахыз Џьармаҭ еиҳа деиӷьхашәа
даныҟала, ҽнак зны, игәы иамукәа, аӡахәаҭра дынҭалан, знызынла ибжьы ныҵакны иусура ашәак нацҳәо, аӡахәашьапқәа
ишьҭнахыз ашьаҟьар ҟатақәа амыршәшәара даҿын. Уажәыуажәы хәыцрақәакгьы ааизцәырҟьаны днышьҭырԥаалон, аха уи
абырсааҭк илаихырҟьаны, ихшыҩзышьҭра зегьы дызҿыз иус ахь
иниаигон. Ишықәсқәа зықәирӡхьаз аибашьрақәа ракәмызҭгьы,
иаб Ҭагәыџь иеиԥшҵәҟьа иаргьы дынхаҩы саҳәаҭуп ҳәа ззуҳәа­
115

шаз иакәхон, аханатә аахысгьы иаӡомызт акәымзар, анхараанҵыра еснагь иԥсы аҿҳәаран.
Аҭагылазаашьақәа уеизгьы иҭынчны изыҟамлацызт,
Џьармаҭгьы убри аҟыбаӡыба дшалагылаз мацара иқәра
дааҭагылт. Ихатә усқәа дырхьымӡозаргьы, иҽынабжьаршәны
ихшаз хьҭак, млак иамыркыкәа иааӡеит. Абар, шьҭа даргьы
ирызҳаны иааиҵагылт, аха сааԥсеит, скарахеит, уажәшьҭа
аҟаҵатәқәа шәара иҟашәҵала ҳәа иҿы иааҭыхны имҳәацызт.
Аҵыхәтәан дыхҭазкыз ахьаақәа ддыргәамҵуа иалагеит акәым­
зар, егьыс зықәра иааҵагылахьаз диеиԥшнушьалартә дыҟамызт.
Макьаназы ишьамхы ӷәӷәан, иқәлацәа ӡәырҩы иштәара итәа­хьан,
аха иара даҽа ԥыҭрак деибашьрашәа ихы ибозаарын. Ацәеижьы
ажәыргьы агәы ажәуам ҳәа шырҳәо еиԥш, убри игәеицҳара акәын
даазгозгьы, аха ашьҭахь агәамбзиара аҽинардыруа ианалага
нахыс, анкьа илшақәоз шьҭа ишилымшоз аҟара агәра игеит.
Ҵыԥх ҽаҩраҭагалан иҷкәын Сасҭангази иареи еицхырааны
идырхыз аҭәа ачандырқәа ирнырҵаанӡа аҭәа рамбақәа ргыланы
аҭәаҟәақәа реизакра ишаҿыз ауп, ус иаалырҟьаны изцәырҵыз
ахьаа убриижьҭеи даргәамҵуа ианалага. Иахьа акәымхаргьы
уаҵәы сышԥеиӷьымхари ҳәа дшааиуаз, аҵыхәтәан еиҳагьы
данарӷәӷәа, игәы азҩеит уаанӡатәи игәамч азыхынҳәра шьҭа
ишыуадаҩыз аҟара. Акәтаӷь рықәҵәраауа иааӡамҭа акәартан
цәқәа рыҩбагьы бжьаны сынтәа дрылацәаӷәарцгьы игәы
иҭан, имч имеижьакәа днанагар, аха ацәаӷәара шьҭа илшару
илымшару издыруамызт.
Сасҭангаз ашҭа иааҭаламҭаз иаб аӡахәаҭра дышҭаз ихәан­
гасҭа данахьыԥшы агәахәара инаҭеит, аха ганкахьалагьы,
игәамԥхацәакәа иара иахь ашацаҳәа иҿынеихеит. Убри
аамҭазҵәҟьа, Уардахани Ҟәылимхани агәабанақьқәеи ахыза­
қәеи амра иарҭарц идәылганы абарҵаҿы ацәҵара иналагеит.
Зегьы ааганы абаркьылаҿ ианхыршь ашьҭахь, Уардахан
агәабанақьқәа лаба хәыҷык ала абақ-абақҳәа асра лҽыназылкит,
аха убри аамҭазы, лхы амра ацара анықәшы, иџьашьаны лыбжьы
налыргеит.
– Унан, џьбеит, кәыркәамза ҳааҭагылазшәа, иахьак зынӡа
иканарццеиӡеит! Уажәааны асҵәҟьа збахьада, џьым, џьым!
116

– Быҷкәын имацара дааит, цхыраара ҳәа иааигаз уаҩ
дызбом, – лҳәеит Ҟәылимхан, лашьа ашҭа иҭаламҭаз, лан илҳәаз
даҽакахьы инахылган.
– Аӡәгьы димоузар акәхап, – иахьагьы ҟаҵа рымамкәа
иахьаанхаз гәынганы аҭак ныҟалҵеит Уардахан.
Сасҭангаз иани иаҳәшьеи еибырҳәоз иаҳауамызт аҟнытә,
знык дара рахь дахьынхьаԥшыз азырханы, дышиашаз агәа­
раанда днадгылт, аха иаб ашьаҟьар амыршәшәара дахьа­
ҿызынтәи макьана дизгәамҭацызт.
– Мшәан, узҿу закәи?! Ахәылԥазшәа сара сҭалоит ҳәа
уасымҳәази, иааучҳарауаз! – иҳәан Сасҭангаз, иаб ибжьы
наиқәиргеит дизхьамԥшуашәа аниба.
– Џьым, уаб иахьа изааз сыздыруам, шьыжьаахыс
амыртәага иӷраланы дыҟоуп. Убриаҟара иасҳәеит, аха иуҳәо
заҳауада, сҳәатәы хамҵакәа дызҿқәоу убоит. Уаха акы сыхьуеит
иҳәааитеи, сахьтәоу сгылозар ибап. Мыдгәа иҭаацәа алада
иҳәар, аҩада иҩуан, аҩада иҳәар, алада иҩуан ҳәа, ус сҳәеит
ҳәа, сҳәатәы анбахеиҵалоз, – лҳәеит Уардахан, лхаҵа аҵәы
илхуа. – Ажанаа иикыз икит ҳәа, асҵәҟьа убахьоума, џьбеит!
– Аашьареи ацәардаӷәи еишьцәоуп рҳәоит… Дад, уан
дсыхӡыӡаауеит, умбо, дсыцәшәаны дыԥсуеит, ус лхы акалакәытра
мсааит. Уштәоу кыр уоуазар, агәылацәа абысҭа аныкнырхуа
зҽақәзыршәало Кәыткәыт имоуази, – ацәажәабжьқәа илымҳа
ианааҭас, ишьҭахьҟа дынхьаҳәны лафла даацәажәеит Џьармаҭ.
– Амшага дуӡӡа каии ианцо аиара угәы излаури, иараби!
– Иа Анцәа уаа, уаб ихшыҩ зынӡа ишҭыкәкәаз! Кәыт­
кәыт иаҟара улшозҭгьы, уртәаны умаҵ зуазма. Макьана
жәлацк каҳаршәхьазар умбо, абар, иахьагьы мышкы ҳәа
ицеит. Акәыкәугьы шәара ишәзыԥшны есымша шәызҿнаҭуа
џьышәшьома, – аҵыхәтәан алаҵара иахьахьымӡацыз атәгьы
наԥылшьит Уардахан.
– Дад, уахьцаз уаҩ думоуи? – иҳәеит Џьармаҭ, иԥҳәыс
днеихаршҭны, нас иҷкәын днаиазҵааит.
– Зегьы рҳәысҭақәа ирҭаланы ацәаӷәара иаҿуп, аха ҳгәыла
ҷкәын Адлыхә иахьа илаҵаны далгоит, уаҵәы шьыжьшаанӡа
сузнеиуеит ҳәа сиргәыӷит, – иахьатәи амшгьы ҟаҵа имамкәа
дахьаанхаз гәынго аҭак ныҟаиҵеит Сасҭангаз.
117

– Ее, гьидихеит, аӡәы иуааҳәара ҳанбаҳәахьаз, аха
уанақәшәалак иҟауҵари! – дызҿыз даҟәыҵны арахь иҿаахамҭаз
гоу-гоу даацәажәеит Џьармаҭ.
– Мшәан, макьана алаҵара иахымԥац, иахьа ҳманшәа­
ламхазаргьы, уаҵәы ҳахьӡап! Амхы ҳзыламҵакәа иаанхар ҳәа
шәшәома?! – иҳәеит Сасҭангаз.
Џьармаҭ инхара аҟынтәи уахьынаԥшуаз ладагьы ҩадагьы
ибзиан иубарҭан, макьанагьы ауаҩы ишьапы ахьымнаӡацыз,
ахааназгьы днеираны дахьыҟамыз ацаҟьа ҭакнаҳақәеи ахра
ҿҟьарақәеи рыԥшӡара еижьагаха убла хызкуаз. Ԥанаҩ ашьхақәа
ирыцырҟьоушәа, ааигәа иҟаз ашьха ԥшӡа Сасҭангаз дхаланы
заҟантәы амшын дхыԥшылахьази, заҟантәгьы уаҟа ахәыцра
рацәа изнырҵысхьазгьы зны-зынла иааигәалаиршәалон.
Иара абыржәгьы еилкаашьак изамҭацызт, уи ашьха аҟынтәи
дхаланы данԥшуаз, амшын хыҵны иаауазшәа агәы ажәҩан ахь
ишьҭыҵны изибоз, аха агаҿахь данкылсуаз – илаҟәны изыҟалоз.
Ихәыҷрашықәсқәа инаркны иҽимаздахьаз ахәыцрақәа иара
уажәыгьы, ашьха дгьыл амаӡақәа реилкаара макьанагьы игәы
иҭыхон. Аха урҭқәа аҽакы еиԥшымызт, аԥсҭазаара иацыз
ауадаҩрақәа ахьибоз, уи ауаатәыҩса рыҽзызҭамгӡоз дунеин,
рҽыззаларымгӡашаз даҽа ԥсҭазааран.
Џьармаҭ, ишиҟазшьаз еиԥш, еснагь ихшара ирабжьеигон
аԥсуа изы Аԥсуара аныҟәгара еиҳаз даҽа уск шыҟамыз. Ауаҩы
даниуа идоуҳамчны ициуа Аԥсуара шакәу афырхаҵара зхылҵуа,
ауаҩра, аламыс уҳәа аԥсуаа ирыцшаз аҵас бзиақәа рныҟәгара
анрылша, усҟан ахаангьы иӡраны ишыҟамыз. Сасҭангаз
даныхәыҷыз инаркны абасала иаб иҵиҳәалоз гәыла-ԥсыла
идикылахьан, ихәыцрақәа арҿыхартә дҟанаҵахьан. Хырҳагара
злаз убарҭ аҟазшьа ҷыдақәа Џьармаҭ иԥеиҳаб идибалоижьҭеи
акрааҵуан, аха макьаназ аццакцәара шииааиуаз ахьибоз
аҟнытә, игәы аартны димацәажәацызт. Амала, лассы-лассы
иажәа иналаҵашәа иҳәалон, агәыҩбара зцу иарбанзаалакгьы
аԥхьа абырцкал икылымхыкәа агәрагара анауҭа, ихҭархаганы
ишузыҟалоз. Ашәиԥхьыӡ згымхаша аибашьрақәа заҟаҩы
ахәлаӡхьаз, макьанагьы заҟаҩы аҿынҵәараны иҟаз здырхуадаз,
аха абарҭқәа иԥа иахь макьана иҿыҵимыршәацызт, уи ацәыргара
игәгьы амыҳәацызт. Ажәлар ираҭәашьаз анхареи анҵыреи
118

анаҩсангьы, аибашьрақәагьы ҳазшаз ирыцишазшәа акәын
бџьарла рхы еиқәырхо ишааиуаз. Убасала иахьынӡамҩасраны
иҟаз, зыхшыҩ кыр еилнацоз аҟәыӷацәагьы ирыздыруамызт,
унразҵааргьы, аԥсуа ус анцәа иаҭәеишьеит ҳәа науаҭаркуан.
Ҵабыргны, абџьар ныҟәзымгоз дхаҵоуп ҳәа дрымшьартә аҟынӡа
инеихьан, насгьы убри аамҭазы уи убриаҟара иҽырбагахахьан,
бџьарк зыҟәнымыз аҭыԥҳацәа рҿаԥхьа дызцәырымҵыртә
иԥхаршьо аҟынӡа.
Џьармаҭгьы абџьар дшаҵаз мацара илҭакәкәа ицахьан акыр
шықәсқәа, изгәамҭаӡакәа имҩасит аџьабаа рацәа зықәирӡхьаз
ихаҵарақәа раамҭа. Ишыҟауҵалац, унаҳаԥызаны уҿынаха ҳәа,
шьҭа уаҳа аӡәы изҿиҭрангьы дыҟамызт. Абри дазхәыццыԥхьаӡа
игәырҩацәгьаха ихигон, аха агәы мыжда ажәуам ҳәа,
макьанагьы акы илшақәарашәа ихы ибон. Адамра хьшәашәа
аҭаиара макьана иҭахгәышьамызт, уи дагьазхәыцуамызт,
иҭа­­хымызт, аха аԥсцәаҳа илаԥш дшыҵашәахьаз аҟарагьы
цәалашәарақәак иоухьан. Ихәра ахьаақәа ракәмызҭгьы иҵегьы
шниҵуаз агәрагара иман, аха уажәы цасҳәан ҳәа хазы аҷаҷа
хьаагьы дыхҭанакит. Егьаумҳәан, асҟак ахьҭеи аҵааи зфахьаз
ауаҩы, абжеиҳан адгьыл аӡа ақәиара зхызгахьаз иахьанӡагьы
бзиа дааиуан. Заҟа иҭахыз уаҳа еибашьрак ҟамлакәа, аԥсҭазаара
бзиа зегьы ирыманы, аказы рхы иацәымшәо, рыхшара
рыбзиарақәагьы ԥыҭк баны имҩасырц. Аха уи ҳазшаз иуциҳәар
акәын, усеиԥш уара иуҭаххеит ҳәа изыҟалозма.
Уардахан лыԥҳацәа лыцырхырааны, акрыфаншьҭахь рҽа­
неилдыргоз аламҭалаз аилахәларагьы аҽаазнакит. Џьармаҭ
акыргьы ичҳаит, ашьҭахь дҩагыланы ицәардаӷәы днықәиашәа,
ибӷа аҭӡы инадҵашәа дынкыдтәалеит. Убри аамҭазы Сасҭангаз,
игәҿыӷьра алаихигаразы, иацуха ааҷа рахәыцла зыӡахра
далагаз аӷәра ҿыц наидигалан, аҟәына ԥшӡақәа ахьақәиргылаша
гәаҭо, сқам лаҟәык днықәтәеит. Џьармаҭ илаԥш ихмырԥаӡо
иҽыззикыз дазыԥшуан, аха уажәы ихәыцрақәа ахьыҟаз, иахьа
ашьыбжьышьҭахь иааз арԥыс, рыҩныҟа дымҩахымҵкәа,
иԥеи иареи еидхаланы еибырҳәоз ахь акәын. Убри абыржәы
еиликаарц аниҭахха, ацәажәара ахы алеикит абасеиԥш:
– Дад, ӷәрамзар иҳамои, иазууеи узҿу?
119

– Имыцхәхар ҳәа ушәома, иҟаҵаны иҟазааит, егьараангьы
иаҳҭаххап, – иҳәеит Сасҭангаз, дызҿыз даҟәымҵкәа. – Сҽы
хазына ари аҩыза аӷәра аума иақәнаго. Лӡааҟа санцоз амҩан
исцәыргарцгьы иақәыркын, аха аӡәы игәаӷьны дахьнақәтәаз,
акы инамырҟаҵакәа, иџьгәырџьгәыл хжәаны дканажьит.
– Ишԥоуҳәеи, дад, усеиԥшгьы уақәшәазма?! – иҳәан
Џьармаҭ, иџьашьаны дҵааит.
– Ԥсырӡхатәи аамсҭак имҩаԥгаҩцәа ицны дысԥымлеи,
аха сахьатәиз анеиликаа дацәыԥхашьазар акәхап, ашьҭахь
дахьхәны сҽы ирхынҳәит, – усҟан ишеиҿаххыз атәы мҳәакәа
аҭак ныҟаиҵеит.
– Амыркыц иаҩызоу аҽы ццышә иаҵамшьыцуа дарбану?!
Уажәы аҽӷьычцәагьы рацәаҩуп, цқьа улаԥш ахыз, дад!
– Сҽы ргар аҵкыс, сара сыргар еиӷьми…
– Ҳаи, дадхеит, аҳаиуан аума ухы заҩухуа! – иҳәан
Џьармаҭ, иҷкәын инеиҿархьны, нас арахәқәа рзы игәиҽанҵо
иҽынахганы днаиабжьеит. – Уажәааны арахә ӷааихоит,
ршьамхгьы кәадахоит. Заанаҵ иԥасалха иҟало аҳаскьын ҿа
иажьаны, Кәаташь иӡлагара аган ахь иамгааит. Убра ааигәа
аӡбаара бааԥсы шамоу умдыруеи, аҭлаҩа илахар ҟалоит,
есыуаха угәуҽаныз… Уаха зегьы хынҳәыма, дад?
– Ааи, рызегьы ажәгәара иҭацаланы иҭаскхьеит.
– Ех, сабиц, арахәқәаҵәҟьа сызрышьҭамԥшуа аҩны
сышԥаҩнахеи, иараби! Ее, гьиди, анцәа иузааиго зегьы «ааи»
ҳәа ахуҳәаалароуп! – иҳәан Џьармаҭ, ихы ицәымыӷханы, нас
игәы дынҭақәыԥсычҳаит.
– Уара мыжда, абри уара есымша ухәыҷу џьушьоума,
ушажәыз уажәыгьы иузеилымкааӡаци?! – лхаҵа ииҳәаз ллымҳа
ишааҭасҵәҟьа, акҿаҩра аилыргара дахьаҿызынтәи лыбжьы
налыргеит Уардахан.
– Ибыхшаз рыбзиарак збар сҭахгәышьами, аха
сахьымӡарашәа збоит, – иҳәан Џьармаҭ, иԥҳәыс лафны ихыл­
ҳәааз иара аиашахь икылганы ихы аагәнигеит.
– Жәиԥшь шықәса сырԥшны санумаз ианаамҭаз
иугәаӷьызҭгьы, рыбзиара уахьымӡарыз. Шьҭа иуҭаххеит, аха
иааг, меҳуп узыхьӡаз, – еиҭах аҵәы наилалхит лхаҵа.
120

– Џьым, бхы иҭаз ахәыҷгьы ҭыкәкәазар… Бызлатәоу
быхшара баарцәыԥхашьа, кыр бзеилкааӡозар, – ихылҳәааз
ахгәаарада иаргьы аҽԥныҳәа налиҭеит.
Сасҭангаз иани иаби ас анеибырҳәа аамҭазы аҟаԥыҳәа
Қьызбан дааигәалашәеит, аха лхы-лҵыхәа цәырганы иҭаацәа
рҿы макьана имҳәацызт, аҳәара ахәҭангьы иԥхьаӡомызт.
– Ибҳәаз иашагәышьоуп, – иԥҳәыс иаҽԥнылҳәаз аҵыхә­
тәан дазыразхеит Џьармаҭ. – Избанзар, аҭаацәа раԥҵара
ианаамҭоу уанахьымӡа, нас акыр иуадаҩхоит... Абри, уан
ианцәырылгах, иҟоу уасҳәап, дад. Аамҭа агьаргьаласа иануп
рҳәоит, зны-зынла иҭынчроушәа ишааиуа, нас цәгьамыждарыла
иааикәашәахуеит.
– Мшәан, аамҭа еицәазтәуа ауаа рхаҭақәа ракәӡами?
Ибзиартәыр, иннырхап, еицәартәыр, ихырҵәаганы ирзыҟалап,
аха уажә ҳара ҳазҭагылоу аицәатәра акәушәа збоит, саб! –
рҭагылазаашьа игәы ацәкаҳаны даацәажәеит Сасҭангаз.
– Дад, ишԥауасҳәари, макьана иузымдыруа рацәоуп,
аӡеибафара иаҩызоу аԥсҭазаара цқьа уаламԥшыц. Зегь раԥ­
хьаӡагьы идырны иумазароуп ажәлар ҿаҳәаны измоу амч
еиқәаҵәақәа макьанагьы ишырацәоу. Аԥхьа идыртәуп убри
ишаиааитәу…
Аби аԥеи аицәажәара иаҿнаҵы, Уардахан лыԥҳацәеи лареи
рҽеилдырган, нас аҭӡы икыдгылаз асқам иқәтәаны ирзыӡырҩуа,
калаҭла иааганы ирымҵадыргылаз аласа ахахара иналагеит.
Ардашьынгьы рыцгәы хәбаба игәыдырҟәыҟәланы, убри аамҭаз
иаб ишьапахьшәа ацәардаӷәы дықәтәаны алахәмарра даҿын.
Заҟантә иарҳәахьази ацгәы умклан, уахынла иуцшьҭоумҵалан,
аӡ уркуеит, иабо зегьы афоит, аԥсыԥ уҿалоит ҳәа, аха рҳәатәы
заҳауада. Аԥстәгьы иамдыруеи бзиа избо, ахәда аӷәырӷәыр ҭга
иааины ишьамхы инықәтәон, данышьҭалалак ахала инеины
ихыза инцәыҵалон. Акранырфозгьы иара заҵәык иакәын
изыдкьилоз, алахәмарра далагаргьы, анакьаҭа азыҟалон.
Сасҭангаз ибон иаб иҳәатәы дшалымгацыз. Уи, агәаӷьра
зҭахыз акы акәызшәа, ацәыргара дахымццакуашәа дшыҟаз,
ашьҭахь ибжьы нарганы иажәа инациҵеит.
– Атәымуаҩ иаҵкыс уара утәы данузыцәгьаха, иараҟара
агәнаҳара зцу аҽак ыҟамзар ҟалап, дад. Ԥсаҭа шкәакәа саб
121

акырынтә иҳәоны исаҳахьан, Аԥсны аҳ Феодоси Алашә
иаҳәшьа Гәырандухәҭ агәырџьқәа раҳра иахагылаз аԥхьаӡатәи
ԥҳәысын ҳәа. Ашьҭахь, лхатәгәаԥхарала аҳра зылҭаз лԥа Баграт
III даалаган, агәырџь жәларшьҭрақәак неидҵаны ақырҭуа аҳра
ҳәа иаԥиҵеит...
Џьармаҭ ицәажәара нкыланы ҿымҭрак иҽанеиҭа, Сасҭангаз
шьҭа уи аҵыхәтәанӡа иирҳәаразы днаиазҵааит.
– Саб, ацәажәара узаҟәыҵи? Баграт иҭыӡшәа анцәыругах,
убри зхуҳәааз шьҭа аҵыхәтәанӡа исаҳар сҭахуп.
– Уи усҟак аилкаара уҭахызар иуасымҳәои, дад… Изхыс­
ҳәаауа, Баграт ашьҭахь даалаган, ианшьа Феодоси иаҳра
даԥырцаны иара днахагылан, Қырҭтәылатәи аҳра ҳәа иаԥиҵаз
Аԥсны аҳра иалеиҵеит. Аҵыхәтәан ихы иазиҳәеит Аԥсни
Қырҭтәылеи раҳ ҳәагьы. Убринахыс ауп агәырџь жәларшьҭрақәа
ҳәа иҟалаз иҳаиканны гәаӷшақә ҳҟарҵо ианалага. Уижьҭеи
оумаӡа ҵуеит, аха иахьагьы ҳадгьыл ишаҩаӡац иаҩаӡоит.
Аҵыхәтәан урҭ раҵкыс еицәаны иаҳзыҟалеит ҳабашьра зҽа­
зызкыз алаз хылҵшьҭра Ададианқәа.
– Абысҟак аҭоурых ануҵоз, аҩышьагьы уҵар акәын, саб, –
иажәа алаф еиԥшытәшәа, иаб дызлацәажәоз ашьҭахь даҽакахьы
инахигеит Сасҭангаз.
– Ианаамҭаз исзымҵеит умбо, дад, – убри игха дуны ихы
днахашшааит Џьармаҭ. – Аибашьрақәа сырхашәаланы аҵаха
аамҭагьы абаҟаз. Аҩышьа здыруаз аԥсуаа маҷҩын усҟан, аха
атәым бызшәала ицәажәоз рацәаҩын. Сабду Ерысҭоу иҳәоны
изласаҳахьаз ала, ианду лан доурымын, Галориа лыхьӡын, аха
аԥсуаа данырҭацаха Анҭика ҳәа лыхьӡ ршьеит. Дук мырҵыкәа
ԥсышәала аҿҿаҳәа ацәажәашьагьы лҵазаап лара, ацәгьеи
абзиеи ахьыҟаз ҳаҭыргьы лықәын… Дад, усҟан ирацәаҩын
аԥсуа ҭыԥҳацәа ԥҳәысс изгахьаз аурымқәа, дара ртәқәа змаз
аԥсуаагьы маҷҩымызт. Ус-ус ишааиуаз, аурымқәа аӡы иқә­
наӡәӡәаазшәа инаҳԥырӡаа ицеит, аҵыхәтәан дареи ҳареи
зынӡа ҳаицәыӡит. Урҭ рхаҭыԥан, уажәы ҳауахара иашьҭоушәа
ҳзырбо алаз хылҵшьҭрақәа ҳаазқәылаз рбызшәа шьҭаҳхуа
ҳалагеит. Урҭгьы рҭыԥҳацәа шааго еиԥш, ҳара ҳтәқәагьы дара
иргоит, еиҳараӡакгьы Егырԥсҭа инхо аԥсуааи дареи еиуацәахаз
рацәаҩхеит.
122

– Мшәан, нас, абысҟак ҳшеизааигәоу аума, цәгьасы ҳҟа­
ҵаны ҳадгьыл ҳамакра ишашьҭалаз? – иаб иажәа днаԥыҩлеит
Сасҭангаз.
– Ианакәзаалакгьы аҳра аԥсыцәгьарагьы ацуп, дад, –
иажәа аҵакы ԥсахны уи аҭакҟаҵара иҽыназикит Џьармаҭ.
– Аиаша ҳҳәозар, иара ҳара ҳтәқәагьы Гыртәыла амбатә
иаладырԥшхьеит. Аԥсны аҳ Гьаргь Адуӡӡа ҳәа изышьҭаз иакә­
зар, 930-тәи ашықәсқәа рзы Қарҭ импыҵахаланы иԥеиҳаб
Константин аҳс дахаиргылт, аха агәырџьқәа раамсҭацәа
гьангьашрыла ирыҵаланы ацәгьа рыбжьҳәо мацара, аҵыхәтәан
аби аԥеи реиҿажьра рылдыршеит.
– Ишԥа уи?
– Изласаҳахьоу ала, усҟан аби аԥеи акыр еидыслақәеит, аха
Гьаргь иуа дыҟазма, ииулакгьы иҷкәын диԥыригеит. Агәырџьқәа
ӷәыӷуазаарын, ацәгьа зыбжьырҳәаз еибарԥсыр, нас рхала рхы
иахаанхап ҳәа. Аха Гьаргь ҩаԥхьа Қарҭли инеира аныҟала,
Кахьеҭиагьы импыҵеихаларц, аҩбатәи иҷкәын Леон III ар ду
наиҭаны дишьҭызаап. Изларҳәоз ала, Кахьеҭиа адгьыл цәгьала
дазныҟәазаап, мцала ибылны дахысзаап.
– Мшәан, убри Леон ҳәа узҿу Мықәтәи ауахәама зыргылаз
иакәӡами? – иаб ицәажәара азҵаара наҿаиргылт Сасҭангаз.
– Ааи, уи иоуп изыргылаз, – иааирҵабыргит Џьармаҭ. –
Леон, иаб иеиԥшҵәҟьа иаргьы, Анцәа ихаҵара иԥшьоу усны
дахәаԥшуан, убри азоуп ауахәама уаҟа иргыларц зиҭаххазгьы.
Џьармаҭ иажәа анагӡаха иаӡаанӡа, ус ахәызхәызҳәа
аимҳәара дыхҭанакит, илаӷырӡқәа аанагартә аҟынӡагьы
даргәамҵит. Иԥсы игәы икылхо, убри аамҭаз иԥсеивгарагьы
акырӡа иааицәыцәгьахеит. Дырҩегьых иажәа иациҵарц
шиҭахыз убаратәы ажәақәакгьы иҳәеит, аха ҩаԥхьа ацәажәара
ицәыцәгьахеит. Ашьҭахь, ииулакгьы иԥсы ааивыганы, нас иажәа
еиҭанациҵеит.
– Дад, ашықәсқәа еишьҭала ишцоз, ус Гьаргь Дадиани
ҳәа аӡәы дмыждаха даныҩагыла, Ԥсырӡха аахыс адгьылқәа
Гыртәыла иаҳра иадигәаларц иҽазикзаап, – игәы дынҭахәыцааҭахәыцуа акәын дышцәажәоз Џьармаҭ. – Ачачбақәа ани руа
иҟазма, иаразнак асаҭыхла Ададианқәа ирҿагылт, уи аҵыхәала
123

уаанӡагьы акырынтә еидыслақәахьан. Ашьҭахь, 1414 шықә­сазы
Дадын Чачба аҵыхәтәан иҟаиҵаз аҿагылара ашьа иуразы,
Мамиа II Дадиани ир иманы Аԥсны дақәлеит, аха акгьы илым­
шакәа даҵахеит, ихаҭагьы убасҟан дҭахеит. Убри аибашьра саб
Ҭагәыџьгьы далахәын, дад... Ададианқәа ҳадгьылқәа ҳцәыргарц
иахьашьҭоу аҵыхәала, Ачачбақәеи дареи иахьа уажәраанӡагьы
ирзеимакыроу убри ауп, дад.
Џьармаҭ иажәа ааникылан, нас иҩнапыкгьы ихы инаҵа­
ҵашәа, иҽеиҵыхны днықәиеит. Иаҩсхьаз аамҭақәа рахь
ихәыцрақәа аниаига, ихигақәахьаз аибашьра ашыҩкра деиҭа­
лаԥш­уазшәа ибла иаахгылеит. Егьа ихигахьазаргьы хьаас
иҟамҵакәа, ахацәа шәеиха ҳәа аарҳәацыԥхьаӡа иабџьар аашь­
ҭыхны иҿынеихон. Уажәы иҩны дындәылҵны шьҭа џьаргьы
дызцом, уижьҭеи Уардахангьы лгәы аԥсы ашьаны дыҟан.
– Дад, ари аҭоурых аиҭаҳәара акырӡа аҭахуп, исзымҳәаз
еиҳагьы еиҳауп, – иҳәеит Џьармаҭ, ҽырҵысы имамкәа дышиаз.
Нас иварахь дааҳәны днықәиан, иҭаацәа дрылаԥшуа иажәа
инациҵеит. – Дадианааи Ачачбақәеи рыбжьара аибашьра
иахьагьы иаанкылам. Аӡы иаго ҳәҳәабжьы иаҳауам ҳәа, макьа­
нагьы заҟантә еидыслараны иҟоу аҩсҭаагьы издыруам. Ауаҩы
иԥсымҭаз ауп иуасиаҭ аниҳәо, саргьы есымша сыҟоума, абри
удыруаз, дад.
– Ҳаи, абааԥсы, аԥсхых даҳзықәушәа, ицәажәашьои, уара,
абри ауаҩ! О уара, шәанаџьалбеит, дааҟәымҵӡакәа сыԥсуеит,
сыԥсуеит ҳәа шҳаиҳәоз мацара ҳгәы аакыдихит, арахь дым­
ԥсыцкәа дааиуеит! Ахәыҷқәа урылатәаны есымша абас ахьуҳәо
ҵасума, абри уҳәонаҵы уаԥхьа аӡә ҳаԥсыргьы ҟалоит!.. Уара
мыжда, уанцәажәо хәыҷык уаахәыцны уцәажәала! – еиҭах
даагәрымит Уардахан.
– Змоурыхә мыӡша, ари шәан макьана слымазарц
лҭахызаап, аха ҵыԥх ҳгәыла Кәатышә инапы данкны дызгаз
уажәы саргьы дсаҩаӡошәа збоит, – ҽраԥшь ччашьала дааччаны
еиҭах ихы лафк нахиҳәааит Џьармаҭ.
– Иабихәац, уаазқәылаз Кәатышә дуҿаханы уҟоуп,
иуҿазыршәозеи иԥсхьоу ихьӡ? Иаууеи, убри акы уиднацалазшәа
збоит! – абас ихы иахьазиҳәалоз лгәы лнархьуан Уардахан.
124

Ажәеи ажәеи неихҳәаало аицәажәара ишаҿыз, ус агәашә
аҟынтәи ԥҳәыск лҿыҭбжьы аагеит. Убри аамҭазы алақәагьы аақсаақ дырган, еибарҭрысны уахь рҿынархеит.
– Уардахан! Уа Уардахан! Аӡәы арахь шәаадәылҵишь,
иҟалозар! Алақәа сырҿашәымҵан… Уа Уардахан!.. Шәышь­
ҭалахьоума, бара?.. Шәаа­рымҵәааит, аиеи, шәара шәзы Алышь­
кьантыр дыӡма! Аларқача шәыхьааит, иахьа сыжәбама!… Ҭиҭ
сҳәеит, иаарымҵәаша!.. Уа Уардахан!.. Шәанаџьалбеит, ажәҩан аҵа
еималаанӡа шәагьынбашьҭалеи!.. Уа Уардахан!.. Уардахана-а-а!
Уардахын аҿыҭбжьы шлаҳазҵәҟьа дындәылҵын, алақәа
дрықәцәҟьо агәашә ахь лҿыналхеит. Ус, дук мырҵыкәа, ргәыла­
ԥҳәыс Қымсеи лареи еицәажәо иааҩналеит. Убри аамҭазҵәҟьа
Џьармаҭ ишьапқәа нылбаарҳәҳәаны дынхықәтәалан, иаԥхьа
икаԥсаз иеимаа ҵарԥалақәа наишьхаиркьакьеит.
– Џьармаҭ, умгылан, умгыл… Сара сзы угылома…Угыларгьы
акыр исыхәома, уа уиаз, – лҳәеит Қымса, нас ларгьы сқамк
ахыԥҳәа днықәтәеит, аԥшәмацәа бтәа ҳәа аҳәаха рамраӡакәа.
– Агәылаҳәсақәа иаарылҟьо Қымса бзиа, ахаҵгылара
баԥсамкәа быҟоума… Сеизҟьа сшықәиоу ԥҳәыск баасхагылар
хьымӡӷуп сара сзы… Уи бзиоуп, аха бзыргәамҵзеи, ахәлара
бҽалак баҳзаартә? – џьара акы даҳәаркьирц дшааз шидыр­
уазгьы, ҽамыршьагала дҵааит Џьармаҭ.
– Иабихәац, аҳәса ҳус нҵәо анбоубахьаз?! – лхы дахаш­
шаауа ацәажәара лҽыназылкит Қымса. – Уԥҳәыс улазҵаар
иуалымҳәои аҭаацәа рныҟәгара заҟа аҭаху... Апырпыл џьыка хны
ишьҭысхит, аха иазууеи, аџьыкахыш сыцәмаҷхан, ацара алҟьо
иҟалеит…Хәыҷык аҟара уԥҳәыс илзыгәаӷьуазар ҳәа сашьҭа­
ланы сааит.
– Иараби, аџьыка бахылбаауама, илымазар ибаҩылхрым,
аха бымшәаӡакәа бхала акәара бызлаҭыси? Аҩны икажьу бхаҵа
Ҵықәа даабышьҭызҭгьы, ибызнеимгарыз, – аҵәы налылихит
Џьармаҭ.
– Ари блыгажә исеиҳәаз баҳау, бара? – илаҽԥниҳәаз дах­
гәаарызу, алаф ахҳәаатәызу лзымдыруа, аҵыхәтәан Уардахан
лахь лажәақәа налырхеит. – Аҭалусер сеимҳәеи, бара! Сзашь­
ҭои ҳәа аԥырсыкь ажәала дсацәажәоит акәымзар, схаҵа аԥҳәыс
ус дашьҭаланы дшымаауа изымдыруа иҳәо џьыбшьома!
125

Уи аамҭаз Џьармаҭ аџықәџықәҳәа дааччеит, аха нас уаҳа
акгьы мҳәакәа иҽааникылеит.
Ҵабыргны, Қымса илыцшаз агра ду камыжькәа лажәра
иҭалгаларц шьҭа рацәак лыгмызт. Аказы еиԥымҟьац дарбану,
акы еимызымдац гәылакгьы дҟамлацызт, аха Қымса илымаз
азынгьы, сзашьҭоузеи ҳәа, еснагь акы данамыҳәоз лхы лыхьуан.
Уи адагьы, уҳәан-сҳәан рацәаны илыршон, лара илыхҟьаны
еисхьаз агәылаҳәсақәагьы маҷҩымызт. Иахьагьы лыбз лҿы
илызҭаргыломызт, аха егьыс адунеи азна лгәы ҭбаан, аказы
уанлызнеигьы иуаҩылхуамызт, унатәаанӡагьы лчеиџьыка наум­
ҵа­лыргылон. Иахьцатәыз, иахьаатәыз дагмызт, ацәгьеи абзиеи
рҟны ахаангьы лхы дацәымаашьацызт, аха иазууеи, лыбз мыжда
лԥырхаган. Маӡак лзынкыломызт, џьара акы шаалаҳазҵәҟьа,
иҟалаз шәаҳама ҳәа, иаразнак агәылацәа днарылалон. Быбз ахы
шьшьаны бҿы иҭахааит ҳәа уи азын лхаҵа заҟа леиҳәахьази, аха
иуҭаху лаҳәала, ала аҵыхәа узыр­иашараҳа акы дазыриашомызт.
Убас, шықәсык зны, ахәаны инхоз ргәылак, фҩык ахшара
зыбжьагылаз Џьанаҟаии иԥшәма Бабалеи лыбз аҵыхәала
иааилыҵырц аԥсык аарыгхеит. Џьанаҟаи уеизгьы аамсҭацәа
рхьынҳалара бзиа ибон, шәизыԥши, иаҳаҭыр збақәо изакә
уаау ҳәа изырҳәаларц. Адуқәа-дуқәаҵәҟьа уеизгьы рааигәа
ддыргыломызт аҟнытә, днаишьҭаҳәакьуа дышицыз мацара,
ииулакгьы уасы дҟаиҵеит Ҳамыз иԥа Ҭаҟәеи ҳәа изкашәаз
аамс­ҭакьаҿк. Ихшара руаӡәык аӡы даниӡааирх нахыс,
ирыхәԥҳа­хаз Ҭаҟәеи есныҳәа ихәы даҵаланы дизцалон, ҿа­
маҿак шынҭеигалалак ӡысык надкыланы изигалон. Иара
Ҭаҟәеигьы иуахара зҭаххаз Џьанаҟаи иахь цара-аараха исны
дыҟан, днымҩахыҵцыԥхьаӡа агәылацәа наидгаланы ҭынха
дук иеиԥш диԥылон, шьтәак изымшьыкәангьы димышьҭыцызт.
Еицәнымхошәа ишыҟаз, ус мышцәгьак азы, Ҭаҟәеи дымҩасны
дышцоз дымҩахыҵзаап, аха Џьанаҟаи ирахә иманы ашьха
даныҟаз иақәшәазаап.
Қымса егьрааны дубаргьы уеизгьы есҽны дҳалеиуа
агәылацәа дрылымсыр лгәы иауазма, убри аҽны дзыхнеих дыр,
шьыжьшаанӡа Бабала лҿы днеизар, Џьанаҟаи дыҟамкәа Ҭаҟәеи
дкызза дшышьҭаз дааихагылт. Уиакәхеит, илбаз азхеит, лыҩны
днеиаанӡа абасгьы-абасгьы ҳәа амҩан џьара иахьаалҿыҵҟьаз,
126

дук мырҵыкәа аҳаблаҳәсақәа убри ада ҳәатәы рымамкәа
иаразнакала инарылаҩит. Иҽшьыгаха Бабала илхырҳәааз
ажәабжь аҳаблаҿгьы иаанымгылакәа, лан Ҭаџьгәагәа лҟынӡагьы
инаӡеит. Асеиԥш шаалаҳазҵәҟьа дкылҟьа дааит, ахьымӡӷ зхы
иазҭаз лыԥҳа хазына лхы лырԥыԥырц. Анышә ыҵзырчааша
сыԥҳа бзиахә, быблақәа ааҭыхны бнапы иабыркааит, абри
аҩыза ахьымӡӷфара бхы ишԥаҭәабшьеи ҳәа длыдыҳәҳәалт.
Ибыхшаз изакә хьӡузеи ирхыбҵаз, зегь ҳашԥабырԥхашьеи,
баасымсхааит лҳәан, аҵыхәтәан аҿаԥҳәагьы дналҿасит.
Зегьы рзы дҭаԥшагьарӡа иҟаз Бабала рыцҳа, лҽылшьыр,
лымала лҽылзымшьуа, исхырҳәааз мцуп лҳәаргьы аӡәы изхам­
ҵо, изакәызаалак акала хыриашашьак лымамкәа дааҭадыргылт.
Дук мырҵыкәа Џьанаҟаигьы дышьхыҵны дылбааит, аха
ааиха иамраӡакәа иаразнак иҭынхацәа наидтәалан, ацәгьа
иарҳәеит, дзырԥхашьаз иԥҳәыс лхәыҷқәа лымхны дзыԥсу рахь
дишьҭырц. Ари заҳаз сара соума иҳәан, иԥҳәыс дааимшьыр
ада ԥсыхәажәлагә имамкәа даақәгылт. Уара, издыруада, абра
акы ыҟамкәа аҭаацәа хыбгалар ахәыҷқәа рыцҳахоит рҳәан,
наҟ-ааҟгьы аҭынхацәа аднагалт, аха убасалагьы ԥсыхәак
анырзамҭа, Ҭаҟәеигьы ларгьы ирабжьыргеит аныхаҿы ицаны
аҩыџьагьы рхы дыриашарц. Убас иагьыҟарҵеит. Елыр-ныха
аҩыџьагьы намҵагыланы ибӷеит, ҳабжьара акы ыҟазар иаҳха­
рахааит, мамзар ахьымӡӷ ааҳадызгалаз ибз асаҵарел алҵуа,
изхарам ԥырхагас ирмоуа, изхароу дарыцқьааит ҳәа. Аныха
иацәымшәакәа аԥшьардиа ас рхы арҭазар, ирзырҳәаз мцхап
ҳәа Џьанаҟаи маҷк игәы аахьанарԥссеит, аха зегь акоуп
ауаа ирыларҵаз аҵыхәала џьара анеира ԥхеишьо далагеит.
Акы ахьырҳәаз акы ыҟамкәа иҟаларым ҳәа, ахьымӡӷ игәы
иахьынҭашәыз иҵааршәха иаанханы иҟан.
Бабала заманалаҵәҟьа илдыруан лцәа лхызхыз дызусҭаз,
уи азын ауаа дшырбоз лыхцәы лырԥыԥрын, аха усеиԥш аны­
ҟал­ҵагьы, еиҳагьы еицәалтәуан, избанзар, лхы ариашара
дашьҭалазшәа дҟанаҵон. Убри аҟнытә, дахьылҿамҳаша дашь­
ҭан еснагь.
Амитә иақәшәаз Џьанаҟаи убринахыс иуа иахь ацара
даҟәыҵит, зегь рыла игәы ицәыԥсит, шьҭа иҩныҟа днеиргьы
иҭахымызт. Убри инаҿаршәны Џьанаҟаи иԥҳәыс лхыбаара
127

ҵигазар акәхап, инеиԥынкыланы ашьха ацара даҟәыҵны дыҟан,
џьаранӡа дцаргьы, аухаҵәҟьа аҩныҟа дыхнымҳәыр иуамызт.
Қымса илдыруан абарҭқәа зегьы лара илыхҟьаз шакәыз, аха
џьеи илҳәарын ишылхараз, уимоу акы анылҭаххозгьы, еиҭахгьы
дыԥхамшьаӡакәа цасҳәан Бабала длызцалон. Уардахангьы
илымдыруази Қымса лыбз закәыз, аха убри аҭыӡшәа лҿы
иааҭыхны макьаназы џьарамзар-џьара илымҳәацызт.
– Ҳаи, анцәа биныҳәааит, сбыркьаҭеит! Бымшәан,
ишаасоулак ацынхәра сырхынҳәуеит!
– Иабихәац, ибмырхынҳәыргьы ҟалоит.
– Уардаханхеит, уи ҟалашьа амоума! Аџьыкеи ашы­
леи ԥсахны, нас иумырхынҳәыр ҵасым рҳәоит, рацәак
исыдмырхалакәа, хымԥада, ирласӡаны ибзаазгоит, – лҳәеит
Қымса, аџьыкахыш ахьлылҭаз деигәырӷьаҵәа.
Қымса даҽа маҷк даацәажәаны лыҩагыламҭаз, ус агәашә
шыҟаз еиҭах ҿыҭбыжьқәак аагеит.
– Аԥшәмацәа, шәыҟоума, аԥшәмацәа?!
– Қымса бымшьҭа бзиан, сасцәақәак ҳҭааит сгәахәуеит, –
иҳәан Џьармаҭ, нас иҷкәын ихы наиқәикит, – дад, ундәылҵи,
изқәыхәлаз џьоук ракәымкәа иҟам.
– Амла иакуа мҩасцәақәак ракәзаргьы ҟалоит, – иҳәан
Сасҭангаз, дындәылҵит.
– Абри аҩнаҭаҿы ахаҵа ҳәа ӡәыр дыҟоума? – агәашә
аҟынтәи ҩаԥхьа аӡәы ибжьы наиргеит.
– Ҳаи, ахаҵа дыҟамкәа иҳахьзеи! – иҳәеит Сасҭангаз,
иҩдәылҟьамҭазы иаргьы ибжьы нарганы.
Ҽыла иҟаз џьоукы агәашә ишадгылаз алашьцара ианалибаа,
нас алақәа дрыҵаҟьо дара рышҟа днаццакит.
– Уа хәлабзиақәа!.. Абраҟоума дахьынхо Чыргба Сасҭангаз?
– убри аамҭазы даҽаӡәы ибжьы наиргеит.
– Бзиа збаша, бзиала иаабалаша! Иашаны шәақәшәеит,
зыхьӡ шәҳәаз соуп, шәҿаԥхьа игылоу!.. Шәымҩахыҵ, шәанааих!
– иҳәан Сасҭангаз, агәашә дынҭыҵны днарҿагылт.
– Ааи, ҳамҩахыҵырц азоуп ҳзаазгьы, аха шәызусҭцәада
ҳәагьы уҳазҵаауам, Сасҭангаз! – иҳәеит руаӡәык данааҽыжәҵ,
нас егьырҭгьы ахьышәҭсышәҭҳәа иҩҽыжәҵны аԥшәма аԥсшәа
иаҳәо, рнапқәа наимырхит.
128

– Ҳара ҳуздыруам, аха ҳара уара уаҳдырхьеит! – даҽаӡәгьы
абас ааиҳәеит.
– Макьана аԥсыуак узусҭада ҳәа сасык димазҵаац, шәыххь
згеит! Аҩныҟа шәымҩахыҵ, нас уаҟа ҭынч ҳаибадырлап! – аҭак
ныҟаиҵеит Сасҭангаз.
– Ҳарҭ еицу аишьцәа иаҳҭаххеит ҳаҳәшьазаҵә деиқәзыр­
хаз ауаҩы ҳнеиҿаԥшны ҳаибадырырц, уи азоуп хықәкыла
ҳзаазгьы! – иҳәеит руаӡәык.
– Ааи, ҳаҳәшьа дзыхьчаз даҳдыруазарц ҳааит! – иҳәеит
даҽаӡәгьы.
Убри аамҭаз Сасҭангаз гәахәарак дааимнадеит, ирҭааз
зусҭцәаз шеиликаазҵәҟьа. Адауаԥшьқәа реиԥш еиҟарахәҵәаӡа
еицыз аишьцәа драԥгыла аҩны ианааҩнала, убри аамҭазы
Џьармаҭ ихьаақәа нихыԥсаазшәа ашырҳәа дҩагылан, аԥсшәа
раҳәо рнапқәа нарымихит. Ахаан иимбацыз рԥарцәақәак
шракәыз аниба, иҷкәын иҩызцәақәак ракәхап ҳәагьы ааигәахәт
аҵыхәтәан. Ирҟәынҳәалаз асақәа нарымӷыҵхны џьарак инеи­
кәа­дыргылан, рыбӷаӡара ҭӷәыцәаақәа еихатыруа, роура, рыҭ­
баара уааҵашьыцыртә, Нарҭаа ирашьцәазшәа рҭеиҭԥш ҭоу­
ӷанқәа еиқәыџьбараха ианааибартәақәа, Џьармаҭ урҭ гәахәас
иҟаҵаны днаразҵааит.
– Дад, шәысзымдырит, шәызусҭцәада? Избақәахьоу шәреи­
уам, шәабанӡатәиқәоу?
– Аиҳаб ду, уххь згеит, ҳара Кәаначхьыртәқәоуп! Даанӡа
умнеиааит, Мҳәызмаҭаа Соу иԥацәа ҳауп ҳара! – аҭак ныҟаи­
ҵеит аханӡа итәаз.
– Мҳәызмаҭаа Соу уҳәоу, дад? Ҳаи, шәыԥсынҵырқәа
духааит! Шәаби сареи ҳаибадырыртә лахьынҵас иҳамамызт,
аха иӡбахәқәа рҳәо акырынтә исаҳақәахьан... Дад, ҵаара
ԥхашьарам, шьҭа шәыхьӡқәа здырыр сҭахын?
– Уххь згеит, сара зегьы среиҳабуп, Есҭеман сыхьӡуп. Арҭ
сеиҵбацәа роуп. Ари исыватәоу Хьсырхәа иоуп, уи инаҩс итәоу
Задан ихьӡуп, нас Ҭаҭслан, егьи Кәамшьашь, – иашьцәа инацәа
нарықәкуа, рыхьӡқәа неиқәиԥхьаӡеит Есҭеман.
– Сгәанала, сыҷкәын иҩызцәақәак шәакәхап?
129

– Мап, уҷкәын иахьадагьы дҳамбац. Ҳаҳәшьазаҵә деиқә­
зырхаз ауаҩы ҭабуп ҳәа иаҳҳәарц, даҳдырырц азоуп ҳзаазгьы,
– аҭак ныҟаиҵеит Есҭеман.
– Ишԥа?! – иаҳаз ааџьеишьеит Џьармаҭ, аха нас иҵаашьа
иҽамарҩашьаны, уи аилкаара иҽазымкыкәа, иблақәа зҵаарала
ишҭәызгьы, илаԥш аишьцәа еиҭанархигеит.
Сасҭангаз асасцәа ааныжьны аҩны ашьҭахьҟала дахьын­
дәылҵыз, ԥыҭраамҭакгьы ихабар ыҟамызт. Идәылҵымҭаз иц­
дәыл­ҵыз Қымса длыхьӡаны илеиҳәеит, илымҩатәны ргәыла
Башькәыр абранӡа дизааирц адырра илҭаразы, деилахамзар,
лхаҵа Ҵықәагьы дырзаарц. Рацәак мырҵыкәа зегь раԥхьа
дкылҟьа дааит Башькәыр, аха асасцәа ихы дмырбакәа,
ааигәасигәа инхоз агәылацәа Лықмеи, Иаҭыри, Хьыӡгари
рҟынӡагьы днабжьҟьаны, нас даргьы иаргьы лассы иаарцазы
диҳәеит Сасҭангаз.
Агәылацәа аицхырааразы ируҭоз, иаразнак иаакылҟьеит
Сасҭангаз иззицҳаз зегьы. Ишааизҵәҟьа еицхырааны ир­шьыз
ацәҟата аиҿыхра иаҿнаҵы, Иаҭыри Хьыӡгари амца еиқәҵаны,
ақәаб дуқәа рырмазеира иаҿын. Убри аамҭаз хазы Уардахангьы
лыԥҳацәа лыцырхырааны, иԥхьарылахьаз акәытқәа шьны,
аӡыршы инҭшьуа рхәылхра рҽазыркхьан.
Ирласны идырхиаз ачеиџьыка, ашьҭахь сасгьы ԥшәымагьы
рнапқәа ӡык нархьыршаны аишәа инеицахатәеит. Ныҳәаҿақәак
ныркылахьан еиԥш, ус даакылсит Қымса лхаҵа Ҵықәагьы.
Арыжәтә анилслак аҭыӡшәаҟаҵара граны измаз агәыла иааира
Џьармаҭ рацәак игәамԥхеит, аха урыдымтәалан ҳәагьы
иаҳәашьа имамызт. Дшынатәазҵәҟьа, дымлаҟымлаҵәо дыҟаз­
шәа, ԥылгад дук наимҵеиҵан, акраамҭагьы иҟытбжьык ыҟамкәа
ҿамҟәаран дызҿыз.
Сасҭангаз Амзарантәи дхынҳәны данаауаз, ақәылаҩцәа
рҿагылара иара ибзоураны ишыҟалаз аишьцәа ианаацәырырга,
агәылацәа акыр иаарызџьашьарахеит.
– Сасҭангаз, ҳара уеилаҳкаахьеит, – аныҳәаҿа иалаг­
ӡаны иажәа анагӡара даҿын аишьцәа реиҳабы Есҭеман.
– Ақәылаҩцәа рымҩа акра раԥшьызгаз уара шуакәызгьы
аадырхьеит. Убасҟан уара уакәмызҭгьы, аишьцәа ҳаҟамзаара
130

иақәыршәаны имҵадырсыз ҳаҳәшьазаҵә иахьа лыӡырҭалыԥсырҭа ахьыҟалашаз здырхуадаз. Зегь зымчу Афы идыд­
мацәыс снықәуеит, иаҳзууз абзиара ду ахааназ ишаҳхамшҭуа,
иҳазшәарангьы ҳшыҟам... Аиаша уасҳәап, ҳангьы гәырҩа лы­
мамкәа деиқәурхеит.
Сасҭангаз иаразнак ихы дахыбаартә дҟанаҵеит аишьцәа
еицҿакны дахьдырҽхәоз, аха аҭак риҭо далагар, усҟан ихы
ӡыригозшәа дҟамларазы, цәгьагьы-бзиагьы ахымҳәаакәа ихы
ларҟәшәа дтәан.
– … Иааит аамҭа, ажәлар рлахьынҵа шыӡбатәу хадара
аҭара, – дызланагалацәаз аныҳәаҿа ахыркәшара иҽыназикит
Есҭеман. – Зхы иахнаԥаацәаз шьҭа идырдыртәуп ауаҩреи
ахәышҭаара аиқәырхареи еиҳау аҽак шыҟам. Ҳхыбаҩцәа,
шәыххь згеит, шәара шәыҟанаҵы ҳныхақәа рдоуҳа ҳацушәа
сгәы иабоит. Шәажәа ҟәыӷақәа ихшыҩрҵаганы ҳара ҳзы еснагь
имҩақәҵагоуп.
– Анагӡара уоуааит, дад! – иҳәеит Џьармаҭ, асас иажәа
анааникыла. – Даараӡа аҟәыш ажәала уцәажәеит. Ҵабыргны,
ажәлар рхатә усқәа дара ирыӡбозароуп, аха ахьыԥшы дры­
манаҵы акы изазкылсраны иҟам. Шьҭа ҳзықәгәыӷуа шәарҭ
аҿарацәа шәоуп. Ҳажәлар ирхыргахьоу шәгәаҿы иҟанаҵы,
аҳәоуеиқәшәарагьы шәыцнаҵы, ишәиааиуагьы дзыҟалом…
Абри жәдыруаз, дад.
– Џьармаҭ, ухаҵкы, ажәлар ирхыргахьоу азхәыцра
иаҟәыҵыр рфырхаҵара рылԥсаауеит. Усоуп ишеилыскааз, – урҭ
рцәажәара ихы налигалеит Иаҭыргьы.
– Ииашаны иазгәоуҭеит, дад!
Уардахан лыԥҳацәа аҩцара аҟынтәи уажәы-уажәы аҩы
еирыӡла иааганы ирзынаҳауа ирхагылан, уи аамҭазы рлымҳақәа
рызкыдҵа рцәажәарагьы иазыӡырҩуан. Изхатәаз аишәа еиҵҳәа
акы агымханда ҳәа, уахьгьы хазы рылаԥш ахын.
– Ус ҳнеилагәышьап иҟало ҳбаанӡа! – иҳәан Машьышь,
даақәыԥсычҳаит, уи азыӡырҩра уаҳа иҭахымкәа.
– Мап, Машьышь, иҟало ҳбаанӡа ҳәа аԥшра ҳҭагылазаашьа
арҽеиуа ҳәа иҟам! – игәы иамукәа ибжьы наиргеит Сасҭангаз.
– Уаргьы иумоуп амаҭацәа... Ҳазшаз илԥха рыцзааит, аха напы
131

хәымгак иампыҵашәар шуҭахым дыруп, егьырҭгьы рыхшара
убасҵәҟьоуп ишырбо. Зегь раԥхьаӡа иаҿагылатәуп даараӡа
иаҳԥырхагоу атәра аанкылара. Ҳажәлар змырӷьацо ауааҭицәа
ыҟанаҵы, ԥхьаҟа ҽеирак шәазымԥшын.
– Сасҭангаз агәеилца, иуҳәаз садгылаҩуп! – аишьцәа
рахьынтә ибжьы наиргеит Хьсырхәа. – Ахаҵа иаҭәам, иагьи­
наалом агәкаҳара аҽаҭара. Сасҭангаз ишиҳәаз еиԥш, ҳажәлар
зырӡуа атәра иаҿагылатәуп. Иазхоуп ҳцәа иҭаҳагӡахьоу атәам­
бара, шьҭа уи иучҳашагьы акы акәым.
Имшаӡоз аҵх дуӡӡа иалагӡаны ргәаанагарақәа акырқәа
еибырҳәеит, аԥхьаҟа иҟаҵатәны иҟоу ҳәа изызхәыцқәаз ра­
цәа­хеит. Абри шынеиҿарк-ааиҿаркуаз мацара, ачеиџьыка
ишахатәаз, ус иҟьаҟьаӡа иаадыршеит.
Асасцәа акрыфа-акрыжә, ргәазхара ицәажәаны рдәықә­
ламҭазы аԥшәмацәа рхьынҳалт. маҷк хыцәааны амҩа иқәларазы,
аха ирымукәа, ҳаҭырбарала иахьрыдыркылаз азы ҭабуп ҳәа
ахҳәааны ашҭа инҭыҵит. Рҿынахамҭаз аишьцәа еицҿакны
Сасҭангаз иҳәеит, иаарласны иаргьы сасра дрызнеирц.
Ҵабыргны, иаргьы уи цәгьа имбо дыҟеижьҭеи акрааҵуан, уахь
дызлацашаз аҽыҵга дшашьҭаз, иаалырҟьаны усеиԥш аманшәа­
лахара ахьизылԥхаз дагьааигәырӷьеит.
Асасцәа анынаскьарга ашьҭахьгьы агәылацәа рыҩныҟақәа
рахь ацашьа иақәымшәо, ихылдаӡылдо ашҭа агәҭа иқәгыланы
аицәажәара иаҿын, иахатәи ашара ирзеибымҳәац рымазшәа.
Арыжәтә мыжда иунамырҟаҵо арбану, иахьа еибабазшәа, ашҭа
ианҭыҵгьы аиԥырҵшьа иақәымшәо, аҵәахсахҳәа игәыдибакылахыдибакыло, иааҟәымҵӡакәа акы еимаркуан, еиҿаркун. Убри
аамҭаз Уардахан лыԥҳацәеи лареи аишәа аилыргара иаҿын.
Ҽнак зны ауааԥсыра инарылаҩит аҭырқәцәа еиҭах иӡ­
хыҵны Аҟәа иақәлеит ҳәа. Ақалақь ахылаԥшҩыс иамаз Скасси д,
Аскони аибашьцәа драԥгыла аҭырқәцәа дырҿагыларц ақәикит,
аха раанкылара рымч анақәымха, ихьамҵыр ада ԥсыхәа
рмоуит. Ишызынтәыкыз абаагәара иҭаршьыр ҳәа иацәшәаны,
Геральдои иареи рыҳәсақәа рыманы Аԥшьа Матвеи иуахәамахь
ицаны рҽыԥхьаркит, генуезаа реиҳараҩӡак рҽырҵәахырц абна
132

иазцеит. Аибашьра аԥышәа змаз Скасси иахәҭаны имбеит,
хыԥхьаӡарала реиҳа зымчыз аҭырқәцәа рҿагылара аҽазкра,
Геральдогьы убри данақәшаҳаҭха, аҽыԥхьакра еиҳа еиӷьны
иазырԥхьаӡеит аҩыџьагьы.
Ҵоуп, ахьаҵра Скасси иҟазшьамызт, уи шәыргәындароуп
ҳәагьы иԥхьаӡон, аха ҿагыларак иҽазикызҭгьы, усҟан иузным­
кылаша аӡхышхыҵәа рҽаларыжьыр ирзаҩызахон.
Ирмариаӡаны аҭырқәцәа рнапаҿы иҟалаз ақалақь амал
еизыҳәҳәаны, мчыбжьык аахижьҭеи рыӷбақәа еидарала реи­
ҵарҭәра иаҿын. Аҩнқәа амца зрыцрарҵах дыр, акырџьара
алҩаҵә лакьҭо аҳауа иахьалаз харантәгьы иубарҭан. Ахәаахәҭра
знапы алакыз генуезаа, абырзенқәа, алазқәа, аерманқәа уҳәа
еизыркхьаз рыҭитәқәа еимҵԥаа иахьыргоз еиланаԥсарц акы
рыгмызт, аха даҽа ганкахьала рхы иахьазхәыцуаз аԥсеиқә­
харагьы акыр ирзаԥсан, уи иагьгәыҟажаган дара рзы.
Ухашыгә кылнаҵәартә уи аҽынгьы амра ца кашуан. Рса­
рақь хылԥақәа рхарззала, иҳәарԥсаруа ақалақь иалаз аҭырқә­
цәа рыда, егьыс ҭыԥантәик аӡәы дузалбаауамызт. Адунеи
аҿы амчреи, аимҵәареи, аибашьрақәеи рнаҩсан аҽак ыҟоуп
ҳәа иҟамыз, уи здырырцгьы зҭахымыз аҭырқә қәылаҩцәа,
генуезаа рмал абаашқәа ирыҩныганы аҭырцәра ишаҿыз, ус
адгьыл аҵаҿ гәыԥҩык атәцәа ахьхәыҵакыз ирԥыхьашәеит.
Ихәыҵганы џьарак инеикәаргыланы инрыхәаԥш-аарыхәаԥш­
қәеит, аха ираҭәарымшьаша ҳәа уаҩ дрымбеит. Гыртәылантәи
иаагаз ракәын рызегьы, зны-зынла гыршәала ажәақәакгьы
аарҿыҵҟьалон, изҭииз ирзыцәҳауа рышәира иаҿызар акә­
харын. Дара зегьы инеибанеиԥшны шьахәқәак шракәыз аныр­
ба, инараԥцаны агаҿахь ирыма рҿынархеит. Аӷбақәа руак
ахьӡыхгылаз иадцаланы рҭацалара ианалага, аҭыԥҳацәа руаӡәык
гыршәала акәукәуҳәа дыҳәҳәо, ахыԥҳәа ҿыцха лҽынкалыжьит.
Илыҵыҳәҳәаны илыгәеит, илыхеит, аха аԥсреинҵәараз ил­муӡо­
шәа анырба, ашьҭахь ҭырқәцәақәак деимакеиҿакы днышьҭыр­
кәыцәаан, дшыҳәҳәоз мацара аӷба дынҭаргалеит.
Генуезаа ргәырҽанӡамкәа аҭырқәцәа ӡхыҵны ианрықәла,
ргәы ҭызҟьашаз, рыԥсы рхызҟьашаз акәны ирзыҟалеит, аха
мызкы аҟара ааҵхьаны, ақәылаҩцәа рышьҭахьҟа ихынҳәны
133

ианцагьы, генуезаа даҽа ҩымчыбжьаҟа ақалақь ахь игәаӷьны
изкылсуамызт. Ианааихгьы, амбатә рыбла иабеит. Ашәҵашәых
иадамзаргьы акы аанмыжькәа, абааш зегьы еимӷәыцәаа, еизыр­
куаз ахьыҩнарҵәахуаз ашьҭаҵарҭақәа ҭыкка иҭацәны ишыҟаз
рбагәышьеит, аха изықәшәаз рхы андраалар акәын. Пинели
иакәзар, иаҳаҭыр зыргәашаз амықәшәатә шьҭа иширҽеиша
изымдыруа, аҭырқәцәа изықәдыршәаз ихы игәы ахшәаӡаны
дҟанаҵеит. Абыржәы аҟара иҭахны дҟамлацызт ачҳара има­
зарц, аха даҽа ганкахьала авба дук ихы иадибаломызт.
Избанзар, иара дзызкыз даҽа усын, ахәаахәҭра ахьчара
знапы ианыз Арканџьело Боккачини, нас Скасси ракәхон
иара иаасҭагьы ахара зыдхалараны иҟаз. Егьаумҳәан, иара
аиҳабыра идырҵозаалакгьы еснагь иахьынаигӡоз азын иаҳа­
ҭыр шԥарымбари ҳәа гәыӷрак иман.
Аиашазы, урҭ рыӡхыҵра генуезаа рыбӷа ӷәӷәалаҵәҟьа
иԥнаҵәеит, ирфо-иржәо рымамкәа ақалақь ҭацә иазыхынҳәит,
аха нас иаалаган, ирцәыӡыз зегьы ацынхәра дырхынҳәырц
иақәыркит. Аҭырқәцәа раасҭагьы еицәаны рхы мҩаԥыргон,
анхацәа рырахә-рышәахә мчыла ирыхцаны иргон, ирцәыргон
раарыхрақәа.
– … Дад, абыржәы иузеиҭасҳәаз, ишуасҳәахьоу еиԥш, сабду
Џьармаҭ ихаантәи саб Сасҭангаз иҳәамҭаны исаҳахьоу ауп, –
иҳәан Ардимон, убри аамҭаз иажәабжь нҿахиҵәан, иблақәа
џьарак инкыдирхалеит.
Абас аниҳәа ашьҭахьгьы, дхәыцырҭа мацараха дызлаҟаз
ала, иҟалап иҵегьы игәалаиршәарц иҭахызҭгьы. Ҵабыргны,
убри аамҭазы игәы дҭахәыцҵәҟьозаарын, имҳәакәа ицәынхаз
акрыҟазар ҳәа, ашьҭахь акрынҵы, даалҟьаны ус иҳәеит:
– Дад, даара схәыцит, аха сабду дызлахәыз аибашьрақәа
еиҳа исгәалашәо ҳәа схаҿы иаанханы иҟоу, генуезаа Аҟәа
ралцаразы ирабашьны ишыԥхадырсыз атәы ауп… Амала,
шьҭа маҷк иаасараӡеи, сыԥсы неиҭаскыр сҭахуп, дад. Нас
иузеиҭасҳәап уи ахҭысгьы шыҟалаз, – ицәажәара анааникыла
ашьҭахь, инапқәа ицырхырааны, иҽеиҵыхны днықәиан, ила­
цәақәа неиқәиԥсеит.

АҨБАТӘИ АХӘҬА
I
Ардимон еиҭеиҳәоз ахҭысқәа аҭоурыхтә аамҭақәа излар­
цыԥҵәахаз ала, агәаларшәарагьы имариаусмызт, аха агә­хашҭра
ҵызгеит ҳәа ихы ишазиҳәаз аҟынӡа дыҟамкәа, макьанагьы их­шыҩ
аилфаҷара иабзоураны ихамшҭыцыз рацәан. Ҵоуп, еинҟьеиныруаз
аамҭақәа ирхылҿиаауаз зегьыҵәҟьа игәаламшәозаргьы, уеизгьы
еиҳа ихадақәаз уажәыгьы игәаҿы иҟан, иацы иаҳазшәа, ҽеишәа
еиҿырцааны аҳәашьагьы дақәшәон. Иеиҭаҳәашьагьы даараӡа
иџьаушьаратәы иҟан, иҟалахьаз ахҭысқәа рыдагьы, аԥсабара
аиҭакрақәагьы игәалашәозшәа акәын ажәала еиҿкааны асахьа
шҭихуаз. Ицәажәашьагьы убасҟак уатәнатәуан, хыхь ишазгәаҭоу
еиԥш, ухаҭагьы убри аамҭа уахаанызшәа аҟынӡаҵәҟьа.
– Дад, аамҭа агьаргьаласа иануп рҳәоит, иагьиашоуп, –
иԥсы анааиҭеик ашьҭахь ацәажәара дналагеит, ииҳәарц ииҭахыз
макьанагьы аилкаара уадаҩны. – Аамҭа уҳәеит ҳәа, гәаҭашьа
змам доуҳамчык иԥхарс иаанацошәа, унхьаԥшаанӡа иниаҟьа
ицоит. Абыржәы аакьыскьа акәмыз аӡынра ҳанааӷыҵалаз,
ашьха дгьыл зегьы сыла иҟәашкакараӡа иҭанасины ианыҟаз ҳәа
шазуҳәо, ицәҳәыҟьантазӡа иҟаз ашәаԥыџьаԥ уназхьаԥшаанӡа
иаҵәа бӷьыла еиԥынчыла иааҟалон.
Ардимон ишазгәеиҭаз еиԥш, амшқәа аԥхарра рыҵашьшьы
аамҭа аԥхынрахь инаскьацыԥхьаӡа, ашәырҵлақәа илыргаз
апатҟәырқәа рацәак мырҵыкәа иаагәылпыжны, шәҭыла иҭала­
ҳаны инарықәҳаит. Ҳауа ҟәандала згәы зыршшаз адгьыл инықә­
иааз аҳаскьынҿа ԥасал ҿыцбарах ибаны, игәарҵуаз арахәқәа
еилахәлаанӡа арха дәқәа рааныжьра шырҭахымыз акәын, мчы­
ла аҩныҟа ишаарцоз.
Ардимон иаалырҟьаны ивара данаафа, аӷәырџӷәырџҳәа
иааибӷын, нас ицәажәара инациҵеит, нҵәара зқәымыз иабду
иҳәам­ҭақәа еиҭах игәаларшәо.
– Дад, ишуасҳәахьоу еиԥш, сабду Џьармаҭ амбатә зхыз­
гахьаз уаҩын. Дыртәаны дурцәажәозар, ииҳәаша мчыбжьык
инҵәомызт... Усҟангьы ауаа реиԥшҵәҟьа акәын арахәқәагьы
ашәарҭа ишҭагылаз. Гәарҭала иҳәуа адәы иахьықәыз аӷьычцәа
рылаԥш ишыҵашәалак, имшәа-имырҳа инеидцаланы икар­
135

цон, урҭ раасҭагьы еицәан генуезаагьы. Ари ԥсыхәа змауз
анакә­ха, еигәылацәаз еибадырны, рырахәқәа алаԥшцәгьа
иацәырыхьчаразы еицхырааны рыхьчара рҽазыркит... Дад, ус
сҳәеит ҳәа, анхаҩыжәлар еснагь ирылиаауан аӡә дыҟоушәагьы
иҟамыз ахацәа ҭҟьақәа ззуҳәақәашагьы. Сакьан ақыҭа мацара
ҿырԥштәыс иугозаргьы, аибашьцәа дуқәа ҳәа еицырдыруаз
сабду иқәлацәаз: Исҳаҟ иԥа Бырдыӷә, Алдыз иԥа Самԥал, Илиас
иԥа Бидагәа, Тагьыр иԥа Леуан, зыԥсаҭақәа бзиахаша Бараҟаи
иԥа Кәыҷкани, Едыҟ иԥа Гәаџьыџьи уҳәа реиԥш иҟақәаз ахацәа
ӷьеҩқәа иахьа рыԥшаара уадаҩуп. Забацәа рҭыԥ ааныз­кылаз, саб
Сасҭангаз ҩызцәас ивагылақәаз: Капашә-иԥа Џьангьари, Есламиԥа Џьамбақьи, Бираҟ-иԥа Данаҟаи, Бедан-иԥа Баҭхәыри,
Гедлас-иԥа Ҭасрыҟәеи, аишьцәа Кьасул иԥацәа Арудани
Ҭамышьхәеи, еибацәаны ирааӡаз Кадыхә иԥацәа Асламази
Ҟазлаҭи уҳәа реиԥш иҟақәаз ӡәырҩы рабацәа ркәал иҭагылан...
Дад, усҟантәи аамҭақәа рзы ашьоурақәа ирыхҟьаны иабрагьуа
абна илаз аиҳарак анхацәа рыҷкәынцәа ракәын. Убасеиԥш
абрагьра рҽазырымкыр ԥсыхәа рмоуит аԥхьан зыхьӡ сҳәақәаз
аишьцәа, Кадыхә иԥацәа Асламази Ҟазлаҭи зыхьӡыз наатәиқәак.
– Уажәа уацәхсырҟьоит, уи азы гәыбӷан сумҭан, аха иҟа­
лозар убарҭ аишьцәа ртәгьы хәыҷык аасоуҳәар сҭахын, – иҳәеит
Аҭласҟан, иажәа дахьахигаз азы маҷкгьы игәы еихьнашьуа.
– Ишԥауасымҳәо, дад, уӡырҩла! – иҳәан Ардимон, ашьҭахь
урҭ аишьцәа рахь ицәажәара нахигеит. – Дад, уи аамҭазы ашьха
ҿаҩа иаҽԥныз Наа ақыҭантәи анхацәагьы, зегь реиԥш даргьы
рҭагылазаашьа злеиӷьыз ҳәа акгьы иалаҟамызт. Абеиареи
аӷарреи наҟ-ааҟ еишьҭоуп ҳәа зхырҳәаауаз ихы ақәимыршәарц
иҭахызшәа, наатәи аамсҭа Мсоусҭ иҵыхәала нхаҩык акы иоуны
изыҟамлеит. Игәаԥхаз ҽык, рахә бзиак аӡәы ианидибала,
иҟаиҵалакгьы, имимхыр игәы иауамызт. Иаб Озбақь еиҳа ауаҩы
деиликаауашәа дыҟан, анхацәа рҭагылазаашьагьы хьааигошәа
дирбон, аха иԥа Мсоусҭ иаб ицәара изышьҭымкааит. Дасу
ишьҭамҭахь деихоит ҳәа, иабдуцәа иныҟәыргоз аамсҭара
маҷшьаны аҳс аҟаларагьы даҩаӡозаарын, аха аӡәы дҩагыланы
абри ауаҩ аҳра ихәҭоуп ҳәа иҿыҵымҟьацызт. Зыжәла намӡоз
ихҭырԥа ҟаитанла иҩычон ҳәа, изакәызаалак џьара акала
дахьеицгәарҭаша иҽкынҵа дшашьҭаз мацара, зхәымџьар
136

зызнымкылаз хьымӡӷ инаргеит ҳәа, идкыланы имаз Машькәала
ҳәа нхаҩы ҭыԥҳак длыхнаҳәааит ҳәа ус инарылаҩит.
Хҩык ахшара раб Кадыхә иааиқәшәаны данԥсы, ран
Нышькәа илыхшаз хьҭакы, млакы иамыркыкәа лхаԥыц икы­
лакны, еибакалҭла илааӡеит. Унарызхьаԥшаанӡа изызҳаз аишь­
цәа Асламази Ҟазлаҭи раҳәшьа Машькәала аамсҭа ихәура
дахьҭаз рҭахымызт, аха аҭыԥҳацәа зӷьычуаз напы цәгьак
дампыҵашәар аҵкыс уа дыҟазааит ҳәа иақәшаҳаҭхашәа иҟан. Уи
азын рангьы лгәы рҭынчшәа дааиуан, лыԥҳа аамсҭа ишәшьыра
дахьахьчоз азын. Иара лԥацәагьы убра џьара акы иазкызар
лҭахын, аха ҳшынҭаацәоу ихәура ҳҽазаҳкрыма ҳәа аишьцәа
ирымукәа рыҩны рҽынкыланы иҟан. Раҳәшьазаҵә зны-зынла
аҩныҟа даабжьҟьалон акәымзар, аиҳараӡак аамсҭа иҩнаҭаҿы
акәын дахьыҟаз. Зыблақәа ҭыԥхаауаз аҭыԥҳа блеиқәаҵәа
дҩеидасыцԥхьаӡа, цасҳәан мбатәшәа иԥшӡахаз аӡә лакәхеит.
Леиԥш зеиԥшыз Мсоусҭ длаԥшықәимҵар ҟалозма, аҵыхәтәан
иҳаиуанԥсыцәгьара анииааи, анс иҳәо, арс иҳәо, аҳамҭақәа
лыдгало мацара, ииулакгьы лхыхра илиршеит. Ус, дук мырҵыкәа
лцәалтәымкәа даныҟала, лхы иалҭаз ахьымӡӷ ду дшацәцаша
лзымдыруа, лҭаацәа рахьгьы еиҭаҳәашьак лымамкәа, џьара
дызцәырымҵуа, арахь лымала лҽылзымшьуа даақәхеит. Мсоусҭ
заанаҵ лгәылҽаниҵахьан, лашьцәа акы рыхьырц лҭахымзар,
нхаҩы ҷкәынак илзиузшәа аӡәы ихьӡ алҭарц. Илабжьеигеит
лцәалтәымра лныԥшаанӡа уи лхы илыргарц, мамзаргьы ҟазак
лыла маӡала лыҽлырбгарц. Уаха лҳәаргьы дзымгарыдаз
лара, аха быцқьам ҳәа илыҵдырааны адырҩаҽныҵәҟьа
лыҩныҟа дшыԥхадырсуазгьы лдыруан. Иҟалҵара лзымдыруа
дгәырҩацәгьаха дшыҟаз, ус дук хара имгакәа лцәалтәымра
лныԥшуа даналага, Мсоусҭ иԥҳәыс Гәаҭанашь длыҵаҟьаны
дыԥхалырсит, амаҵура злымшо аԥҳәыс еимгәаду шьҭа быҩны
бакы ҳәа налаҳәаны.
Ишԥаҟалҵарыз, лымгәацәа даҵазза лыҩныҟа дхынҳәгәы­
шьеит дқәықәмашәықәмаха, аха мчыбжьык аамҵыцкәаны,
аҽнышьыбжьон идыдызшәа, ауаа инарылаҩит аамсҭа Мсоусҭ
дыршьит ҳәа. Анаџьалбеит, зхәыжәла цәгьаз аамсҭа ишьра
згәаӷьыда ҳәа ажәабжь еимырҟьа ишрылаз, ус ааԥынра агә­
ҭазы Машькәала ахшара длоуит. Хьӡыда-ԥшада ииз анашԥа
137

иааӡашьас иҳамоузеи ҳәа зхы иақәҵаны иҟаз аишьцәа, аӡҟы
дышизҵәҟьа раҳәшьа длымхны, амышәкәан дшылаҳәаз
Гәаҭанашь дылзырҭиит, моҭас ибоуз бхаҵа ицәыбзаԥа иааӡара
шьҭа бара боуп изуалу ҳәа ажәа нацҵаны. Убри ашьҭахь ауп
Мсоусҭ иҭынхацәа ианеилыркаа, раӡәк дызшьыз зусҭцәаз.
Азхарамфацәа ахьырхәтәуп, ашьаԥса мукәангьы аагыла­
шьак ҳамам ҳәа, Мсоусҭ иуа-иҭахы зегьы аҿхагахааны ашьоу­
ра рҽаназырк, аишьцәа рани раҳәшьа Машькәалеи ганы
Гьанҵәыш рыуацәақәак рыҟны иԥхьаркит, убри аҽны инаркны
даргьы брагьуа абна рыҽнарҭеит. Ҵҟыбынаа раамсҭа Кәаташә
иԥа Рашьыҭ игәаԥхо ҳәа дыҟамызт, иҟалаз аҵыхәала Мсоусҭ
иҭынхацәа ашьоура рҽахьазыркыз. Акыргьы даарԥеиԥшит,
аха рыҽныркылараны ишыҟамыз агәра анига ашьҭахь, игәы
иамукәа рыжәлантәык, Џьолҟан иԥа Гәаҭанас, егьырҭ раасҭа
еиҳа иҟәыӷоу аӡә иоуп ҳәа дыԥхьаӡаны, дахьынхоз Ԥшьагьарҟа
дҩықәланы дцеит диацәажәарц.
Гәаҭанас иҭааз ауаҩы диеигәырӷьаны диԥылеит. Акраам­
ҭаӡа зыхабар имбацыз аамсҭа баша дшизымааз аҟарагьы
гәҩарас иҟаиҵеит, аха аҽнышьыбжьон усзаазгазеи ҳәа ажәак
иҿыҵмырҟьакәа, ихаҭа иҳәаанӡа дааиԥеиԥшит. Рашьыҭ дахо
Ҵҟыбынынтәи дзааз днахыкәша-аахыкәшашәа ианцәыригоз
аамҭаз, Гәаҭанас иԥацәа ахҩыкгьы ааины иҿабӷ-ҿабӷӡа ина­
рыдтәалеит. Урҭ рааира дазыԥшызшәа, лԥацәа ина­рышьҭарххны
ран Кәыркәыргьы дааины урҭ рывараҿы ахыԥҳәа днатәеит.
Рашьыҭ убри аамҭаз игәамԥхакәа игәы инҭиҳәааит абас:
«Абас ауми аԥсуарагьы шыӡуа! Аб дахьтәоу аԥацәа
идтәало, асас дахьтәоу аԥшәмаԥҳәысгьы аишәа дрыцахатәо
збахьада!.. Мап, исзуџьымшьеит, Гәаҭанас! Уԥацәеи сареи
ҳаиқәлацәоушәа исыдыртәаланы, уԥҳәысгьы сасык дыҟамшәа
дҿабыӷӡа дахьысҿатәаз, ари тәамбароуп, акыр узеилкаауазар!
Аха гәыбӷан зшәыҭатәузеи ҳҵас хазынақәа шәшынҭаацәоу
шәыҩны идәылшәцахьазар!.. Ҳаит, иабихәац, ламысда аҟазаара
шәгәазырԥхазеи?!»
Аишьцәа реиҵбы иакәын акәацфара агәыдызҵаӡоз. Асаҟаҭ
егьа ифаргьы изхара шыҟамло еиԥш, абысҟак злаиӷраӡозеи
ҳәагьы иџьеишьахьан, макьана ацәажәаха змаӡацыз Рашьыҭ.
138

Гәаҭанас иԥацәеи иареи ажәа уаара рибамҭо ишеиҿыхоз,
аҵыхәтәан иҽынабжьаршәны Рашьыҭ иахь ус иҳәеит:
– Шьҭа убри анцәыругах, уажәа нагӡа.
– Гәаҭанас ужәлантәқәа рахьынтә издырқәо ыҟоуп, аха
еилкаашьала уара аӡәы уиеиԥшым, ушхаҵа ҟәыӷоу здыруагьы
рацәаҩуп. Сара сзыҳәангьы уи ҿыцым, ацәгьеи абзиеи рҿы
уажәа хәшәык ишаҩызоу иахьа исымбеит, – аԥшәма игәы
алахихырц дырҽхәо ацәажәара иҽыназикит Рашьыҭ.
– Ҳаи, абзиара ззыҟалаша Рашьыҭ! Сырҽхәаразы уаазшәа,
иугәазырԥхазеи абас ацәажәара? – иҳәеит Гәаҭанас, иҭаацәа
ираҳауа Рашьыҭ ас аниҳәа игәы иаахәаны.
– Суацәажәарц хықәкыла сузааит, иршьыз ужәлантә Мсоусҭ
иҭынхацәа изқәыркыз ашьоура аанкыларазы, – уаҳа анс, арс
ҳәа мҳәакәа, изакәазы дааз иаразнак иаацәыригеит.
– Ишԥоуҳәеи?! Излымҵуа аус уашьҭаланы уаазарцу? –
убри аамҭазы аамсҭа маҷк дшанхашәа, ихаҿсахьагьы алушәақә
иалагӡаны инеикәашәеит.
– Ишԥа?!.. Ишԥа?!.. Ашьра ҟазҵаз азхарамфацәа иранажь­
тәуп уҳәама?! – лхаҵа иаасҭагьы убри лара лхы иақәҵаӡаны
дыҟазшәа днарыбжьаԥалеит Кәыркәыргьы.
– Мап, ашьра ҟазҵаз сыхьчарц смааит, быххь згеит! –
иҳәеит Рашьыҭ.
Аԥҳәыс лыбз ахьыҟаз акы аӡбра шамуаз, уи еиҳагьы наҟ
уеиланамгалозар лҵшәак ахь ишузнамгоз аҟаԥыҳәа дназ­
хәыцит Рашьыҭ.
– Дида хаас, исаҳауа закәызеи! Нхыҵи аахыҵи еицыр­
дыруаз Мсоусҭ дуӡӡа ишьа мукәа ианаанха, дахьыҵоу хыла
адамра дадырст шәҳәар смаҳаи! – еиҭах ацҭәа налылхит.
Нас лхаҵа лхы наиқәылкын, аҩнаҭаҿы аԥхьагылара лара
инылкылахьазшәа, иҟаҵатәыз иҵаҳәо игәааиҽанылҵеит. –
Абри уанақәшаҳаҭха ушыбзаз уԥсит!
– Бысҭыҳә, аԥҳәыс ццакшәа иҟоу! Ахацәа злацәажәо бара
ибусым, быбз ҳалабымҵан! – иҳәан Гәаҭанас, игәаӷьны иԥҳәыс
дналықәцәҟьеит.
– Сара исҳәозаалакгьы уеизгьы уара идыдбжьны иуа­
ҳауеит! Акы аасҳәацыԥхьаӡа ухахьы инаугарц шуҭахымгьы
139

аусымдырхуа, аха уаасызхәыцыр еиҳа иузеиӷьхап! – даагәын­
қьит Кәыркәыр. – Сара исҭахым ашьра ҟазҵаз имшәа-имырҳа,
иаҳхыччо игәаразарц!
– Ҳаб, избан мбатәык лҳәазшәа ҳан узылҿаԥо? Аиаша
ахьылҳәаз азоума узлыҵаҟьо?! – иҳәеит аишьцәа реиҳабы.
– Дад, уара иухьӡузеи? – убри аамҭаз Гәаҭанас ацәажәаха
дахьымыгӡакәа дҵааит Рашьыҭ.
– Ешсоу.
– Дад Ешсоу, ахьымӡӷ хара ушацәымгыло збоит, аха
иудыруаз ашьоура аныфеидамхогьы шыҟоу, – нас аб ихы
наиқәкны иажәақәа иара инаизирхеит. – Гәаҭанас, сара
уҷкәынцәа срацәажәарц смааит. Ауаҩшьра зыбжьалаз ужә­
лантәқәа Акәыдбақәеи Арымбақәеи машәырк рылибахаанӡа
раанкыларазы ԥсыхәак ҳзаҭозар ҳәоуп суацәажәарц зысҭаххаз.
Суқәгәыӷуеит азоуп даҽаӡә иахь сымцакәа уара уахь сзаазгьы.
– Рашьыҭ, даара ҳаҭыр уқәсҵоит, ушуаҩдыру здыруеит, аха
исзеилкаауам қәшаҳаҭхашьа змам аус уашьҭаланы узааз! – абри
аҭыԥ ақәҵара Рашьыҭ ихахьы изигаз ааџьеишьеит Гәаҭанас. –
Схахьы исзаагом, зшьа ҳадхалаз Арымбақәеи ҳареи ҳаинраалара
угәазырԥхаз. Угәы ишԥаанаго, Рашьыҭ, ҳарҭ Акәыдбақәа ҳшьа
мукәа ҳаанхар, зшьа ззымуз аамсҭацәа ҳәа, нас ҳаҳаҭыр рызбару?
Сара сақәшаҳаҭым, ашәаргәындақәа ҳәа ҳаблақәа ирхыбаало
иаҳзырҳәаларц… Рашьыҭ, абри цқьа уазхәыц.
– Гәаҭанасхеит, уара уеиԥш иҟоу ахаҵа ҟәыӷа ццакрыла
ацәажәара сызуаҭәашьом. Зегь раԥхьагьы уазхәыцроуп,
Арымбақәа зегьы шәара ишшәаӷацәам. Ашьра згәаӷьыз аишьцәа
аара ӷәӷәак рыдуп ҳәагьы узазҳәом, избанзар, раҳәшьа­
заҵә ахьымӡӷ лзыргаз Мсоусҭ ихәымџьар азнымкылара ауп
дызқәыӡыз. Убас шакәу ибзиаҵәҟьаны иудыруеит, ус еиԥш
ҳазшаз уақәимыршәааит, аха уԥҳа ишакәым аӡәы длызныҟәар,
уҷкәынцәагьы уаргьы ашьа мукәа шәаагыларызу? – аҭаацәа
зегьы ирзеиԥшны азҵаара днаҿеикит Рашьыҭ.
– Шәышьханхыҵ! – иаалцәымыӷхеит Кәыркәыр.
Рашьыҭ ас еиԥш азҵаара аниҿаиргыла, Гәаҭанасгьы ииҳәа­
шаз иҿамшәакәа, дҳәаҵәыҳәыҵәуа ҽыреимҳәа ааҟаиҵеит.
– Ашьоура еснагь ашьоура ахылҿиаауеит! Убри аҟнытә,
ҩ-жәлантәык реидԥсылара иахырԥатәуп ҳәа сазхәыц­уеит.
140

Насгьы, урҭ Арымбақәагьы аӡәы ишьҭахь игыло ракәым,
реиҳараҩыкгьы еибашьцәоуп, ахаҵара иазшоу абиԥа­
рашьҭроуп... Гәаҭанас, шьҭа уара уазхәыц, абасеиԥш иҟоу ауаа
цәгьақәа рылакьакьара иаԥсоу иаԥсаму. Абри абыржәнатә
азхәыцра анаумҭа, заанаҵ аҭыԥгьы ианузықәымҵа, нас наҟ-ааҟ
шәықәибахит ауп. Убас шыҟало абыржәнатәгьы иудыруаз, –
аҵыхәтәан гәҽынҵаракгьы наԥишьит Рашьыҭ.
– Рашьыҭхеит, ашьоура еилаҳауа ҳәа иҟада, аха аҳәажәеиԥш
ҳаӡәзаҵә дызшьыз рԥаҵа иалаччо иангәароу аамҭаз, аиаша
уасҳәап, уи ачҳара уадаҩуп, – аҵыхәтәан агәылакҩакра иныԥшуа
даацәажәеит Гәаҭанас. – Ибзиоуп, ашьоура аанкылатәуп ҳҳәап,
аха Мсоусҭ иашьцәа уи изақәшаҳаҭхару?.. Исыздыруам, Рашьыҭ,
исыздырҵәҟьом изқәукыз аинраалара иалҵыша.
– Гәаҭанас, ухаҵкы! Арымбақәеи шәареи ишәыбжьалаз аус
башамашак акәызҭгьы акы уҳәарын, насгьы ашьажә баауамиԥсуам ҳәагьы баша ирымҳәеит. Ишәыбжьалаз аӷанџь бааԥс
ирласӡаны аҭыԥ ианықәыҵамха, нас мышкызны уҷкәынцәа
ирыхьӡар ҟалоит, мамзаргьы урҭ рыхшара аҿыҵахәхоит.
Ашьоура аҵыхәтәа шамырӡуа уеизгьы иудыруеит ҳәа сыҟоуп.
Сара излаздыруа ала, Арымбақәагьы ус аламала иаагыло
ракәӡам, насгьы аҭауад Рабиа иганахьалагьы абӷа рымоуп,
– абас аниҳәа ашьҭахь ижәҩахырқәа аарҳаракны даатәеит
Рашьыҭ.
– Изла?
– Рабиа ианшьцәа дуқәа роуп Арымбақәа.
– Рашьыҭ, уҳабжьаҟазарц шуҭаху збоит, – ганха илаԥш
кыдырхаланы дахьԥшуазынтәи ииҳәашаз уахьынтәи иааигозшәа,
нас арахь даахьаԥшны иажәа инациҵеит Гәаҭанас, – аха ахьымӡӷ
шуду умҩасыр, иухылҵызгьы лажәк аҟара ҳаҭыр рымамкәа
иҟалар алшоит. Аӡәы ишьа анудхала убас акәхоит ишыҟало.
Рашьыҭ, даара сузхәыцит, аха аҭауад Рабиа шәицәшәа ҳәоуп
исоуҳәарц иуҭаху… Усоума?
– Мап, Гәаҭанас, мап, исымҳәаша уаламцәажәан! – иҳәан
Рашьыҭ, убри аамҭазы иҿыԥшылара аахьанҭахеит. – Мсоусҭ акы
ихараӡамкәа дыршьызҭгьы, усҟан аҽакала ҳаицәажәарын, аха
усеиԥш ҿыӷәӷәала шәцәажәартә шәыҟазар уеизгьы иудыруеит.
Ари машәыршақә иҟамлеит, насгьы, харада дшьызҭгьы, акгьы
141

сҳәарымызт, аха ашьра ҟазҵаз аишьцәа рнапы шьҭырхыртә
идзыргәаӷьыз даҽа ҽыҵгак узаҭараны иҟам. Избанзар, дыз­
хыршьааз зегьы ираҳахьеит.
– Ибзиоуп, Рашьыҭ, сара сазааип, аха ашьра ҟазҵази
Мсоусҭ иашьцәеи ацәгьеи абзиеи рыҟны џьара иааиқәшәар,
еинибачҳап ҳәа агәра ганы уҟоума?
Рашьыҭ абри дазымхәыцӡацызшәа, иаалырҟьаны ихаҿ­
сахьа аҽааиҭанакит, ииҳәаша иҿамшәакәангьы азнаказы даа­
ҳәаҵәыҳәа­ҵәит. Насгьы, уи акы ахымҳәаашьа имамызт аҟнытә,
ашьҭахь Гәаҭанас абзиара ииргарц ажәақәак неи­ҿыҵшәеит
абас еиԥшгьы:
– Гәаҭанас бзиа, убранӡа анамышьҭра улшап ҳәоуми
суацәажәарц сзаазгьы!
– Мшәан, абысҟак аҽхырцәажәара азнауеи? Ҳашьа дыз­
шьыз даргьы шьызар, нас убасала ҳаиҭахон!.. Иууеи, ҳаб,
агәхьаԥссара ушьҭнахызшәа аабоит! Цқьа уаахәыци! Ҳашьа
дахьышәшьыз азын ҭабуп ҳәа раҳәаны иранаҳажьрыма?
Ахьымӡӷ афара еиҳа еиӷьхама? Мап, сара уи сзақәшаҳаҭхом!
Иаҳҭоу, уххь згеит, ԥсыуак иҟаимҵац ҳадумгалан! – иҳәеит
аишьцәа реиҳабы.
– Ааи, зшьа ззымуз ҳәа ауаа ҳаибадырбо ҳанаанха, уи
еиҳау хьымӡӷ зыҟалом! – егьырҭ аишьцәагьы рашьеиҳаб ииҳәаз
инацдырӷзит.
– Иуаҳама уҷкәынцәагьы уажәнатә ирҳәо? – иаалырҟьаны
Рашьыҭ аҳәатәы аниоу иаразнак Гәаҭанас днаҿеикит. – Убри
азоуп абри аус ирласны аҭыԥ иқәҵатәуп ҳәа захысҳәааз.
Ҳарҭ аиҳабацәа ҳамхәыцра иахҟьаны ҳахшара нибарҵәар
еиӷьу, мамзаргьы убранӡа анамгара еиҳа хырҳага алоу?..
Абри ауп ҳхаҿы иаагаша. Хәшәы змам хәра зыҟалом рҳәоит,
аха хаҵгыларак амоукәа ианынха, иҟалаз азымхошәа, џьым,
изҭахыда уҷкәын џьоукы рнапы данҵаны ашҭа дааҭаргалар.
Убри аамҭазы Кәыркәыр лгәы неивҵаӷәӷәеит, лыҷкәынцәа
руаӡәык машәырк дақәшәаз аҟара цәалашәара бааԥсык
дааимнадан. Уаанӡатәи лгәалагьы иаразнакала аҽеиҭанакын,
аҵыхәтәан абасшәагьы налҿыҵҟьеит.
– Дид, хаас, шәышьханхыҵ!.. Ԥаса иухәыцыз уара иумаз,
ашьҭахь иухәыцуа – сара ҳәа шырҳәо еиԥш, џьым, усҵәҟьа
142

иҟазар, џьара ԥсыхәак азуны, хык иқәшәҵа! Схәыҷқәа ашьоура
иақәсырӡырц азоума срыдынҵәалаха изысааӡаз! Аӷанџь
зыбжьалаз аизгәакьақәа, ҳара ҳаламкыкәа, шьҭа дара-дара
еибабагәышьааит, џьым!
– Кәыркәыр, быххь згеит, абыржәоуп хшыҩла банцәажәа,
– дзышьҭаз аус шьҭа абзиарахь аҽартлошәа аниба, илҳәаз
налыдирҽхәалт Рашьыҭ. – Аӡәи-аӡәи реичырчара зынӡа
имариоуп, убри зҭаху аӡә дыҟоуп ҳәагьы сыҟам. Гәаҭанас,
аинраалараз иҟауҵо иашам ҳәа аӡәы иузиҳәоны дҟалозар,
Дадрыԥшь-ныха акәыз, аҭахызар Қьач-ныха акәыз, мамзаргьы
Елыр-ныха
акәзааит,
иарбанзаалак,
ҳабыжьныхагьы
снарымҵагыланы сықәуеит убри шиашоу арҵабыргразы.
– Рашьыҭ, иҭабуп сыгәра ахьуго, аха… Аха ҳәа зхысҳәааз,
Мсоусҭ иашьцәа рҽааныркыларц рақәыршаҳаҭра усҵәҟьа
имариаусым. Разаагара сымч ақәымхар ҳәа сацәшәоит, насгьы,
убасала схы цәгьасы ирысҭаргьы ҟалоит, – излацәажәоз аус
аҵыхәтәан дшазааиз ирдыруа даацәажәеит Гәаҭанас. – Аиаша
уасҳәап, ишыҟасҵаша цқьа схы азцом.
– Иаҳҳәап, ашьаԥса ахыхразы аҩнадара рыбжьарҵаргьы
амуеи? – абарҭқәа реиԥш иҟаз аусқәа анаацәырҵлоз аин­
рааларазы иҟарҵалоз аҵасқәа аҵыхәтәан Гәаҭанас даз­
ирхәыцырц иҭаххеит Рашьыҭ.
– Мсоусҭ иашьцәа ушьуазаргьы, уи иақәшаҳаҭхарангьы
иҟам. Еиӷьзар ҟалап, ашьра ҟазҵаз аишьцәа аҩыџьагьы Нхыҵҟа
џьара ицар.
– Мап, аҩыџьагьы аҭауад Рабиа ицеибашьқәо ируаӡәкқәоуп.
Абас рзырӡбеит ҳәа ааиаҳар, Нхыҵҟа рцара дшақәшаҳаҭымхо
уажәнатәгьы иуасҳәоит.
– Нас, ишыҟаҵатәу умҳәо?
– Акыкахш абжьаҵара иахуҳәаауеи?
– Убасгьы ибзиагәышьами, аха Мсоусҭ иҩнаҭаҿы дыҟам
усеиԥш иҟауҵаша аҵеи, – убас алагьы акгьы шалымҵуаз ааз­
гәеиҭеит Гәаҭанас.
– Мсоусҭ иан аҭакәажә дазааганы, акыкацҳара дақә­
шаҳаҭхартә иузыҟаҵар, аиӷарагьы убри аҵыхәтәа ԥнаҵәон, аха
ашьра ҟазҵаз аишьцәа уи рҭаххар.
143

– Ишԥоуҳәеи? Аишьцәа уи рҭаххар уҳәахт!.. Ӡыркәи лхаҭа
убри дшақәшаҳаҭхо агәра ганы уҟоума? Лыҷкәын дызшьыз
аишьцәа шьны ршьа зжәаанӡа Анцәа сумшьын ҳәа есҽны
ҳазшаз иҳәара данаҿу, уажәы аӡы ҳаамҵызшәа, абас-абас ҳәа
ҳлызнеир, акәыкәуҳәа дҳадыҳәҳәаланы ашҭа ҳҭылымцои! –
убас алагьы акымзарак шалымҵуаз аазгәеиҭеит Гәаҭанас.
– Уара, нас ак уасҳәашан, – ԥсыхәас иҟаз абыржәы
ихшыҩ азцазшәа иҽааҟаиҵеит Рашьыҭ. – Мсоусҭ изааигәақәоу
рахьынтәи хаҵа ицаша ҳәа ҭыԥҳак дыҟаӡами? Мамзаргьы
иабхәараа рахьтәизааит, усеиԥш иҟоу ӡәыр дудыруама?
– Мсоусҭ иаҳәшьа Гәаԥханашь дыҟами.
– Мап, иаҳәшьаҵәҟьа лымҵарсра ахәҭаны избом.
– Аиаша уҳәеит, лымҵарсшьагьы амам, избанзар Бақьҟантәи
аамсҭа Шарыҭхәа иԥа Сулҭан дизҳәаны дтәоуп. Насгьы,
уажәы ашәы лхьыссы даныҟоу аамҭаз лымҵарсра лҭынхацәа
еиҳагьы иаргәаар ҟалоит. Урҭ рыдагьы, анапеимдахь зылҭахьоу
Сулҭангьы хазы ихьымӡӷны ихы иақәиҵар, нас бзиарак алҵраны
иҟам, – усгьы мап ацәкуа аҭак ныҟаиҵеит Гәаҭанас.
– Ус акәзар, Акәыдбақәеи Арыдбақәеи рбыргцәа рыда
ԥсыхәажәлагә амамшәа збоит, – игәаанагарақәа акакала
Гәаҭанас идгалара даҿын Рашьыҭ. – Ҽырхагара аҵкыс
ҽырҟәышра еснагь ихырҳагоуп, избанзар, абыргцәа ражәа
акырӡа аҵанакуеит, ирҳәо шԥахарымҵари.
– Џьым, шәара шәшаҿу ала, еиҳагьы еицәашәтәуашәа
збоит! – лгәы иазымчҳакәа лажәа нарылалҵеит Кәыркәыргьы.–
Еинымаалар ада ԥсыхәа ыҟамшәа жәбозар, аҭауад Рабиа ихаҭа
Акәыдбақәа днарыдтәаланы драцәажәааит! Шәара шәаасҭагьы
иара иажәа ԥхылнадартә иҟоуп, насгьы Арыдбақәа иҭынхацәа
ракәзар, аԥхьа иахаҵгылашагьы иара иакәзароуп!
– Анцәа иныс абри сҭакәажә аҵабырг шҳалҳәаз! – аҭыӡшәа
ду змаз аус аҽалагалара иҭахымкәа дшыҟаз, ус аҿарԥа аниоу,
иԥҳәыс илҳәаз Рашьыҭ инаидирҽхәалеит Гәаҭанас.
– Убас алагьы сазхәыцхьеит, Гәаҭанас, аха уаргьы
усыцымкәа акы иҵаҳәашьа амам. Егьаумҳәан, ужәлантәқәа
драцәажәарцаз умеида имазароуп, аԥхьа уажәа иаҳароуп.
– Ус акәзар, сақәшаҳаҭуп! Ҳанбаизцари?
144

– Заҟа иаҳзырласуа еиҳагьы еиӷьуп. Уеилахамзар, уаҵәи
уаҵәашьҭахьи руакы ҳазцар бзиан.
– Азамана!
Ардимон дызҿыз иажәабжь абранӡа ианеиҭеиҳәа, ацәа­
жәара даҟәыҵны Аҭласҟан днеизыԥшит, аха илымҳа изкыдҵа
изыӡырҩра даҿызшәа аниба дырҩегьых иажәа инациҵеит.
– Зџьабаала ахандеира иаҿыз анхаҩыжәлар ашьоурақәа
рҽазырклартә аҟынӡа иҟазҵозгьы, убранӡа иназгозгьы ԥыҭҩык
ҭауади-аамсҭеи ракәын, дад. Ацәгьеи агәаӷи ианакәзаалакгьы
ишеишьҭоу еиԥш, анхацәеи аамсҭацәеи рыбжьара аибаҭа­
хымхара уажәыгь аҭыԥ шамац иамоуп. Ажәлар ртәы аҳәара
цәгьоуп, дад. Ирхыргахьоу ауадаҩрақәа ҳбаагәарақәеи
ҳбааш­қәеи иахьагьы шаҳаҭра руашәа, рыбжакы иҿаҳадагәаха ишыҟалахьоугьы, ирхылҵуа доуҳамчык макьанагьы
ицәажәоит, амбатә зыхҭысхьоу, амбатә збахьоу шракәу ала.
Урҭ зыбла ихгылозаалакгьы, шәарҭарак ааҟалацыԥхьаӡа аԥсуаа
рхәышҭаарамцақәа макьанагьы иреиқәырхаганы ишыҟоу ала
ҳгәаҳҽанырҵоит. Абри ҳзыҩнатәоу абаашгьы урҭ аамҭақәа
ирбаҟаханы ишыҟалахьоугьы, иахьагьы ԥыҭҩык ахьчартә
иҟоуп… Макьанагьы хәарҭара алоуп, дад.
Ардимон иажәабжь иҽынахыганы, аҵыхәтәан анахьгьы
иҟамкәа, еиҭеиҳәоз ахьгьы иузадымкыло, иаалырҟьаны абааш­
қәа рҭыӡшәа заԥишьыз изеилымкааит Аҭласҟан, амала, гәҩарас
иҟаиҵеит уи баша ишцәыримгаз аҟара.
II
– Дад, аамҭақәа ирҭынханы еиламҳакәа иааиуа абаашқәа
рахьынтә иҟоуп иҵегьы ижәытәӡатәиқәоугьы! – иажәа анагӡара
даҿын Ардимон. – Убарҭ рхыԥхьаӡараҿ иҟоуп Ԥскал ашьха
ақәцәан аурымқәа рхаан иргылоу абаашгьы. Ианеиҵамха, уи
шьҭа зқьы шықәса еиҳангьы иннаҵхьазар ҟалап, дад. Ихажәааӡа
ишыҟалахьоугьы, макьанагьы ухы ныҵоукыртә иҟоуп, саргьы
убра акырынтә снеихьан, хаҳәла мацара иҟаҵоуп иара. Аҭӡы
жәпақәа џьара-џьара еихырҩхьазаргьы, егьыс анкьатәи
аӷәӷәара шамоу иаанханы, уажәыгь еиқәҟаца игылоуп, дад…
Ардимон зҭыӡшәа имаз абри абааш аҟны акәзаарын
Мсоусҭ дызшьыз аишьцәа Асламази Ҟазлаҭи ҽыԥхьакырҭас
145

иахьалырхыз. Насгьы, уи абааш ахьыргылоу иԥхьакырҭоуп,
иахьҳаракыроу ҭыԥуп, азнеирагьы уадаҩуп, ааигәасигәагьы уаҩ
дынхом. Анкьа неирҭақәас иамаз амҩахәасҭақәа еималахьан,
иаҵакыз ашҭагьы аҵлақәа ықәиаахьан. Абааш агыдра шаҳа­
ракызгьы, харантә иузгәамҭартә абнаршәыра иаҵәаххьан,
изымбацыз изы абраҟа баашк ыҟоуп ҳәагьы гәҩарак иоушамызт.
Амзаатә ззааны иҟаз Мсоусҭ ижәлантәқәа убри аамҭазы
иҵааԥшаауа изышьҭаз, гәырӡ-шашәаӡ инкылахәаша ицазшәа,
машәыршәа рхьыԥшырҭагьы рырымҭацызт, абарҭ убри абааш
аҿы рҽыҵәахны иҟоуп ҳәа гәҩарасгьы ирымамызт. Зыԥшаара
иаҿыз аишьцәагьы ӷәӷәаӡақәак ракәын, ашәара зыхьӡыз рыз­
дыруамызт, соуп зҳәоз аӡәы дыҟәоушәагьы иҟамызт, аҩы­
џьагьы мцаԥшьӡақәак ракәын. Ргәашьамх ҵарын, ахра иахьа­
ҿысуаз бӷаџьмак зхаломызт, хьымӡӷык азыҳәан рылацәа
еихадмырҟәысцызт ҳәа акәын издыруаз ишырзырҳәоз. Еиҵ­
быз Асламаз ахҿала дхысҩы ӷәӷәан, аҵыс шыԥыруа абла
ҭызцҟьаақәоз дреиуан. Иашьеиҳаби иареи агаҿа аганахь
шамахамзар икылсуамызт, уажәы излабрагьуаз ала, ирҭахымызт
ахьыԥшцәа рхы иарҭар. Ашьха дгьылаҿы ашәарах мҩа инаркны
ирзымдыруаз мҩахәасҭакгьы ыҟамызт, убри иабзоураны
изаӷацәахаз рхьыԥшырҭагьы рырҭомызт.
Раншьа Бидагәа, акыр мыҟәмабарақәа зхызгахьаз, ихирмыз
аԥсҭазаара иԥнашәахьаз уаҩын. Иаҳәшьаԥацәа Асламази
Ҟазлаҭи аамсҭа ишьра ахьыргәаӷьыз хаҵаразу, мамзаргьы
хыццакрызу иҟарҵаз хык изаҭомызт. Ҵабыргны, ахьымӡӷ
рхырхит, аха аҽакала уазхәыцуазар, рҭаацәагьы даргьы ашәарҭа
рхы ҭадыргылеит, рыҩны-ргәара ныжьны рҽыхдырҵәеит.
Абри агәаанагара раншьа дыбжьажьо дшамазгьы, уеизгьы
ахьымӡӷхыхра ахьрылдыршаз акәзар ҟалап еиҳа ииашахара ҳәа,
убри аганахь акәын аиҳарак игәы ахьихоз. Бидагәа иаҳәшьаԥҳа
аамсҭа цәаԥҽыгарыла дахьлызныҟәаз, ҵабыргны, иучҳаша
акәмызт, уи аҵыхәала иаҳәшьаԥацәа хаҵарыла иныҟәеит, аха
ауаҩшьра аҟынӡаҵәҟьа инамгакәа рҽеишьак амазҭгьы ҟалар
алшон ҳәа, убасшәагьы хазы игәы иҵанаҳәахуан.
– Дад, ауаа рышәи ҳаӷоу даԥыхьашәааит, иахьа уацәцаргьы,
уаҵәы иухьымӡар ауам, – уаанӡа дызлацәажәоз ахь иузадымкыло
иаалырҟьаны даҽаџьара днахнагеит Ардимон. – Убасеиԥш
146

ауаа рышәи зышьҭақәаз дреиуан Гәыматәи аамсҭа Ҟазмаҭ
иԥа Ҭаҭрашьгьы, аха дацәынхашәа дааиуан. Еиҿирцаахьаз
ақәыларақәа, ауаа рӷьычрақәа рыла зыгәқәа кыдишьаахьаз,
аҭаацәарақәа зҭаирԥшхьаз арыцҳарақәа рацәан. Зыхцәқәа
ныҵыркәкәаа, зхашыгәқәа аҟыгәҳәа иаасуа иртәахьаз анацәа
рацәаҩын. Иаб Ҟазмаҭгьы ҵашьыцрыла дҭахахьан, аԥагьы аб
иаасҭагьы деицәаны ауп дшыҩагылаз…
Ардимон излаирҵабыргуаз ала, Ҭаҭрашь игәы иҭакны
имазаарын, Гьанҵәыш ақыҭа инаркны Ӷьарзаул, Мрамба,
Џьмашҭа, Ахысҭа уҳәа ақыҭа кҿахақәа зныкҟьарала еибарганы
қәыларыла Амтҟьалынӡа дкылсырц, нас уантәи ишьҭахьҟа
дхынҳәырц. Далааи ҵабалааи рыр ԥызацәа иуаа цәгьақәоуп
ҳәа рҳәо иаҳахьан, аха зегь реиҳа дзыцәшәоз Ардимон иабду
Џьармаҭ иаб Ҭагәыџь дыԥсит ҳәа аниаҳа ашьҭахь акәзаап урҭ
ақыҭақәа ирҳәырц игәы ианҭеик. Шьахәлаҵәҟьа идыруан далааи
ҵабалааи ирзиуараны иҟаз агәаӷ днаркраны ишыҟаз, аха зегь
раасҭа дзыцәшәоз Ҭагәыџь данԥсгәышьа, шьҭа днызкылаша
дибомызт. Игәы иҭеикыз, ганкахьалагьы, ишмариаусмызгьы
идыруан, уи ихала имч шақәымхозгьы заанаҵ дазхәыцхьан
аҟнытә, ашьҭахь, генуезаагьы драцәажәаны ицирхыраарц
иҭаххазаап.
Заџьал ааигәахаз иҟазшьа иԥсахуеит рымҳәои, Ҭаҭрашь цәгьа­
рак иҽаназиклоз заанаҵ иҵыздыраалоз иԥҳәыс Кәымпылхангьы
ҽнак зны лгәы азҩеит, лхаҵа дырҩегьых қәыларак иҽшазаирхиоз
аҟара, аха шьҭа иазырха ҳәа макьана илзымҳәацызт. Амариал
зыцҳаны иԥсыз лашьазаҵә Ҳаџьмаҭгьы қәылара данигалозгьы шьҭа
иазирхарцаз акырынтә илҿыҵҟьақәахьан, иагьрааны акәзаргьы
душьҭаӡуеит ҳәа, аха рыцҳарыла данԥсы нахыс, уаргьы лассы уишь­
ҭаргалааит лҳәарашәа, илацәажәара даҟәыҵит.
Ҭаҭрашь игәҭакыз наигӡаразы иҿанынеихоз, амза аҭәым­
ҭаҵәҟьа ианааҭагылоз акәын. Ахаҿы былдызра аареи­цаҟьашәа,
бжьык ахылымҵӡо, ажәҩан агәысакара аҽаҵаршәны, аҽӡаны
иныҟәозшәа, есааира иаҵаӡсо анаскьара иаҿын.
Иаацрымшәакәа изхагьежьуаз адгьыл иқәынхоз ауаа зҿыз
иара аус аламызшәа, аанҿасрада иахьеи-уахеи изқәыз амҩа
мԥсахкәа, уи аухагьы ажәҩан ҵәца ҵларшаауа шьҭа аиҳарак
еиҩнашарц рацәак агмызт. Агәыр каршәзар иубаратәы ианыҟаз
147

убри ауха, Ҭаҭрашь ицқәази иареи уаҩ дызламныҟәоз мҩа
мацарала кыр хара инаскьахьан.
– Аҭласҟан, дад, уажәы иузеиҭасҳәо ахҭыс аныҟалаз
кәыркәамза азын ауп, – ицәажәара еилахәарсҭак амамкәа,
зны-зынлагьы арԥыс иахь даахьаԥшуа иажәа анагӡара даҿын
Ардимон, – аха аԥхьа анҭ аишьцәа ртәгьы хәыҷык узеиҭасҳәар
сҭахуп, дад... Изхысҳәаауа, агәҿыӷьра згәы ақәԥҵәахьаз аишь­
цәа, амшқәа зладырхәлаша рзымдыруа ишеидтәалаз, ҽнак зны
руаӡәык иҭаххеит, аҽшьра зныкымкәаны иақәызкхьаз раҳәшьа
Машькәала лҟынӡа инабжьҟьаны, рангьы дбаны иаарц. Насгьы,
бысҭаԥхакгьы рымфеижьҭеи акрааҵуан аҟнытә, Асламаз иа­
шьагьы даниқәшаҳаҭха, ашьыбжьышь­ҭахьшәа раншьа иҩныҟа
ицаразы шьапыла рҿынархеит…
Ардимон излаиаҳахьаз ала, амҩа иқәлаз аишьцәа
Хьыцкәареи Хьацкәырҩеи рыбжьара Адәыбжа ҳәа изышьҭаз
адәаҿы иаакылсуаны, ус инаԥшызар, рылаԥш иныҵашәеит
убри адәаҿы имаҷҩымкәа џьоукы штәаз. Дара зегьы бџьарла
еиқәныхлазшәа анырба, иаразнак ргәы азҩеит бзиарак згәы
иҭамыз шракәыз аҟара, абарҭ қәылаҩцәамзааит ҳәагьы ааибыр­
ҳәеит аҵыхәтәан.
– Асламаз, иҟоу удыруама, – илаԥш урҭ рахь ирханы, ибжьы
наиргеит иашьа Ҟазлаҭ иахь. – Арҭ реибыҭашьа шыҟоу убоит,
ҽеирак азы ишымааз мдыршьа амам. Уареи сареи ҳамацара
иҳалшарым асҟаҩык раанкылара, аха рыгәҭакы иахьыгӡатәым.
Ирласӡаны џьара акы ҳаӡбароуп.
– Уара, гхак ҳмыхьааит! Издыруада, сасра иаауа џьоук
ракәзар? – ирыцәхҩашьар ҳәагьы дназхәыцит Асламаз.
– Мап, ҩашьашьа амам, избанзар, атәымуаагьы рыцушәа
збоит! Бџьарла реибыҭашьа злаҟоу ала, сасра иаауа рсахьа
рымам!.. Асламаз, уара иҟауҵаша убри ауп, заҟа иузырласуа
ирласӡаны ҳаншьа Бидагәа адырра иҭ, ақәылацәа рааҵраҿы
иааины ишыҟоу ала! Данаҟаигьы Џьармаҭгьы ираҳартә иҟаҵа,
ахацәа рыманы рԥылара иахьӡарцаз!
– Ааи, аха Гьанҵәышҟа имцакәа аҽаџьара рхы дырхар? –
дҵааит Асламаз.
– Рхы ахьдырхозаалакгьы, иаанкылатәуп! Шәара шәсыхь­
ӡаанӡа уи сара исылшарашәа сгәы иабоит!
148

– Изла?! – иџьашьаны дҵааит Асламаз.
– Маанала.
– Иуӡбаз сыздыруам, аха угәы иҭоукыз узшәарҭахар ҟалоит.
– Усцәымшәан, ишыҟасҵаша сыӡбахьеит... Аҳы, уҽнумыр­
хан, заҟа ҳмыццакуа аҟара, аамҭа ҳацәмаҷхоит!
– Иаууеи, узлазбо, машәырк ухы иазууеит! – иҳәеит
Асламаз, иашьа игәы иҭеикыз игәамԥхацәакәа.
– Умшәан! Амала, идырны уҟаз… – иажәа намыгӡакәа урҭ
рахь деиҭанхьаԥшит Ҟазлаҭ.
– Издырша арбану?
– Аҟармареи Гьанҵәыши рыбжьарала, Кәыдрыхықә ала
Гьанҵәыш хәыҷы арҩаш зыцрыҵуа Хәыти ашьха ашьапахьы
икылызгоит. Убрии убрии рыбжьара амҩан џьара шәаҳԥылартә
анеира шәахьӡароуп, – ииӡбаз иашьа инеиирдырит Ҟазлаҭ. –
Аҳы, аамҭа умган, уааццакы!
Асламаз, уаҳа ажәак ахымҳәаакәа, иашьа дныжьны
ашаца-шацаҳәа иҿынеихеит. Ԥыҭк днаскьахьаны ишьҭахьҟа
дынхьаԥшит, аха уи аамҭаз Ҟазлаҭ иҽыԥхьакны дахьгылазынтәи
наҟ аԥшра даҿын. Ҟазлаҭ акыргьы даарзыԥшит, аха адәаҿы
акрыфо-акрыжәуа итәаз мыццакуашәа аниба, абарҭ ахәлара
иазыԥшымзааит ҳәагьы дназхәыцит аҵыхәтәан. Ҵабыргны, игәы
дамжьеит, дшыԥшыз мацара, ус амшгьы ахәларахь ахы археит.
Иӡбаны ишимаз еиԥш, амра аҭашәара маҷк шагыз иҿынеихан,
мҩасҩык иакәызшәа иҽыҟаҵаны, дызлагәарҭашала дышнеиуаз,
убри аамҭазы аӡәы ибжьы наиқәиргеит.
– Уа инеиуа уарбану? Уаангыл!
Ҟазлаҭ дааҭгылан, еилақь иахьеилатәаз ахь дынхьаԥшит,
аха иқәҿызҭыз ибжьы имаҳаӡазшәа, ҩаԥхьа афырҳәа иҿынеихеит.
– Исҳәаз умаҳаӡеи?! Удагәоума?! – ибжьы еиҭанаиқәир­
геит уи.
Ҟазлаҭ, уаҳа ажәак мҳәаӡакәа, дкарауараха дыҟазшәа
иҽыҟаҵаны, нас днымҩахыҵны дара рахь иҿынеихеит. Зегьы
рылаԥшқәа иара ишиқәкыз мацара, данаарыдгылоз аламҭалаз,
иқәҿызҭыз ахаҵа дҩацәӡа дҩагылан, иара иахь иҿааихеит.
– Амҩа сымоуп, исықәхәлаанӡа сцароуп... Уааласны иҳәа
иуҭаху! – ишеиҿагылазҵәҟьа, иҽыргьангьашны даацәа­
жәеит Асламаз.
149

– Уабацо ҳәа ҳаумазҵааит, уааи ҳәоуп иуаҳҳәаз! – иҳәеит
уи ахаҵа имырхаацәакәа.
– Абар сахьыҟоу, нас, иумҳәо иуҭаху! Сара сымҩасҩуп,
ишәзымдыруа уаҩуп… Шәысцәымшәан!
– Нарҭ Сасрыҟәа уакәымзар, уара аӡәзаҵәык ҳануцәшәа,
нас адәы иқәаҳхуеи! – аҵыхәтәан игәамырԥхацәакәа да­
гьааччеит уи ахаҵа. – Избан ԥсышәак ҳамҳәакәа уҳавбганы
уцарц зуҭаххаз? Убри еилаҳкаарц ҳҭахуп!
– Исзымдыруа џьоукы шәҟны сымҩахыҵны аԥсшәа
шәасҳәартә усс исымои, – аҭак ныҟаиҵеит Асламаз.
– Абарҭ зусҭцәахарыдашь ҳәа уагьаҳцәымшәеит, усоума?
– Избан сызшәыцәшәара? Ауаа ахьызбало сырцәыбна­
лароума? Узҵаара ҵакыс иамоу сзеилымкааит. Иараби, аԥсуаа
ас еиԥш ҳара-ҳара ҳицәшәартә аҟынӡа ҳнеибагахьазар,
усҟан ԥеиԥш мыждак ҳзыԥшуп... Шәара шәымҩа хазуп,
сара сымҩа аҽаџьара ихоуп, насгьы, зҭыӡшәа узымдыруа
иаӷьбжьы уазымӡырҩын ҳәа шырҳәо еиԥш, шәареи сареи
ҳаимҩалацәамзар, исзымдыруа џьоукы шәахь амҩахыҵра
ахәҭаны исымбеит, – ҽамыршьагала аҭак ныҟаиҵеит Ҟазлаҭ.
– Ахҭыгәлаҩ, арахь уааԥши! Уи уиԥырҵны шьҭа сара сахь
уааскьеи! – ижакьа еиқәаҵәа иҿассы, насҭха ҵлак ашьапы
дадтәаланы убри аамҭазы акрыфара иаҿыз хаҵак ибжьы
наиқәиргеит.
– Ҷути Лаҭаҟа дцарц иҭахын, аха иҽы иханы Амтҟьалҟа
дагон ҳәа, сара ус инарца-аарцо уаҩым. Суҭахызар, ухаҭа
уҩагыланы арахь уааи, – атәамбара зхы иаҭәазымшьоз шиакәыз
ирдыруа, уи иахьгьы аҭак ныҟаиҵеит Ҟазлаҭ.
Уи ахаҵа илымҳа иааҭасыз ажәақәа игәы иныҵанарххит,
аха акгьы ахымҳәаакәа ашырҳәа дҩагыланы иҿааихеит.
Абыржәы Ҟазлаҭ дшааидгылалак дигәыдыззаларашәа иҽыҟа­
ҵаны дшааиуаз дниҿагылеит, аха иҽырҭынчӡаны ауп ибжьы
ширгаз. Уи иааира иналагӡаны, ԥыҭҩык генуезаагьы шрыцыз
агәаҭарагьы дахьӡеит Сасҭангаз.
– Сара саамсҭоуп, сахьтәаз анеира ухәҭан, аха сабаудыруаз,
убри аҟнытә гәыбӷан сызуҭом. Арахь усыцаалеи, аказы
снауацәажәар сҭахуп, – иҳәан аамсҭа, нас Ҟазлаҭ имахәар
данкны иҿынеихеит.
150

Аҵла ашьапаҿы инеины ианеидтәала, Ҟазлаҭ иҭаххеит
ҩаԥхьа зегьы илаԥш нархигарц, аха наԥшыхәарҭас иҟаиҵацәар
гәҩарак рнаҭар ҳәа дацәшәаны, иҽырҭынчӡаны даатәеит.
– Ухы аасылагӡа… Иҟоу маҷзаргьы, иҟәнымшьакәа акры­
сыцуфар сгәы ҟанаҵоит, – иҳәеит аамсҭа, акрыфара иҽазкуа.
Ҟазлаҭ уи акгьы ахымҳәаакәа, ҭабуп ҳәагьы мҳәакәа, амла
деиқәынҵәошәа иҽыҟаҵаны, иаразнакала аҟаԥыҳәа акрыфара
иҽыназикит. Аамсҭа имҩаԥгаҩцәа ицны ԥсшьара даазшәа
иҽеиҵҳәаны дахьтәаз, убри аамҭазы хыма-ԥсыма акрыфара
иаҿыз Ҟазлаҭ ԥыҭрак дааизыԥшын, нас иеилкаара иҽыназикит.
– Шьҭа исҭахуп узусҭоу здыруазарц, уахьатәиу, шьапыла
амҩа узықәу! Амҩа хара сымоуп уҳәеит, избан узланыҟәаша
ҽык зумам?
– Сара Бырдыӷәтәуп, Ҟазлаҭ сыхьӡуп! Аҽы сҭахӡам,
избанзар схы сыхьчарц сабрагьуа абна сылоуп! – дызусҭаз
ицәымӡакәа аҭак ныҟаиҵеит.
– Абрагьра уҽазукыртә узыниазеи? Имаӡамзар, исоуҳәар
ҟамлари?
– Ишԥауасымҳәои! Ауаҩы даниашоу дзыцәшәаша ҳәа акгьы
имаӡам, насгьы, аиаша маӡа зыҟамлац. Ацәгьашьыц цәгьала
диасуеит ҳәа рҳәо умаҳахьеи, убасала имҩасыз иоуп снапала
иҭахаз наатәи аамсҭакьаҿк, – аиашаҳәара дацәымшәакәа ихы
еиҭеиҳәеит Ҟазлаҭ.
– Шәызхибырҟьеи?
Ҟазлаҭ иааркьаҿӡаны изеиҭеиҳәеит ауаҩы дызхыршьааз,
уи аҵыхәала иашьагьы иаргьы брагьуа абна ишылалаз. Аамсҭа
дӡырҩуанаҵы, иаҳаз ицәымыӷхан, имгәацәа ҟәаз зыршьышьуаз
инапгьы наиваҳаит. Убри аамҭазы иҿыԥшыларагьы хәашьӡа
акыр аҽааиҭанакит, аха Ҟазлаҭ уи изгәамҭаӡозшәа икрыфара
иалагӡаны ацәажәарагьы даҿын.
– Уижьҭеи иҭынхацәа зегьы рыҽкынҵа иҳашьҭоуп, аха
ҳаргьы изуа ҳакәӡам! Гьанҵәыш инхо иабхәараагьы хазы
ҳаԥшаара иаҿуп, сашьагьы саргьы ҳҭадырхарц!
– Иабхәараа рҵакыра дуума?
– Уи атәы сызуаҳәом.
151

Ҟазлаҭ иаразнак идырит аамсҭа убри изакәазы дазҵааз,
аха ииҳәақәаз агәра игазшәа аниба, еиҳагьы ацҭәа алхуа иажәа
инациҵеит.
– Ихаҵкы камыршәуа саҳ ҳәа зауҳәо, нас дааҳәны стәы
ҳәа узызҳәо, уи узықәгәыӷша иакәым. Усеиԥш иҟақәоугьы
маҷҩума, сашьеи сареи иҭаҳархазгьы урҭ дыруаӡәкын... Аамсҭа,
ухаҵкы, иузымдыруа иуасҳәараны иҟоузеи, аха ауаҩы акы
ихарамкәа аус данақәшәо ихы ицәымыӷхартә аҟынӡа днанагоит.
Убри ауп ҳаргьы ҳзықәшәаз, аха иҟаҳҵари, шьҭа дареи ҳареи
ҳахькылеибаго аамҭа иаҳнарбап, – уаҳа ацәажәара игәы
амыҳәозшәа иажәа нҿахиҵәеит Ҟазлаҭ.
– Хаҵаҵас ижәгәаӷьыз аӷацәагьы арҳагәышьеит. Уажәазы­
ҳәан урҭ ргәы еилашны иҟазаргьы, ԥыҭрак ашьҭахь ргәаӷ
нархыԥсаар, раӡәк дызхышәшьааз нас рхаҿы ишԥаарымгари, –
аишьцәа дрыдгылаҩызшәа даацәажәеит аамсҭа.
– Уххь згеит, иуҳәо саҳауеит, аха аӡәы аԥҳа длеиҽырбон,
лан иара диеиҽырбон ҳәа, иҳаӷацәахаз аҵәы рыҵазҵо ыҟа­
наҵы абас мацара ҳаишьҭазаауеит, – ирласны ишзеилымгоз
аазгәеиҭеит Ҟазлаҭ.
– Сыхәҭаахьала, уашьагьы уаргьы хаҵаҵас шәныҟәеит ҳәа
азысыԥхьаӡоит, – ииҳәаз аҵабыргра ахьынӡалаз еилкаамзаргьы,
аишьцәа рыгәаӷьра нарыдирҽхәалеит. – Уақәшаҳаҭзар,
ишәаӷацәахаз ҳҩарықәланы еимаҳҵәап. Иуҭахызар, ақәылара
ҟазҵаз шәара аишьцәа шәхахьы ижәгар, зыҽкынҵа ишәышьҭоу
шәыцәшәаны, аҵыхәтәан рыҽшааныркыло агәра згоит. Цқьа
уазхәыц иудызгалаз. Сгәанала, зеиӷьыҟам ауп... Сара Ҭаҭрашь
сыхьӡуп, ҳаибадыруаз.
– Аамсҭа, уххь згеит, схы иҭамкәа сгәы иҭамкәа исабжьугаз
сархәыцыртә сҟанаҵеит. Агәыр ӡахрамзар акгьы алшом ҳәа,
ҳаргьы ҳанбанӡабрагьри. Иҟалозар азхәыцха аамҭа сыҭ, уеизгьы
исцәыхәлеит, шьҭа уаха сахьцо ҳәа акагьы ыҟам, сақәиҭышәтә­
уазар, уахак снашәыдбзиахалап, – аамсҭа идигалаз еиҳагьы
деигәырӷьеит Ҟазлаҭ.
– Уахьыцәаша адгьыл ҟьаҟьа ду ҳаигӡома?! Уаҵәы ашьыжь
ҳдәықәлаанӡа уи азхәыцха аамҭагьы умоуп.
– Уаҵәы… Мап, уаҵәы дәықәлашьа шәымам! Уаҵәашь­
ҭахьынӡа шәааԥшыроуп!
152

– Избан?! – иааџьеишьеит аамсҭа.
– Уххь згеит, сыгәра угозар, шьҭа саргьы уаасызхәыц, –
аамсҭа иԥсыҽра ахьыҟаз шгәеиҭазҵәҟьа инаидцаланы, ирҩа­
шьара иҽазикырц иҭаххеит Ҟазлаҭ. – Гьанҵәышаа ӡәыр­
ҩы рырахәқәа рыманы уаҵәы ашьхаҟа ицараны ишыҟоу
здыруеит. Арахь, уара уаҵәы ҳдәықәлароуп уҳәеит. Ибзиоуп,
уҿынаухап, аха амҩан џьара шәааиҿаҳар, иаразнак ақыҭа
зегьы ршьапы иқәдыргылоит. Иуаҳахьоу сыздыруам, гьанҵәы­
шаа ишеибашьцәа ӷәӷәақәоу. Ахацәа усеиԥш дыррак анроу,
иаразнакала еизибагоит, нас дареи шәареи ишакәым шәҟеи­
баҵар ҟалоит.
– Ашьха ицозар, аладаҟа ауп рхы ахьхоу, арахь ҿаахашьас
ирымоузеи? – идигалаз цқьа изеилымкааит аамсҭа.
– Уххь згеит, уи азы сара усмазҵааргьы ҟалоит, аха
исабжьугаз санақәшаҳаҭхах, шьҭа саргьы уаасызхәыцырц
сҭахуп. Избанзар, ара сара исзымдыруа мҩахәасҭакгьы ыҟам,
анеирҭа-ааирҭақәагьы бзианы издыруеит. Ҳаԥхьа иҟоу ақыҭа,
арсынтәи уазымнеикәа, уахыкәшаны, ахәҵа аганахьала ацара
еиӷьуп. Избан ҳәа уазҵаауазар, ахәҵа анахыс уаҳа қыҭак
ыҟам, ишьхеибаркыроуп. Устәи уқәыло уҿааухар, ушьҭахьҟа
узыцәшәаша ҳәа акгьы зыҟалом, – излаилшоз ала аамсҭа
иргаӡара даҿын Ҟазлаҭ.
– Исабжьугаз сгәаԥхеит, ус акәзар, ҳааԥшып уаҵәашьҭа­
хьынӡа, – иаразнак днақәшаҳаҭхеит Ҭаҭрашь.
Адырҩаҽынгьы агәҿыӷь иаго ишеилатәаз мацара, ус
аилахәлара иналагеит. Убри аамҭаз аԥсҭа еимҟьарақәа
уахьрыбжьыԥшуаз, ахәылԥазтәи амра ашәахәа ԥсыҽқәа
зқәыԥхоз ашьха кьатрацәқәа макьанагьы улаԥш иааҵашәалон.
Ус, дук мырҵыкәа амырхәага анырхацәа, иаразнакала амамеи­
қәара нырхаҳазшәа, иаалырҟьаны алашьцара ҟәызгаӡа инар­
хышь­шьит. Аҵх агәазынӡа ашьхадгьыл бжьык ахылымҵӡо
ишыҟаз, ашьҭахь иҿыхазшәа, акаԥкаԥ быжьқәеи, абгасса рыҳә­
ҳәабыжьқәеи иаацәылашаанӡа ишгац игон.
Ҟазлаҭ заанаҵгьы игәеиҭахьан уи аухагьы маӡала рылаԥш
шихыз, аха ақәылаҩцәа дреижьаны иара иҳәатәы ишаиркышаз
акәын ишаанӡа дзызхәыцуаз. Ус, ашацкыраз, аԥсабара аиха­
153

лашара иналагоны еиԥш, зегьы еицҿыханы рыбжьқәа адәы
инықәҩит. Ашьҭахь, шьыжьхьак инацҳаразы ианааилатәоз,
уи аҽынгьы згәы ҭынчыз Ҭаҭрашь иҭаххеит Ҟазлаҭи иареи
дырҩегьых инеидтәаланы акреицырфарц.
– Угәра шгатәу збоит, арԥыс, – акрыфара нап надыркуаны
абас ацәажәара ахы наиркит аамсҭа. – Гәымантәи сахо
сзаазгьы шьҭа иудыруазарц сҭахуп. Уара уеиԥшҵәҟьа саргьы
згәаӷ сымақәоу ыҟоуп, еиҳараӡакгьы ԥсҳәаа раамсҭцәа роуп
сызмаабуа. Аринахысгьы ҳахькылибагаша макьанагьы схаҿы
исзаамгац.
– Мшәан, нас, арахь узаауаз, ушиашаз Ԥсҳәыҟа умцоз!
Араҟатәиқәагьы угәаӷ дыркра угәазырԥхеи? – аамсҭа дид­
бзиала­хаӡаны, диҿагәыбзыӷха дҵааит Ҟазлаҭ.
– Сгәалақәа исгәадырԥхеит! – убри аамҭазы ихаҿсахьа
имамиқәараха инеихалашьцеит, убас иаанханы ишыҟаз ауп
ус иажәа ишнациҵа. – Еиҭасҳәаша рацәоуп, аха иркьаҿӡаны
акәзаргьы, иуасҳәап арахь саара зыхҟьаз, еилукаарц уҭахызар.
Уижьҭеи ԥыҭк ныбжьысхьазаргьы, уажәыгь сгәы имцаха иҭоуп,
ҵыԥх уажәааны гәымаа рчараҿ сзырԥхашьаз, амааӡатәык
иҵыхәала сзықәшәаз... Ажәа ахы мҳәакәа аҵыхәа узҳәом
рҳәоит, хьыӡдырхатәи нхаҩы ҷкәынки сареи гәымаа рыр ԥызаҩ
Баџьгәана иԥа Дадал иҷкәын ичараҿы амыждараз ҳаиқәшәеит.
Уи иаб Кәаӡи Дадали еиҩызцәазаарын.
Убри аамҭаз Ҟазлаҭ иаразнак игәааиҽаниҵеит, иан Нанаҳ
ланшьцәа рҭыӡшәа анаацәырига, аха иажәа даԥырхагамхакәа
изыӡырҩра даҿын.
– Ианбаҟалеи ари?
– Ҵыԥх уажәааны сымҳәеи.
– Аа, аиеи!.. Згәаӷ умоу ихьӡуи?
– Гәаџьана… Схамыждаразы, убри ачараҿы ҽыҳәҵәыла
аисара аԥшьызгазгьы сара соуп, – абри Ҟазлаҭ изиаҳәатәыз
изымдыруа ауп ишцәырига Ҭаҭрашь. – Аиаша уасҳәап,
исиааишаз уаҩ дзыҟамлеит, аха иазууеи, Кәаӡ ихамыждаразы
дихшартә, иҷкәын Гәаџьанажә игәаӷьит дсеиканырц. Аҳаҭхәыжә
иҭоу умбакәа уахымыччан ҳәа рымҳәои, убри ауп исыхьыз
154

саргьы. Анхаҩы дԥагьацәахар аџьмацәа магәс иӡахуеит
ҳәа, дызланхаҩыз ала, иҽааникыларгьы амуази, аха дааины
дҿабыӷӡа данаасҿагыла, зқьышә ахш ықәымбац сицәшәазшәа,
мап кышьас исымази… Ҳааи ҳааидыслеит, аха ишԥа! Мбатәшәа
акыргьы ҳақәибакшеит!
– Ажәакала, анхаҩы ҷкәын дуиааит! – ииҳәараны иҟаз
иара иаԥхьа иааирҵабыргит Ҟазлаҭ.
– Ааи! Цәгьа зымбац бзиара издыршам ҳәа зхырҳәаауа
исырдырырц сашьҭоуижьҭеи акрааҵуеит, ауаа рҿаԥхьа сзырԥха­
шьаз уи ахәымаа-жьымаашәа иҟоу! Убри ауп еиҳаракгьы арахь
саара зыхҟьаз!
– Иҭархаразы Хьыӡдырхаҟа уаауеит, усоума?
– Мап, аҿаԥа неиҿаҵаны иҭироуп сзышьҭоу!
– Иугәҭаку еилыскааит, аха даара угәуҽанызароуп, аамсҭа,
ухаҵкы…
Иҿамӷьар-ҿамӷьарӡа адәы иқәгылаз аҵлақәа рышәшьы­ра­қәа
ишрыҵатәаз, ус уи аҽынгьы ахәлара кылыгәгәа иаакылсит. Ԥыҭрак
ашьҭахь, амза ахаҿы гьамгьамуа, аԥсымра еиԥшха дыр­ҩагьых
адгьыл лашьца еиҭаахагылан, ажәҩан иаҵаӡсо аҿынанахеит.
III
Иаалырҟьаны, Ардимон иажәа намыгӡакәа иааникылан,
Аҭласҟан дахьтәаз ахь дыԥшуа дҵааит.
– Дад, сзыӡырҩра угәы ахшәазар сҽааныскылап?
– Мап, мап, уххь згеит, умааԥсазар еиҭаҳәала! – иҳәеит
Аҭласҟан, ацәажәара даҟәыҵыр ҳәа дацәшәаны. – Ажәабжь
бзиа азыӡырҩра зҭахымда! Абригьы анцәыругах, аҳәара
уцәыуа­даҩымзар, шьҭа аҵыхәтәанӡа исзеиҭоуҳәар сҭахуп!
– Дад, ус акәзар, мцак неиқәҵеишь. Ихтәалаз анаҟә
ахьҭагьы ацушәа збоит. Излеибауркыша аихымцагьы убра џьара
иқәуп, амца зуркыша ацәымсагьы уаҟа иҟазароуп, – иҳәан
Ардимон, даахьаԥшны арԥыс илаԥш дааҵекит.
Аҭласҟан ашырҳәа дҩагылан, ахәышҭаара иҽҳәаз амҿы
хыблаахақәа рыхқәа неихәлакны, иаарласны амца анааиқәиҵа,
цқьа еиқәылаанӡа алҩа убла ҭнахыртә азнаказы иааҩначит.
Ус-ус еибакуа мацара, ибзианы ианеиқәыла, дук мырҵыкәа
155

ԥшьаала аԥхаррагьы аҩнашра иналагеит, убасҟан, алҩагьы еиҳа
иаамаҷхеит. Амца еиқәылонаҵы, Ардимон деихеигәо, имацара
дҩагыланы дааин, амца иҽаҭаны дныҽҳәатәеит. Убри аамҭаз
Аҭласҟангьы нырцәыҟала днеиҿатәеит, ажәабжьҳәаҩ иажәабжь
шьҭа данбалагои ҳәа иблақәа наидырхаланы дизыԥшуа.
Ардимон ҳамҭакы дымцәажәаӡо, аԥхарра игәыҵыршуа,
аҽҳәа дыҽҳәаԥшуа дахьтәаз, ажәытә аамҭақәа рыхьанҭара
ҳамҭаҵас изыннажьхьаз ахәыцра ҵаулақәа убри аамҭаз шаҳаҭра
ахьизнауаз, ари ауаҩ ӡи-мцеи зхыганы шьҭа зыԥсҭазаара
ахыркәшара иаҿыз аӡә шиакәыз аҟара инубаалон. Амбатәӡа
зыхганы, ахҭыс дуӡӡақәа рымаӡа иахьанӡа иаазгаз доуҳа
уаҩык иакәызшәа акәын амца иҟанаҵоз алашара дшалубаауаз.
Абыржәы убарҭ аамҭақәа хьааганы дрызхәыцуашәа, ахәышҭаара
илаԥш адырхаланы аҽҳәаԥшра дахьаҿыз, ихигахьаз убарҭ
ахҭысқәа макьанагьы игәҭыхаха ишицрыхоз аҟара ихаҿсахьа
ишаныԥшуаз убарҭан. Аҭоурых аҵа аҟынтәи ацәымза ҭаа еиԥшха
абааш амаӡақәа шцәажәоз еиԥшҵәҟьа, иҭеиҭԥшгьы маӡала
ицәажәон. Ус иаалырҟьаны Аҭласҟан днаизхьаԥшшәа иуит, аха
нас ҩаԥхьа дынҭанагалазшәа, ихәыцрақәа деиҭарзыхынҳәит
дахьԥшыц дыԥшуа. Уаҳа иаҳаидеик ыҟамкәа, еилаҳанто дызлаз
иабацәа рыхҭысқәа абыржәы ибзианы иааигәалашәазшәа,
ашьҭахь ибжьы нарганы, аҵыхәтәанӡа изымҳәацыз иажәабжь
деиҭаналагеит.
– Ашьха аиҩхаа аҭысра шыуадаҩызгьы, Гьанҵәыш ду
арҩаш зыцрыҵуаз ахахьы рхы рханы, ишьанҵаркыраз мҩа
цәгьак Ҟазлаҭ иқәигалазаап, дад, – иҳәан Ардимон, иажәа
нагӡо Аҭласҟан иахь еиҭах дынхьаԥшит. – Аҽқәа ршьапы
ахьамкышала иахьигоз аамсҭа Ҭаҭрашь игәаԥхацәомызт, аха
Ҟазлаҭ игәра ахьигахьаз азы иҽынкылашәа дыҟан. Уи аамҭазы
мыждарак рзыӡбны дыҟоуп ҳәагьы дыҟамызт.
Ацхырааразы аамсҭа ицыз генуезаа даараӡа ирцәыуа­
даҩхеит изышьцыламыз ашьхамҩа анысра, акыргьы иаарам­
хацәгьаханы акәын ишнеиуаз, аха арахь ҳабажәгои ҳәа макьана
аӡәы имҳәацызт.
– Асҵәҟьа имҩацәгьоуп ҳәа сыҟамызт! Издыруазҭгьы,
астәиала адәықәлара сақәшаҳаҭхарангьы сыҟамызт! – иҳәеит
156

аамсҭа, ус, ирулакгьы, абахә иаҿысны хыхьынӡа ианаахала,
днаԥшы-ааԥшуа даагылан.
Аладахьҟала ишьаҟьарсҭараны илбаашьҭын. Уарҳал иа­
ҵәоу­шәа ҵаҟа лбаанӡа ишьҭаз адәынаараҿы аҵангәарақәа
рацәаны иуԥылон, оумакала иагьҭыԥ ԥшӡаран. Адунеи аар­
шеижьҭеи араҟатәи аԥсабара кьыс амамкәа, макьаназы напык
ахьымкьысыцкәа аԥшӡара аҭынханы акәын ишыҟаз. Амарда
ашьапаны, акыр еилаҳахьаз бааш хыжәжәарак абна илубаартә,
лбааҟа уахьԥшуаз иҭынхадаха иахьгылаз улаԥш иныхгылон.
– Аказы суазҵаашан, аамсҭа, ухаҵкы, – акыӡӷқәа илаԥш
нарҟәыганы, нас аамсҭа иахь дынхьаҳәит Ҟазлаҭ. – Ишубо,
ҳахьааиз аҭыԥ уаҩы иҿырхарсҭам. Шьҭарнахыс аиҩхаа ҳҽаҭаны
ҳҿынаҳхар, ирласны ҳҭыԥ аҿы ҳҟалоит.
– Ҳамҩаԥызго уара уоуп, усала еиҳа еиӷьзар, мап ҳәа
ахысҳәаауам, – иаразнак днақәшаҳаҭхеит аамсҭа.
Рыԥсқәа анеиҭарк, инаҵысны раԥхьаҟа рҿынархеит, арӷьа
аганахь рхы рханы. Еибахеибафо илеиуаз Гьанҵәыш ду арҩаш
иаваланы акыр ианынаскьа, нас аарцәҟа ирны, Хәыти ашьха
ашьапы шыҟаз рхы ирхеит. Амш ааилашәшәымҭаз икарауараха
ус аҳацаҟьа дук ишааҵагылазҵәҟьа, Ҟазлаҭ дааҭгыланы аамсҭа
ибжьы наиқәиргеит.
– Аамсҭа, ухаҵкы, иахьуасҳәахьаз аҭыԥ аҿы ҳааит. Уаха
абра ҳаԥхьап. Уаҵәы шьыжьнаҵы шьҭа угәҭакы уҽазукыр ҟалоит.
Гәнаҳарак ҟасҵахьеит ҳәа иҟамыз аамсҭа, қәылара дан­
цалоз егьрааны аса даҿаркхьан, егьраангьы ахҿақәа ишьклар­
ҵахьан, аха дызгаша даԥыхьамшәакәа дааиуан. Ақәы­­ла­рақәа
рзы абысҟак аԥышәа ду шимазгьы, абыржәтәи иныҟәараҿы
зхәыцрада иҟаиҵаз агәлымҩра ахҟьарала, Ҟазлаҭ иҵеиҳәақәаз
дырлашәны дакын. Дахьирхаз гәаамыгӡаӡакәа, ихамыждараз,
дахьҭахашаз аҭыԥ аҿы дыргаӡаны дшааигаз макьана гәҩарасгьы
иҟаимҵацызт.
Ҵабыргны, Ҟазлаҭ ақәылаҩцәа дреижьаны иахьиҭахыз
аҭыԥ аҟынӡа ирҩашьаны раагара илиршеит, аха иԥылараны
иҟаз рыхабар макьана ибомызт. Мшәан, абарҭ уажәыгьы
изымааицкәа иҟоума ҳәа аҵыхәтәан гәҭыхасгьы иҟаиҵеит, аха
дырԥырҵны џьаргьы дызцом, арахь аамҭа ықәшьшьы ацара
157

иаҿуп. Абас гәҭыхала данхәыцуаз аамҭазы, бнала иҩычаз
анаҩстәи абахә иаҿатәаны маӡала рызкылԥшра иаҿызаарын
дыззыԥшыз.
– … Аԥхьа рхада даҳзаԥыргар, нас егьырҭ ртәы мариан, –
иҳәеит Џьармаҭ, хаҳә дук иҽаваӡаны, ақәылаҩцәа рызкылԥшра
дшаҿыз.
– Ҳшыманшәалахо еиԥш, – днақәшаҳаҭхеит уаҟа ивагылаз
Џьангьери.
– Иҳәынҷазар еиӷьӡами? – дҵааит Баҭхәыр, урҭ рааигәа
ҵлак ашьапы иҽавакны дахьгылазынтәи ирҳәаз илымҳа
ишааҭасҵәҟьаз.
– Иаҳҳәынҷарц азоума ҳасуа ҳзааз?! Цәгьала иаҳзыҟоу
цәгьала иҭахароуп! – уи мап ацәикит рнаҩсҵәҟьа зыҽӡаны
игылаз Ҭасрыҟәа.
– Ааи, ааи, арантәи аӡәы деибганы дзымцароуп! – убри
днақәшаҳаҭхеит Арудангьы.
– Нас, ҳаззыԥшуи, ҳҩарықәланы зныкҟьарала наҟ иахәаҳ­
тәып! – иҳәеит Наузыџь, убри аамҭазҵәҟьа игәы еилашны.
– Аццакра аҭахым, – иаазгәеиҭеит Џьармаҭ.
– Избан?! – иааџьеишьеит Ҭаскәаҷ.
– Ианыцәалак маӡала ҳҩархаланы зегь ахәаҳтәуеит.
Убасала ҳара ҳганахь иҭахо дзыҟалом, – аҭак ныҟаиҵеит
Џьармаҭ.
– Ҳаи, Анцәа уиныҳәааит, сгәы иҭуҳәааҵәҟьеит Џьармаҭ! –
ргәаанагарақәа ахьеиқәшәаз деигәырӷьеит Назрыҟәа.
Ақәылаҩцәа ишрызкылԥшуаз мацара, ус ахәларагьы
нарыхьӡеит, аха ишеибырҳәахьаз еиԥш, зегьы ыцәаанӡа
иааԥшыр акәын. Уахынлатәи ажәҩан кеикеиуа ицқьан.
Аԥсабара иахалашоз амза патаз ду ԥхаррак ахылымҵӡо, ахаҿы
барақьаҭ уаркалеиуа, акыр аҽанааҳаранакуаз аламҭалаз,
шьҭа ицәахьазаргьы ицәахьеит ҳәа аныргәахуаз, еибадырны
рҿынархеит. Ақәылаҩцәа еилаианы ишыцәахьазгьы, егьаум­
ҳәан, Ҭаҭрашь игәиҽанымзи, ҽырцәа ҟаҵаны дышиаз, ус
иаалырҟьаны быжьқәак игәы инықәҩит. Убри аамҭазы иаргьы
ашырҳәа дҩаҵҟьеит, аха агылаха иамраӡакәа Ҟазлаҭ днеихах­
хит, азнаказы аҩыџьагьы неиҵагьежьны ӷәӷәала еибарххеит.
158

– Аҽ марӷь рҳаҩхоит ҳәа баша ирҳәома, аамсҭа!
Уҽырххарақәа башоуп, ухы ҳмыршьыкәа уҽаанкыл! – убри
аамҭаз аамсҭа аӷьеҩ наихиргеит Ҟазлаҭ.
– Ҳаи, сара ахәашабга, абасҵәҟьа имариаӡаны сыргаӡара
улшазарцу, анхаҩы зхарамфа? Афы усааит, сызжьаз агьангьаш!
– Нас, уара утәала, ҟәыӷак уакәыз џьушьозма?
– Маанала усиааит акәу?! Ҳаи, иараби, исықәшәазеи,
арыцҳа инапала сҭахартә?! – аҵыхәтәан ихы дназаӷьит Ҭаҭрашь.
Аамсҭагьы ӷәӷәак иакәын, иабџьар шихиххьазгьы, дызицә­
цоз џьшьаны, аҩыџьагьы еиҵагьежьны аибарххара иаҿын. Уи
аамҭазы, Асламаз иашьа диԥшаарц дишьҭазар акәхарын, ус
дшаарыдыххылазҵәҟьа, иаразнак аҩыџьагьы неицхырааны,
аамсҭа деиқәԥах дҿаҳәаны днышьҭарҵеит.
Генуезаа шыцәаз ршәаџьҳәаҩык дыҟамкәа рызегьы
ндырҵәеит, аха зыԥсы еиқәхаз аԥсацәа ирыламкьыскәа иоу­
рыжьит аамсҭа ида. Ҭаҭрашь изырура рзымдыруа данрымпыҵаха
акыр ирзеимакырахеит, зегьы акака рҳәеит, аха ибз ҭахҵәаны
доужьтәуп ҳәа аҵыхәтәан аӡәы иахьааиҿыҵҟьаз, убри азырханы
рызегьы нақәшаҳаҭхеит. Уаҳагьы уи амакрак ҟамҵакәа,
аамсҭа ибз акьатрацәра ҟамала ианааҭахырҵәа, иҿыҵа
аҟәадабаа нҭашит. Убри аамҭазы «ҟыҟ-мыҟ» ҳәа, иузеилмыргоз
ажәақәак иҿы иааҭшәеит, аха ииҭахыз анизымҳәа, акьажыҳәа
инеимеиҭәеит.
– Уаҳагьы аӡә дулакьысуам! Шьҭа уаргьы уԥсы ушьап,
анацәагьы ргәы дырҭынчып! – абас наишьҭарҳәеит ихы
данақәиҭыртәуаз.
Аамсҭа дгәаҟҵәаҟуа амҩа дықәнаҵы, ашьафҩы иднага­лоз
амҵқәа ихаабыцуа, ус ииулакгьы, дмидагәидаха ашьыбжьышь­
ҭахь Аҟәанӡа днаӡеит. Дышиашаз иҩныҟа дымцакәа, қәылара ҳәа
дахьцаз дзықәшәаз амықәшәатә Скасси Дортелли иеилиркаарц
иҭаххазаап. Аамсҭа иҿы зымцәажәо данрызнеи, Скасси ииҳәара
иҿамшәо, дгачамкны ихәаԥшра аахҭеикит. Даара дизыӡырҩит,
аха дыҟрымҿрымуа ииҳәаз акымзарак анизеилмырга, игәы
изыԥжәаны днаиқәыҳәҳәеит.
– Изакәи, уара, ыҟҟ-мыҟҟ ҳәа иупатҟалеиуа?! Ыҟ-мзар
еиӷьу узымҳәааит, узықәшәазеи мыждарас?! Иабоугеи иуцысҵаз
159

сеибашьцәа? – амҩан акы шрыхьыз аҟара ицәа иалашәаны
зҵаарала деиҭанаиҵаҳәҳәеит Скасси.
Ҭаҭрашь дыхәцәырххо дырҩегьых акы наиҳәақәарц
ақәикит, аха ишизеилмыргаз аниба ашьҭахь, иҿы аартны,
инханы иҟаз ибз ҭахҵәа надирбеит. Скасси иаразнак идырт
иҟалаз, иаԥхьа игылаз ауаҩы зымцәажәа игәаӷ кны, убри аамҭаз
ашә шыҟаз инапы нархханы днаиҵаҟьеит.
– Сыбла уҽамырбакәа наҟ удәылцқьа! Уаҳа арахь ухабар
сумырбан!
Скасси уажәы уи дибо ҳәа дыҟамызт. Аурысқәеи аҭаҭар
ханцәеи ӷәӷәала еивҵанагалт ҳәа Пинели иеиҳәаз ажәабжь
ахь акәын иацижьҭеи ихәыцрақәа зегьы ахьыҟаз. Арахь хазы
аҭырқәцәагьы дырҩегьых амшыннырцәтәи Анатолиа адгьылқәа
рҟны излагаз ампыҵахаларақәа, уиак зынӡа игәыԥжәагаха
дартәомызт, даргыломызт. Аҵыхәтәантәи адырраҭарақәа еиҳа
иҽырҭынчшәа ауп ишидикылаз, аха усшәа иҽыҟаиҵазаргьы,
уеизгьы Пинели иаасҭа иара акыр даргәашгәаҭеиртә дҟанаҵеит.
IV
– Дад, иуасҳәараны иҟоу шьҭа иԥкаауа исымҳәар, иузеи­
лымкаар ҟалоит! – иҳәан Ардимон, иҿыблааз кәасҭхак
шьҭыхны амца инахәлаижьын, нас инапқәа неихьшьны ирыцқьо,
Аҭласҟан иахь дынхьаԥшны иажәа инациҵеит. – Исцәеилахәар
ҳәагьы сацәшәоит, избанзар еиҭасҳәо анбатәиаамҭоу, дадхеит!
Уажәы еиҭасҳәараны иҟоу ахҭыс аныҟалаз оумаӡа ҵуеит, сабду
даныҷкәыназтәи аамҭоуп!
– Суҳәоит, умыццакыкәа цқьа исзеиҭоуҳәаразы, – иҳәеит
Аҭласҟан, ажәабжьҳәаҩы иажәабжь имыркьаҿразы.
– Мап, дад, исгәаламшәо уеизгьы исхашҭхьеит, исгәалашәо
ауп иузеиҭасҳәарц исҭахугьы, – иҳәан Ардимон, еиҭеиҳәоз
арԥыс иахьигәаԥхоз иаргьы гәахәас иҟаҵаны, нас иажәабжь
еиҭанациҵеит. – Ажәытәын мсымаа ҳәа изышьҭаз далаа еизарҭас
иахьрымаз Быдыӷә ашҭаҿы абрыгь-абрыгь аҽны шәеизароуп
ҳәа заҳәаз аӡә дагымкәа инеит. Усҟантәи аамҭазы ашьха қыҭақәа
рҟынгьы дгьыл ҭацәык узымԥшаауа, аԥсуаа рҽықәырҭәаа инхон,
дад. Ианакәзаалакгьы ахыхьчаразы иадынҵәалаха иҟарҵоз
160

абаашқәа, ақәылацәа рҿагыларазы ихыхьчаганы, ихырӷә­
ӷәаганы ирзыҟан. Шәарҭарак ианааҭагылозгьы далааи ҵабалааи
аидгылара бзиа рыман, иаразнакала еизибаганы иҟарҵашаз
еицырыӡбон.
– Саҭоумҵан, уцәажәара сахьаԥырхагахо… Уххь згеит,
аҭауадцәа шамахамзар аизарақәа бзиа ирбомызт ҳәа уҳәахьан,
урҭ ирзымдыруа аума ишеизаз? – убри аамҭазы азҵаара
ныбжьеигалеит Аҭласҟан.
– Ишԥарзымдыруаз, дад! Еизараны ишыҟаз ала зегьы
ирылаҳәан, аха ҭауади-аамсҭеи икылсыз рахьынтә агәаҵәа
зыӷраз шыҟаз еиԥш, иҟан игәаҵәадақәазгьы. Убарҭ агәаҵәадақәа
рҵыхәала ауаа ирзеиԥшыз ӡбатәык анроулоз, дҭауадыз,
даамсҭаз, аӡәы абас иҭаххеит ҳәа рыҽдырҵысуамызт. Абас
рыгәра ахьырзымгоз азы рҭагылазаашьақәа еснагь изыӡбоз
рхаҭақәа ракәын, ажәлар рымч еиҳау аҽак ыҟам ҳәагьы азхаҵаны
иҟан. Быдыӷә адагьы аԥсуаа еизарҭақәас иахьрымаз: Багадатәи,
Быгдатәи, Птышьтәи, арахь агаҿа аганахь акәзар – Гәыбаадәы,
Лыхнашҭа, Мықәашҭа уҳәа ҷыдала еизарҭаны иахьрымаз
рҽеизганы рхатә усқәа рыӡбон. Еибашьрак анрықәшәалозгьы
убарҭ ашҭақәа рыҟны еизаны, нас убрантәи ишиашаз еибашьра
ицон, дад.
Ардимон излаиаҳахьаз ала, генуезаа зынӡа рцәа иҭыҵны
ауаа ирԥырхагахо ианалага, далааи ҵабалааи Быдыӷә ашҭаҿы,
иабду Џьармаҭ иаԥшьгарала еизарц рыларҳәеит. Уаҟа
излацәажәараны иҟаз заанаҵ зегьы иахьырдыруаз аҟнытә,
еизараны изыҟои ҳәа уаҩ дазҵаауамызт. Аизарахь икылсит
аамсҭацәа хатәрақәа ҳәа иҟаз, заҳаҭыргьы рбақәоз Амаршьан
Елҟан, Ацанба Рашьыҭ, иара убас ар рԥызацәа дуқәа ҳәа
еицырдыруаз Бақьыр иԥа Кәыҷукәбеи, Гассан иԥа Салыбеи,
Кәатеи иԥа Чараныҟәеи реиԥш иҟақәаз. Далтәи аамсҭа Амаршьан
Аџьали Сааныҟәа иԥа уҳәансҳәанла илымҳа ишааҭасызҵәҟьа,
зегь раԥхьагьы дааихьан. Еизаз рахьынтәи аӡәы дҩарылҵны
ацәажәара данбалагари ҳәа зегь ԥшын, аха ирзеилкаауамызт
абысҟак аамҭагара заҭахыз, цәажәаҩык ихыԥша здимырбоз.
– Дад Аҭласҟан, аҟәыӷара есымшагьы аҭыԥ аҿы изыргыло
аҭагылазаашьа ауп. Ианиашьа ихаҵашьахеит рымҳәои, ҳажәлар
зыниалоз убарҭ аҭагылазаашьақәа ракәын изырҟәыӷоз. Дад,
161

ишуасҳәаз еиԥш, Быдыӷә ашҭаҿы изакәазы еизаз шамахамзар
зегьы ирдыруан. Саб иҳәамҭаны изласгәалашәо ала, ус, сабду
Џьармаҭ хаҳәык днықәыххны, еизаз дрылаԥшуа днагылазаап.
Абжьыцәгьа зхылҵуаз арҩаш лбааҟьа лыҵабар еиԥшха, убри
аамҭазы мыцхәы иааҭынчрахеит, зегьы рылаԥшқәагьы иара
инаиқәыркит. Дук мырҵыкәа, ус ибжьы ҿаца шааиргазҵәҟьа
апҟацаҳәа иҩархыҩны, ашьҭахьӡа игылақәаз рҟынӡа инаӡаны
акеҩ-акеҩҳәа зегьы рлымҳа иааҭасит.
– Абра игылоу шәарбанзаалакгьы зегьы ижәдыруеит иахьа
абраҟа ҳаара зыхҟьаз! – уаҳа анс-арс ҳәа мҳәакәа иззеизаз
аус иаразнак иаацәыригеит Џьармаҭ. – Абыржәы ҳахьгылоу
ашҭаҿы ҳабацәагьы акырынтә еизахьан, абрантәи ишиашаз
еибашьра ҳәагьы ицақәахьан! Ари ашҭа ҳара иԥшьоу акы
иаҳзаҩызоуп, иахьатәи ҳаизарагьы абраҟа баша иҟамлеит!
Ҳабацәа ишыҟарҵалоз еиԥш, абџьаршьҭыхра аамҭа ааины
уажәы ҳара иааҳадгылеит, ишыжәбо!
Аӡәы иҟытбжьы мгаӡо зегь еиқәхаԥс аӡырҩра ишаҿыз, ус,
рыгәҭахь акы аарԥырхагахазшәа, ауу ааилдыргеит. Ацәажәара
иаҿыз Џьармаҭ иажәақәа баша аԥша иаимҭаразы, убри аамҭазы,
иҽынкыланы даарзыԥшит. Амӡырҩра ишақәикыз рбазшәа,
ашьҭахь, дук мырҵыкәа, рхала рҽанааиқәырк, нас иажәа анаг­
ӡара деиҭаналагеит.
– Ааи, ҳажәлар ргәаӷ хышхыҵәартә аҟынӡа инеихьеит!
– аӷьара-аӷьараҳәа ибжьы еиҭаагеит Џьармаҭ. – Згәырӷьара
аасҭа згәырҩа еиҳахахьоу ашьхауаа змырӷьацо арыцҳарақәа
абыржәнатә аҿагылара анамоу, ҳҭагылазаашьа еиҳагьы ишеи­
цәахо зегьы агәра шәсыргоит!
– Уи ҳаргьы иаадыруеит, иҟаҵатәу аацәырга, иҟаҵатәу, –
изымчҳакәа ибжьы наиргеит аӡәы.
– Иҟаҵатәу убри ауп, – убри аамҭазы иҵегьы ибжьы
ааҳареикит Џьармаҭ, – ҳажәлар рыҭира згәы амырҭәыц
генуезаа рықәцара аҽазкра!.. Абас азҵаара сызҭаз, аизарахь
унеироуп ҳәа адырра узҭаз иуеимҳәаӡеи, абрантәи ҳашиашоу
урҭ рҿагылара ҳцараны ҳшыҟоу, мамзаргьы снарылаӡырҩында
ҳәа баша уаау?! Ҳабацәа руахҭа аныҟәгара иашьҭам аӡә уакәзар,
араҟа ус умам, ушааз еиԥш, уҩахынҳәны уҩныҟа уцар ҟалоит!
162

– Аҵабырг уҳәеит, аҵабырг! – уи днақәшаҳаҭханы аӡәы
ибжьы аӷьеҩҳәа инаиргеит.
Аӡыршы зларҭәаз ашхырцәаӷьқәа реиԥш ҩаԥхьа рыбжьқәа
аадухеит, аха рацәак мырҵыкәа еиқәтәо мацара, аҵыхәтәан
иааҭынчрахеит.
– Избан ҳаамсҭацәа бзиахәқәа зегьы иахьа абра изҳа­
лагылам? – рыгәҭахьшәа ус даҽаӡәы ибжьы наиргеит, Џьармаҭ
иажәа анагӡаха иамраӡакәа.
– Шәарҭарак аныҟало ицәырҵуа збахьада урҭ?! – аҽԥныҳәа
ныҟаиҵеит даҽаӡәы.
– Зегьы ртәы уажәы араҟа иабаҳҳәари, аха аамсҭа бзиа ҳәа
ҳзықәгәыӷуаз Сааныҟәа иԥа Аџьали ихьзеи ҳәа сшәазҵаауеит?
Иҟақәоу акымзарак имбаӡошәа иҽыҟаҵаны ибжьы зимырго ҳәа
ижәдыруеи? – урҭ ирҳәаз днацхрааит даҽаӡәгьы.
– Џьым, уи ҳгәырҩа дагошәа еснагь ҳҿаԥхьа дықәгыланы
қьақьароуп дызҿу! Машәырк ҳақәшәар ҳәа дшәошәа, уажәазын
ашьа карштәым, еиӷьуп аҭырқәцәеи генуезааи еиҿаҳар ҳәа,
даҽаџьара ҳхьаирԥшуеит! Иҳәатәы хаҵаны акы аҽазымкра
ҳара еиҳа иаҳзеиӷьу џьушьап! – абас аазгәеиҭеит даҽаӡәгьы.
Уи аамҭаз Аџьали дӡырҩуа ашьҭахьшәа дахьгылаз, иаҽ­
ԥныр­ҳәаз ицәымыӷхазаргьы, гәалсрас иҟаимҵеит, избанзар
ирзырҳәоз зегь иашан. Абар, уажәы Ҭагәыџь иԥа Џьармаҭ
иқәлацәа еизганы, иаб дызхьымӡаз аус иара иҽазкны, атәымуаа
ықәҳцароуп ҳәа разаагара даҿуп. Егьырҭ акгьы рҳәарц
рҭахымзар, ма сараӡәк ажәақәак нарасҳәап ҳәа игәахәны
иҿынеихеит. Дышиашаз дааины Џьармаҭ данааидгыла, Аџьали
ихырҳәаахуаз дыр, аԥхьа игылақәаз дшырбазҵәҟьа рыхқәа
неидкыланы акы неибырҳәеит.
– Џьармаҭ, уцәажәашьақәа сгәаԥхеит. Даараӡа ииашангьы
уцәажәеит… Уажәа уалгазар, шьҭа саргьы акы насҳәақәар сҭахуп,
– иҳәан Аџьали, инапы наганы Џьармаҭ ижәҩахыр инықәикит.
– Уажәы ажәақәак нашәеиҳәар иҭахуп аамсҭа Сааныҟәа
иԥа Аџьали! Иҳадигаларц ииҭахугьы ҳазыӡырҩып! – иҳәан
Џьармаҭ, абас нарылеиҳәан, нас инапгьы дааҩахеит иӡырҩразы.
Аџьали ииҳәараны иҟаз цқьа дазхәыцырц иҭахызшәа,
ибжьы аргара дахымццыкӡо, ԥыҭраамҭак аџьар дрылаԥшуа
163

дгылан. Ашьҭахь, иҽаарҵысшәа, ибӷаӡара изнапыкла иҭарсны
иааикын, изыԥшуаз иаргьы илаԥш иныҵак-ааҵакуа ибжьы
нарылаиргеит.
– Аӡәы иуааҳәцәа ашьхаҟа ирԥшуан ҳәа, шәгәы иҭашәкыз
даҽаџьара исырхарцгьы сҭахым! – ицәажәара жәаԥҟала ахы
наиркит. – Аԥшәма бааԥсы днаскьагаҩхоит ҳәа, аибашьрахь
шәнаскьазгарцгьы смааит! Аамсҭацәа зегьы иахьа абра
изҳалагыламзи ҳәа азҵаара анцәырҵ, ашьҭахьшәа сахьгылаз,
ԥыҭҩык урҭ ирхырҳәаазгьы саҳаит! Ирзырҳәаз саргьы
сақәшаҳаҭуп, аха узҭаҟааз аҳаԥшьа арахь ишухәлаҟаауа еиԥш,
ус иҟақәоугьы ыҟагәышьоуп! Амала, зегьы еиԥшны иахьырбо уи
сзақәшаҳаҭхом, избанзар иҟоуп узықәгәыӷшагьы!
– Абзиақәа ыҟазҭгьы, нас иаацәырҵны ҳажәлар ррыцҳара
изаҿамгылозеи? Усҟак ҳгәырҩа иагозҭгьы, иахьа абра иааины
иҳаламгылози? – аамсҭа ииҳәаз изхамҵо, иажәа днаԥыҩ­
леит аӡәы.
– Абзамыҟә иабжьо дицәымӷуп ҳәа иҟаҳҵарым уажәы! –
ицәажәара ианаԥырхагахалак уажәы- уажәы иҽаанкыло, иажәа
анагӡара даҿын Аџьали. – Папык иааибоз зегьы иԥшьон ҳәа,
аԥсуаа рныҳәара мацарала иузеиқәырхом! Ажәлар рлахьынҵа
аӡбра иақәиҭу анцәа ду иаамышьҭахь, дара ажәлар рхаҭақәа
ракәзароуп изыӡбалаша! Иахьа абра шәзеизазгьы ахақәиҭра
аус азын ауп, уи саргьы садгылаҩуп! Ауаҩы иакәым, арахәгьы
аҳаскьын еилнахуеит, ауаагьы рыԥсҭазаара ахьеиӷьхаша
иашьҭоуп!.. Убри аҟнытә, шәгәы иҭашәкыз аус бзиа, аус хьанҭа
саргьы наҟ самыцхраауазар, акала саҿагылаҩым! Амала, макьа­
на ихьӡ шәымҳәац, аԥхьагылара шәызҭаша ауаҩы дар­бану!
Аԥхьагылаҩ ҟәыӷа даныҟамла, ахҭырхарагьы митәык аҭахӡам!
– Дыҟамкәа, дышԥаҟам аԥхьагылаҩ?! – убри аамҭаз аӡәы
ибжьы акеҩҳәа инаиргеит.
Убасҟан Аџьали илаԥш неихьысит арԥыск, дыҿҟьаҿҟьо иара
дахьгылаз ахь ишҿааихаз. Ашаца-шацаҳәа дааины данааидгыла,
иҭеиҭԥш доумыжьха зегьы еицгәарҭарц иҭахызшәа, игәышԥы
ҭганы ауаа рацәа дрылаԥшуа, иҽырбаӷьа даагылеит.
– Иахьатәи аизара аԥшьызгазгьы иара иоуп! – есааира
ибжьгьы ҳаракуа ацәажәара дналагеит иара. – Ахәанаа аԥа
164

данроу агара роуамызт ҳәа, еибашьыша ыҟазар, ԥызада ҳаанхар
ҳәа умшәан, аамсҭа, ухаҵкы! Зыхьӡ сҳәараны иҟоу ауаҩы
аҟәыӷаразгьы ихшыҩ ахәыц еиҩнаршәоит, агәымшәа ҳәа ӡәыр
дыҟазар, иара иеиԥш зеиԥшу маҷҩызар ҟалап! Аӡы ахьышьҭрахь
ицоит ҳәа, заб ицәаҩақәа шьҭыхны иҟоу уаҩуп иара! Абыржәы
аабыкьагьы ҳқыҭақәа еимырҵәарц иаауаз ақәылаҩцәа Хәыти
ашьха ашьапаҿы иҩызцәагьы иаргьы раанкылара рылдыршеит!
Усҟан уи иалахәқәазгьы, аӡә дагымкәа, зегьы иахьа абра
ишәылагылоуп!
Абасгьы-абасгьы ҟалеит ҳәа Аџьали иаҳахьаз ажәабжь,
усеиԥш згәаӷьыз зусҭцәақәадашь ҳәа дшыҟаз, абар уажәы араҟа
иахьеиликааз. Агәрагьы игеит, ибла ихгылаз аҭоуӷан рԥарцәа
ргәы иҭакыз иацрыҵраны ишыҟамыз, иааныскылап ҳәа аӡәы
иҽазикӡаргьы, ирураны ишыҟамыз. Уи арԥыс даниԥырхагаха,
Аџьали ицәажәара азырханы арахь днылбааҟьан, нас дышиашаз
аԥхьа игылақәаз рааигәа днеины рганахьшәа џьара иҽнадикылт.
– Сара сзақәшаҳаҭхом далааи ҵабалааи рырԥызара
зылшаша Ҭагәыџь иԥа Џьармаҭ ара дшыҟоу даҽаӡәы ихьӡ
аҳәара! – аӷьармацаҳәа уи арԥыс ибжьы еиҭах инаиргеит. –
Егьырҭ аԥызацәа дуқәа ҳәа иҟоугьы акала дрыҵахо дыҟам!
Аиаша шәҭахызар, ихаҭа иоуп зегь ҳагәқәа зырҿыхаз, атәымуаа
рықәцаразы ацәа ҳалхны агәацԥыҳәарагьы ҳазҭаз!..
Аӡәы иҟытбжьы ыҟамкәа ԥыҭраамҭак иааҿаҳа-ҿымҭрахеит,
аха нас хаҵак игәы иамукәа ибжьы наиргеит.
– Ҳақәшаҳаҭуп!.. Џьармаҭ ҳаԥхьа унагыланы уҿынаха!..
Иахьарнахыс ҳара уаҳхадоуп! Ҳцараны ҳахьыҟоугьы хадара
ауҭароуп!
Убри инақәырццакны, адәы аархыџхыџрашәа зегьы инеи­
цырҳәеит абасеиԥш:
– Ҳақәшаҳаҭуп!.. Хымԥада Џьармаҭ ихәҭоуп ҳԥызара!..
Еиӷьугьы дыҟам! Иахьарнахыс ҳара даҳхадоуп!
Зыхьӡ рҳәаз иқәшаҳаҭханы, акраамҭаӡагьы рыбжьқәа
рзын­кыломызт. Аҵыхәтәан агәырқь надырган, анапеинҟьарагьы
ина­лагеит.
– Иалшәхыз аԥызара дагьаԥсоуп! – даннеиуаз рыз­
гәамҭаӡакәа ус акеҩҳәа аӡәы ибжьы нырхадыдит.
165

Убри аамҭаз, адабла нарықәҳазшәа, иаразнак рҽааи­қәыр­
кын, иҳаиҳәарц ииҭахузеишь ҳәа, зегьы еилаӡыӷәаа рылаԥш­
қәа наиддырхалеит. Абраскьыл иҭеиҭԥш иҭаны зҽырбаӷьа
иаагылаз ахаҵа, Џьармаҭ ида араҟатәиқәа шамахам­зар уаҩы
диздыруамызт. Уи Мандара инхоз аамсҭа Лакыр Бабыз иакәын.
– Ҳажәлар рыхьчара ҳаназықәԥаша аамҭа шааҳадгылаз
еилаҳкаартә ԥыҭҩык ҳахшыҩқәа арҿыхеит Џьармаҭ иҳаиҭаз
абжьгара! Саԥхьа ицәажәаз ишиҳәаз еиԥш, Дали Ҵабали
еимырҵәарц иаауаз ақәылаҩцәа раанкылара зыбзоуроугьы
иара иоуп!.. Сара сеигәырӷьеит ԥызаҩыс дахьалышәхыз, аха
иара дақәшаҳаҭума идыжәгалаз аус хьанҭа аҽазкра?.. Џьармаҭ
уабаҟоу, абри иахуҳәаауа зегьы иҳаҳар ҳҭахуп?!
Џьармаҭ ихьӡ шиаҳазҵәҟьа, аамҭагарак ҟамҵакәа, Бабыз
дшынаидгылазҵәҟьа инапы наимихын, нас ажәлар рахь
дынхьаҳәны ацәажәара дналагеит.
– Ҳажәлар зҭагылоу алахьынҵацәгьа алаҿымҭкәа азыԥшра
акымзарак ҳнаҭараны иҟам, уи шәаргьы ижәдыруеит, аԥхьа
атәра ҳацәымцакәа ахақәиҭра шзыҟамло! Гәырҩацәгьала
илаӷырӡышо анацәа ргәыҿкаара шьҭа иазырхатәуп! Абгахәыҷы
анԥсуаз схы акәытҵарахь ишәырхароуп ҳәа аҳәон ҳәа, генуезаа
аԥсуаа тәыс рыҟаҵара убысҟак аԥсыцәгьара днаркит, ҳанԥслак
ҳхы Аԥсынтәылаҟа ирханы ҳашәжыроуп ҳәа рхы иазырҳәартә
аҟынӡа!..
Убри аамҭаз аччабжьқәа ҩышьҭыҵит, уи иналагӡаны
анапеинҟьабжьқәагьы аагеит, аха нас, рацәак мырҵыкәа рҽа­
неиқәырк, Џьармаҭ иажәа еиҭанациҵеит абасеиԥш:
– Аԥызара аԥышәа ду ацзароуп! Сара уи аҟынӡа сыҟам,
аха зегьы ҳзеицхыраар, ҳаԥхьа ишьҭоу аус аиааира ҳамч
ақәхарашәа збоит! Ҳхы ҳанацәымаашьа, ҳгәахәтәы шынаӡогьы
агәра шәсыргоит! Иахьа абра ҳаизеит, нас абрантәи ҳашиашоу
ҳхықәкы анагӡарахь ҳҿынаҳхарц! Адырра заҳҭахьоу ҵҟы­
бынааи, баӷланааи, мармалааи, иашҭхәааи, абжьаҟәааи ҳнеи­
ра иазыԥшуп!.. Ҳашьхақәа рылԥха ҳацзааит! Ҳжьырақәеи
ҳныхақәеи рдоуҳа ҳхылаԥшааит! Ахаҵа мышкы диуеит, мышкы
дыԥсуеит рҳәоит, ԥхьаҟа, шьхатәыла аԥацәа! – иҳәан Џьармаҭ,
иаб изынижьыз аса ду убри аамҭазы инаимӷыҵхны иааҳареикит.
166

Ԥхьагылаҩыс иалырхыз абас аниҳәа, зегь ахьгылаз еилацә­
қәырԥаны инеилазазеит. Убри иналагӡаны рыбжьқәагьы акырӡа
иааӷәӷәахеит, акраамҭаӡагьы изеиқәтәомызт.
Шьҭа рацәак рыгмызт Џьардӷьал ақыҭа иазааигәахарц,
амшгьы абар шьыбжьгәы инахыҳәҳәахьан. Амра ацара зықәшуаз
ркәалӡымаҭәақәа ирыҵашны, ааԥсаргьы шьҭа ирныԥшуа, Ҵабал
азааигәа абааш зықәгылаз Баҭ абахә инаҵсны, ахырӷәӷәаратә
баагәара зхықәҟаҵалаз Ԥышәҭа ашьапы ианааҵагылоз,
убраҟа рыԥсқәа еиҭаркырц иааҭгылеит. Абахәқәа ирыбжьҟьа
ирысуаз аԥша рыԥхӡы анрыланарба, рыԥсгьы анааивыргақәа
ргәалаҟазаарагьы акыр еиӷьнатәит, убасҟан рыбжьқәагьы еиҳа
иҩышьҭыҵит. Аӡәызаҵәыкгьы ҽыла дыҟамызт, шьапыла иҟазарц
рыҵазҳәазгьы Џьармаҭ иакәын, избанзар иаб иҳәоны иаҳахьан,
ҽыла абаашқәеи абаагәарақәеи ргәыдлара ишаруадаҩуаз.
Амра абахә ҳарак инавҵаланы ашәшьыра кашьшьы ианы­
ҟалоз аламҭалазы, уантәи инаҵысны еиҭах раԥхьаҟа рҿынархеит.
Мархьаул аӡы аԥшаҳәаҿы иҟаз Ҵылҭа адәы аҟынӡа инаӡарц
шьҭа рацәак рыгмызт, иҵегьы иаадырццакыр, амра аԥсы шҭаз
уанӡа анеира иахьӡаратәы иҟан. Рацәак мырҵыкәа икарауараха
иаакылсит уи адәаҿы, убри аамҭазы рнеира иазыԥшны уаҟа
итәази дареи неиԥыланы аԥсшәа неибырҳәеит, еибадырқәозгьы
рацәаҩхеит.
Џьармаҭ иаразнак дгәеиҭеит, зықәрахь инеихьаз еибашь­
ҩык наԥшыхәырҭас дшыҟаиҵаз. Ашлара злаҩҩы иҟалахьаз
ихцәы ижәҩахыр иаақәыԥсо иныҟәигон, цәгьалаҵәҟьагьы инаа­
лон. Ишьамхы инахысуа ишәыз акәалӡымаҭәагьы иххаахьаз
акы акәын, араӡны маҟа ҟьаҟьа иаркыз аса уахьахәаԥшуаз,
иқәрахь дышнеихьазгьы, макьанагьы ӷәӷәак шиакәыз аҟара
арҵабыргуан. Џьармаҭ уи џьара дшибахьаз аҟарагьы гәҩарас
дҟаиҵеит, аха иахьеиқәшәахьаз ихаҿы изаагомызт. Уи аи­
башьыҩгьы иааԥшы­шьақәа злаҟаз ала, Џьармаҭгьы џьара
дибахьаз­шәа акәын дши­зыԥшуаз, аха данигәаламшәаӡа, днаид­
гыланы диазҵаарц иҭаххеит.
– Ақәра рацәа агәхашҭра шуҵанакуа еиԥш, убла уана­
жьогьы ыҟоуп. Саргьы убранӡа снеихьоушәа, абыржәы сгәы
исыҵанаҳәартә аҟынӡа снеит. Избанзар, ухаҿсахьа џьара
167

ишызбахьоу аҟара агәҩара сымоуп, арахь уахьызбахьоу сых­
шыҩ иазеилмыргеит… Дад, узԥада уара? – иҳәан, уи ахаҵа
игәы ианамуӡа дҵааит, ишьҭахьҟала изқәа аԥша анаакыдсыла
инеиҿыԥсаз ихцәшьыҵәра ныԥхьаҳәаны.
– Уххь згеит, Чыргба Ҭагәыџь иԥа соуп уаԥхьа игылоу.
– Ишԥа?! Ҳаи, аԥсынҵры ду уоуааит, дад! – абас ааҳәаны,
нас ихгьы днагәӡит. – Уи ауми, уара, абри дабазбахьеи
ҳәа сыҟахуп, иараби, арахь исзааигәаӡаз сҩыза ду ихҭылҵ
уакәзаап исзымдырыз. Зыԥсаҭа бзиахаша уаб Ҭагәыџь ибара
ҳәа сымнеилози, аха шьҭа саргьы сықәра ыҟами, агәхашҭра
ҵызгазар акәхап, дад... Еҳ, сабиц, ажәра бзиа збахьада. Уаб
иԥсыжраҿгьы сыҟамзи, аха умбо, дадхеит, сгәынкылара
алашәхара аҽазнакызар акәхап, ушызбахьазгьы сузымҵаакәа
усзымдрит.
Џьармаҭ абри шиаҳазҵәҟьа аҳаҷаҳәа дааигәалашәеит,
дагьидырит, иаб аԥсразы данықәыз ибара ҳәа инеиз гәдаҟәаа
рырԥызаҩ Сеилыс иԥа Ҳабыз шиакәыз иацәажәоз.
– Уххь згеит, саргьы абыржәоуп уаныздыр, – иҳәеит
Џьармаҭ, аибашьразы аԥышәа ду змаз ауаҩы дахьырзааз гәахәас
иҟаҵаны. Нас ихы хьаршшо иажәа инациҵеит. – Знызаҵәык ауп
уахьызбахьоу, уи ауп саргьы исыхьыз… Ҳабыз, ухаҵкы сцеит,
ҳцараны ҳахьыҟоу ҳамацара ҳамч ақәхарашәа збоит. Уара
уеиԥш иҟоу ауаҩааԥса умааргьы ҟалон, аха, ганкахьалагьы,
даараӡа сеигәырӷьеит, аԥышәа ду змоу цхыраара уахьаҳзааз.
– Быргк схаҵкы уцартә, иууазеи, дадхеит. Шәгәы иҭашәкыз
аус бзиа саргьы сазхәыцуеижьҭеи акрааҵуан, аха изыхҟьа
сыздыруам, ҽырҵасы ҟамҵа ус ҳааиуан. Ашьҭахь абасгьы-абасгьы
ҳәа ансаҳа, аагылашьа сымазма, Гәдаҟәантәи ҩажәаҩык раҟара
ахацәа сыманы иаразнакала сҿаасхеит. Уаб Ҭагәыџь рыцҳагьы,
шәҽыззышәкыз абри аус гәҭыхас имеижьҭеи акрааҵуан,
аха дахьымӡагәышьеит умҳәозар. Даараӡа сеигәырӷьеит аб
дызхьымӡаз, уажәы аԥа абри аус ихахьы иахьигаз, – иҳәеит
Ҳабыз, иаԥхьа игылаз арԥыс иеилҟьеилӷәыцәра игәы иахәаны.
– Иҭабуп! Аиааира ҳазгозар, Ҳабыз уеиԥш иҟоу аӷәӷәақәа
роуп изыбзоурахо.
168

– Уаԥхьаҟа акыр аус дуқәа узыԥшуп, дад, – иҳәан Ҳабыз,
уи акгьы ахымҳәаакәа илаԥш арԥыс инаиҟәганы, даҽа зҵаарак
ахь иҽынахыганы даахарахаԥшит.
Ирыкәшаны игылаз ӡәырҩы ахьыӡырҩуаз, Ҳабыз
ицәажәашьа даара иргәаԥхеит, дыззымдыруазгьы убра
дырдырит. Џьармаҭ ибзоураны аибашьраз аԥышәа ду шимазгьы
анеилыркаа, уиак еиҳагьы агәахәара рнаҭеит.
– Шьапыла иахо иааз ааԥсаха иҟоуп, рыԥсқәа неиҭаркып…
Џьармаҭ, дад, уара арахь уаалеишь, џьара ҳнатәап, иҵегьы
иуасҳәақәаша сымоуп, – иҳәан Ҳабыз, ихарахаԥшра нкыланы
аӡԥшаҳәа шыҟаз иҿынеихеит.
Аӡиас ихықәгылаз хьацаҵлак ашьапаҿы рымацара иа­
нааид­тәала, дырҩегьых Џьармаҭ изырханы Ҳабыз ицәажәара
ахы наиркит абасеиԥш:
– Дад, уаб ԥсаҭа шкәакәагьы иасҳәахьан, ажәлар зхьыԥшу
аамсҭацәа ракәзароуп аԥхьагылара ҟазҵаша ҳәа. Ииашоуп,
ашьа акаршра еилаҳауада, дадхеит. Шәарҭарак ааҟалацԥхьаӡа
анхацәа роуп уеизгьы зегь раԥхьаӡа инаҿаҳауа, аха ажәлар
рхақәиҭра азгылара еиҳау даҽа хаҵарак ыҟоуп ҳәа сыздыруам.
– Уххь згеит, ахақәиҭра азгылара иазыхиоу рацәаҩуп, –
гәҭахәыцрак иҽамҭакәа иазгәеиҭеит Џьармаҭ.
– Ашьа ыҟам ҳәа зҳәо аныха алахь иоуааит! – арԥыс ииҳәаз
дназхәыцны, нас игәы иҭашны иҟаз аҳәатәы деиҭаналагеит
Ҳабыз. – Аӡы ахьышьҭрахь ицоит ҳәа, даанӡа умнеиааит, уаб
икәал иҭаршәны уҿынаухеит уаргьы, дад. Уҽыззукыз даара
иус бзиоуп, аха ишьҭухыз амҩа, ишымҩа хьанҭоу удыруаз. Уаб
иуеимҳәацкәа иҟаларым, ажәытәӡа аахижьҭеигьы ҳажәлар
атәра ишҭагылоу мацара ааира ишаҿу, иахьагьы уи аамҭа ауп
ҳазҭагылоу, дад… Аҵар ԥшқа ахьшь ишрыхныҟәшәаауа еиԥш,
иреиӷьқәа-реиӷьқәоу мацара аԥсуаа рҵеицәа рҭаацәа иныр­
хыҟәшәааны, амшыннырцәҟа рыҭира уажәыгьы ишаҿыц иаҿуп.
Ҳабыз дгәырҩацәгьаха дызлацәажәоз игәҭыхақәа Џьармаҭ
дазыӡырҩуашәа дтәан, ииҳәозгьы иара изы иҿыцмызт, аха
абырг иажәа аԥырхагахара иҭахымызт.
– Абри ҳшьамдгьыл, тәымгьы ԥшәымагьы еиканны иахь­
реибафарҭахаз дгьылхеит, дад, – аҵыхәтәан еиҳа игәы еи­
ҟәыҷ­ҷо ауп иажәа анагӡара дшаҿыз Ҳабыз. – Џьоукы рҵы­
169

хәала ҳажәлар реидкылара ахаҭыԥан реичырчара еиҳа
ирзымариахеит. Ӡәырҩгьы шынеидԥсылара еиддыртәалахьеит.
Анхацәа ргәи ргәаҵәеи иҭаԥшны, зынӡа амчымхара иҭарцалт.
Абарҭ мышкызны иаҳҭаххап ҳәа рыгәхьаа мкыкәа, иреиӷьқәоу
аҿарацәа кагәаны рыҭира еиҳагьы рҽадырцалт... Дад, уара
уаб Ҭагәыџьгьы еснагь уи аҿагылара акәын еидарас дызҵаз,
уажәы уаргьы убри наимданы, шаҳаҭс ухы ҟауҵарцаз ақәԥара
уҽазукит. Убасеиԥш аҟәыӷацәа еснагь иҟоуп... Уаргьы хьымӡӷ
умгааит, дад.
Џьармаҭ игәарԥханы дшизыӡырҩуаз ус, Ҳабыз иажәа
хиркәшошәа аниба, иҵегьы иирҳәаразы аҵыхәтәан даҽа
зҵааракгьы низаԥишьит.
– Аҟәыӷацәа маҷҩымзар, нас, избан ажәлар ррыцҳара
рымбошәа рыбжьы зақәдмыргац?
– Дад, иудыруаз, аҟәыӷа ииҳәо еснагьҵәҟьагьы ишалнамдо.
Убри ианадымхах, ажәлар раҟара иҟәыӷоу уаҩ дзыҟамлац,
ианеицгылагьы ириааиуа мчы зыҟалом. Аха рхы иазгыларц
азыҳәан, иаӡәыкны еидгылартә еиԥш, аԥхьа аҭагылазаашьа
ҟалароуп, дад. Абыржәы убри аамҭа ааины иаашәыдгылт, убри
азын ауп, шәарҭгьы еибыҳәаны ахақәиҭразы ԥхьаҟа шәзеихаз.
Илшәхыз амҩа хьанҭа шьҭа хьхәрак ҟамҵа шәшану мацара
шәымҩасроуп, – иажәа аанкыланы ажәҩан днаҵаԥшын, нас
аӡыҳәҭахь џьара илаԥш наирхеит Ҳабыз. Уаҳа акриҳәомашь ҳәа
Џьармаҭ дшыԥшыз, ус иажәа еиҭанациҵеит. – Шәҽыззышәкыз
аус иалагатәижьҭеи акрааҵуан, дад. Абри еснагь саргьы
садгылаҩын, уи азоуп цхыраара сзаазгьы. Шәгәы иҭашәкыз
аҭауад Рабиагьы иаҳахьеит, дшақәшаҳаҭугьы здыруеит.
– Нас, избан ахақәиҭраз ижәлар дзырмыԥхьац? Акы
аҽазкра дзахымццакуеи?! – абырг ииҳәаз џьшьаны дҵааит
Џьармаҭ.
– Избанзар, уажәы урҭ раха имам, дад. Иқәылацԥхьаӡа
аҵахара иазымбжьаз Ададианқәа дырҩегьых рҿаархараны
иҟоуп ҳәа жәабжьқәак ааҩуеит азын, макьана ахыццакра
аԥсаны ибом. Арахь хазы аҭырқәцәагьы ҳлаԥшықәырҵеит,
иахьоума, уаҵәоума еиҭах иӡхыҵраны ианыҟоу уаҩы издыруам.
Убри адагьы, иудыруазарц сҭахуп, дад, шәгәы иҭашәкыз Рабиа
дақәшаҳаҭмызҭгьы, шьҭа дшәыԥхьахьазаарын, мамзаргьы ихаҭа
170

дкылҟьа даахьазаарын, – аҭауад иҟазшьақәа зеиԥшраз арԥыс
ирдыруа даацәажәеит Ҳабыз.
Ахарахәыцра зылшоз, иҟалаша заанаҵ зыхшыҩ еилнаргоз
Ҳабыз иажәақәа Џьармаҭ ихәыцрақәа шьардаӡа иаррацәеит.
Ицараны иахьыҟаз уажәы азыҳәан иманшәалахаргьы, нас уи
ацынхәра даҽа шәарҭаракгьы мышкызны иаҿаҳар шыҟалозгьы
идыруан. Акыр ҿагыларақәа даргьы рыжәҩа иқәҳараны ишыҟаз
ала, заанаҵгьы убри азхәыцра аиҭахьан. Алаԥшцәгьа ҳахнаҵы
ус ҳнеилароуп ҳәа Ҳабыз ииҳәаз еиҭах иааигәалаиршәеит. Ус
зхиҳәаазгьы ҽеишәа изеилмыргазаргьы, уеизгьы изҵаарақәа
аанкыланы дынкахәыцуа дтәан.
Амш ԥшьаала еилахәлацԥхьаӡа, аеҵәақәа нахьхьи-аахьхьи
рҽыԥсаҟьаны, акакала ацәырҵра иналагеит. Убас, есааира
рхыԥхьаӡара шеизҳауаз мацара, ус, рацәак мырҵыкәа, ажәҩан
еизҟьа ду аҵан акы аанымхакәа рызегьы аагәылҵызшәа,
еилыџьџьаауа адгьыл инахагылт. Аҽырҭаслымӡаны ахәлара
здызкылаз алашьцара ҩаԥхьа иааины аҵх аҟәаҟәа иахьнықәҳаз,
еидара хьанҭаны иаҵалазшәа, ццакырак амамкәа уаҵәтәи
ашьыжьшара ԥшьаала азцара иаҿын. Адгьыл иахажьыз аҵхлашә
бжьык ахылымҵӡо, ауха шаанӡа иҿаҳа-дагәаха акәын ишыҟаз.
Ааигәаӡа ииасуаз аӡиасгьы, аԥсы ӡаны амшын иазцозшәа,
уахак ашьҭыбжь уаҳауамызт. Аԥсаатәгьы аҿымҭра рҽаҭаӡаны
иԥхьарылахьан, амала, иналаршә-ааларшәны тыҩарҩарк ха­
рантә абжьы ааргалон, аха нас еиҭах аҵх ҭынч иалаӡырҩуа
аҽааиқәнакыхуан.
Џьармаҭ абыржәы убри аты абжьы дазыӡырҩуа дахьиаз,
иҟарҵараны иҟаз ақәылара иалҵшәахаша ахь акәын, цәашьак
изыҟамҵо, ихәыцрақәа зегьы ахьыҟаз. Аӡиас аԥшаҳәа уар­
лашәарла иаақәслоз аԥшалас, дызҵаиаз ахьацаҵла абӷьқәа
анааиланаршәшәалоз аамҭазы, амахәқәа ркьатрацәқәа реим­
ҟьарсҭақәа дрыбжьаԥшны, икәалыкәаџьоз аеҵәақәа уажәыуажәы илаԥш иныҵашәалон. Изгәамҭаӡакәа зыҽзыртлаз
игәыҵ­хақәа дышрылоу, ус иаалырҟьаны аҳаҷаҳәа иаб Ҭагәыџь
данигәалашәа, ҽнак зны уахҭак аҳасабала ииҳәахьаз ахь
ихәыцрақәа ниеигеит:
«…Ҳазшаз иахьынӡауеираӡо, ажәлари аԥсадгьыли рзы
иқәԥалатәуп ҳәа ихәыцуа, убри иоуп ахаҵа ҳәа ззуҳәаша!
171

Ҳабацәагьы уи акәын ҳаҭыр зқәырҵоз, афырхаҵа мҩа
ианысны рхәышҭаарамцақәа мырцәакәа иааргеит! Аԥхьаҟа
шьҭа уи аиқәырхара зуалу шәарҭ аҿар шәакәхоит, дад!..
Есымшааира аиааира агарагьы уадаҩуп! Угәы ишаҭаху аусқәа
ануцымныҟәогьы рацәоуп, аха уи азыҳәан агәкажьра аҭахӡам!
Избанзар, узнылаз имҩа иашазар, мышкызны џьара акахьы
укылнамгар ԥсыхәа амаӡам! Ҳабацәа зныз амҩа еснагь
ихьанҭан, дад! Шәара аҿаргьы шәымҩа убас акәхоит, избанзар
ахақәиҭра наӡа ҟамлакәа ауадаҩрақәа нҵәара роушам!
Иҟауҵари, дад, Анцәа ду убас ҳаишеит, аха зхы иацхраауа
ҳазшазгьы дихылаԥшуеит!»
«…Дад, аԥсҭазаараҿы иҟало ахҭысқәа даараӡа ирацәоуп!
Аагылашьа змам аамҭагьы аӡиас иаҩызоуп, иахылҿиаауа,
ицәгьа-ибзиа, хнырҳәышьак амамкәа ажәытәра иазцоит! Ари
убас иԥсҭазаараны ҳазшаз ҳалахь ианиҵаз ауп, дад!.. Абасала
иҳаҭәашьоу аԥсҭазаараҿы қәԥарада хеиқәырхашьа зыҟалом,
убри еидара хьанҭаны зыжәҩахыр иқәыз ҳабацәа ирыбзоураны,
ҳажәлар рыԥсы макьана иҭакьакьашәа иааигәышьоит!.. Зхада
хәыцырҭа змам егьаҩгьы ыҟоуп, аха урҭ реиԥш иҟақәоугьы
ыҟазааит ҳәа ус анцәа ишеит, амала, ҳанишоз абзиақәа еиҳа
еиҳаитәит! Шәара аҿарацәа шәзеидымгылакәа арма-ӷьырма
шәанеиха, атәымуаа ргәырԥса ҟашәҵеит ауп, усҟан ҳажәларгьы
ныҵацәа ицоит! Зхы ззымыхьчаз ажәларқәа заҟаҩы аныӡаахьоу
удыруама, дад! Убарҭ реиԥш ҳаргьы иҳахьыр ҟалоит ҳхы
азықәԥара ҳанаҟәыҵ!»
«…Аԥсуа ихьымӡӷ рацәоуп, дад! Тәымуаҩык инапы
данԥшыло ахааназгьы ԥсыуак ихы иаҭәаимшьацызт! Егьа
дуаҩԥсадазаргьы, џьабаала иурҳаз аҿаҵа хаахоит рымҳәои,
ирызгьамоугьы рыԥхӡаша зцу рџьабаа ауп, иҩны унеиргьы
бысҭахьык гәаартыла иуԥигалоит!»
«…Ақьиацәарагьы гроуп, дад! Ҳара аԥсуаа уи ҳалагәы­
шьоуп, ус анцәа ҳаишеит, аха иаацәгьарахаргьы ҳара ҳаҟа­ра
иуааџьбарақәоу дузыԥшаашам! Ҳабацәа алеишәазы имыж­
дақәамызҭгьы, ҳадгьыл ҳамазкхьаз аурымқәа, аџьамқәа, арабцәа
уҳәа аӡәырҩы ҳадгьыл иқәыӷӷаа шьҭа иқәынхахьазаарын!
Агәра ганы сыҟоуп иахьа иҳацынхо атәымуаагьы анықәӡааша
172

аамҭа шааигәахаз, аха, иазууеи, аҵыхәтәан ҳлаԥшықәызҵаз
аҭырқәцәеи ҳареи ҳахькылеибагаша макьана еилкаам!»
«…Дад, уара, иузымдырқәо акыр ирацәоуп, убри аҟнытә,
еснагь ауаа ҟәыӷақәа рааигәа уҟаз, ирҳәо уазхәыцла!.. Насгьы,
иудыруаз, дад, аӡәы дбеиоуп ҳәа уихьнымҳалан, дӷаруп ҳәагьы
аӡәы уигәҭамсын! Усала усмааӡеит! Иухоумыршҭын, ҳара
ҳабиԥара ахаангьы уи рхы иаҭәарымшьацызт».
«Ҳазшаз сиҳәоит агәамчи ачҳареи уахимбаарц! Ихьышьыр­
гәыҵа сакәыхшоуп, сагьиашьапкуеит иаашацыԥхьаӡа илаԥш
ухызарц!.. Иа Анцәа ду, дгьыли жәҩани зегь рхылаԥшхәы уахь
схы нырханы сузӡатәуеит, ҳажәлар ирбахьоу арыцҳарақәа
рзырханы аԥеиԥш бзиа иазурхынҳәырц!»
«Дад, шьҭа сара рацәак хара инеиуа сакәым! Нарцәы
ицаны иаахьоу ҳәагьы уаҩ дҟамлац, аха ҳабацәа рыԥсы ҳәа
акрыҟаӡазар, еснагь ишәхылаԥшлап! Имԥсуа ҳәагьы иҟада, сара
сышәԥырҵыргьы, шәара еизынхаз шәҳәатәы еиқәыршәаны
шәыҟаз! Уангьы даарыцҳашьала, анкьа илылшақәоз шьҭа илыл­
шом!.. Уҽырҟәышны уҟаз, дад!»
Ԥхыӡ ҵаулак дҭанагаланы дамазшәа, Џьармаҭ илацәақәа
еиқәыԥсаны дахьиаз иаб иҳәахьа иҿахҵәа-ҿахҵәаны ибжьы
макьанагьы игәы иахьықәыҩуаз ихәыцрақәа еиҳагьы иар­
рацәеит. Иаб иажәа ҭынхақәа дышрызхәыцуаз мацара аҵх агәы
аиҩшамҭазшәа, изгәамҭаӡакәа, ус ацәа дынҭанагалеит.
V
Аҵх ааимыгганы ашарахь инеихоны еиԥш, ҭаԥшыхәра
иршьҭқәаз Асламази Арзаҟани, акы еицнарҿыхазшәа, ацәа
еицалҵын, аҩыџьагьы еидҿырҳасло инеиҿашы-ааиҿаԥшит.
Аԥсаатәқәа макьана ашәаҳәара рҽазырымкыцызт, аха ҭыԥқәак
рыҟны иналк-аалкшәа аибарҟәындшәындра иахьалагахьаз
рыбжьқәа хәыҵыҩны иуаҳауан. Амра агылара макьана
акрагын. Иахьатәи амш иациуазшәа, амрагылара аганахьала
иԥшшәыхкыгаха, ус шәаԥшьк еиҳа-еиҳа аҽырҭбаара аҽаазнакит.
Акыр ихеиқәарааӡа иҟаз ажәҩан ашҵагьы даҽа ԥыҭрак ашьҭахь
ашьара иазыхынҳәуазшәа, есааира ацқьахара иналагеит.
– Иабихәац, иҳазгәамҭаӡакәа иҳацәшазаап! – иҳәеит
Асламаз, даҽазныкгьы дааҿырҳасын.
173

– Ҩ-ӡиаск рыртәыс иҳамоуп, насгьы Басла аасҭа Кьалашәыр
еиҳа ихьшәашәоуп, – иҳәеит Арзаҟан, иҩыза ииҳәаз аҭак
ҟамҵакәа, уи зцәыргатәыз ихаҭагьы изымдыруа.
– Ааи, шьҭа идәықәлатәуп.
– Ақалақь аҟынӡагьы шьҭа рацәак бжьам.
Рҿынаханы ишнеиуаз, амра агыламҭа иақәыршәаны, ашь­
хара аганахь шыҟаз ус акаҩ-акаҩҳәа саркьалк абжьы рлым­ҳа
иааҭасит. Арзаҟан иаразнак идырит уи абжьы ахьынтәааҩуаз,
Камантәи ауахәама аҟынтәи шакәыз. Зыбжьы гоз инашьҭарххны,
дук мырҵыкәа, уи инацхрааит Аҟәатәии Ҵҟыбынтәии ауахәа­
мақәа рсаркьалқәа рыбжьқәгьы.
– Асаркьалқәа рыбжьқәа уаҳауама? – дҵааит Арзаҟан.
– Ишԥасмаҳауеи, – инеивыга-ааивыганы игоз урҭ рыбжь­
қәа дырзыӡырҩуа аҭак ныҟаиҵеит Асламаз.
– Анаҭра ауаҩы иахьынӡаихылаԥшуа сыздыруам, аха
сара сахьырнаҭыз Мықәтәи ауахәама аҟны ауп… Асламаз, уара
уҽунаҭхьоу? – абыржәы убри заҭахыз ихаҭагьы изымдырӡо,
аҵыхәтәан азҵаарагьы наԥишьит Арзаҟан.
– Сароу? Сара мап! Аиаша уасҳәап, иагьысҭахцәам!
– Избан?! – иааџьеишьеит Арзаҟан.
– И…и…и… ишԥауасҳәари! – уи азҵаара азнаказ ииҳәаша
иҿамшәошәа дҟанаҵазаргьы, нас иаахжәаны аҭак аҟаҵара
дналагеит. – Ақьырсианра ҟалаанӡагьы, ианыҟала ашьҭахьгьы
ҳажәлар арыцҳара ишҭагылоу мацара иаауазар, изларыхәаз
ҳәа иудыруеи? Уҽунаҭыргьы, гәаҟрамзар, хҵәарамзар бзиарак
умбозар, апап иӡԥшьа уҽӡааухит ҳәа уеиӷьнатәуама?.. Уара
сҽыснаҭхьеит умҳәеи, нас иабаҟоу иунаҭаз абзиарақәа?
– Анцәа ду игәы иамыхәаша умҳәан, ҵасым! Шәышықәса
рышьҭахь акәхааит, аха унаҭымзар нарцәытәи аԥсҭазаара
уалхәдаахар ҟалоит!
– Сара арахьтәи аԥсҭазаара ауп исҭаху. Арахьтәи аԥсҭа­­
заара иалсфаараны иҟоу сахызбааша ибла сҭамԥшуа саныҟалалак
акәхоит иансызгьамахо, – ақьырсианхара мап ацәкны дыҟазшәа
ицәажәашьа ааҟаиҵеит Асламаз.
– Ааи, аха зегьы иҟарҵо ҟаумҵар ауам. Насгьы ақьырсианра
ауаа зегьы бзиа еибабо иҟанаҵоит ҳәоуп ишазхаҵоу, – аҽнаҭра
шаҭахыз шиирдыршаз цқьа иҿашәомызт Арзаҟан.
174

– Ишԥоуҳәеи?.. Бзиа еибанарбома?! – еиҭахгьы иџьашьаны
дҵааит Асламаз. – Ҳагаҿақәа зымпыҵаку генуезаагьы қьыр­
сианцәами, аха, дара реиԥш ҳаргьы ҳашқьырсианцәоугьы,
ишҳазныҟәо убоит!.. Ауаа бзиа еибанарбоит умҳәеи, нас
иабаҟоу ҳара ҳахь ирымоу абзиабара? Урҭ ҳаимырҵәаларц, тәыс
ҳҟарҵаларц азоуп бзиа ҳзырбо. Ҳқьиара рхы иархәаны, ҳара
ҳсасцәатәны, дара аԥшәмара ныркылеит. Ақьиара мацарагьы
лымшароуп рымҳәои, абри ауп саргьы издыруа.
– Ақәаб иҭаз амазеи зымфашаз, ақәаб иҭамыз дахыбаауан
ҳәа, убри ҳқьиара ҳазхәыцны ҳхы ҳшахыбаауаз мацара, абар
уажәы ҳарҿамгылар ԥсыхәа ҳамамкәа ҳахьааҭагыла, – ақьиара
ҳәа Асламаз ицәыригаз аҵыхәтәан днақәшаҳаҭхеит Арзаҟангьы.
– Сгәанала, ауахәамақәа раасҭа ҳныхақәеи ҳжьырақәеи
иреиҳау мчы ыҟам ҳәа сазхәыцуеит, – иҳәеит Асламаз, убарҭ
еиҳа игәы рызҭаны.
– Ааи, ҳара ҳҵас иатәу ҳныхақәеи ҳжьырақәеи роуп
иаҳхылаԥшуа ҳәа иаадыруа, – убри днақәшаҳаҭхеит Арзаҟангьы.
Изланагалацәаз абри азҵаара аанымкылакәа рыгәҭыха­
қәа еибыҳәо ишнеиуаз, ус иаалырҟьаны аҿеҩҳәа лабыҵәк
аԥҵәабжьы рлымҳа иааҭасит. Убри аамҭаз аҩыџьагьы ааҭгы­
ланы иӡырҩит, аха абна иахылҵуаз абжьы ада иаарыкәыр­
шаны ҭынчран.
– Ҵла хажәаак махәык хжәаны џьара илеизар ҟалап, –
иҳәеит Асламаз.
– Мап, ихжәаз абжьы еиԥшым, – иара еиҳа еилиргазшәа
даацәажәеит Арзаҟан.
– Исгәаԥхом сара абри аҭыԥ, – иҳәеит Асламаз, абжьы
ахьраҳаз аганахь анаԥшра хҭакны.
– Ааигәа шәарахк ылазаргьы ҟалоит, – аҵыхәтәан убри
иақәиҵар иҭаххеит Арзаҟан.
– Шәарахызҭгьы, уаҳа ашьҭабжь зымгеи? – уи дзақә­
шаҳаҭым­хакәа иажәа зҵаареитәит Асламаз.
– Нас, шьыжьшаанӡа уаҩ дахьнымхо аккара агәҭа
иаарыдаз?
– Брагьк иакәзаргьы ҟамлои, – иаазгәеиҭеит Асламаз.
175

Рлымҳақәа кыдҵа аӡырҩра ишаҿыз, ҵабыргны, ус шьа­
пышьҭабжьқәак еиҭах иаагеит, аха ԥстәык еиԥшымкәа, уаҩык
ишьҭабжьызшәагьы аарамхабеит аҵыхәтәан.
– Мшәан, иуасымҳәеи абра аӡәы ааигәа дыҟоуп ҳәа! –
убри аамҭаз ибжьгьы иамхаирдуцәеит Арзаҟан.
– Сс, убжьы аармаҷ! Абнаҿ уаҩы иаҳарым ҳәа маӡа
цәажәарҭас иҟаумҵан рҳәоит, насгьы абна алымҳа амоуп
ҳәагьы ирҳәо баша ирҳәом. Иалудыраауеи, ииашаҵәҟьаны,
аӡәы дҳазкылԥшуа дҳашьҭазаргьы ҟалоит, – убри аамҭазы
ибжьы рмаҷӡаны иҩыза илымҳа дынҭахәыҭхәыҭит Асламаз.
Абна илаӡырҩуа ишгылаз, ашьҭахь имҩашьахуа иагьеил­
дыргеит, ҵабыргны аӡәы ишьапы ашьҭыбжь шакәҵәҟьаз.
Мышцәгьак ашьҭахь акәызҭгьы акы рҳәарын, аха қәак амуижьҭеи
акыр ҵуан аҟнытә, абӷьыжә ӷыӷкны излаҟаз ала, бнацгәызаргьы
ашьҭыбжь уаҳарын.
– Иааишьа злаҟоу, ҳара ҳганахь ауп ихы ахьхоу, –
ашьапышьҭыбжь есааира дара рганахь иахьааскьоз азы ицәы­
мыӷханы ауп ишиҳәаз Арзаҟан.
– Иараби, зынӡа даҳзааигәахазшәа збоит!.. Џьоушьҭ,
зынӡагьы ҳхы иҳарбарым. Атәым лаԥш аҽыҵыршәара абаҳҭаху,
наҟ ҳнаскьаны ҳҽыԥхьаҳкып, – иҳәан Асламаз, иҩыза
днаицәхасит иҿынеихарц.
Маҷк инаскьаны ашәҵла дук ашьапы аҩыџьагьы рҽава­
ӡаны ишыԥшуаз, ус, дук мырҵыкәа, аӡәы ихы-иҿы ҭаҳәҳәаны,
ишьапаҟынӡа инаӡоз ажәҩаҭырԥа еиқәаҵәак иҽылаҳәаны,
хаҵа наӡа-ааӡа дук ихәынгасҭа инахьыԥшит. Рылаԥш дахьы­
ҵашәаҵәҟьаз аҭыԥ аҿы цасҳәан иҽынкыланы, ихы ахьирхаша
ҭиҵаауазшәа азнаказ даахарахаԥшит. Иҟьалаз аӡә иакәызшәа
длакҩакуа дышгылаз, нас дара рганахь еиҭах иҿааихеит, уаанӡа
наԥшыхәарҭас иахьыҟаиҵаз аганахь ихы мырхакәа.
– Мап, ари иҟьалаз диеиԥшым. Иеилаҳәашьа злаҟоу ала,
хымԥада, брагьк иоуп, – иҳәан Арзаҟан, Асламаз дахьивагылаз
илымҳа инҭеиҳәеит.
– Аҟаршоураха ихы-иҿы зҭаҳәҳәоу ауп исзеилымкаауа!
Дабрагьымзар, абас еилаҳәоу ималазаҵә абнаҿы даазгеи?! –
уи днақәшаҳаҭханы хәыҭхәыҭбжьыла даацәажәеит Асламазгьы.
176

Идырмыз ауаҩы, абар, зынӡа дырзааигәахарц шьҭа ра­
цәак игым, аха ирымариаша дааихьаны еиԥш, џьоукы абра
рыҽӡаны ишизкылԥшуаз иаргьы гәҩарас иааҟаиҵазшәа, еиҭах
иҽынкыланы даахарахаԥшит. Аҵыхәтәан, дара рганахь ҩаԥхьа
наԥшыхәырҭас иааҟаиҵеит.
– Анцәа иныс ҳашгәеиҭахьоу! – аарла ибжьы наиргеит
Асламаз.
– Агаӡажәа умҳәан, – ԥсыԥла даацәажәеит Арзаҟангьы. –
Ҳаибахьазҭгьы, шьҭа ҳақәҿиҭхьазаарын. Агәҽанызаара имазарц
баша дӡырҩуеит ауп... Мап, мап, усшәа уамхабеит.
Уи ахаҵа иааҭгылашьа аӡырҩра еиԥшымкәа, ҵабыргны,
икәшамыкәша аҭыԥқәа ҭиҵаауазшәа акәын иԥшышьақәа шыҟаз.
Ццакырак имамкәа, ԥыҭрак аҟара дгыла-дгыла дшыԥшуаз, нас
ашацашацаҳәа иаԥхьаҟа иҿааихеит. Шьаҿақәак ҟаиҵахьаны
еиԥш, ус, акы илымҳа инҭасызшәа, дырҩегьых дааҭгылан,
џьоук шизкылԥшҵәҟьоз абыржәы идырызшәа, урҭ рганахь
деиҭанхьаԥшит.
– Ари иааԥшышьақәа сгәаԥхом сара! – иҳәеит Арзаҟан,
ибжьы цәымыӷхарак наҵагаланы. – Ҳимбошәа ҟаҵаны,
ҳашизкылԥшуа маанала ҳақәикырц иҭахуп. Ҳаҩны ҳицәцап
сгәахәеит.
– Аӡәы иумырҳан, ԥхашьароуп! – иаразнак уи мап ацәикит
Асламаз. – Усшәа ҳгәы иаҳнаҭоит акәымзар, сахьихәаԥшуа
иаҳԥырхагоу уаҩым. Шьоурак аҵыхәала абна илалаз аӡә
иакәзаргьы ҟалоит, ҳара акыр азын ҳаиҭахума.
– Нас, ҳаацәырҵны ҳхы иҳарбар, наҟ лассы ҳаиԥырымҵрыз?
– Аԥырсыкь ажәа умҳәан! – убасгьы мап ацәикит Асламаз.
– Амҩа ҳанықәлоз Џьармаҭи Ҳабызи иҳарҳәаз ухашҭма?
Ахьԥшы ҳхала ҳхы дзаҳҭари?!.. Арахь шәабацо, абна илшәхуеи
ҳәа дҳазҵаар, аҭакс иаҳҭои?
– Ааи, аха ҳахьгылоу аҭыԥ аҿы даагыларц ақәикыр, нас ҳхы
имырбакәа арантәи цашьас иаҳҭои? – гәыӷрада даацәажәеит
Арзаҟан.
– Даҽа ԥыҭрак иааҳачҳап, сара дызлазбо, ара иаагыло
диеиԥшым, – ҭынч даацәажәеит Асламаз.
Убри ирҵабыргырц иҭаххазшәа, изызкылԥшуаз ауаҩы,
ҵабыргны, убасҟанҵәҟьа иарӷьарахь днықәҵәиаан, ашьхара
177

аган шыҟаз, аӡхықә иҽаҭаны иҿынеихеит. Аҩыџьагьы цәыҵԥшны
иахьизыԥшуаз, абри маанала дҳаижьаны, ҳашишьклаԥшуа
ҳақә­им­кааит ҳәагьы маӡала еибырҳәеит, аха уи ахаҵа уаҳа
ааҭгыларак имамкәа дышцара дцеит, дцаӡеит. Убри аамҭаз
аҩыџьагьы еидара хьанҭак рыжәҩа инықәхны инкарыжьызшәа,
рыгәқәа рҭынчны аҵла ашьапы инавҵыҵит. Макьанагьы цқьа
агәра рзымго, уи ахаҵа дызлацаз аганахь иааҭгыланы акыргьы
инаԥшит, аха уаҳа ихабар анырымбаӡа, нас иааласны рымҩахь
рҿынархеит.
Иааԥсаха ақалақь аҿы ианнеиуаз, амра шьыбжьагәы
иазнеирц рацәак агмызт. Абжьааԥны еиԥшҵәҟьа уи аҽынгьы,
абаагәара анҭыҵ иҟаз аџьармыкьаҿы ауаа узрылымсуа
ирацәаҩын. Тәымџьара иаанагазшәа рлымҳа иҭасуаз атәым
бызшәақәа: аерман, аурым, абырзен, араԥ, аџьам, агыруа
уҳәа рызегьы ахәаахәҭразы арахь иқәнагалақәаз ракәын.
Рмазгәыҭ хаҩҩалақәа зазо иӡыхгылаз ашхәақәеи, аканџьақәеи,
азандалқәеи, аԥраӷбақәеи рхыԥхьаӡара рацәан. Наҟ зхы хаз
даҽа ӷбақәакгьы аԥра шкәакәақәа рхарззала, лахьхьынӡа амшын
ихыхәхәала иахьнеиуаз, урҭгьы рылаԥш иҵашәахьан. Агаҿа
зыхьчоз аҟарулцәа еиқәыбџьарха ладагьы-ҩадагьы иргыланы
ирыман. Ақалақь алҵырҭа аганахьала игылақәаз аҟарулцәа, урҭ
еиҳа ишырацәаҩызгьы, агәаҭара иахьӡеит аҵыхәтәан. Генуезаа
бџьарқәас иныҟәыргоз, заҟаҩы ыҟаз уҳәа ҭаԥшыхәны, гәҩарас
аӡәы рхы имҭакәа ашьыбжьышьҭахь рышьҭахьҟа ихынҳәит.
Иахьнеиз еилыркаақәаз анырзеиҭарҳәа ашьҭахь, нас
аҵыхәтәан абнаҿы ирбаз ахаҵа итәгьы аацәырыргеит. Уи
иҭыӡшәа шрымаз ауп, ус Баграт ибаахьы аҭаԥшыхәразы иҟаз
Арудани Назрыҟәеи уахьынтәи ихынҳәны ишаарыдгылаз.
– Абааш ҭацәуп, ааигәа уаҩ дахымлац, – иааргаз ажәабжь
рзеиҭаҳәара дналагеит Арудан.
– Излажәдыри уаҩ дшахымлац? – нас урҭ рахь иҽына­
хыганы дҵааит Џьармаҭ.
– Мшәан, дыррас иаҭахузеи, абааш аҩнуҵҟагьы адәахьгьы
мцак ахьеиқәыз ҿыц хәышҭаарак аҽҳәа ҳамбазар! Аӡәы
дахьтәахьоу аҭыԥ ҩашьашьа амаӡам, ишьҭа ирӡырц иҭаххаргьы,
178

зегь акоуп, иҟәыхк џьара иаанимыжьыр ауам, аха усеиԥш акгьы
ҳалаԥш иҵамшәеит, – иҳәан Арудан, ицәажәара азырханы
иажәа ааникылт.
– Уахь ихало амҩахәасҭақәагьы еимиааны иҟалахьеит, –
абааш ахь уаҩԥсык дшымнеицыз ырҵабыргуа, иҩыза иажәа
днацхрааит Назрыҟәагьы.
– Ус акәзар, убра аҟәашнкылара ҟаҳҵоит, – иааргаз
ажәабжь игәы иахәаны ихы-иҿгьы акыр инеихалашеит Џьармаҭ.
– Уаҵәуханӡагьы уаҟа ԥштәыс иҳауеит. Убас еиҳа еиӷьушәа
збоит.
– Уаҵәуханӡа избан, дад? – ус зиҭаххаз изеилым­кааит Ҳабыз.
– Уаҵәашьҭахь ашацкыраз ақалақь иаху рыцәаԥсымҭа
иақәыршәаны ҳрықәлоит, – лакҩакрада аҭак ныҟаиҵеит Џьармаҭ.
– Нас, ҳаззыԥшузеи, ҳдәықәшәҵа абааш ахь! – аҿынахара
даахыццакит Арудан.
Уи аҽны ашьыбжьышьҭахь, аӡы аԥшаҳәа аҟынтәи
агәырқьҳәа иҩаҵысны рҿынархеит. Ҵылҭа аиҩхаа ибжьысны
ишааиуаз, нас Ӡыгәҭа шыҟаз рхы дырхеит. Убри аамҭаз
изгәыдыԥшылоз анаҩстәи ахәы ҳарак ҽынлазҭгьы уантәи шьҭа
ибзианы ирбарҭахон ашәаԥыџьаԥра иагәылԥшуаз уи абаашгьы.
Баграт ишьха ҳәа зыхьӡырҵаз ашьапы иааҵагылоны еиԥш, уахь
ахаларҭа ҭызҵаахьаз Арудани Назрыҟәеи зегьы инараԥызан,
нас амҩа дырбо амарда инкыдлеит. Анаара аҿысра рацәак
иадымхалакәа, ус хыхьынӡа иаахалан, абааш аԥхьа иҟаз адәаҿы
инатәеит.
– Ҟаҳ, сарӷьа лымҳа «ҳәҳәеит», хымԥада амш еиласуеит!
– иҳәан Асламаз, инапы илымҳа инадкыланы, инацәақәа
акырынтә инеиқәикшеит.
– Ааи, аеҵәақәагьы еидҵәаҵәала ишыҟоу умбои, ицәгьа­
харгьы ҟалап, – ихы шьҭыхны ажәҩан даҵаԥшуа, днақә­
шаҳаҭхеит Ҭаҭслангьы.
– Аҵыхәтәантәи амшқәа рзы амҵқәагьы оумакала
ицҳауеит, хымԥада амшцәгьа иатәуп, – иҳәеит Асламаз. – Қәак
амуижьҭеигьы маҷ ҵуама, умбо адгьылгьы ҿажәкны еиҟәыԥԥа
ишыҟалаз. Абар, аӡыхьқәагьы ҭабарц акгьы рыгым. Арҩашқәагьы
акыр ирыгханы ауп ишлеиуа.
179

– Даараӡа ишәҭахуп ақәа леирц, аха амзаҿа агәы ҩарханы
излакыду ала, макьана иауртә збом, – урҭ реицәажәара илымҳа
ианааҭас, иажәа нарылеиҵеит Назрыҟәагьы. – Амзеиҭасымҭазы
амш аныцәгьамха, нас аарҩара иатәушәа шәыԥхьаӡа. Ҳаԥхьа
ишьҭоу аус ҳақәманшәалахар, ҳшыхынҳәлак ацуныҳәарақәа
еиҿкаатәуп.
– Анцәа ҳарманшәал, аха исыздырцәом ҳагәҭакы ҳақә­
ҿиап ҳәа! – иҳәеит Ҭамышьхәа, урҭ рыбжьы ахьиаҳауаз
дызмыцәакәа дыҩхықәтәалан. – Ишәызгәаҭоу сыздыруам, иацы
ашьыбжьышьҭахь ҵҩа змамыз аԥырԥалыкьқәа рҽеидкыланы
аҩада – мраҭашәара шыҟаз ицеит. Уи бзиарак иазҳәагәышьам,
аха иҳамчуи, анцәа иаҳзааиго зегьы ҳҽалаҳагӡароуп.
– Аԥырԥалыкьқәа иахьырҭаху ицоит, урҭ цәгьарас иры­
ҵубааи, Ҭамышьхәа? – ус зхиҳәааз еиликаарц иҭаххеит
Назрыҟәа.
– Избанзар, аԥырԥалыкьқәа рацәаӡаны аҩада-мраҭа­
шәараҟа ианеицыԥыруа, аибашьра ишазҳәаз гәарҭахьан
ҳабацәагьы, – аҭак ныҟаиҵеит Ҭамышьхәа.
– Акы ахьырҳәо акы ыҟоуп рҳәоит, – урҭ рцәажәара
иҽналеигалт рааигәа ҽырцәа ҟаҵаны ииаз Ҭаскәаҷгьы. – Ирҳәоны
саргьы исаҳахьеит, арымӡаа ашышкамсқәа рҽеидкыланы амҩа
хара ианықәла, аибашьра иатәуп ҳәа. Аӡы аԥшаҳәаҿы ҳантәаз,
ӡык насыхьсыршап ҳәа сҿынаханы сышнеиуаз, машәыршәа
сылаԥш нақәшәеит ашышкамсқәа адгьыл ихәыҵыппны ишцоз.
Рхи рҵыхәеи ахьыҟоу умбо, рҽеидырҵәаҵәланы, ҵыхәаԥҵәара
рымамкәа аккарахь рхы хан. Ирҳәоит, адгьылҵысра ҟалараны
ианыҟоугьы ашышкамсқәа заанаҵ ирдыруеит, усҟан адгьыл
иҵыҵны адәы иқәлоит ҳәагьы… Ус еиԥш анцәа иҟаумҵан, аха
ирҳәо иашазар, сыбла иабаз бзиарак иатәым!
– Зегьы анцәа ду инапы ҳануп! – иҳәан Назрыҟәа, ихы
дҩаханы дырҩегьых ажәҩан днаҵаԥшит.
– Ҳанцәахәқәа ҳхылаԥшааит! – иҳәеит Ҭаскәаҷ.
– Амин!.. Амин! – инеицырҳәеит егьырҭгьы.
Аҵх ықәҳа ацара иаҿын. Еицәажәо еидтәалазгьы аҵыхә­
тәан ражәа аздырхан, изыцәозар ҳәа ацәа рыҽнарҭеит. Лбааҟа
агаҿа иааҿықәслоз амшын цәқәырԥақәа рышьҭыбжь ада
180

уаҳа бжьык мгаӡо, ладагьы-ҩадагьы аҭынчра кашьшьы иҟан.
Уи аамҭаз агәы ҩарханы икыдыз амзаҿа џьарак икыдӷьалаз­
шәа ишыҟаз, ус ашамҭазы ахабар зынӡагьы иҟамкәа ажәҩан
агәышҵа иналаӡит.
Агаҿа зыхьчоз аҟарулцәа агәҿыӷьра ргәы шкыднаргылаз
убаратәы, рхы амра ацара ықәшуа алаҩеира иаҿын, изыԥ­
сах­раны иҟаз рааира иахыццакуа. Аамҭагьы, цасҳәан ирыз­
науаз­шәа, ццакырак амамызт. Аԥхьа-аԥхьаҵәҟьа аҟар­улцәа
асҵәҟьа иқәырцаломызт, аха инеишьҭаргыланы аԥсуаа ҩынтә
ирықәлеижьҭеи ақалақь ахылаԥшра еиҳа идырӷәӷәеит ген­
уезаа. Агәра гангьы иҟан, ақәылара згәаӷьыз усҟан акгьы
рылдмыршазаргьы, уи ацынхәра аҭак ҟарымҵар шырымуаз.
Ақалақь ашәарҭадара знапы ианыз аибашьҩы Скасси
Дортелли д, Аскони абри гәҩарас иахьимаз азоуп, иеиҳабыра
дрыҳәо-дырчо мацара, аҵыхәтәан, иҟаиҵалакгьы, абџьари
аруааи иҵегьы ирҭартә изыҟаиҵаз. Ршәарҭадара зыхьчашаз
рхыԥхьаӡара иазирҳазаргьы, уи игәы азырҭынчуа ҳәа дыҟамызт,
избанзар зегь реиҳа дзыцәшәоз аԥсуа хҿақәа ишацәынхашаз
акәын еснагь гәҭыхас имаз. Ҵабыргны, дара рзы ишәарҭаны
ирзыҟалеит аҿаҩақәа рахь инхоз ашьхауаа. Уажәы аабыкьагьы
атәцәа раагара ҳәа ҩажәаҩык рҟынӡа Гәымаа раамсҭа ицҵаны
иахьишьҭыз амҩа рызкны рызегьы ҭадырхеит, аамсҭагьы ибз
ҭахҵәаны доурыжьит.
Иццакы-ццакуа амҩа иқәыз, Басла аӡиас арразы аҵлақәа
ҵырҟааны ахыжьлара ианаҿыз аамҭаз, Себастополис абаагәара
агәашә инадгылеит еимацәыххаа иҟаз хҩык аибашьцәа. Урҭ
дрыхьӡарц дрышьҭахх даауазшәа, ус ҽыла агәашә даалагылт,
аҽыхәда аҽықәкра злымшоз даҽа еибашьҩыкгьы. Деицгәазҭаз
иаразнак ицхырааны дынҽыжәырхын, аруаа зыҩназ амаӷазахь
иҵагыланы рҿынархеит, аха дныҩнагаланы иқәыриаха иахь­
ӡаанӡа дҟәатаӡа иҽааиҵихит.
– Скасси, уҟәыӷара сакәыхшоуп, аха иугәаларшәа жәаха­
ҽнак зны иуасҳәаз! Ирласны џьара акы анумыӡба, Одиссеи
дыснықәеит, ҳарҭ зегьы аӡәаӡәала ишааҳалго!.. Усҟан уи
рацәак ухахьы иааумгеит, аха иудыруаз, аԥсуаа шаҳцәымшәо
181

ҳдырдырырц шақәыркыз!.. Акгьы зқәымыз ахәашабга,
Тинторетто рыцҳа ҭынхак иеиԥшҵәҟьа дызбон, аха, ишубо,
даҳ­цәыршьит! Ҳамҩа зкыз рҿагылаха ҳамраӡакәа рыхҿақәа
наҳалаҵаны, иҳацқәаз ҭадырхеит! Сара саԥхьа Гутельмо
иԥсы иманы дхынҳәыз џьысшьон, аха сихьӡаанӡа иԥсҭазаара
далҵгәышьеит! Зыԥсахәага ҭаны иаазгаз Габриельгьы
дзеиԥшроу жәбоит, еиқәхәо иакәым! – уаҳа акгьы изымҳәакәа
даақәыԥсычҳаны, иажәа ааникылт еиқәханы ихынҳәыз Спинола.
– Уара уакәын сыруаа ҭазмырхацыз, абар, уи уахьӡеит
уаргьы! – игәы дахаԥжәо Спинола иахь аҽԥныҳәа ныҟаиҵеит
Скасси. – Абас шԥаухьи, иуцқәаз уцәҭадырхартә? Акгьы
зқәымыз сара, шьҭа сзықәгәыӷрыда?.. О зегь зымчу Аполлон, мап
зацәукзеи ҳхылаԥшра?! Иаҳԥеиԥшхараны иҟоу ҳазҳәарыда,
анаџьалбеит, дарбан нцәоу ҳгәаҳҽанызҵараны иҟоу?!
Илацәақәа еиқәыԥсаны аӷызыӷызра иаҿыз Габриел,
ацәажәара акырӡа ицәыуадаҩны, убри аамҭаз аарла ибжьы
наиргеит.
– Ис-сс-ҳәо шәаҳа… шәаҳауама! Апап дысзаажәга!
– Ааи, иара хәаша, шьҭа дшыԥсуа аҟара ибоит, рыцҳа. Апап
дихаԥшьарц иҭаххеит, – аҭак ҟамҵакәа ихы алахигеит Спинола.
– Сзызҵааз аҭак сыҭ! – ақәцәҟьа бжьыла аԥсхыхра иаҿыз
Габриел еиҭах инаидицалт.
– Спино…но…ла! Из…изха…изхароу еилыркаа… – иҿы
акуа-иашьҭуа аарла еиҭах ибжьы наиргеит Габриел.
– Шәанаџьалбеит, ишәзыҟалеи, шәызегьы акы аашәы­лым­
шакәа шәындырҵәартә? – ибжьы аарымчны деиҭа­ҵааит Скасси.
– Иаҳҳәар, иабаҳҳәари, аха зегь зхароу Каналетто иоуп,
– иҟалаз ашьҭахь аиҭаҳәара дналагеит Спинола. – Еизаҳцаз
ашьамаҟа ҳаԥцаны ҳшааиуаз, ӡыхтарҭак аҿы ԥҳәыск аӡы
шылтоз ҳаалыхҭыгәлеит. Каналетто уи илаԥш дшыҵашәаз­ҵәҟьа,
длаҩсны ацара иҭахымхазт, лымҩа кны данаалҿагыла, арҵәааарҵәааҳәа аҳәҳәара ҭалҵеит.
– Аԥҳәыс шәхы лықәшәҵеит…Аа!.. Афырхацәа шәара!.. Ас
агаӡа хҭархашьа збахьада! – иҟалаз шьҭа идырит Скасси.
– Урҭ уаҟа ааигәа иҟазу, мамзаргьы маӡала иҳашьҭаланы
иаауазу здырхуада, уи аԥҳәыс аҳәҳәара дшалагазҵәҟьа, жәаҩык
раҟара хацәақәак аацәырҟьан, ахыхьчара ҳахьымыгӡакәа рых­
182

ҿақәа ҳаларҵеит! – иажәа анагӡара деиҭаналагеит Спинола.
– Каналетто рыцҳа, зегь раԥхьагьы дҭадырхеит, егьырҭгьы
иа­разнакала исывыршьааит! Сшубо, сара аӡәзаҵәык кьыс
сымамкәа срыцәцеит!.. Мап, Скасси, иаарласӡаны акы уӡбароуп!
Убри заҟа иузырласуа аҟара ҳара иаҳзеиӷьхоит!
– Ааи, ааи, ахьырхәратә ныҟәарақәа еиҿкаатәуп, мамзар
ашьхауаа еицәоу ҳҭадыргылар ҟалоит, – рышьҭахьшәа игылаз
аӡәы ибжьы наиргеит. – Аԥсуаа аҵыхәтәан иаазқәылаз зынӡа
ҳацәшәарагьы иаҟәыҵит.
Аҟарулцәа реиҳабы Арканџьело Бокаччогьы иҟалаз илымҳа
инҭыршьзар акәхап, убри аамҭазы дҳаипеиуа дшааҩнах­
хызҵәҟьа, аԥхьа Гутельмо иԥсыбаҩ днахаԥшит, аха уи дшыԥсыз
аниба, уантәи Габриел днихагылеит.
– Уҽырӷәӷәа, Габриел, хәрак соуит ҳәа хьаас иҟаумҵан! –
иҳәеит Арканџьело, аԥсрахьы ихы ширхахьаз шибозгьы, игәы
ирӷәӷәарц.
– Арканџь…џь…ело! Сара с…с…тәы ҳәоуп шьҭа! Суҳәоит,
апап Ф…ф…еодор дысс…с…сзаартә иҟаҵа! – ацәажәара акыр
днадӷынҵкылт, аха нас иажәақәа еиҳа ицқьахеит. – Сыбаҩ
аанзыжьраны иҟоу сыԥсы… сыԥсы ахылаԥшра амоукәа иаанхарц
уҭахымзар, суҳәоит, уаа… уааццакы!
– Иаачҳа, абыржәыҵәҟьа уи иахь сцоит, – иҳәан Арканџьело,
иҩыза иԥсы апап дахьигӡаразы дыццакны дындәылҵит.
Габриел нарцәыҟа амҩа ақәлара иҽазирхиозшәа аӷызра
дааҟәыҵын, аҵыхәтәан иаҳаидеи ыҟамкәа деиқәышьшьы
дааҟалеит. Ус, рацәак мырҵыкәа, дарыхьҭшьызшәа деиҵақыџь­
қыџьуа аҷаркәалкра наизҵасит, аха нас иаалырҟьаны акы
ихнацазшәа мыцхәы иҽирҭынчит, убри аамҭазы адунеигьы наи­
халашьцеит.
Арканџьело дыҿҟьаҿҟьо дышнеиуаз, апап Феодор ишьа­
паҟынӡа илаӡо ишәыз исахәреи маҭәа дҭаԥало дшааиуаз, ус
ихаҭа арахь дааиԥылеит.
– Феодор Ацқьа, уара сушьҭаланы ауп сшаауа. Абыржәы
зыԥсы зхыҵраны иҟоу сҩызак иԥсы цаанӡа унеира даара
иаҭахны иҟоуп, – иҳәеит Арканџьело, апап днааиҿагылоз
аамҭазы ихәда иахагьало иахаз аџьар иара иахь дааханы,
иқьышә ианықәик иаагәыдикылан.
183

– Уахь ауп схы ахьхоу, – аҭак ныҟаиҵеит апап.
– Уццакыроуп, мамзар иԥсы уахьымӡар ҟалоит. Агәнаҳа­
рақәа ҳәа кыр имазар ихыхтәуп.
– Агәнаҳа змамда! Ҳарҭ зегьы агәнаҳа змоу уаауп, аха
ҳамԥс­уа џьышьаны аҽрыцқьара ҳахыццакуам! – иҳәан апап, исахә­
реи акалҭ асаба иныларҳәазо, нас еиҳа дыццакшәа иҿынеихеит.
Ус апап данааҩнала, уаҟа еикәагыланы аицәажәара иаҿыз
ражәақәа аадыртәан, еикәашьшьы инагылеит. Апап дышиашаз
аԥсхыхра иаҿыз дшынихагылазҵәҟьа цәашьык амца аркны
инаимҟәыҵеикын, нас ишьҭахьҟа дынхьаҳәшәа игылақәаз
днаразҵааит:
– Абри иҽинаҭхьазу? Уи здыруа ҳәа ара ӡәыр шәгылоума?
– Днаҭзар ҟалап, – ус руаӡәык ибжьы наиргеит.
– Ааи, иҽинаҭхьеит, – иҳәан Арканџьело, убри аам­ҭазы
иааирҵабыргит. – Италиа еицырдыруа Генуеиатәи ауахәама
Санта-Мариа ди Кастелло аҟны сҽыснаҭхьеит ҳәа зны исеиҳәахьан.
Днаҭымкәа ҟаларым, избанзар уажәы дарбанзаалакгьы дшыӡҟу
уи ауахәамаҿы днаганы аӡы дӡаархуеит.
Апап убри шеиликаазҵәҟьа, ашьҭахь анцәа дахьыҟаз баны
диашьапкуазшәа, ихы раҳаны аматанеира иҽыназикит, ибжьы
гәаҩа ду ихарззала. Ҿырҳәала ииҵахьаз азареба, абжеи­
ҳан ашәаны акәын ишынаигӡоз. Дызхаԥхьоз аԥсы адунеи
ақәзаара дахьынӡақәиҭыз иамхаҟаҵахьаз агәнаҳарақәа иа­
нажь­ны анцәа дрыцҳаишьарцаз, ажәҩан ахь иԥсы аннеиуа
дазыразхарц, Анаӡаӡара ахьыҟоу џьанаҭтәи ахаара дахимбаарц
уҳәа еиқәиԥхьаӡаз рацәан. Иматанеира иалагӡаны уажәыуажәы илахьи иџьымшьи анааиӡатәлоз аамҭазы, игыланы
изыӡырҩуазгьы ус аԥуп ҳәа апап иҟаиҵоз даргьы инаицҟарҵон.
– Зхы иақәиҭхаз уԥсы рыцқьоуп, шьҭа уца узтәу иахь!
Уцәа ҭынчыз, аибашьҩы! – абарҭ ажәақәа аҵыхәтәан аккаҳәа
галабашәаны иааиҳәеит.
Уи иазыӡырҩуаз «Амин!» ҳәа апап ицҳәо ишгылаз,
ус рицар маҭәала еилаҳәаз хаҵа шаҭлаҟьа дук Скасси
днаидгыланы илымҳа акы нҭеиҳәан, нас аҩыџьагьы еиманы
адәахьы инеицдәылҵит. Уи ахаҵа иҩналашьа егьырҭгьы гәҩа­
рак рнаҭазшәа инеихәаԥшы-ааихәаԥшын, ашьҭахь даргьы
неишьҭагыланы инеицдәылҵит, аԥси апапи рхала иааизныжьны.
184

VI
Шәарыцара ицаз Ажәеиԥшьаа дырзылԥханы заанаҵ
ихынҳәхьан. Ишьны иааргаз ашәарахқәа рцәа нархырҵәрааны
ишыдрыцқьазҵәҟьа, еиҿымхкәа, ишеибгаз ирӡырц, агәгәаҳәа
еиқәыз ар рымцақәа ирыҽҳәарҵәиуа изӡышаз нахагылеит.
Уаххьа дырмазеиуанаҵы, алафҳәацәа еицлабны ирҳәоз азы­
ӡырҩцәа акырџьара рыччабжьқәа ааҩуан. Даҽа џьоукых,
абыржәада ари абааш зымбацыз, иныҵыҵ-ааҵыҵны, ргәазхара
инахәаԥш-аахәаԥшны ихынҳәуан, урҭ ашьха ҿаҩақәа рахь
инхоз ракәын.
Абааш ахьыргылаз аҭыԥгьы баша иалхыз акы акәмызт,
уантәи ибзианы иубарҭан харатә иаауаз атәым ӷбақәа, насгьы
Басла аӡиас амшын иахьалалоз агаҿагьы ахьчара азнауан.
Анкьаӡа зны Аԥсны аладатәи адгьылқәагьы хылаԥшра рнаҭон,
иара убас аҩада- мраҭашәарахьтәи адгьылқәагьы рхылаԥшра
азыҳәангьы, Кьалашәыр инаркны Егры ахықәынӡа аурымқәа
рхаан иргылаз абаашҭыӡгәара ду абаашҟәарчқәеи иареи
еимадан. Ақәра ду шыннаҵхьаз убаратәы акыр ихажәааӡа
иҟалахьан, аибаркырсҭақәа макьаназы еиқәхашәа иҟан, аха
амраҭашәарахьтәи азганк шеихырҩра иҟалахьан, иахьеи­
лаҳахьазгьы маҷмызт. Генуезаа арахь ианықәнагала рылаԥш
иҵамшәакәа иҟаларымызт, аха аҟаҵатә рацәаны ишаҭахыз
анырба, уаҳа иазхьамԥшит. Абасала ашәышықәсақәа ирхаа­
нханы иҟаз ари абааш иахҭнагахьаз амыҟәмабарақәа ирцәын­
ханы еиламҳакәа ишааиуаз еиԥш, аԥсуа жәларгьы рхы мырӡкәа
рҽеиқәырханы иааиуан. Шәышықәсала иахҭысхьаз шырацәаз,
оумажә шахнагахьаз ала ицәажәон иара, аха урҭ амаӡақәа
рыргамара аҭахымызшәа, иҿаҳа-дагәаха зегьы аҵаҵәахны
акәын, ҿымҭ-ԥсымшьҭ ишгылаз. Изыргылаз аԥсҳа Баграт
инахысгьы заҟаҩы ахылахьаз, иахыҵхьаз, убасала заҟаҩы
аҩнаххьаз иара заҵәык акәын урҭ амаӡақәа риаша здыруаз.
Ажәытәӡа зны нхарҭа ҭыԥны ауаа зхыз, ажәлар рлахьынҵеи
аҳәынҭқарра аусқәеи иахьрылацәажәоз, иахьырыӡбоз, усҟан
аџьџьаҳәа абжьқәа зыҩныҩуаз абааш уажәы еибакәеибаха,
ахала ахы иазаанханы, абахә ахәадаҿы иҭынхадаха игылан.
Анкьа аԥсҭазаара аныҩнашыз, ахьӡ-аԥша ду анамаз, сасгьы
ԥшәымагьы есҽны аӡбахә анырҳәалоз, иаҭаауаз рыдагьы
185

амҩасцәагьы нымҩахыҵны ԥхьарҭас, ԥсшьарҭас уҳәа, тәарҭасгыларҭас ирзыҟан. Уажәы агәхьаа аӡәгьы имамызт, аӡбахәгьы
зегьы ирхадыршҭхьан.
Ҳабыз, аибашьра адагьы, анхара-анҵырагьы еснагь даз­
ҿлым­ҳан, еиҳаракгьы ашәыр хкқәа реидгалара дазгаган,
абыржәы абра дыҟанаҵгьы ааигәасигәа иҟаз зегьы ргәа­ҭара
дахьӡахьан. Абааш аҟаҵашьа ҭиҵаауазшәа, аԥхьа ахаҳәеиқә­
ҵашьақәа дрыхәаԥшит, уадацыԥхьаӡа дрыҩнысны игәеиҭеит,
дахыкәшаны аргылашьа ибеит. Абаа иахҳәааны иаҳақәахьаз
ажәытә жәабжьқәагьы еиҭа игәалаиршәеит, аха урҭқәа шьҭа
хнырҳәышьа амамкәа ииасхьаз аамҭақәа рыҽрыхәланаршәхьан.
Убас шакәызгьы, анкьа аҟәыӷацәа ари абааш иахырҳәаауаз
ҵабыргханы, абар еиҭах уи аамҭа иахьааҭагылаз, еиҭах аи­
башьра, дырҩегьых арԥарцәа шьахәқәа рҭахара аамҭа… Уажәы
Ҳабыз ихәыцрақәа зегьы ахьыҟаз, дырҩегьых заҟаҩы ҭаха­
раны иҟаз акәын игәнигозгьы.
Ашьыбжьышьҭахь ашоура аиқәтәамҭазы, аҟәашнкылара
ныжьны рҿынархеит, ирыгәҭакыз аус иазцаразы. Басла аӡы
ирны, бнала мацара ԥыҭк инаскьахьаны еиԥш, убри аамҭазы
ҭаԥшыхәра аԥхьаҟа иршьҭхьаз Џьангьарии Џьамбақьи драԥ­
цаны иааргоз хаҵак, Џьармаҭи Ҳабызи раԥхьа дааганы дна­
дыргылеит.
– Узусҭада? – иааргаз акы аҳәаха иамраӡакәа дҵааит
Џьармаҭ.
– Гәыматәуп… Саруаҭ сыхьӡуп, – иҽырҭынчӡаны аҭак
ныҟаиҵеит.
– Гәыматәзар, абнахь иуусхәыз? Умалазаҵә арахь уабацоз?
– дҵааит Ҳабызгьы.
– Аҳәаха сышәҭомеи, иаасашәраӡар, сахьцо сымҳәарыз! –
уи аамҭазы ихы днахашшааит Саруаҭ.
– Иахьынӡаиашоу ҳаздыруам, аха сыцҳаражәҳәаҩуп ҳәа
ҳаиҳәеит, – иҳәеит Џьангьари, ираԥцаны иааргаз ихы аиҭаҳәаха
иамраӡакәа.
– Уаазышьҭда? – деиҭаҵааит Џьармаҭ.
– Уара, абри зхы-зҿы ҭаҳәҳәаны абнаҿы иаҳбаз иакәым­
зааит! – иҳәеит Арзаҟан, иҵегьы арахь дааскьаны, Асламаз
186

дшынаидгылазҵәҟьа. – Уаргьы цқьа уихәаԥши. Убасҟан убри
дахьаҳбаз аҭыԥ аҿы ауп аригь дахьырбаз.
– Мап, мап, ари сахьихәаԥшуа шәагаала рацәак дыҟамшәа
збоит! – ихы агәра ганы аҭак ныҟаиҵеит Асламаз. – Џьоушьҭ,
ари уи иакәым! Зынӡагьы диеиԥшӡам!
– Абнаҿы ижәбаз дсыздыруам, аха сара абыржәада
арахь смаац. Баграт ибааш аҿы урԥыл ҳәоуп сшаарышьҭыз, –
хырқьиарак иҽазымкыкәа даацәажәеит Саруаҭ.
– Баграт ибааш уҳәоу! Афы асааит, уа ҳаштәаз ԥхыӡ
ирымбазар, ҳшаауаз здыруа ҳәа иҟадаз?! – иааџьеишьеит Ҟазлаҭ.
– Избоит сыгәра шышәзымгаз, аха шәара шәеиԥш саргьы
ақалақь ахақәиҭтәра иалахәхараны иҟоу аӡә соуп.
– Аџьашьатә иҳәоит абри ауаҩ! – абыржәада ирымбацыз,
ицараны иахьыҟазгьы ахьидыруаз лакәшьаны илаԥш наидирхалт
Ҳабыз.
– Иуазҳәада ақалақь ҳақәлараны ҳаҟоуп ҳәа? Иаарты угәы
амаӡа, мамзар уусқәа еицәоутәуашәа збоит! – убри аамҭаз
дагьааиқәымчит Џьармаҭ.
– Уара, шәаагыли, шәаагыл!.. Даҳзеилымкааит сгәахәуеит! –
иҳәан Ҳабыз, ашьҭахь гәҩарас дҟаҵаны днаиазҵааит. – Гәымаа
рырԥызаҩыс иҟоу Семаҭ иԥа Дадал иакәымзааит уаазышьҭыз?
– Ааи, ихаҭаҵәҟьа иоуп саазышьҭыз, – аҭак ныҟаиҵеит
Саруаҭ.
– Уара, бзиа збаша, нас иаразнак убас умҳәо, – иҳәеит
Ҳабыз, дшымҩашьаз аниба.
– Дадал уҳәама?! – иџьашьаны дҵааит Џьармаҭ.
– Ааи! Дадал изысыцҳахьан иаргьы ацхыраара ҳаиҭарц,
– иҳәеит Ҳабыз. – Иареи сареи ҳаҭыр ду ҳзеилоуп, акырынтә
ҳаицеибашьқәахьан. Ҵылҭа адәаҿы шәааира ҳазыԥшны ҳан­тәаз,
Дадалгьы изысыцҳаит ихы ҳирхәарц. Уи азоуп ацҳаражәҳәаҩ
дҳашьҭаҵаны дзааишьҭызгьы.
– Ацхыраара ахьҳаиҭо бзиоуп, аха ҳаараны ҳшыҟаз
идыруазҭгьы, нас дабаҭахыз ацҳаражәҳәаҩ? – цқьа изеилкаауа­
мызт Џьармаҭ.
– Иацазы ҳәа акәымзи ишизысыцҳахьаз, аха ҳхабар
анимба ауаҩы дҳашьҭаҵаны дааишьҭит, ҳанзырхаз еиликаарц
иҭаххазар акәхап, – иаазгәеиҭеит Ҳабыз.
187

– Ааи, ааи, абри аиҳабы ихаҵкы сцеит, ииашаны иҳәеит!
Дадал убри еиликаарц азоуп сзааишьҭызгьы! – иҳәан Саруаҭ,
нас иварахь дынхьаԥшны Ҳабыз днеизыԥшит.
– Аибашьцәа заҟаҩы имада? – дҵааит Ҳабыз.
– Ҩынҩажәаҩык рҟынӡа ҳаҟоуп.
– Уаҵәы ашамҭаз шәхы ҳақәшәыршәа, – иҳәан Џьармаҭ,
иркьаҿӡаны ишыҟарҵашаз наиҵеиҳәеит.
– Иуҳәаз цқьа еилкаам, аԥхьа иаадыруазароуп ҳаиқәшәа­
раны ҳахьыҟоу аҭыԥ? – убри аамҭазы иҽааирҟасеит Саруаҭ.
– Ааи, Џьармаҭ, ари аиаша уҵеиҳәеит, ҳаиқәшәараны
ҳахьыҟоу рдыруазароуп, – иҳәеит Ҳабыз, ацҳаражәҳәаҩ ииҳәаз
днақәшаҳаҭхан.
– Ҳаиқәшәара аамҭа азыԥҵәара аҭахӡам, избанзар ауаа
рышьҭаламҭа иақәыршәаны ҳара арантәи ҳдәықәлоит. Убри
аамҭазы шәаргьы арахь шәҿаашәха, ақалақь иахьацәыхарам
дәык аҿы џьара ҳаиқәшәап. Аҵх аимыггара иақәыршәаны
ақалақь ҳақәлоит, – аҭак ныҟаиҵеит Џьармаҭ.
– Ааи, аха ҳара иаадыруазароуп аҟәашнкылара ҟашәҵарц
ахьышәҭаху аҭыԥ, мамзар ҳзеицдәықәымлар ҟалоит, – макьа­
нагьы цқьа изеилкаауамызт Саруаҭ.
Абри азҵаара ҩынтә дшазҵаазгьы, уи азын хык ишықә­
ҵатәыз Џьармаҭ изымҳәошәа Ҳабыз ианиба, иаразнак идырт,
уахьтәи адгьыл ҭыԥқәа цқьа ишизымдыруаз. Убри аҟнытә,
ҵаҳәарак аҳасабала ус иҳәеит:
– Шәара Гәымсҭа аԥшаҳәа адәаҿы џьара шәааԥшы.
Ҳара ҳнеины ҳахьтәаша аҭыԥ анылҳхлак, нас ауаҩы дышә­
зынаҳашьҭуеит.
– Убри ауп Дадалгьы идыруазарц ииҭаху, – иҳәеит Саруаҭ.
Шьҭа уеизгьы лассы еиқәшәараны иҟан аҟнытә, Саруаҭ
абзиараз ҳәа рамҳәакәа ишьҭахьҟа дааццакит, ахәлара ихь­
ӡаанӡа абна алсра дахьӡаразы. Уаҵәынӡа уеизгьы аамҭа
рыман аҟнытә, Саруаҭ ицара иақәыршәаны, ццакрак ҟамҵакәа
рҿынархеит арҭгьы, аҟәаԥаҿаԥара аган шыҟаз иавҵаланы.
Еилахәлоны еиԥш, ақалақь рацәак рҽазааигәамтәыкәа иахьыԥ­
хьакырҭаз ҭыԥк аҿы аҟәашнкылара ҟаҵаны инатәеит. Аҵх акыр
инаскьахьаны, ус иаакылсит адырра зырҭаз ацхыраа­цәагьы. Урҭ
188

рааимҭаз, Дадал зегь раԥхьа Ҳабыз аԥсшәа иеиҳәеит, аха Џьармаҭ
дизымдыруазшәа ауп инапы шимихыз.
Убри аамҭаз илеиҩеиуаз аҟарулцәа рыда ақалақь аҭынчра
ахашьшьы, ацәа иҭанагалеижьҭеи акрааҵуан. Амҩақәа уаҩ­
ԥсык дырнымкәа, ладагьы-ҩадагьы икаххаа иҭацәын. Амш
шыбзиазгьы, акы иаргәаҭеиуазшәа, агаҿа иааҿықәсылоз амшын
ацәқәырԥақәа агәараҳәа иахьеилаҽҽоз ашьҭыбжь ааҩуан.
Убри аамҭазы аҳауа ишьҭнахуаз амажьӡыфҩы ҷыдак ахәылҟьо,
иахьтәазынӡагьы иааӡаны рԥынҵа иҭасуан.
Ҳабызи Дадали ахьеидтәалаз ҿааихак рымамкәа акы иала­
цәажәон, аха урҭ еибырҳәоз Џьармаҭ насҭха дахьтәаз иаҩжьуа,
уаҵәтәи амш ахь акәын уажәы ихәыцрақәа ахьыҟаз. Аҩыџьагьы
ргәаанагарақәа еиқәшәозар акәхарын, еиҿыхарак рымамкәа
акәын реицәажәашьа шҭынчыз, уажәы ацәажәара иаҿызгьы
Дадал иакәын.
–Ҳабыз! Исҳәаз иаразнак уахьақәшаҳаҭхаз самыршанхеит,
– иажәа анагӡара даҿын Дадал. – Избанзар, уара аибашьра
аԥышәа змоу ҳәа уԥхьаӡоуп, убри аҟнытә, иҟасҵаз адгалара
еилымкаашьас иумоуи. Уажәы иумбеит ажәыларақәа шеиҿ­
каатәу, насгьы адәыхты аҟны еибашьразҭгьы, џьара акы аза­
ҳаӡбрын, аха ақалақь ажәлара зынӡа даҽакала иазнеитәуп. Убри
азын, абыржәы иуасҳәаз ада ԥсыхәа амам. Иугәаламшәои…
Иугәаламшәои сҳәахт, ишԥаугәаламшәо, генуезаа Аҟәа иахыр­
царц анақәыркыз, аԥхьагьы уи ашьҭахьгьы гашьа рзамҭеит,
ажәылара аиҿкаара ахьагхаз иахҟьаны. Сгәы излаанаго ала,
зынҭрыс иргарашәа, зегь реицдәықәлара рԥырхагахеит, уи
иахҟьаны ихьамҵыр ада ԥсыхәа рмоуит. Ҳаргьы абыржәы убас
ҳмыхьразы, иуасҳәаз еиҳа ҳшарманшәало агәра згоит… Ҳабыз
аидысларақәа реиҿкааразы амаӡақәа уажә иубама, ухаҿы иаа­
ганы цқьа уазхәыци исҳәаз.
– Иҳадугаларц иуҭаху иашазаргьы ҟалап, аха ҳԥызаҩгьы
илымҳа инҭаҳшьып, уигьы иахиҳәаауа ҳаҳап, – иҳәеит Ҳабыз.
– Мшәан, уара уакәӡами ақәылара хадара азҭо?! – иҳәан
Дадал, иџьашьаны ҩаԥхьа иажәа инациҵеит. – Абасгьы-абасгьы
ҳгәы иҭоуп, уцхыраарагьы ҳҭахуп ҳәа адырра ансуҭа, ақәылара
аԥшьызгаз уара уоуп ҳәа иуқәкны сыҟахын!
189

– Мап, сара сакәӡам... Иумаҳацкәа уҟоума Чыргба Ҭагәыџь
ҳәа, Дали Ҵабали еицырдыруаз аԥызаҩ ду иӡбахә. Убри иԥа
Џьармаҭ иоуп иаԥшьызгаз.
– Џьармаҭ уҳәама?
– Ҵабыргны, макьана ԥышәа дук имам, аха ахақәиҭра
иазгылаз аӡә иакәушәа збоит. Уи аҵыхәала ажәакгьы ахысым­
ҳәаац, насгьы ҳнаицхрааны дҳарманшәалар, акы дшазкылсуа
аҟара мбашьа амам. Абыржәы аабыкьа аизара ҟаҵаны, иаб
ихаҭыԥан ԥызаҩыс далырхит, ақәылара хадара аиҭарцгьы
идырҵеит, – дихыҽхәо даацәажәеит Ҳабыз. Нас иара иахь
дынхьаԥшны ибжьы наиқәиргеит. – Џьармаҭ, арахь ҳашҟа уаас­
кьеи, дад.
Џьармаҭ ашырҳәа дҩагыланы иҿанааиха, Дадалгьы убри
аамҭазы дҩагыланы днеизыԥшит.
– Саҭоумҵан, арԥыс, уҿаԥхьа агха сымоуп, цқьа аԥсшәа
ахьуасымҳәаз. Ҳааимҭаз алашьцараҿы сыбла цқьа уазеил­
мыргеит, уи ауп исыхьызгьы. Иузеиӷьасшьоит угәҭакы қәҿиара­ла
ихуркәшарц, – иҳәеит Дадал, дыззыԥшыз арԥыс данааидгыла,
даҽазныкгьы инапы наимихын.
– Қәҿиарала ахыркәшара зегьы иҳабзоурахароуп!
Џьармаҭ иаразнак игәы азҩеит, ԥызас дшыҟарҵаз Дадал
иазҳәаз Ҳабыз шиакәыз, аха уи акгьы ахымҳәаакәа днарыдтәалеит.
– Ҳабыз, умбо ҳзықәгәыӷша аҿарацәа шааҳаҵагылаз,
– иҳәеит Дадал, ишынеибартәаҵәҟьаз, иажәақәа Џьармаҭ
изырханы. – Ари даараӡа узеигәырӷьаша акоуп. Насгьы,
иџьасымшьеи, уара, зегьы шьапыла шәыҟазароуп ҳәа ажәа
ансызнарга, аха нас, цқьа саназхәыц, убас еиҳа ишеиӷьыз
сыхшыҩ азцеит. Иараби, абас зыӡбаз акреилызцо аӡәы
иакәымкәа дыҟам ҳәагьы убасҟан сгәы исыҵанаҳәеит.
– Дарбан еибашьҩызаалакгьы дԥызоуп ҳәа азысшьоит, –
макьана иҟаиҵахьаз ҳәа акгьы ыҟаӡамкәа дахьдырҽхәоз ихы
ахыбаауа, аҭак ныҟаиҵеит Џьармаҭ.
– Мап, дад Џьармаҭ! – уи дзақәшаҳаҭымхеит Ҳабыз.
– Аибашьҩы изы аԥыза ҟәыӷа акыр даанагоит. Ашәарахгьы
аԥхьагыла рымамкәа, рхала инаҵысны џьаргьы изцом. Аи­
башь­цәагьы убас ауп ишыҟоу, егьа рымч ӷәӷәазаргьы, ԥызада
аиаа­ира рызгом.
190

– Мшәан, абри сашәҳәарц азоума сзаажәгаз? – реицәа­
жәара аҽакахьы иахигарц иҭаххеит Џьармаҭ.
– Мап, узааҳгаз иаҳаӡбаз уаҳҳәап ҳәоуп, – иҳәан Ҳабыз,
иаразнак иажәа ирҵәиит. – Избанзар, аԥхьа еилаҳкаар ҳҭахын,
ақалақь ақәлара еиҿкаашьас иауҭарц иӡбны иумоу арбану?
Џьармаҭ азнаказ Ҳабыз изҵаара дарлакҩакит, маҷк аҟа­
рагьы игәы дынҭанархәыцит убри цқьа дазымхәыцыцызшәа.
Иҽызлеигалаз аус хьанҭа анапхгараҭара ишымариа усмызгьы,
абыржәы еиҳа ахы инардырит. Идикылаз аԥызара шьҭа ахь­
хәышьа имамызт аҟнытә, иагьҭакны иагьызҵаараны иазгәеи­
ҭеит абас:
– Ҳабыз, ухаҵкы, ишыҟаҳҵаша абааш аҿы ҳантәаз ишьақә­
ҳмыргылеи! Иҳаӡбаз уажә уахьхәыма?
– Ааи, иҳаӡбахьеит, аха ҳара ҳтәы аасҭа Дадал иҳадигало
хараӡа еиӷьушәа збоит.
– Иарбан?
– Ажәыларахь ҳҿанынаҳхо аамҭазы, зныкҟьарала зегьы
ҳаицдәықәымлакәа, аԥхьа гәыԥҩык ҳашьҭуеит. Егьырҭ иаанхаз
ицхырааҩцәаны иҟаларазы, нас аҵыхәтәан жәылара инеирц
ҳабжьигоит, – иҳәеит Ҳабыз, еиҳа ишеиӷьхаша еиҭаҳәаны.
– Мшәан, сара саасҭагьы шәара еиӷьны ишәымдыруеи
ишыҟаҵатәу! Ус еиҳа ҳарманшәалап шәгәахәуазар, мап
зҳәода. Амала, сгәы еихьызшьуа ҳәа иҟоу, ишышәҳәаз еиԥш,
аԥхьа ижәылараны иҟоу рахьынтә иҭахо рацәаҩхар ҟалоит
ҳәа сазхәыцуеит, – иҳәан Џьармаҭ, идыргалаз азын иаргьы
игәаанагараз надирҳаит.
– Џьоушьҭ, уанӡаҵәҟьа инаҳгарым! – иҳәеит Дадал, Ҳабыз
иажәа наимданы. – Ақалақь ауааԥсыра ҿыхаанӡа ашацкыраз
аҿынахара ҳәа иаԥшьыжәгаз заманоуп, аха адәаҿы аибашьра
аасҭа ақалақь агара еиҳа ауадаҩрақәа ацуп. Ҳабыз аԥхьан
иасҳәеит аԥсуаа ҩынтә Аҟәа ишақәлахьаз, аха аҩынтәгьы
ихьамҵыр ада ԥсыхәа рмоуит, зныкҟьара иахьеицдәықәлаз
иахҟьаны.
– Ааи, уиашоуп, Дадал, – иҳәан Ҳабыз, нас уаанӡатәи
иажәа деиҭазыхынҳәит. – Аидыслара аԥыжәарахь акылгаразы,
ианакәзаалакгьы аҵыхәтәантәи ажәылара здызкылаша агәыԥ
191

ҷыда хазы иалхны иҟазароуп. Ус акәын ишыҟарҵоз аурым­
қәагьы. Ашьҭахь, аԥсуаагьы уи амаана рҿырҵаан, ацхарааразы
идырԥшуаз зегь рышьҭахьӡа акәын, аӷа иааԥсамҭа иақәыршәаны
ианжәылоз. Дадалгьы убри азоуп убас еиҳа еиӷьуп ҳәа
дзазхәыцыз… Дагьиашоуп, дад.
– Шәыххь згеит, ишеиӷьхаша шәара еиҳа ижәбарҭазар,
ишышәыӡбо иҟазааит, – иҳәан Џьармаҭ, иаразнак днақә­
шаҳаҭхеит, абарҭ реиԥш иҟаз аибашьцәа дуқәа ахьиазҵаауаз
игәы ааҟанаҵан.
Аҵх агәы инахысны ашарахь ахы архахьан, аха аӡәымзараӡәы лацәеихьшьык изыҟаҵомызт. Уажәы рхәыцрақәа ахьыҟаз
уаҵәтәи амш ахь акәын. Ус, ашарккара аҽанаазнакы, дасу
рҭыԥқәа нкыланы, мцахара-мцахарала рҽеихшаны инагылеит.
Зегь раԥхьаӡа, Дадали Ҳабызи хадара зырҭоз аибашьцәа
дәықәларц азырыӡбахьан. Агаҿа аганахь игылаз аҟарулцәа
аԥырганы, абаагәара агәашә аԥжәара рхахьы иргеит Асламази,
Џьангьарии, Ҭасрыҟәеи ԥызара зырҭараны иҟаз агәыԥқәа.
Агәашә ала иҭаларц рыдын Џьамбақьи, Данаҟаии, Ҟазлаҭи,
Ҭамышьхәеи зыԥхьагылақәаз. Џьармаҭ хадара аиҭар акәын
ажәылара ахыркәшара, ҩызара изыруан Баҭхәыр, Арудан,
Арзаҟан, Ҭаскәаҷ уҳәа, ирхьыԥшыз ԥшьынҩажәаҩык аибашьцәа.
Арҭ зегьы рышьҭахьӡа жәылара инеираны иҟаз ракәын. Маӡала
аҟарулцәа рықәгара рыдын Ҟазылбеии, Назрыҟәеи, Заадани
назлаз зынӡа жәаҩык рҟынӡа арԥарцәа, урҭ рус анагӡаразы
ицеижьҭеигьы шьҭа акрааҵуан.
– Аҳы, дад Џьармаҭ, шьҭа аҿынахара иаамҭоуп! – иҳәеит
Ҳабыз, асеиԥш дзықәшәақәахьаз ақәыларақәа инарҵахьаз
шырацәаз иажәа ианырԥшны.
– Анцәа ҳарманшәал! Ҳгәахәтәы наӡаразы алшарақәа ҳаҭ!
– убри аамҭаз ақалақь аганахь илаԥш нарханы, акеҩҳәа ибжьы
наиргеит Џьармаҭ.
– Анцәа ду улаԥш ҳхыз! – иҳәеит Ҳабызгьы.
– Амин! – рҳәеит уи заҳазгьы.
Ақалақь ашьҭахьҟала, маӡала абаагәара инаҵагылоны
еиԥш, убри аламҭалаз агаҿа шыҟаз абжьыцәгьақәа аагеит,
иаа­лырҟьаны асақәа реиҿакшабыжьқәагьы оумаха рлымҳа
иааҭасит. Генуезаа ацәа ишалаз ашацкыраз иаахәыҵҟьаз
192

ашәарҭара ишацәцара рзымдыруа, ргәырҽынӡамкәа асеи­
лышьра инаҿаҳаит. Дадали Ҳабызи зыԥхьагылаз ирулакгьы,
иҟарҵалакгьы ус еимгәҳәаны заартра иахьӡаз абаагәара
агәашә иҭеибаҳәа рҿаархеит, аха иахьынҭашылазҵәҟьа абааш
ахьчаҩцәа рҽеидкыланы инырҿагылеит.
Дук мырҵыкәа акырџьара ҭыԥқәа рыҟны инибакыланы, уаҩ
ишимбац ала аибарԥсра иналагеит. Ацыԥхьқәа зҿыддуаз асақәа
ахьеиҿакшоз рышьҭыбжьқәа митәха ашҭа иҭыҩуан, амҩақәа
рҿы инибакыланы гәышԥыла еижәылон, аҿыҭбыжьқәеи ахәаа­
бжь­қәеи есааира ирацәахон. Адәаҿы аҭыԥ рзымхозшәа, аҩнқәа
рыбжьысырҭақәа ирыбжьеибагәаны, абааш иҩнеи­багәаны иа­
хьеи­ҿагыламыз ҭыԥ ҭацәык џьара иҟамызт, иахьабалак аи­
дыс­ларақәа ирҭыԥхеит. Амра аҩагыламҭаз уаҳа назлоу иԥсра
убааит ҳәа рҳәартә аҟынӡа инеибацахьан, аха генуезаа ма­
кьаназ ахьаҵрахь имеихацызт.
– Аҭагылазаашьа сгәаԥхом, Ҳабыз! – иҳәеит Дадал,
аҩыџьагьы еивагыланы аибашьра иахьаҿыз ибжьы наиқәыр­
ганы. – Ишубо, арҭ ҳрыдхалацәеит, арахь ԥыжәарак ҳаз­кылсуа
збом!.. Ишԥаҟаҳҵари?
– Шьҭа, ҳаԥсы-ҳанха, ҳариааироуп, Дадал! – аибашьреи
ацәажәареи неилеигӡеит Ҳабыз.
– Арԥарцәа ааԥсазшәа збоит, ирацәаҩны иҳацәҭахар
аҵкыс иахьала ҳхьаҵыр еиӷьзар? – еиҭах ибжьы наиргеит
Дадал.
– Иԥыруа аԥсаатәгьы ахӡы алшәаны икашәоит, ишԥаҟаҳ­
ҵари, аӡә дҭамхаргьы ауам! – уи иахь ахьаԥшха имамкәа
ибжьы наиргеит Ҳабыз. – Қыжә дызрырҳаз Хыжә даршәеит
ҳәа, ахьаҵра ҳҽазаҳкӡаргьы шьҭа иҳадраӡом! Даҽа ԥыҭрак
иаҳзаанкылар, аиааира ҳара иаҳтәхоит!
Наҟ-ааҟгьы еидшылаӡаны ишеиҿагылаз ус, жәҩантә дыл­
баазшәа, зхы-зҿы ҭаҳәҳәаз аӡәы ижәҩақәыршә еиқәаҵәа
бӷьаауа, ҩынҩажәаҩык рҟынӡа иҟаз драԥызаны даакылҟьеит.
Икараха иҟаз аԥсуаа рыԥсы ацара иақәыршәаны, рхы
шхаз генуезаа инарылаххит. Ианаамҭазҵәҟьа ԥааимбарны
дырзаазшәа, ицқәазгьы иаргьы имацәыскшароушәа иҩары­
лагьежьит имыждаха, убри аамҭаз акеиҳәа игоз ибжьы маца­
рагьы угәы ҭнаҟьон.
193

– Аҳаҳаи, шәгәы шәмышьҭын, аԥсуаа рыҷкәынцәа! Ахра
агәы имоуп ахра иалиааз, убри шәоуп шәара! Абзиа иацлабыз
мышкы ибеит рҳәоит, иахьатәи аибашьра ҟалароуп аиааира
иамшны!
Идырмыз ауаҩы уажәы-уажәы абас ибжьы иргацыԥхьаӡа
зегь рымчқәа ҩбанатәуан, реибашьышьагьы акыр иарӷәӷәон.
Анахьгьы арахьгьы днаҳәы-ааҳәуа аса амҩанҵара дахьаҿыз,
ихыԥша мацара иканажьуаз рацәаҩын. Афырҭынгьы фырҭынын,
иара уи аҵкьысгьы деицәаны акәын генуезаа реилыцҟьаара
дшаҿыз. Убри аамҭазы, Асламази Арзаҟани еивагыланы
иахьеибашьуаз аҭыԥ аҟынтәи маҷк набжьан аҟнытә, зхызҿы ҭаҳәҳәаз ахаҵа макьана рылаԥш дыҵамшәацызт, аха дук
мырҵыкәа ус ихыԥша ишынахьыԥшыҵәҟьаз, руаӡәк ибжьы
наиргеит:
– Арзаҟан, анахь унаԥши, анахь!.. Ашҭа аҵыхәа шыҟоу
уԥши!
Арзаҟан уахь ихьаԥшымҭаз еибашьҩык ишьҭахьҟала
днаидыххылан, аса ааҳареикит, аха акшаха дахьымыгӡакәа
убри аамҭаз Асламаз днеиҭаԥан, иҩыза иеиқәырхара дахьӡеит.
Дласӡаны заџьал иркьаҿыз иблақәа ҭыҵрашәа акыр иааҟәазхан,
убас мацара ишҳабызха иаанханы ишыҟаз, нас иҵырҩыз
абажәеиԥш ҿыцха азаҟьаҳәа дынкаҳаит.
– Арзаҟан, ухы хьчала!.. Угәуҽаныз!
– Уара, абри абнаҿы иаҳбаз иакәымзааит? – дҵааит
Арзаҟан, амашәыр дахьацәынхаз хьаас иҟамҵакәа.
– Иеилаҳәашьа злаҟоу ала, ихаҭаԥсаҭа иоуп! Шәагаала
заҟагьы диеиԥшу умбо! – усҟан ирбаз шиакәыз ала агәра
гаҵәҟьаны дыҟан Асламаз.
– Ихы-иҿы ауаа ирцәиҵәахуеит, арахь дара рзыҳәа
деибашьуеит! – иҳәеит Арзаҟан, уи ахаҵа џьшьахәыс дҟаҵаны,
уажәы-уажәы дахьеибашьуаз аганахь дыԥшуа.
– Издыруада, ихаҿсахьа грак амазаргьы ҟалоит! –
аҵыхәтәан усшәагьы игәы инаҭеит Асламаз.
– Шьҭа даҳзеилымкаар ҳәа ушәома! – иҳәеит Арзаҟан.
– О уара, уизыԥши, уизыԥшы иҟаиҵо! Ирзааицо убома,
зынӡа уамажәӡак иакәзаап! – иҳәеит Асламазгьы, фырҭынҵас
генуезаа дахьрылагьежьуаз уамашәа ибаны.
194

Зеилкаара иахьымӡацыз ауаҩы ианаамҭаз дахьрыхьӡаз
иабзоураны, аҵыхәтәан аидыслара есааира иԥсыҽхо иалагеит.
Макьанагьы ҭыԥқәак рҿы еидшыланы еиҿагылан, аха ус, дук
мырҵыкәа, генуезаа шаҵахаз агәра анырга, иаанхаз рабџьарқәа
каԥсаны аӡәаӡәала рхы рырҭо иалагеит. Даҽа ԥыҭрак ашьҭахь,
аидысларақәа зынӡа иааиқәтәеит.
Икараха иҟаз Арзаҟани Асламази рхьаԥшымҭаз рылаԥш
наахеит, абааш ду ақәцәан ихалаз аӡәы, амаҿа зныз аԥсуаа
рбираҟ иавакнаҳаз генуезаа рбираҟ кынҳәаны ирббаӡа ишын­
каижьыз. Уи ргәы иахәаны ишааиуаз, абааш авараҿыҵәҟьа
гәыԥҩык ахьеилагылаз инарыдгылеит. Рнеимҭа иақәыршәаны,
зхы-зҿы ҭаҳәҳәаз ахаҵа, данааиуаз рызгәамҭаӡакәа дшы­
нарыдгылазҵәҟьа, ус иҳәеит:
– Егьрааны иақәышәкхьазаргьы, иахьа ишәықәҿиеит
аиаара!
– Уи уара иубзоуроуп! Ианаамҭаз уҳахьӡеит, аха узусҭоу
заҳцәуӡо ҳзеилкаауам, – иҳәеит Ҳабыз, иидыруаз аӡәы
диеиԥшыншьаланы, ибжьы ихкаауа.
Убри аамҭазы, уаҳа ажәак мҳәакәа, ишәхарԥаз ажәҩа­
қәыршә еиқәаҵәа неишәихын, нас сабрадаҵас ихы-иҿы зла­
ҭаҳә­ҳәазгьы ааиҿихит.
– Ҟаҳ, аҭауад Рабиа уоума иаҳзымдырыз! Зхы шьарда
ннаҵыша, уцхыраароуп аиааирагьы ҳзыргаз! – убри аамҭазы
дшанхашәа ибжьы наиргеит Ҳабыз.
– Ҳабыз, асҟак сызџьоушьеи? Ара субап ҳәа угәы
иаанагомызт, усоума? – дааԥышәырччеит аҭауад.
– Аҭауад, ухаҵкы, уеибашьышьа шгәасҭазҵәҟьа гәҩа­
расгьы иҟасымҵеи абри уара уакәымзааит ҳәагьы, аха ухыуҿы аҭаҳәҳәара сарҩашьеит! – иҳәан Ҳабыз, убри аамҭаз
дынхырхәашәагьы ҟаиҵеит.
– Аҭауад, уххь згеит, ҳаԥсы ацамҭа иақәыршәаҵәҟьаны
уаҳзааит! – иҳәан Дадалгьы, иҵегьы арахь ааигәа дааскьаны
аҭауад дахьибарҭаз днагылеит.
– Ҟаҳ, Дадалгьы ара уҟазаарану! Арқа, сгәы иахәеит уаргьы
ара уахьызбаз... Ус сҳәеит ҳәа, ахацәа анаҭахыз аамҭазы аҩны
ушаанымгылоз аусымдырхуаз, баша сыҽхырҵааит акәымзар, –
иҟаиҵаз азҵаара аҵыхәтәан ихала иааириашеит аҭауад.
195

– Ахшыҩ лаша Рабиа, уххь згеит. Еилыхрак ҳамамкәа
аԥсуаа зегьы еснагь иаҳзеиԥшын ҳацәгьеи ҳабзиеи, убасала
ҳааиуеижьҭеигьы акрааҵуеит. Уҿаԥхьа схырхәо агәра усыргоит,
гәырҩа змымҵәац ҳадгьыл ашәарҭа иҭагыланаҵ ҳабџьарқәа
цыгәраны ишыҟам… Ахақәиҭраз ҳгылоит ҳәа анысзынарыцҳа,
сгәы иаурызу аҩны аҽынкылара? – аҭауад иажәақәа ҽԥныҳәаны
идикылазшәа даацәажәеит Дадал.
– Усҟак уи уацрамлан. Иахьа узбама, урҭқәа сзеиҭаҳәара
аҭахым, – иҳәан, аҭауад Дадал ииҳәаз ԥышәырччарыла ид­кы­
ланы, нас зегьы ирзеиԥшны инарыдиныҳәалеит. – Ишәзеи­
ӷьасшьоит ижәгаз аиааира!
– Аҭауад, уажәа хьыла иԥысҟоит, аха ҳамацара иҳабзоурам
иахьатәи аиааира, – иҳәан Ҳабыз, аҭауад иҟаиҵаз ацхыраарагьы
аҵыхәтәан инаԥишьит. – Ианаамҭаз уаҳхьымӡазҭгьы, ахьаҵра
ҳақәшәаргьы ҟалон. Иубахьоу аџьабаа ду ибзиаҵәҟьаны
зегьы иаадыруеит, уи азын аӡәы акы изахҳәаауа иҟам, аха
аҭауад, уххь згеит, схаҿы аагашьак сзамҭац акы… Убри маӡак
аҵамзар, сабрадала уҽҭаҳәҳәаны аҽырҩашьара угәазырԥхаз
ҳзеилымкааит!
Убри аамҭаз аҭауад аҟырҟырҳәа дааччаны ибжьы наиргеит,
икәшаны игылаз илаԥш нархыга- аархыго.
– Ус зысҭаххаз генуезаа реиҳабыра срыздыррым ҳәоуп,
– ихы аргамара дналагеит аҭауад. – Аиаша шәҭахыҵәҟьазар,
иахьа ҳаиааип ҳәа сыҟамызт, убри азыҳәан, аӡәы сидырыр
сҭахымызт. Издыруада, генуезаа ҳарзымиааикәа сышрабашьуаз
сыҵырдыраар, нас сыгәра агара иаҟәыҵуан, уи азоуп аҽыр­
ҩашьара зысҭаххаз. Сазыԥшын ҳаҳҭнықалақь ахы иана­қәиҭ­хаша
амш, абар уажәы шәара шәымчала агәахәтәы наӡа ахьызбаз.
– Уи зыбзоураҵәҟьоу ԥсаҭа шкәакәа Чыргба Ҭагәыџь иҷкәын
иоуп, – иҳәан Ҳабыз, дынхьаҳәны Џьармаҭ иааигәа дахьгылаз
ижәҩахыр днас-насын, нас дихыҽхәо иажәа инациҵеит. – Абри
иубо арԥыс иаԥшьгамҭоуп иахьа абра иааирала ҳаибазырбаз.
Аиаша уасҳәап, иара иакәмызҭгьы, акы аҽазкра макьанагьы
аӡәгьы ҳхахьгьы иҟамызт.
– Аа, агәаӷьра ахьааирԥшыз иџьушьаша акоуп, аха исзеи­
лымкааит дыррак сиҭарц зиҭахымхаз. Абри еилыскаарцгьы сҭа­
хуп! – иҳәан аҭауад, илаԥш аҵыхәтәан Џьармаҭ инаидирхалеит.
196

– Аҭауад, упату схы иқәуп, ҿыӷәӷәала суцәажәаргьы
сҭахым, аха усеиԥш сзырҳәаша аҽыҵгақәагьы ыҟоуп. Урҭқәа
шьҭа иуҵәахышагьы акы акәым. Ухаҵкы сцеит, ари ҽԥныҳәаны
иумԥхьаӡан, аха иахьа аҭауадцәеи аамсҭацәеи аидгылара
даара ишәыцәмаҷханы иҟалеит. Урҭ анхацәа ргәаҟрақәа хьаас
иахьрымам азоуп атәымуаа ҳхыкәласра ргәаӷьуа изалагаз...
Аҭауад, гәыбӷан сумҭан, аха ииашаны сеилукаап ҳәагьы сгәы
иаанагоит. Абасала аҭак ҟасҵартә исзырҳәазгьы, аҭауад,
ухаҵкы, ухаҭа уоуп. Уҵаашьа ауп абас аҳәара сзыргәаӷьызгьы,
– лакҩакрак ҟамҵа аҭак ныҟаиҵеит Џьармаҭ.
– Уажәақәа даара ихьанҭоуп, арԥыс, аха иуҳәаз иашоуп,
азын ҽыԥныҳәак сызуҭом, – иаҳаз даҿаԥнаҽызшәа иаразнак
уи днақәшаҳаҭхеит аҭауад. – Издыруеит… Издыруеит ажәлари
ҭауади-аамсҭеи рыбжьара агәреибамгара шрыбжьалахьоу. Урҭ
рцәымӷра згәаҵа иҭашхьоу рхьаршшаара саргьы исцәыхьанҭоуп,
аха абасгьы-абасгьы иҟаҵатәу ҳәа уажәы аҭак сызшәыҭом.
– Аҭауад, уххь згеит, убри гәалас уаргьы ишумоу
ззымдыруада, – иҳәан Ҳабыз, аҭауад ихьаршшаара иҽыназикит.
– Зегьы иаадыруеит аамҭа аҽахаршәалашьагьы шумам. Иахьа
иаҳгаз аиааира шьаҿа ӷәӷәоуп ҳаԥхьаҟа азыҳәан, убри азын
иҳаҵоуҳәарц ҳҭахуп шьҭарнахыс иҟаҵатәу
– Ҳабыз, исуҭаз зҵаара бзиоуп, – уи игәы иахәеит аҭауад. –
Аԥхьаҟа иҟаҳҵашақәа рацәоуп, аха макьаназы уи иахыццактәым.
Шьҭа сара сҟынтәи дыррак шәоуаанӡа шәааԥшыроуп. Уажәы
иҟашәҵаша убри ауп, иҳабашьыз рыԥсыбаҩқәа ҭыԥк азылхны
анышә иамажәдароуп. Иҟоу ашоура жәбоит, арҭ ахлаҳәадақәа,
иаҳзырухьоу ҳзымхошәа, чмазара ҿкык ҳаздырҵысыргьы
ҟалоит. Ақалақь амал агарагьы шәақәиҭыстәуеит, уи шәаԥсоуп
шәара… Шәахызбаауам!
– Аҷан ҷанҳәара ицоит ҳәа, ҳара џьоукы иртәу абаҳгари ҳәа
абџьар шьҭаҳамхит, аҭауад, ухаҵкы! – ирыдигалаз хьымӡӷшьаны
иаразнак ихы инақәиҵеит Џьармаҭ. – Анхацәа рыԥхӡаша
алакьысра зхы иаҭәазшьо ҳәа ара уаҩ дыҟам, уххь згеит. Акыза­
ҵәык ҳазлауҳәо убри ауп, зхы иақәиҭхаз ақалақь шьҭарнахыс
атәымуаа рнапаҿы еиҭаҟалартә иҟаумҵан. Насгьы, даараӡа
ибзиахон, аҳтәарҭагьы Лыхнынтәи ииаганы абра иҟаҵазҭгьы.
197

– Абзиажәа уҳәеит, арԥыс, аха аҵаҳәацәа бзиа избаӡом,
избанзар, сахьтәаша сара исусуп, – аҵыхәтәан маҷк иажәа
ааиркьакьеит аҭауад.
– Аҭауад, ухаҵкы, аҵаҳәара шуҭахым збоит, аха ажәлар
ршьала иҿырхуа ҳаҭыр ақәҵаны ихьчалатәуп, – имырхаацәакәа
аҭак ныҟаиҵеит Џьармаҭгьы.
– О, узлазбо, уаҩыцәгьак уакәзаап! – иҳәан аҭауад,
дааԥышәарччеит.
Ардимон дадынҵәалаха еиҭеиҳәоз генуезаа рықәцара
ахҭыс, макьанагьы хыркәшашьак изаҭомызт.
– … Дад, абасала сабду Џьармаҭ дызлахәыз генуезаа
рықәцара, 1455 шықәса, ԥхынгәымза 28 аҽны инаркны уаҳа
ҿааҳәыра рымамкәа рҵыхәтәа ԥнаҵәеит, аԥсуаа еицхырааны
иҟарҵаз аҵыхәтәантәи аҿагылара ӷәӷәа иабзоураны. Ус
ишааиуаз, 1475 шықәсазы аҭырқәцәа ақалақь Кафа (Феодосиа)
иақәланы иргаанӡа, ԥыҭраамҭак Аҟәа ахы иақәиҭханы иҟан. Урҭ
рышьҭахь, ус аҭырқәцәа аакылсит, аха арахь ишықәнагалаз уи
атәы хазуп, дад, – иҳәан, Ардимон, ицәажәара ааникылт.
– Нас, генуезаа аӡәызаҵәыкгьы даанымхакәа зегь ндыр­
ҵәама? – иҳәан, дҵааит Аҭласҟан, Ардимон еиҭеиҳәоз ажәабжь
аҵыхәтәанӡа иирҳәарцы.
– Уи атәгьы еилукаарц уҭахызар, иуасымҳәои, дад! Уӡырҩла!..
VII
Зыԥсы еиқәхаз генуезаа асны анышә ажра иаҿын, даҽа
џьоукы иҭахаз рыԥсыбаҩқәа еизыркуан, нас рызегьы џьарак
еикәаржырц. Аԥсцәеи абзацәеи ахьеилдыргоз ирбон хы зха­
гыламыз ахәамцқәа, знапы ҿахҵәаз, зхы ԥҽыз, ахҿақәа згәаҵа
иҵашәаз, аҳәызбақәа злызза иҟаз, аса зыхәламшәы ԥнажәаз
аԥсыбаҩқәа ԥхьаӡашьа рымамкәа. Амаҵура иазкыз рахьынтәи
Арканџьело Боккаччо ида, консулс иҟаз Гернальдо Пинелии,
ақалақь ахьчара напхгара азҭоз Скасси Дортеллии д, Асконии
иҭахаз ишрыламыз рбеит. Ариабжьарак иӡыхгылаз аӷбақәа
рахьынтә акык-ҩбак рыда анырымба гәҩарас иҟарҵеит,
ибналарац убарҭ аӷбақәа рыҽҭажьны рыԥсы ықәыргазар ҟалап
ҳәа, аха уи аамҭазы рҽыҵәахны иҟазаарын дара.
198

Назрыҟәеи Ҭаҭслани дахьырԥыхьашәахыз дыр, хазы зҽы­
ҵәахны иҟаз аконсул Пинели дрыманы ишааиуаз, ус ԥҳәыс
ԥшӡак днаргәыдхахалан, нас дӷьаҵәыӷьаҵәуа акы иалҳәарц
лҽыназылкит. Пинели деихаԥсны, убри аамҭаз ажәақәак налеи­
ҳәеит, аха «Елена» ҳәа ииҳәаз уи аԥҳәыс ишлыхьӡыз заҵәык
ауп Назрыҟәеи Ҭаҭслани еилыркааз. Лылаӷырӡқәа лыкәаа­
ша, дгәакыҵәакуа, дааҟәымҵӡакәа рыбызшәала акы иаҳәара
даҿын, аха иара мыцхәык длылацәажәомызт. Дшихьынҳалаз
мацара ишааиуаз, убри аамҭаз Џьармаҭи Дадали абааш аҭӡы
рҽадкылашәа иахьеицәажәоз ианаарыдгыла, Назрыҟәа урҭ
рахь дынхьаҳәны ус иҳәеит:
– Абри ауаҩ даараӡа иҭахуп акы ҳаиҳәарц, аха ҳара
иаҳзеилмыргеит ииҳәаз.
Пинели урҭ илаԥш нарыдырхаланы, абарҭ ма ишԥарзеи­
лымкаари ҳәа игәахәзар акәхап, иаразнак ацәажәара иҽына­
зикит, аха Дадал инапы илымҳа иадыкшало инаиирбеит, ииҳәоз
шырзеилмыргаз ирдыруа.
– Арҭ рбызшәа здыруа Ҳабыз иоуп, уи иахь дыжәга, –
иҳәеит Дадал.
Ҳабыз, дшырҭахыз идыруазшәа, убри аамҭазы ихаҭа дара
рахь дшааиуаз рылаԥш дааҵашәеит.
– Ҳабыз, аранӡа уааишь! Ари иипатҟалеиз ҳәа акгьы
ҳзеилмыргеит, ииҭаху еилкааишь, – иҳәан Дадал, ибжьы наиқә­
иргеит дшибазҵәҟьа.
Византиаа рхаан Ҳабыз аусқәа дрышьҭаланы Константино­
польҟа акырынтә дцақәахьан. Аимператор ихан аҿы аимпериа
амаҵ азызуаз аԥсуаа ӡәырҩы идыруан, уахьынтәи мызла
данзымаауазгьы ыҟан. Византиаа ықәӡааижьҭеи маҷ ҵуазма,
убасҟан ииҵаз рбызшәа даламцәажәеишьҭеи акрааҵуан.
Шьҭа ихашҭырц акгьы игмызт, аха уеизгьы макьанагьы дал­
аҟыжәбыжәыртә дыҟан. Аурым бызшәа усҟангьы Италиа зегьы
иазеиԥш бызшәаны излаҟаз ала, генуезаагьы иарала акәын
ишцәажәоз! Рбызшәа здыруаз ауаҩы Пинели данибагәышьа,
нас аббы ихга, иаразнак игәҭыхақәа аацәыригеит.
– Сара, консулс арахь иаашьҭу Гернальдо Пинели соуп
шәаԥхьа игылоу! Ԥсыхәак амазар, аказы сшәыҳәарцгьы
199

сҭахуп! Ҳара ахацәа иаҳзышәулакгьы, аҳәса шәрыламкьыскәа
рыҩныҟақәа рахь ишәышьҭырц аҳәара ҟасҵоит! Насгьы,
ибзиаҵәҟьаны издыруеит аԥсуаа аҳәсақәа ҳаҭыр шрықәышәҵо!
Ихы игәы ақәԥҵәаны, убри аамҭаз зегь ззеиԥшханы игылаз
Пинели ииҳәаз Ҳабыз ишеиҭеигазҵәҟьа, Џьармаҭ уи азхәыцрак
амҭакәа иаразнак ус иҳәеит:
– Ари ауаҩ исызиаҳәа ҳара аԥсуаа ҳашуаашьҩцәам. Зыԥсы
еиқәхаз – дыԥҳәыс, дхаҵа, дарбанзаалакгьы аӡәы илакьысра
ҳхы иаҭәаҳшьараны ҳшыҟамгьы наирдыр. Арантәи излацаша
рымазар, ирҭахызар иахьаҵәҟьа рыҳәсақәагьы даргьы ықәҵны
ицааит.
Џьармаҭ ииҳәаз Ҳабыз дақәынҵәаха иааиҭеигеит. Пинели
азнаказы агәра изымгакәа дааршанхеит, аха иаҳаз игәы
шыҟанаҵаз ихаҿсахьа аҟаԥыҳәа инаныԥшын, зны Џьармаҭ иахь
дынхьаԥшуа, нас илаԥш Ҳабыз инаидырхало, еиҭах акы аҳәара
дналагеит.
– Ииҳәаз закәызеи? – дҵааит Џьармаҭ.
– Дзыҳәаз уаҩрала уахьазнеиз азы идуӡӡаны ҭабуп ҳәа
уеиҳәоит. Шьапыла акәзаргьы, иахьаҵәҟьа амҩа ҳақәлоит, аха
Ола-Гәында, Таманса, Никоффа, Санта-Софиа, Какари уҳәа
итәоугьы ирлахьынҵахараны иҟоу еиликаар иҭахуп. Урҭгьы
ацара иақәиҭышәтәуама ҳәа дазҵаауеит, – уи ииҳәаз ааиҭеигеит
Ҳабыз.
– Уи зыӡбаша аҭауад Рабиа иакәзароуп, – иааркьаҿны
аҭак ныҟаиҵеит Џьармаҭ.
– Ииашаны иуҳәеит, арԥыс! – убри аамҭаз дааины
днарыдгылеит аҭауадгьы. Нас арахь даахьаҳәны Ҳабыз ихы
наиқәикын, иҵегьы ииҳәақәашаз наиҵеиҳәеит. – Зынӡа
илашәымхазар, аԥсуаа ргәаӷ шытҟәацыз рымбо иҟоума. Иаан­
хазгьы аԥсра еиламҳакәа иқәҵны ицозар, аӡәгьы дрылакьысуам.
Аҭауад ииҳәоз Ҳабыз аиҭагара даҿнаҵы, ажәақәак ани­
хашҭлак, ихы ларҟәшәа дынкахәыцуа, нас ианигәалашәалак
иажәа еиҭанацҵо, ус ииулакгьы уахь цәгьала иааиҭеигеит.
Рабиа ииҳәаз Пинели иҭахы-иҭахым, ихы рҵысуа уи
дшақәшаҳаҭыз надирдырит. Иҵегьы акы наиҳәақәарц шиҭахыз,
ус ажәабжь ааргеит жәахаҩык аԥсуаа шҭахаз, Уд иԥа Баҭхәыри
200

Самԥал иԥа Џьамбақьи урҭ рхыԥхьаӡара ишалашәаз. Џьармаҭ ас
шиаҳазҵәҟьа дгәаҭеиуа даалаҩеит, убри аамҭаз ихаԥыцқәагьы
аҿҿа аарыҵгеит, аха иҟаиҵарыз, ари аҩыза аидыслараҿы аӡә
дҭамхаргьы ауамызт.
Генуезаа даара бзиа қьафла ишыҟаз мҩашьо, иҵәахны
ирымамыз ҳәа акы ыҟамызт. Ауалыр дуқәа ирҭаҭәаны аҩцараҿы
ирызгылан аԥсуа ҩқәа хкы-хкыла. Адәықәҵара иахьымӡазар
акәхап, араса, акакан, ацха саранџь, ашәхақәа, ашәарахцәақәа,
ашәыр, акәац уҳәа иҵегьы акырқәа ахьыҵәахызгьы рԥыхьа­
шәеит. Ас еиԥш фатәы-жәтәыла ианыманшәалаха, иргаз аиааи­
ра азгәарҭарц, арԥарацәа еицхырааны, аишәа еиҵҳәақәа
неиҿаԥшьны, адәаҿы атәара ҟарҵеит. Генуезаа аҭыԥантәи
ауааԥсыра ирцәыргахьаз ашьамаҟеи аԥсасеи ахьҭакыз иреиӷь­
қәаз нарылԥшааны иршьқәаз еиҿыҟьҟьаны, ақәаб дуқәа
ирҭаҵаны амца иахакнарҳахьаз, ахәараҳәа ажәра иалагахьан.
Дук мырҵыкәа, идырхиаз ачеиџьыка агәырқьҳәа зегьы анааи­
цахатәа, чара дук иаҩызахеит, аҭыԥ змаузгьы хазы иныкҿатәааакҿатәақәеит.
– Аҳы, Ҳабыз, шьҭа џьара ныҳәаҿак наҳалаҵеишь,
аиааира згаз снарықәныҳәар сҭахуп! – иҳәеит аҭауад, зегьы
днарылукаартә деиқәыӷьазӷьазуа дахьрылатәаз.
– Аҭауад, уххь згеит, уара ара уштәоу уаԥхьа анкылара
сара исыхәҭам! – иҳәеит Ҳабыз, убри аамҭаз аҭауад иҟаиҵаз
аҳаҭырбара игәы ааҟанаҵан.
– Бзиара збаша, Ҳабыз, уҩны снеиргьы сара соума
инызкыло? – дԥышәарччо, лафла даацәажәеит Рабиа.
– Аҩны даҽа усуп. Усҟан аԥшәма ихәҭоуп, аха араҟа
инызкылаша уара уакәзароуп, – аҭак ныҟаиҵеит Ҳабыз.
Аҭауад Рабиа, уаҳа уи амакрак ҟамҵакәа дҩагыланы,
«Анцәа улԥха ҳаҭ!» ҳәа аныҳәаҿа аниҳәа, итәазгьы агәырқь­
ҳәа инаицгыланы, «Амин!» ҳәа наҳәаны, зныкала зегьы
еицааныркылеит.
– Иахьатәи амш ахақәиҭра наӡа азцаразы лагамҭа бзиоуп
ҳәа сахәаԥшуеит, – иҳәан аҭауад, аҩы ыжәны дшынатәазҵәҟьа
ацәажәара иҽыназикит, зегьы илаԥш рыхго. – Убри азын,
ижәдыруазарцгьы сҭахуп, иахьала иҟаҵоу раԥхьатәи ашьаҿа
201

макьана аиааира наӡа ишазҳәам. Уи ҳацәымшәо ианаҳҳәаша,
шьҭа Ададианқәагьы ҳадгьыл иазхьамԥшуа ианыҟаҳҵалак акәхоит.
Аҭауад иажәақәа убри аамҭаз Џьармаҭ аҳаҷаҳәа иааигәа­
ланаршәеит, иаб Ҭагәыџь иҳәоны иаҳахьаз Ададианқәа
рҭыӡ­шәа. Аԥсуааи дареи рыбжьара макьанагьы ҽеиҭакшьак
шырзыҟамҵацыз ҳәа ииҳәалоз, урҭ рҵыхәала иахьагьы аҭагы­
лазаашьа шҽеимыз арҵабыргит аҭауад иажәақәагьы.
– Ааи, аҭауад, уххь згеит, ииашаны иуҳәеит! Уажәазыҳәан
иаҳгаз аиааира шьаҿа ӷәӷәоуп аԥхьаҟа азыҳәан, избанзар
ҳажәлар рыҭиреи раахәареи аҵыхәтәа ԥнаҵәеит! Хымԥада
ари зегь ҳзеигәырӷьаша акоуп! – ацәажәара ихы налаирхәт
Шьааибгьы.
– Аҭауад, ухаҵкы! Ададианқәа аанкылатәуп уҳәеит, аха
аԥсуаа зегьы увагыламкәа аиааира шҳауша сыздырцәом!
– иҳәан Џьармаҭ, убри аамҭазы излацәажәоз даҽаџьара
ирблаҟьеит.
– Арԥыс, ииашаны иуҳәеит, – иҳәеит аҭауад, иаразнак
днақәшаҳаҭханы. – Ааи, иахьала генуезаа рықәцара ҳалҳар­
шеит, аха ишысҳәахьоу еиԥш, аиааира наӡа аҟынӡа макьана
ҳзымнаӡац, шьҭа алазқәеи ҳареи ҳаилымгакәа. Аԥсҳа Леон
аԥсуа жәлар еидикылеижьҭеи шьҭа фышә шықәса иреиҳауп,
аха иахьа ишахәҭоу аидгылара ахьҳамам азоуп макьанагьы
ашьакаҭәара аҵыхәтәа зыԥҵәам. Иҳаҩаӡогьы убри ҳаԥсыҽра
рбонаҵы иаагылараны иҟам.
– Аҭауад, уххь згеит, уахьиашоу рацәоуп, аха сызқәыша­
ҳаҭымгьы ыҟоуп, – иҳәан Џьармаҭ, убри аамҭазы аҭауад
иажәа наимԥааны днеиԥыҩлеит, – Ихадаз уацәхьаҵит, аҭауад,
ухаҵкы. Упату схы иқәуп, ари уара иузеилкаауам ҳәа акәым, аха
ҳадгьыл еснагь хьчаҩцәаси еиқәырхаҩцәаси иамаз, иахьагьы
иамоу, макьаназы гәаҟрамзар бзиарак зымбац анхаҩыжәлар
роуп. Аидгылара ҳацәмаҷуп ҳәа ауаа инарықәыжьны иуҳәаз ауп
сызқәышаҳаҭымгьы… Убри аҟнытә, сазҵаауеит, ҳаидымгылара
зыхҟьаз арбану ҳәа? Сара зегьыҵәҟьа сзеилаҟьашьуам, аха
атәымуаа ирыдҳәалоу ракәӡами убранӡа иназгаз? Дара
ракәӡами ҳажәлар кагәаны изҭиуа? Урҭ рыԥсыцәгьара акәӡами
анхаҩыжәлар арыцҳара аҵаҵышьак иақәызмыршәо? Убарҭ
ирыхҟьаз акәӡами аидымгыларагьы амч азҭаз?
202

Аҭауад иаалырҟьаны адабла наиқәҳазшәа, насгьы акы
ахҳәаашьа дақәымшәошәа Ҳабыз ианиба, Џьармаҭ ҭауад дук
диҿазза ицәажәашьа игәамԥхеит. Убри аамҭаз, Шьаабани
Ерышҟани уи ргәы иахәаны маӡала инеиҿаԥшы-ааиҿаԥшын,
нас аҭауад иахь рылаԥшқәа надырхеит, аха ихы наиқәыжьшәа
дахьтәаз, макьана аҭак аҟаҵара дахыццакуамызт. Еидтәа­
лазгьы рыблақәа иара изырханы, шьҭа ҭакс иҟаиҵарызеи ҳәа
изыԥшра иаҿын.
– Ааи, агәреибамгара амҩа азылызхуа аԥсыцәгьара ауп!
– ихы дымҩахакәа ус ибжьы наиргеит аҭауад. Абас аниҳәа
ашьҭахьгьы, даҽа ԥыҭрак иҽынкылашәа дыштәаз, нас ашырҳәа
ихы нышьҭԥааны иажәа инациҵеит. – Агәыцқьара зегьы
иршацкуп рҳәоит, аха аҽагажә ҳаԥшьа хтыгоуп ҳәа, зыԥсыцәгьара
ицәырнаго рацәаҩхеит. Урҭ ыҟам ҳәагьы ҳәашьа сымам. Ацәҳар
ахыҵуанаҵы ишахырхуа еиԥш, иахьынӡауа ҳәа ажәлар ргәаҟра
иалачо саргьы сшырҿагылаҩу жәдыруазарц сҭахуп. Аԥсуаа
аныҟамла изхәарҭоузеи адгьыл амацара. Адгьыл ԥсадгьылны
иҟазҵо ажәлар ракәзароуп, убри аҟнытә, уажәазыҳәан аԥхьа
еиқәырхатәны избо ҳадгьыл ауп. Егры илҭарсны Анаҟәаԥианӡа
ҳадгьыл ҳамазкырц иашьҭоу Ададианқәа рҿагылара, цқьа
иадгылаҩцәамгьы ыҟагәышьоуп... Ибзиоуп, ахаратәқәа асаӡқәа,
арыдаа, быҭхаа, лиашәаа, аубыхаа, иара убас Мзымҭа ахахьы
инхо мдаҩаа, аҳҷыԥсаа, аибӷаа уҳәа урҭ ртәы ҳҳәарым.
Ааигәатәқәа ракәзар, абжьыуааи, егырԥсҭааи, далааи, ҵабалааи
аламҵакәа абжьаҟәааи, ԥсҳәааи, гәымааи, аблырхәааи уҳәа урҭ
ацхарааразы макьана ҽырҵысрак рзыҟамҵац. Аԥсны уналсаалсыр, аԥсҳа Леон анкьа еидикылахьаз ҳадгьылқәа ажәытәан
ишыҟаз еиԥшҵәҟьа дырҩегьых аҽеиҩшарақәа ԥыҭҩык ирҭах­
хазшәа, хазы-хазы еихақәаз ҟалеит. Аидымгылара ахы азыр­
кызгьы, иҽеимкәа ҳҽыззаҳкыз убри аҽеиҩшарақәа роуп…
Аԥҳәыс аашьа лымшшьарақәа рацәахоит ҳәа, Ададианқәа
ҳадгьыл ахәҭак анбаҳцәыргари ҳәа амшқәа ԥхьаӡо ҳаԥшны
ҳанбанӡатәари?
Аҭауад иажәақәа итәаз зегьы ргәы архәашьит, акыргьы
иархәыцит, аха дызлацәажәоз акы ахҳәаара макьана аӡәгьы
дахыццакуамызт. Џьармаҭгьы игәаанагараз акәын уи, аха амч
шьаҭас иазыҟоу аидгылара заҵәык шакәыз ихала ианцәыригах,
203

убри змырманшәалоз ҳәа иибоз шьҭа имҳәар игәы иауамызт
аҟнытә, изымчҳакәа ибжьы еиҭанаиргеит.
– Уажәа ҟәыӷақәа ҳара ҳзы акыр иаԥсоуп, аҭауад,
ухаҵкы! – иҳәан Џьармаҭ, убри аамҭаз аҭауад наԥшыхәарҭас
дааҟаиҵеит. – Абра итәақәоу иуҳәаз шрыдыркылаз сыздыруам,
аха хаҭала сара схәыцрақәа шьарда иаррацәеит. Игәҭыхаха
исзыҟалеит иазгәоуҭақәаз, аха азеидымгылара ҳәа иуҳәаз
анхаҩыжәлар ирхымҟьеит. Усеиԥш аҭагылазаашьа ҟазҵаз уха­
ҭагьы ибзиаҵәҟьаны иудыруеит, уи ҳцәымӡакәа иагьуҳәеит.
Убри ҳаргьы даараӡа ҳгәы иахәеит. Сара сызлахәаԥшуала,
ҭауади-аамсҭеи анхаҩыжәлари аҵыхәтәан акыр еицәыхарахеит,
агәреибагарагьы рыцәмаҷхеит. Убри азоуп, Аҟәа ахақәиҭтәра
ҳамацара изаԥшьаагазгьы, аха агәра сызгом ԥыҭрак ашьҭахь
ақалақь даҽа тәымуаак рнапаҿы изыҟаларым ҳәа.
– Ахьчара амоур, хымԥада иҟалоит! – иаазгәеиҭеит Дадал.
– Шьҭарнахыс иҳахьчарц азоуми ахы изақәиҭаҳтәыз, –
аҭак ныҟаиҵеит аҭауад.
– Мап, аҭауад, ухаҵкы! – уи иҟынтәи иаҳарц ииҭахыз
изымҳәакәа, Дадал ибжьеигалаз аҭак днақәшаҳаҭханы еиҭах
иажәа инациҵеит Џьармаҭ. – Ацыӷ аҵла иқәцаланы ахә зшьоз
ҳәа, заанаҵ ахә зқәырҵахьоу ҳажәлар сасгьы ԥшәымагьы
рыгәрагара рцәыӡижьҭеи акрааҵуеит. Ацҳа ҵызҩаз иан дҭаҳаит
ҳәа, атәымуаа рымаҵ аура иашьҭоу рыжәлар реиқәырхара
рҭахуп ҳәа сызхаҵом.
– О, иҟоузеи адунеи аҿы еицәоу, убла ишабо уара утәы
уанимырӷьацо! – иҳәан Ҳабызгьы, еиҭах иажәа нарылеиҵеит.
– Мап, ҳажәлар ирыгәҭасны изҭиуа, убасала изыԥсахыз,
ҳанцәақәа рымҵахырхәара иақәиҭым. Ауахәамақәа рахьгьы
инашьҭтәым. Усеиԥш иҟақәоу егьа рыҽдырқьақьаргьы, рҳәатәы
шьҭа аӡәы ихеиҵарангьы дыҟам. Аҭауад, ухаҵкы, абас ахьысҳәо
саҭоумҵан, аха ҭауади-аамсҭеи шәеидгылара зегьы рзыҳәан
иҿырԥшыганы ианзыҟала, насоуп анхаҩыжәларгьы шәыгәра
ганы ианшәыцгыло.
Аҭауад уеизгьы дҭауадын, ииҳәалакгьы дақәиҭын, аха
Џьармаҭ уи хьаас дҟамҵа аҿҿаҳәа дахьиацәажәоз зегьы ирыз­
џьашьаран. Рыԥшышьақәа злаҟарҵоз ала, уи ргәы ишаахәоз
аҟара рхаҿсахьақәагьы ирнубаалон.
204

– Азҩа зӡаз иԥа дагеит рҳәоит, убри аҟнытә ҳаграқәа
мҳәакәа иҵәахлатәым, – уаҳа акала игәы намӡо, ус Ҳабыз
иажәа наимеидеит Џьармаҭ. – Ҳара ҳаиԥш, аҭауад, ухаҭагьы
гәалас иумоу ҳурдырит. Инахараны узлахәыцуа ала, макьанагьы
аԥхьаҟа ишәарҭаны иубо шырацәоугьы ҳаилуркааит. Анкьа
еиԥшҵәҟьа ҳажәлар реидкылара уаацрымшәакәа ушашьҭоу
зегьы ирдыруеит, аха макьаназ Ададианқәа рыц уахькылаку
аҵыхәала, угәҭакы уарласуам… Дырҩегьых ҳашҟа рҿаархарц
рҽырхианы итәоуп уҳәеит, аха ҳара ҳазыхиоумашь раанкылара?
– Аҭауад, ухаҵкы, ҳҿаԥхьа ахырқьиара аҭахым! – игәы
иамукәа ибжьы наиргеит Дадалгьы. – Сыхьӡгьы сыжәлагьы
снықәуеит, абра иубо ҳарҭ зегьы увагылара ҳшазыхиоу. Иа­хьа­
тәиала ара иҟоу рӷьырак далааи ҵабалааи роуп, аха қыҭацыԥ­
хьаӡа алаҳәара ҟаҵазар, зхы еигӡаша дҟалап ҳәа сыҟам.
– Уажәақәа шьахәуп, Дадал! – игәы иаахәеит аҭауад.
– Ех, сабиц! – убри аамҭаз ижакьа шла инапы алшьуа
даацәажәеит Ҳабыз. – Анкьа аԥсуаа ҳаҳра иахьчоз ҳгәылацәа,
уажәы гәыла-ԥсыла иаҳзааигәамкәа, ҳадгьыл ҳамыркырц
рҽазыршәоит. Ашьа амала аҽадыруеит ҳәа, уеизгьы дара
рцәаҩахь иамгар ауам...
Амш аҽеиҭанакырц шақәнакыз убаратәы амшын еилацә­
қәарԥо агаҿа иахьааҿықәслоз, еихсыӷьрада игәрымуа ашьҭабжь
ааҩуан. Ицқьашәқьаӡа иҟаз ажәҩанҵәца, ахаз ҵаӷа еиԥшха, аԥҭа
еиламгылақәа иӷарԥшарӡа ацахатта аҽеиԥштәны, амраҭашәара
аганахьала ԥшьаала ааскьара иаҿын. Амш аилашәшәымҭаз
ажә­ҩан умбо аԥсҭҳәақәа рҽеимадыршьшьын, абыржәымзарабыржәы ақәа кыдхаҽа илеип ҳәа азуҳәаратәы, амшцәгьа акыр
аҽааиԥшнатәит. Даҽа ԥыҭрак ашьҭахь иқәашырпҟҟаргьы цәгьа
иабомызт, аха акы аԥырхагазшәа, макьана иазыгәаӷьуамызт.
VIII
Ардимон шьҭа днықәиар цәгьа имбо дыҟан, аха еиҭеиҳәоз
иҵегьы ациҵарц шиҭахыз убаратәы, игәҭахәыцрақәа дын­
кылашәа дыркын. Дааҟәымҵӡакәа еиҭеиҳәозгьы иабду
ихҭыс­қәа ракәын. Иаб изкны ԥыҭк иҳәазаргьы, хаҭала иара
ихигахьаз атәы макьаназ иара ус ажәакгьы иҿыҵимырҟьацызт,
ацәыргарагьы дахыццакуамызт. Иааиџьушьаратәгьы иҟан аам­
205

ҭақәа ирыдҳәалаз ахҭысқәа ахьихамшҭыцыз, уимоу, атәылақәа
реинҟьара иахылҿиаахьазгьы игәалашәараҿы иҟан. Иаҳахьаз,
дызхааныз ахҭысқәа аҭоурах аамҭа иахьахәларшәыз аӡәы
иамҳәакәа адамра иҭеигалар ҳәа дацәшәозшәа акәын, иааи­
дыруаз зегьы игәы аҭырттара дшаҿыз.
– Дад, аԥсуаа ҳҭоурых ҩны ишьҭыхызҭгьы, адунеи зегь
азыҳәан иҿырԥшыгахон, – иҳәан Ардимон, хәыцрак иҽаҭашәа
иажәабжь инациҵеит. – Иахьагьы иҽеим, аха усҟан аибашьра­
қәа еиҳа ираамҭан. 1453 шықәсазы византиаа ириааины
Константинополь ақалақь аҭырқәцәа ианрымпыҵархала, аҭырқә
османцәа ргәы иҭаркит Кавказ амшын агаҿа зегьы рнапахьы
иааргарц. Дад, асеиԥш аргама ашәарҭара аныҟала, аҭырқәцәа
рҿагылараз Кавказ ажәларқәа зегьы рҽеидыркылеит, урҭ рхыԥ­
хьаӡараҿы иҟан аԥсуа жәларгьы. Сымҩашьозар, 1459 шықәсазы
агәырџьқәа раҳ Гьаргь VIII, ацхыраараз ашәҟәы ззиҩыз шьҭа
дысгәалашәом, аха ҵакыс иамаз ҳәа исаҳахьаз хәыҷымыҷқәак
уажәыгьы сгәалашәараҿы иаанханы иҟоуп…
Ардимон абыржәы ашәҟәы ҳәа зҭыӡшәа цәыригаз аҵакы
абасшәа иҟан: «…аамсҭацәеи анхацәеи рыбжьара аинышәара
ҟаҵаны ҭоуба руит рымчқәа еизакны аҭырқәцәа рҿагылара
рҽазыркырц… Дасу иқәиргылоит ируаа. Сара иқәсыргылоит
40-нызқьҩык. Рыруаагьы даргьы еиқәшәоуп, алазқәа раҳ Бендиани
аҳ Горгореи 20-нызқьҩык ҽыла еибашьыша ар рымоуп. Аԥсны
аҳ Рабиа ҳақәиргәыӷит иашьцәеи иареи рыруаа 30-нызқьҩык
ацхыраара шыҟарҵо ала. Иара убас ҳаидгылара иалахәуп хҩык
аҭаҭар аамсҭацәагьы. Иарбоу абарҭ аицхырааҩцәа рыбжьара
агәреибагаразы ахықәаарагьы ҟарҵеит ачарҳәаҩ ихәҭаа дша­
қәыршәахо алагьы…»
– Дад, абасала иҟаҵаз аидгылара усҟан анагӡара амоукәа
ихыбгалеит, амала, уи зыхҟьаз иахьа уажәраанӡагьы еилкаамкәа
иҟоуп. Дара-дара рыбжьара иҟалаз ҳәоуеиқәымшәарак иахҟьа­
заргьы ҟалоит. Аԥсуаа реиԥшҵәҟьа агырқәагьы раамсҭацәеи
рыҭауадцәеи рыбжьара иҟаз аибаҭахымхара аҭырқәцәа рхы
иархәаны, 1553 шықәсазы зныкымкәаны Имереҭиа шьаҟьаны
иахысит, аҵыхәтәан иагьрылдыршеит аҭатәара. Дук мырҵыкәа
Гелаҭии егьырҭ аиланхарҭатә ҭыԥқәеи мцала ибылны рнапахьы
206

иааргеит. Убри аибашьра иаб Сасҭангазгьы далахәын, усҟан
зынӡа дыҷкәынӡан, дад, – иҳәан Ардимон, нас дынхьаԥшны
илаԥш Аҭласҟан инаидирхалеит.
Убарҭ ашықәсқәа рзы Кавказ ампыҵахалараз еицлабуаз
Ҭырқәтәылеи Џьамтәылеи ашьхауаа раҳцәа рнапахьы иахьаар­
гаша иашьҭан, адгылара рырҭарц. Урҭ ирыхҭибагахьаз зегьы
ҭыршәшәааны ажәабжьҳәаҩ Ардимон издыруамызт, аимак
зыбжьаз аҭырқәцәеи аџьамқәеи аҵыхәтәан аинаалара
рыбжьаҵаны, ирзеимакыраз адгьыл шеихыршахьазгьы има­
ҳацызт. Убасала аҭырқәцәа ирзаанхеит, Аԥсынтәылагьы
надкыланы, Кавказ амраҭашәарахьтәи адгьылқәа, аха уи азын
иаҭахын иқәынхоз ажәларқәа аԥхьа мчыла рнапахьы рнагара.
… – Аҭласҟан дад, аҭауад Рабиа ҩаԥхьа ҩ-мцакы днарыб­
жьагылар акәхеит! – нас илаԥш даҽаџьара иниаганы ацәажәара
дналагеит Ардимон. – Ададианқәеи иареи аамҭала реибашьрақәа
ааныркылазаргьы, аҵыхәтәанӡа изеилымгацызт, арахь хазы
аҭырқәцәагьы ирыгәҭакыз ибон. Абыржәымзар-абыржәы ҳәа
зҿаазхараны иҟаз ампыҵахалаҩцәа ҿыцқәа дшырзыԥшыз, ус
иаалырҟьаны иԥсҭазаара далҵит, Кавказ мацара акәымкәаны,
ахарагьы еицырдыруаз аҭауад Рабиа Чачба.
– Рыцҳа, кыр ихыҵу? – аҭауад игәы даарыцҳанашьеит
Аҭласҟан.
– Қәра дукгьы изнымҵит, дад! – аиаша шизымдыруазгьы,
гәаныла убасшәа азгәеиҭеит Ардимон. – Изларҳәоз ала,
ханҩажәи жәабаҟа шықәса днарҭысхьазар ҟаларын… Уи иԥсра
рхы иархәаны, сымҩашьозар, 1578 шықәсазы еиҭах иӡхыҵыз
аҭырқәцәа, Аҟәа ақалақь рнапахьы иааганы, ргарнизон дыргылт.
Иаразнакы урҭ зхы рыдызкылаз аамсҭацәақәаки ҭауадцәақәаки,
аҭырқәцәа ргәы алаҟаҳҵап, ҳшыгәрагоугьы аладҳарбап ҳәа,
аԥсылман дин ахь ииасны, аҭырқә хьыӡқәа шьҭызхызгьы
рацәаҩхеит. Урҭ рхыԥхьаӡараҿы дҟалеит, гәымаа рынахыс
аԥсуаа зегь зхьыԥшыз, аҭауад Пыта Чачба иашьа Қарбеигьы.
Лыхны акәын уи иаҳҭынра ахьыҟаз. Ашьҭахь, аҭырқәцәа
раҳаҭыраз «Қарабеи» ҳәа ахьӡ ҿыц шьҭыхны, аԥсылманра
идикылеит. Ари заҳаз аҳ Пыта зынӡагьы игәамԥхеит, иашьа
идин ԥсахны аҭырқәцәа ихы шԥариҭеи ҳәа дизгәаангьы дыҟан…
207

Уаанӡа Пыта ҳәа зарҳәоз, аха ашьҭахь Путо Чачба ҳәа атәымуаа
еиҳа дызлеицырдыруа иҟалаз ихьӡ ахара ицеит, зҭыԥ никылаз
аҭауад Рабиа иеиԥшҵәҟьа. Ҵабыргны, иаргьы Аԥсны азыҳәан
дыӷәӷәаны дахьыҟалашаз дашьҭан, насгьы ахара ахәыцра
зылшоз иакәны ижәлар днарылагылт, дад.
Ардимон иаалырҟьаны еиҭах ицәажәара ааникылан, ԥыҭ­
раам­ҭак амца дыҽҳәаԥшуа дтәан. Иажәа данбалагари ҳәа
иԥшыз Аҭласҟангьы ибжьы иргомызт.
– Дад, акы сшаҿу даҽакахьы сиасыр сҭахым, аха сабдуи
сандуи рынасыԥқәа анеиларҵаз рчараҿы дыҟазаарын аҭауад
Рабиагьы, – нас даалҟьаны иажәабжь инациҵеит Ардимон. –
Убасҟан ҭацахаршәс санду илиҭаз ахьы маҟа, џьара данцалоз иара
ада аҽак лымӷалымҵацызт. Саб излеиҳәоз ала, дыԥсаанӡагьы
лыԥсы иаҵаҵәахны илымазаарын… «Уанаџьалбеит, иубахьоу
аџьабаа уаҳа иазымхаӡои, иаҳхылҵыз аарыцҳашьа. Абри
днызкылаша ҭынхак димаӡами ҳәа, ауаа аҳәатәы зруҭозеи»,
– есымша абас иаҽԥнылҳәозаарын санду, аха аҭауад Рабиа
диԥыршәаны, хҭацәыхак иоуны дзыҟамлацызт. Ҵабыргны, шьҭа
аҩны иҽникылар ихаҭагьы цәгьа имбо дшыҟалахьазгьы, иԥҳәыс
аҽԥныҳәа илҭацыԥхьаӡа аҭак налиҭон абасеиԥш: «Сара саб
иуахҭа аҵыхәтәанӡа инамыгӡакәа аагылашьа сымаӡам! Насгьы,
аибашьҩы иабџьар шику ауп инарцәымҩа дшықәло! Убри азын
сҭоуба еилазгар сҭахым!»
Ардимон иикыз ақаруа ҭесԥыҳә аимхәыцқәа акакала
инеихаԥсо ацәажәара дшаҿыз, ус дырҩегьых хәыцрак дынҭа­
нагалан, убринахыс уи ацәыргара дахымццакӡо, илаԥш џьарак
инкыдирхалеит. Дахьԥшыц акраамҭагьы дыԥшуан, уахь дшыԥш­
уаз ауп ашьҭахь иажәагьы ишнациҵаз.
– Сабду Џьармаҭ маҷк аҟара агәабзиара дазыхынҳәызшәа
дшыҟаз, ус кәыркәамза аҽеиҩнашоны еиԥш, иаалырҟьаны
ӷәӷәала деиҭашәеит, – абас аниҳәа ашьҭахьоуп, нас ԥшьаала
Аҭласҟан иахь данаахьаԥш. – Шьҭа мдыршьа амамызт ихәра
иахҟьаны изыннажьыз акьыл, изхымгаша чмазара бааԥсык ахь
ишиасыз аҟара, аха игәы каҳаны ихы ҳаимырбацызт. Ахаҵа
дықьуа ҳаӷоу дибааит ҳәа дшыҟаз, ахьаа анизцәырҟьалоз, шьҭа
дааӷызыргьы цәгьа имбо аҟынӡагьы днанагон. Иԥсы зынӡа
208

иныҿнаҵәаӡалак, ақьра ахаҭыԥан, – «Ҳаи, абаақәа! Ҳаи, анцәа
ишәиааит, асҵәҟьа ахьаа убахьоума!» – абри заҵәык акәын
инеиҿыҵҟьалоз.
Ус рашәарамза аламҭалаз, Џьармаҭ дгәаҟуеит ҳәа заҳауаз
агәылацәа еишьҭагыла аара иалагеит. Ибара ианааилоз
еиҳа далҵшәа дҟалон, игәгьы даҽакала аҽеиҭанакуан, аха
даҽа ԥыҭрак ашьҭахь, наҟ днықәлацыԥхьаӡа икрыфарагьы
иагирхо далагеит. Уи иахҟьаны, еиҳа-еиҳа дҵыкәкәо мацара,
аҵыхәтәан ахықәтәаларагьы илымшартә аҟынӡа дышьҭа­
накӡеит. Макьанагьы игәы аҟәышра имамзи, идырит шьҭа
хара дышзымнеиуаз аҟара, убри азын, ҽнак, иҭаацәа зегьы
наидыртәаланы днарацәажәарц иҭаххеит.
– Адунеи аҿы имԥсыкәа иаанхахьада! – иҭаацәа
дрылаԥшуа абас иуасиаҭ ахы наиркит. – Саргьы сыҿҳәара зынӡа
иааигәахеит, мышқәак роуп исзынхаз! Дад Сасҭангаз, еиҳарак
уара уоуп сзықәгәыӷуа! Уҭаацәа напы рыгумыжьын, уаҳәшьцәа
еснагь улаԥш рхыз! Даҽа ԥыҭрак ашьҭахь Ардашьынгьы
днаувагылоит, шәҩыџьагьы шәеицхыраала! Шәангьы шәаалыз­
хәыцла, шәаҳәшьцәеи лареи амла иашәмыркын!.. Уҽырҟәышны
уҟаз, дад!
– Саб аԥсрахьы ухы урхазшәоуп уцәажәашьақәа шыҟауҵо.
Сынтәатәи ҳаарыхрақәа ԥыхьа еиԥшымкәа ибзиахеит, аҭагала­
раҿгьы усыцхраароуп, – игәы ирӷәӷәарц иҽыназикит Сасҭангаз.
– Ԥшӡала ишәфааит, дад! – убри аамҭаз афергьҳәа ибжьы
наиргеит Џьармаҭ. – Дад Сасҭангаз, иуасҳәарц исҭаху убри
ауп, зхәы иаҭәҳәаны акрыззымфо ҩнаҭак аҿы уаҳәшьцәа ҟалар
умун. Шәаргьы шәашьеиҳаб иҳәатәы шәацныҟәала. Аҭаацәа­
раҿы аҳәоуеиқәшәара аныҟала, аманшәалахара ҳазшазгьы
ирԥигалоит... Сасҭангаз, уара аус дуқәа уаԥхьаҟа иузыԥшуп.
Сызхылҵыз сабацәа, урҭ рабацәа хаҵара згымыз уаан, уаргьы
урҭ рыхьӡ умырԥхашьан, дад. Иузынсыжьуа сабџьармаҭәа
ҳаҭыр ақәҵала. Уахьынаҵыслакгьы Шьашәы алԥха уцзааит.
Аибашьрақәа рынцәахәы Афы илԥха ианакәзаалакгьы иухы­
лаԥш­лааит. Ақәра ду нҵаны, иухылҵраны иҟоу иумидаанӡа,
иузынсыжьуа саб иҳәаҭҳа уԥсы адкыланы иныҟәгала, дад.
– Уи агәра угараны уҟоуп ухаҭагьы!
209

– Убри збарц сҭахгәышьамзи, аха слаԥшықәызҵаз аԥс­
цәаҳа ариабжьарак дыхрааӡраауа ааҵра давоуп, урҭқәа
шьҭа сшахьимыгӡо збоит. Аҭаацәа ирхылаԥшыша шьҭа уара
уакәхоит, убасала сгәы рҭынчны снарцәымҩа сықәҵа, дад...
Аҳы, шьҭа сықәшәыриеи, сызтәу рахь ацаразы сыҽсырмазеи­
лап, – аԥсрахьы ихы ширхахьазгьы, лафла ицәажәара агирхо­
мызт Џьармаҭ.
– Уҽырӷәӷәа, саб! – ииҳәаша иҿашәомызт Сасҭангаз.
– Мап, дад, аԥсра иаиааихьоу ҳәа уаҩ дзыҟамлац! –
еицхырааны данықәдыриа ашьҭахь, ихашҭыз акы игәа­
лашәазшәа, аҵыхәтәан иԥҳәыс лахьгьы усшәа нациҵеит. –
Исҳәо баҳауама? Ан боуп изысҳәо!
– Иҟалахи уажәы! Сыԥсуеит ҳәа ахәыҷқәа агәыҭҟьа
иаиргеит, арахь аӷаџҳәа дцәажәо диахуп!
– Бымшәан, шьҭа ирласӡаны сыбжьы уаҳа ибсырҳауам…
Бҭынчхап баргьы.
– Нас, нас, сара соуп изхарахаз! – лхаҵа иҵыхәтәажәақәа
лцәымыӷханы аҭак ныҟалҵеит.
– Аџьабаа бызныжьны сцагәышьоит, аха бгәы кабмыжьын!
Уеизгьы-уеизгьы Ардушьна леиԥшҵәҟьа арыцҳара бақәымшәеит,
бара ма быхшара быхьӡеит!.. Ибасҳәо убри ауп, анык леиԥш
бҽырҟәышны быҟаз!..
Џьармаҭ иуахҭа аниҳәоз аҽынгьы, адырҩаҽынгьы хар
имамшәа ихы дирбон. Адырхаҽны, аҵыхәтәантәи иҿаҵахәы
акәызшәа, даалҵны ибзиангьы акрифеит, иҭаацәагьы џьара
имышьҭыкәа игәазхара дрылаԥшит. Абри даҽа ԥыҭрак дцар
ҟалап шыргәахуаз, уи аухаҵәҟьа днеиҭашәан, уаҳа алҵшьак
имамкәа дынҭаҳәахаа дынҭанагалт. Аҷаԥшьацәа шихатәаз
мацара, даҽа ҩымшҟа ааҵхьаны еиԥш, ашарахь ахы архоны,
аԥсеизгара иҽыназикит. Мышқәак ракәымзар, ихы итәны
аӷаџҳәа дышцәажәоз иԥсҭазаара далҵит еибашьрала амитә
зхызгахьаз, далааи ҵабалааи рырԥызаҩ ду Чыргба Џьармаҭ
Ҭагәыџь-иԥа.
Аԥсыжра аҽны иқызықызуа еизаз аџьар рылсышьа ама­
мызт, ашҭа анҭыҵгьы унацәа узрыламҵо, лахьеиқәҵарыла
еикәашьшьы еилагылан. Аԥсра шыҟалаз заҳаз Қьызбан лашь­
цәагьы кылҟьа иааит, Сасҭангаз иашьаҵас дыԥхьаӡаны, ива­
210

гыланы ицџьабеит. Ауауҳәацәа рмыткәмабжьы зылаӷырӡ
аанамгаз аӡә дыҟамзар ҟаларын, агәлымҵәах дыԥсыз аҟара
зегьы рыгәқәагьы арԥшааит. Ус, аԥсышьҭыхра аамҭа анааи,
Џьармаҭ дыздыруаз ахаратәиқәагьы ааигәатәиқәагьы ӡәырҩы
наихагыланы, ифырхаҵарақәа нароуны ирыхцәажәеит. Иаа­
лырҟьаны дахьрыцәцаз агәырҩа шырнаҭаз ала, рхы-ргәы
далхуа, инарцәымҩа иақәныҳәеит. Нхыҵи Аахыҵи еицырдыр­уаз
аҭауад Рабиа данԥсы ашьҭахь, Џьармаҭгьы ихәра изыцәгьаханы
рацәак нымҵыкәа, хынҩажәи жәибыжь шықәса дшырҭагылаз
идунеи иԥсахит.
Уардахан есыуаха иалырклоз ҩынҩажәа цәымза былны
далгеит ҩынҩажәа мшы аҽны. Убри аҽны ауацәа, аҭынхацәа,
агәылацәа уҳәа еизаны ицәымзахә шьҭырхит. Асыкәмал
изхызҵаз иабхәараа иааргаз аԥсаҭатә збаз иџьаршьон, акраам­
ҭаӡагьы уи аӡбахә рхадыршҭуамызт. Аокәым изадыркразы
ианхәыԥҳацәагьы иааргаз акьалантар архиашьа збаз агәыла­
ҳәсақәагьы, хазы урҭгьы аҳәаха рибаҭомызт. Џьармаҭ иԥсы
иахәо ҳәа акрыҟазар, иахәҭаз зегь ҟарҵеит.
Ишықәс анааи, иԥсхәы аура мызкы аҟара шагыз, ус,
аҽнышьыбжьон идыды-мацәысызшәа, ашәарҭара ду ааины
дырҩегьых аԥсуаа рыдгьыл инықәҳаит. Жәытәнатә аахижь­
ҭеигьы ашьа илагылаз Аҟәа ақалақь дырҩегьых аҭырқәцәа
ӡхыҵны иақәлеит ҳәа жәабыжьк ҿаасҭаха ладагьы-ҩадагьы
инахыҩит. Себастополис ҳәа изышьҭаз, Аҟәа ақалақь атәымуаа
егьа азааргахьазаргьы, егьа егьаҩы ахыршьаахьазаргьы,
егьа мыҟәмабара иақәдыршәахьазаргьы, еснагь зегьы ахы
алагӡо иааиуан. Џьоук цар, рхаҭыԥан иаҭаауаз даҽа џьоукы
аҭагылазаашьа акәын еицәартәуаз ҳәа акәымзар, егьыс
иазаарцоз хьаас иамамызшәа, убас мацарала иаҩнахуаз ауаа
реиԥшҵәҟьа иаргьы аамҭа хьанҭақәа ахгара иаҿын. Ауаа зегьы
ирзеиԥшны анцәа ираҭәеишьаз аҭынч ԥсҭазаара ахаҭыԥан
измырӷьацашала ахибарҵәара иаҿын. Аҭырқәцәа еиҭах
иӡхыҵны Аҟәа иақәлеит ҳәа заҳаз, ирҳәаша рҿамшәо, иҟарҵара
рзымдыруа акыр иарлакҩакит.Тәыс иҟаҵаны изҭиуаз генуезаа
рықәцара рылдыршеит, аха арҭ зларацәаҩыз ала, риааира рымч
ақәхап ҳәа агәра рызгомызт.
211

IX
Шәанаҭаххо аамҭазы шәыхианы шәыҟазароуп ҳәа згәыз­
ҽанырҵахьаз рахь ҩаԥхьа адыррақәа ҟарҵеит, Быдыӷә ашҭаҿы
зегьы еизарц. Аҵыхәтәантәи амшқәа рзы Сасҭангаз игәы
зызцаз Қьызбан еиҭах снылҿаԥшында ҳәа дшыҟаз, ашьҭахь
иаалырҟьаны уахь дызлацашаз аҽыҵга шиоузҵәҟьа, иаразнак
иҽеибыҭаны амҩа дықәлеит. Аҽны амш цәгьахомашь ҳәа
азуҳәартә ишыҟаз, аԥҭа ӷарԥшарқәа аҽеидкылаха рамраӡакәа
иаацәырҟьаз аԥша инахнаҟьан, ашьыбжьышьҭахь ажәҩан ках­
хаа иааԥшит. Ашоура иарԥсалмыткхьаз адгьыл, дырҩегьых
аҳауаца ахҟьа иааҟалеит, аԥсабарагьы аҟыршоура ҟәыкӡа
еиҭанахатәеит.
Сасҭангаз ҽыла агәашә данаадгылоз аламҭалазы илаԥш
налаахеит аҩны аԥхьа ашәшьыраҿы ҭаҭқәымк зхарԥаз ԥҳәыск
дтәаны ақәны ахахара дшаҿыз. Агәашә аҟынтәи уахьынаԥшуаз
иубон аџьаргәал ҩны ашьҭахьҟала игылаз ананыра даҽа хыбрак
ҟауарла ихыбны ишавагылаз, убраҟа акәын аишьцәа Хьсырхәеи
Заадани жьиирҭас иахьрымаз. Рнапгьы даараӡа иҟазан, аҽбы­
гақәа, аҳәызбақәа, аигәышәқәа, аихақәа, аҽеимаақәа уҳәа
рыҟаҵаразы агәылацәагьы дара рахь акәын иахьаалоз. Амала,
абџьарҵәҟьа аҟаҵара рхахьы ирызгомызт, уи аҟынӡаҵәҟьа
ҳҟазақәам ҳәа рхы рыԥхьаӡон. Аҩыџьагьы абыржәы убраҟа
иҵагыланы, ржьаҳәақәа неимда-ааимданы имҩанҵо акы акәара
иахьаҿыз, аҩны ашьҭахьҟа шыҟаз акеҩ-акеҩҳәа аԥсангьери
асбжьы уаҳауан.
Сасҭангаз аишьцәа аҩны ишыҟаз анидыр, игәы шьҭыԥраауа
агәашә аартны ашҭа дынҭалан, иҽы аҿы ианкны иҿааихеит. Уи
аамҭаз алақәа ахьыҟахыз дыр, акыр дшааскьахьазгьы, макьана
ҟыԥҳәа акы абжьы мгацызт. Ашҭа аӡәы дышҭалаз Ерына
ишгәалҭахьазгьы, дызҿыз ахахара даҟәымҵкәа, хҩахашьак
лымамызшәа, лхы ақәырԥсӡаны лус даҿын. Ус, Сасҭангаз дааины
данаалыдгыла, иибахьацыз лакәӡамызшәа, ԥсышәаҳәарак
лымамкәа деихашәӡа днеихаҵгылеит.
– Мшыбзиа!
– Бзиа уаабеит, нан! Бзиала уаабеит! – нас цқьа
днеиҿаԥшит, аӡәы дицәхҩашьалаз џьшьаны . – Мшәан, саԥхьа
игылоу сыԥҳа деиқәзырхаз уакәӡами?
212

– Ааи, сара соуп!
– Ҳаи, сара иҟамлаша, сыблақәа ирыгхаз џьысшьахт! Абри
дабазбахьоу ҳәа сыҟахуп, арахь сыӡӷаб леиқәырхаҩ уакәзаап
исзымдырыз, сара қәыхәла. Анышә иагаша, уажәы аӡәы дызбодсаҳауа сыҟоума, усзымдырырц ахәыц аасыгхеит.
Сасҭангаз ибон лахьеиҵыхк лымамкәа гәырҩак дахәаҽны
дшамаз, насгьы лаԥсшәаҳәашьеи лцәажәашьеи анеидикыла,
ҵабыргны рыцҳарак данианы дшыҟаз аҟара гәҩарас иҟаи­
ҵеит. Лыбла хәашьқәагьы уи рхибаалахьан, аха лазҵаара
иҽазымкыкәа, аԥхьа иҽы аӷәра наҿаршәаны инауижьын, нас
иҭацәны игылаз даҽа сқамк дааханы дантәа ашьҭахь ауп ибжьы
анирга.
– Аҷкәынцәа збаӡом, џьаракыр ицама? – ацәажәара ахы
алаикразы аԥхьа дыҽхырҵааит, ажьирҭаҿы ажьаҳәа ашьҭыбжь
шиаҳауазгьы.
– Хьсырхәеи Заадани ана ажьира иаҿуп, нан. Есҭеман
ҽык аӡбахә иаҳан, ибарцы Џьамԥалҟа дцеит, шьҭа лассы
дхынҳәыроуп. Егьырҭ аҩыџьа ашьхаҟа ицоз ирыцны ҳарахәқәа
рыцхарцалеит, нас уа аӡәы инапы ианҵаны, уаҵәи уаҵәашьҭахьи
руакы иаараны иҟоуп.
– Саҭамыз сахьазҵаауа, аха бгәалаҟазаара ҽеимшәа збоит,
арахь сахьбыхәаԥшуа ичмазаҩу исахьа бымам… Бгәы бзырхьша
кыр ҟалама?
– Сара иҟамлаша, изхацәаз сашьеиҳаб Уаздамыр абыржәы
аакьыскьоуп анышә данаҳҭаз! Макьана имшҩынҩажәагьы
мҵыц! – лҳәеит Ерына, убри аамҭаз еиҳагьы лылахь еиқәылҵан.
– Ҟаҳ, џьоушьҭ, ишԥа?! – убри аамҭаз ашырҳәа дагьыҩа­
гылеит Сасҭангаз. – Исыздыруамызт, бымбои, абри саҳазҭгьы,
саагыломызт! Даараӡа сгәы иалсит башьа иԥсра!
– Угәы иалсша анцәа иузааимгааит, нан. Ахаҳә шәыбжьоуп,
даанӡа умнеиааит... Уара уабгьы иԥсра сгәы иалсгәышьеит, аха
уанӡа сназгагәышьоз... Иаҳҭаху зегьы анцәа иҳациҳәома, аха
ҳара абыргцәа ҳаԥсрада шәара аҿар шәеибгазааит. Шәыцә­
гьарак ҳамбакәа уахь ҳазцагәышьар, ҳара ҳзы џьанаҭми, нан... Еҳ,
сабиц, адунеи уаарамзар, ихәылазкыз сашьа макьана иабаихә­ҭаз
аԥсра ҟадыџь! – убасҟан лгәи-лылаӷырӡи неилаҵәеит.
213

– Зыԥсаҭа бзиахаша, дычмазаҩызма?
– Дычмазаҩызма уҳәахт?.. Анасыԥда сҭаца Џьынџьықь!..
Иуҳәар, шьҭа иабауҳәари, аха лара лоуп зегь зыхҟьаз! Лыхгьы
еибалтәит, лхаҵагьы дааилгеит!
– Избан? Амала, иҳәатәымзар ибыдысцалом! – иус зламыз
еиликаарц ахьиҭаххаз азын ихы рқьио дналазҵааит.
– Амаӡа зҵоу ҳәа акгьы ыҟам, нан, – иҟалаз изеиҭаҳәара
дналагеит Ерына. – Рнапы иқәыргыланы ирааӡаз рыԥҳазаҵә
Гәашьахан ԥшӡаӡак лакәхеит. Лара лаҟара аҟыбаҩ змоу лыԥшаа­
ра уадаҩын, чара дук аилыргара лхалазаҵә дахьӡон. Дахьибах
дыр, Азанҭҳатәык Мсрыҟәа ҳәа Ҭамаҭаак даалаԥшықәиҵан,
ԥҳәысс даазымгар ҟалом ҳәа даақәгылт. Џьынџьықь лыԥҳа уи
арԥыс лгәы изцазшәа анылба, иахьакәым џьара дҭаҳар аҵкыс
лгәахәын, лхаҵа… акгьы зқәымыз сашьа Уаздамыр рыцҳа
иабжьалгеит уи арԥыс иҭаацәа зхәы иаҭәҳәаны акрызфо ракәу,
мамзаргьы инымхахымҵәақәоу аилкааразы днарызкылԥшны
даарц. Иара гәаҟцәгьа, иԥҳәыс лҳәатәы хаҵаны дахьцаз, ҵа­
быргны, бзиа иҟаз ҭаацәаран, дымҩахырымгаргьы рымуит.
Уа дшыҟаз амшцәгьа ихьӡан, арҩашқәа рыҭра иҭыҵны адәы
иқәлеит. Сашьа рыцҳа, дабанӡарыдтәаларыз, дхынҳәны дшаа­
уаз, амшцәгьа иахнацаз мшәык амҩан данаагәыдҳала, игәи­
ҽанӡамкәа иҽы рҳаны иахьынеиҭаԥаз, аҽышькыл ишьапы
нкылашәан, уиакәхеит... Дшарҳәазоз мацара акыр дагеит. Аҽы
хагаха дықәшьуа дшагоз џьоукы иангәарҭа, иаԥыххыланы
иааныркылеит, аха иазууеи, агәаҟ… агәаҟцәгьа иара, ихы ԥҽы,
игәы ԥҽы дшыҟазгьы, хәылԥазынӡа иԥсы ҭан, қәыхәлацәгьа.
– Иараби, изакә ԥсышьоузеи иауз, рыцҳа! – ииҳәашаз
иҿашәомызт Сасҭангаз.
– Ԥсышьацәгьа имоуи, нан… Ари заҳаз Аҭамаҭаақәа
зегь хыҵны иаагәышьеит! Дсасны ирызнеиз ихынҳәымҭаз,
рымшьҭа цәгьазшәа, дахьҭахаз цәгьалаҵәҟьа рхы иақәырҵеит.
Алаба раахазшәа акәын, рыхқәа рыкәаҽ рызегьы аџьабара
ишалагылаз. Уажәшьҭа исыздыруам ҳаԥҳа Гәашьахани уи
арԥыси русқәа шыҟалаша, арахь анапеимдахь лыҭаны дизҳәаны
дтәоуп. Иҭаацәагьы иҟарҵара иақәымшәо, макьана алаҿырҭуам.
– Ааи, ари даараӡа ирыцҳара дууп! – иаҳаз ажәабжь игәы
архәашьит Сасҭангаз.
214

– Амҵәышә аҵа амца анакы, аӷәырӷәал ахыччон ҳәа,
убрахь ацара игәазырԥхаз аҩсҭаа дишьҭаччо дишьҭазаарын,
ԥсышьацәгьа зауз сашьа неиҭамҳәа. Дымҵарсны дигазҭгьы
иҳабаргәыз, аха иҟамлаша шьҭа иуҳәеит ҳәа акымзарак аана­
гом, – лажәа аанкыланы, деиқәара-еиҵараха аҵыхәтәан лгәы
дынҭақәыԥсычҳаит Ерына.
Қьызбан убри аамҭазы аӡыхь аҟынтәи аԥҳал азна аӡы
лыжәҩа иқәыргыланы лааимҭаз, харантә лылаԥш нақәшәеит ҽык
ҳәуа ашҭа ишҭаз, гәҩарасгьы иҟалҵеит сасык дшырҭааз аҟара.
Лашьцәа рыҽқәа уажәааны аҩны иҟамызт, ианаарцозгьы зегь
еицаарцон, насгьы акы ахала ашҭа иҭамҵакәа, ахкаара акәын
рызегьы зҭарцалоз. Абас лгәы дҭахәыцуа ус ашҭа лааҭаламҭаз,
лан илыдтәалаз иаразнак дылдырит, убасҟан лыгәгьы
ныҭгәырӷьааит. Ашҭа агәҭа ааиҩылшахьан еиԥш, Сасҭангаз
афырҳәа дҩагыланы дналԥыххылан, лыԥҳал налымхны аԥсшәа
налеиҳәеит.
– Мшыбзиа, Қьызбан!
– Бзиала уаабеит! Ҳаугәалашәаны уахьааз сеигәырӷьеит! –
убасҟан лӡамҩақәагьы ҟаԥшьӡа инеицрашәеит.
– Ааи, уск аҵыхәала башьцәа снарацәажәарц сааит, –
иҳәан Сасҭангаз, лыбла ҭыԥхаақәа днархыԥшылеит.
– Уаб иԥсра сгәы иалсит! – лҳәан Қьызбан, нас лҽынахыганы
днаидышшылеит. – Абасгьы-абасгьы ҳәа сашьцәа иансарҳәа
хьаас иҟасҵеит, аха сара аӡәзаҵәык ахацәа срыцҽыжәланы
сабацагәышьоз, аҽықәтәарагьы уеизгьы самаҭәамызт.
– Даанӡа бымнеиааит! Ихәра акәмызҭгьы, макьана
дыԥсыртә дыҟагәышьамызт, аха аԥсцәаҳа дизыцәгьахеит.
– Ауаҩы имч зқәымхо убри аԥсра мыжда заҵәык ауп! –
убасҟан дагьаақәыԥсычҳаит лара.
– Рыцҳа, баргьы баншьа машәырла дҭахазаап... Сгәы
иалсит... Абыржәы бан илымҳәазҭгьы, исыздыруамызт.
– Угәы иалсша ҳазшаз иуимырҳааит!
Қьызбан дышиашаз лашьцәа ажьира иахьаҿыз днеины,
Сасҭангаз дшааз шралҳәазҵәҟьа, рус нышьҭаҵаны, иааины
аԥсшәа иарҳәеит, иеигәырӷьеит раҳәшьа деиқәзырхаз да­
хьыр­зааз. Ирҭаххеит шьтәак изыршьырцгьы, аха раншьа
иԥсра рԥырхагахеит, насгьы макьана имшҩынҩажәагьы
215

мҵы­цызт аҟнытә, ауха ирымаз ала еилгеит. Аҩыжәра рҽадым­
цалакәа акранырфа ашьҭахь, адәаҿы амза рықәыҷҷа еидтәа­ланы
ишеицәажәоз мацара акыргьы еидхалеит. Сасҭангаз иаалыр­
ҟьаны иаара зыхҟьаз анреиҳәа, аишьцәа иаразнак уи инақә­
шаҳаҭ­хеит, дагьақәдыргәыӷит хымԥада аизарахь ишнеиуа ала.
Сасҭангаз ашьыжь ӡык неиҿеиҭәарц анақәикуаз аамҭазы,
Қьызбан мпахьшьык лыжәҩахыр иқәыршәны, акәмаан ала аӡы
изыналышьҭырц дааидгылеит.
– Иахантәарак шәеиласырхазар ҟалап, – ихы днахашшааит
Сасҭангаз.
– Уахынла ацәара излаусеилырхагоуи? – ииҳәаз аҵәы
налылхит лара.
– Ҳаи, шьыри, бара беиԥш иҟоу аԥҳәызба дыр насыԥс
дзауз инакьаҭа ҟамлеи! – аҵыхәтәан дагьаалыхлафит иаргьы.
– Зынӡа сумырҽхәан, мамзар акәҵәҟьоу џьысшьоит, –
убри аамҭаз илгәарԥханы акыркырҳәа дагьааччеит лара.
– Бынасыԥ змабдаша дыздыруазҭгьы, сиҵашьыцны сыԥсыр
ҟаларын. Ааи, ааи, абри хаҵа, аиашоуп исҳәоз.
– Исыдукылаз агәра злазгари, шықәсык ахь знык акәзар
санугәалашәо, – илзырҳәаз лзымдырӡо абас анаалҿыҵҟьа,
дҟаԥшьыхәҵәараӡа дырҩегьых днеицрашәеит лара.
Убри аамҭаз игәы ахьынҭгәырӷьааз убас мацара иаанха­
рашәа, лхала ҿа иалҳәазшәагьы иамхабеит. Абас шылҳәазҵәҟьа,
нас уаҳа лыҽидмырхалакәа лыгәчама хыгьежьаа лыбӷаӡара
иахаркәашо лҿаныналха, аҩны дныҩналаанӡа дахьгылаз аиҭаҵ­
шьа дақәымшәо дышлышьҭаԥшуаз даанхеит. Ашьҭахь аишь­цәеи
иареи неидтәаланы шьыжьхьа анеицырфа ашьҭахьгьы, имгылакәа
акраамҭаӡагьы еицәажәон, излацәажәозгьы аԥхьаҟа иҟарҵашаз
аусқәа ракәын.
Сасҭангаз дандәықәла агәашә аҟынӡа аишьцәагьы наицнас­
кьеит, ргәазхара изымеицәажәо. Ашҭа рҭыҵымҭазы, аишьцәа
инаскьаргоз дызусҭаз ибара дахьӡаразы, аҩны ашьҭахьҟала
деихеигәо ахҵысҭа ахыҵра даҿын агәылаԥҳәыс. Ашоура лхы
иамысразы ҭаҭқәымк лхы иқәкны, ацәмцәаӷәа еиԥш, ганкы
мацара ваа-ваа илыхоз лшьапқәа цқьа илхым­хәыцуа, ахҵысҭа
даахыҵын, деицакеицакуа лҿаалхеит. Сасҭангаз лаԥшыла
днас­кьаго, Қьызбан ашҭа агәҭа дышгылаз, ус ргәылаԥҳәыс
216

рыҩны ашьҭахьҟала кылӡырҩра дааиуазшәа анылба, ашырҳәа
днықәгьежьааны цасҳәан дылԥыларц лҿыналхеит.
– Бара, кыдцәала, бан аҩны дыҟоума? – дшына­лыд­
гылазҵәҟьа дҵааит агәылаԥҳәыс.
– Камҷыҷ, ҳара ҳахь аԥхьа аԥсшәа рҳәоит, – лҳәан
Қьызбан, аҭак ҟамҵакәа аҵәы налылхит.
– Бара, ацҳәа смырҳәакәа аҭак сыҭи!
– Дыҟамкәа, дабабышьҭуеи.
– Аиеи гәышьа, џьара данбанеилоз, – убри иџьашьатәу акы
акәызшәа иаазгәалҭеит Камҷыҷ.
– Аҩнусқәа дырхашәаланы анеиха лызҭода, Камҷыҷхеит,
– лан даалыриашеит Қьызбан.
– Иабихәац, аҩнусқәа нҵәо анбаббахьаз, аха џьара
анеирагьы ахәҭами. Ерына мыжда, аҵыхәтәан даазқәылаз
зегьы лахь ҳалҭазшәа, зынӡа аҩны лҽыҩналкӡеит… Асҵәҟьа
ббахьоума! – убри хьаагаӡаны дыҟазшәа даацәажәеит Камҷыҷ.
– Уажә аӡә дылбо дыҟоума, лашьа дыԥсижьҭеи лхы
лцәымыӷханы ауп аҩны дшыҩноу, – лҳәеит Қьызбан, агәыла­
ԥҳәыс лыҽхырцәажәара уаҳа азыӡырҩра лҭахымкәа.
– Аиеи, гәышьа, лашьа хазына иакәмыз…Уи бзиоуп, аха ани
башьцәа инаскьарго дызусҭада?! – зегь ааилылымкаар ахыхь
лызҵысрашәа, убригьы дназҵааит аҵыхәтәан.
– Иаха сасык даҳҭан.
– Асас сыздыруам, аха аӡәы дбышьҭаланы дмазааит, бара
ҵабга? – лҽыргызмалны дыччеит Камҷыҷ.
Илзынханы иҟаз аганахьтәиқәа лыххаԥыцк аарԥшны,
лыччашьа гызмалрак шаҵаз анылҿылбаа, Қьызбан лгәы агәыр
хҵәаха еиԥш акы наланакшеит. Уеизгьы-уеизгьы, цасҳәан ҳәа,
Сасҭангаз ицамҭаз лылаԥш дныҵашәар акәын, шьҭа зегь рыла
ихы-иҵыхәа нҭыршәшәааны еилылымкаар лурангьы дыҟамызт.
Даҽа гәылазҭгьы дҵаарымызт, аха Камҷыҷ убасала дшаны
адәы дықәын, лус зламызгьы аалымдыркәа лгәы зҭынчхомызт.
Егьаҩгьы рҭаап, егьаҩгьы наскьаргап, ирҭаауаз зегьы рдырра
лара иабалҭахыз, аха убас илыцшаз агра бааԥс лызкажьуамызт.
Уи адагьы, уҳәансҳәанк ахьаарҳәоз данрықәшәа лынакьаҭа
ҟалон, нас агәылацәа рахь дызланеишаз аҳәатәгьы лоуан.
217

– Камҷыҷхеит, цасҳәан базҵаауеит акәымзар, аӡәы
илышьҭаланы иаауа уахынла даагыло абаббахьаз! – лҳәан
Қьызбан, имырхаацәакәа дааԥышәарччеит.
– Ҟаҳ, иахагьы ара дышәҭазма?! Уаҩы маӡарахк иакәым­
зар, нас, дызусҭаз бымҳәо?
– Иаҳҭаауа зегьы рдырра сара иабасҭаху.
– Иаха шаанӡа дышәҭазҭгьы, ма ихьӡгьы бзеилымкааи,
бара ҵабга?
– Сасҭан акәу, Соусҭан акәу акы ихьӡуп, аха, ихьӡзаалакгьы,
сара дабасҭаху, – аиаша лҳәаргьы иабыргәыз, аха абысҟак
дахьлырҳәацәоз, цасҳәан ҳәа илалҳәар лҭахымхеит.
– Ииҭахыз?
– Уаҵәашьҭахь еизарак ҟалараны иҟоуп, шәаргьы
шәнеироуп ҳәа сашьцәа дырҭааит.
– Џьым, џьым, иарбан еизароу иҟалараны иҟоу?!
– Ахацәа еизаны акы рыӡбарц рҭахызар, уи ҳара аҳәса
ҳусс иалоузеи. Уи азын ӡәыр дҳазҵаауама, зегь здырырц зҭаху
Камҷыҷ бзиахә, – шьҭа наҟ дцаргьы лҭахгәышьоуп, арахь
аԥҳәыс бырг лԥырҵшьак лзаҭомызт Қьызбан.
– Уи бзиоуп, аха шәҳәысҭа сҭаланы скьалыкьаҽуа аҩны
ашьҭахьҟала сшаауаз бан сылбеит, дысԥыларгьы амуази, –
лҳәан Камҷыҷ, уажә даҽакахьы дааианагеит, шьҭа уигьы ԥыҭк
ахылҳәаарцаз лажәа иацҵо. – Кыдцәала, лашьа дыԥсижьҭеи
зынӡа акалашәақәа дҟалеит бымҳәозар, мамзар асеиԥш анба­
ҟалҵахьаз, аха уи сара зынӡагьы сагьахымгәааит. Аҽхыр­
гәаара здыруа анышә ыҵзырчааша ани ҳгәыла Ӡаӡу сылҩызоу
џьыбшьома…Џьым, ус иҟақәоу среиуам сара!
– Мшәан, араҟа ҳзеидгылоузеи, аҩныҟа ҳаҩналар, нас уаҟа
ҭынч ҳмеицәажәари, – лҳәеит Қьызбан, уи лзыӡырҩра лгәы
аныԥнаҵәа.
– Нас, ашҭа агәҭа сықәыргыланы сызбымоуи, аҩныҟа бааи
ҳәа сабымҳәои, – лҳәан Камҷыҷ, лҽанаалырҵысыҵәҟьа, азнаказ
лыварахь даагазҽазит, аха нас лҽырӷәӷәаны, лҽыриашашәа,
лызварак ганха илыхо лҿыналхеит.
– Камҷыҷ, шьыжьнаҵы баартә, кыр бҭахызма? – акы
даҳәарц дшааз шылдырхьазгьы, дыҽхырҵааит Қьызбан.
218

– Иабихәац, иацуха суҭра рахәқәак ҩҭалан, еиҭасҳахьаз
схәыл зегьы лықәҳаҳа исцәырфеит! – убри аамҭаз лҽаанкыланы
илыхьыз Қьызбан лзеиҭаҳәара дналагеит. – Иаанхазгьы
ршьапы иадыргеит! Цәгьаԥсышьа зауша абри сыҭаҳмадажә,
аанда унахәаԥшны ирӷәӷәа ҳәа ишысҳәа-шысҳәоз ауп, хәыл
шьаҭак сымамкәа сшаадыртәа!
– Ааи, аха аамҭа иахымԥахьеи, шьҭа еиҭабҳаит ҳәа кыр
алҵуама?
– Ишԥаҟасҵари, аӡынра дуӡӡа хәыл хык умаӡамкәа!
Акабарџьықжәла инаркны бан зегьы рыкака еснагь илымоуп,
хәыҷык-хәыҷык сылҭар, шьҭа иҟала-иҟамла, наҟ иласҵарын,
иалҵуагьы збарын... Уи акәу џьыбшьо, садынҵәалаха иҟасҵаз
аҟәыд калиагьы аҟалаха аӡаанӡа илҿыркәыкәааны ирҳаҳаит,
хырҳага злымҵыша сеимызҵәаз Кәатат икамбашьқәа, – лгәы
ԥыжәжәо абас ааҳәаны лҿыналхеит Камҷыҷ.
– Илымоу сыздыруам, аха кыр нханы иҟазар ибаҩылхуама,
ибылымҭои, – лҳәеит Қьызбан, зыкьалыкьаҽра иамырласуаз
Камҷыҷ лныҟәашьа лҽақәыршәашәа ԥшьаала длыцнаскьо.
– Бзиала баабеит, Камҷыҷ! – лҳәеит Ерына, лыԥҳаи лареи
анааицыҩнала.
– Бзиа сыбба, цәгьа сыбба сааит аказы сбыҳәарц, – лҳәан
Камҷыҷ, бтәа ҳәа ларҳәаанӡа лшьамхқәа дрызнымкылозшәа,
илԥыхьашәаз сқамк аҟәаҿыҳәа днықәтәеит.
– Аҩны ашьҭахьҟала банааиуаз бсымбаз џьыбымшьан, аха
ашәхыхра саҿын, саҭабымҵан, бԥылаха смоуит, – лҳәан Ерына,
нас ларгьы дааиасны Камҷыҷ лааигәара даҽа сқамк наргыланы
лҽаақәылкит. – Ҳарахәқәа реиҳарак ашьхаҟа икарцеит. Ихәы­
лазкыз сашьа имшҩынҩажәа ааигәахаанӡа шәаӡақәак сзеи­
закуазар ҳәа саҿуп.
– Иабихәац, исабҳәазҭгьы саргьы сыбмыцхраарыз, аха
уаанӡа уеизгьы хәыҷык аҟара бхьысыгӡап!.. Ерына, сара сзы
бшыҟоу здыруеит, бара бзы акы сеигӡозар ҿаҵахәыс исумҭан,
– аҵыхәтәан лыхгьы дназышәиит Камҷыҷ.
– Ҳаи, иабихәац, иҟалазеи, ԥшӡала ибфааит! Ибуазеи,
бҿаҵахәы бахышәиаартә, – лҳәеит Ерына, лхы лнапы анаа­
қәылшь­уаз аламҭалаз маҷк иналыхҵәрааз лкасы рҽеиуа.
219

Камҷыҷ дшыҟазаалакгьы, акаџьбеира лыламызт, узызнеиуа
аказгьы мап ацәылымкыцызт, амала, ашәира мыжда граны
илыман, аха ҳарамрак аҵамгалакәа акәын ишылҳәоз. Дхәыҷы,
дду – зегь лзеиԥшны ирзылҳәон абас: « Анышә ыҵурчааит…
Амҩахҟьара уақәшәааит… Укыдцәалааит… Анышә уалҭааит…
Узыхшаз уан деиҟәжәааит… Лашара умбааит…» Аха илҳәоз акы
аанаго ҳәа иҟамызт. Уи цәгьарак шаҵамыз рдыруан аҟнытә,
илҳәоз, нас иаарҳәны лхаҭагьы иларҳәон, уимоу, лымшьҭа бзиоуп
ҳәагьы деицгәазҭахьаз ыҟан. Акызаҵәык илыгны ҳәа ирбоз,
уҳәансҳәан мыжда лзынкыломызт, иаалаҳауаз зегьы идлырҳар
лҭахын, лымҳаҭаск ахьааҟалоз лара лаԥхьа аӡәы изҳәарангьы
дыҟамызт. Егьыс зегь рыла дыбзиан, дыԥҳәыс ҳалалын, аӡәы
изы цәгьак лҭахымызт. Ахшара дзауаз аҳәсақәагьы ӡәырҩы
еиллыргахьан, ахәшә хкқәа рыҟаҵаразгьы дҟаза бзиан. Лыҩны
унатәаанӡа ачеиџьыка ааузцәырылгон, дгәылазаргьы, иҿы
мыр­ҵысыкәа аӡәы дылмышьҭыцызт. Зегь реилкаара дазгаган,
абыржәы зцамҭа днахьыԥшыз асасгьы деилымкаакәа цашьа
лымамызт, убри аҟнытә, ирҭаз дызусҭаз деиҭаназҵааит. Ерына
илымдыруази Камҷыҷ лҟазшьақәа зеиԥшраз, илцәымӡакәа
илалҳәеит лыԥҳа деиқәзырхаз шиакәыз.
– Уф, бнамӡааит, бара! Блыхәаԥши, блыхәаԥш, анышә
ыҵзырчааша, быԥҳа бзиахәшәа иҟоу. Бара аицаҟьа бакәызма
амц сызжьарц ақәызкыз? Арахь бааԥши, инамӡаша. Макьанатә
ас амцҳәара балагахьазар, сықәраҿы баннеилак бышԥаҟало,
бара ҵырчаа? – лҳәан Камҷыҷ, убри аамҭаз Қьызбан дцәыҵыч­
чо дахьгылаз лылаԥш налыдлырхалеит.
– Сышԥаҟаларишь… Камҷыҷ… Бара баҵкьысгьы сеи­
цәамхои! – лҳәеит Қьызбангьы, асамырҟәылҳәара лҽаҵа­
мырхакәха.
– Ерына, ибаҳама, быԥҳа мӡанрашәа иҟоу ҭакәажәык
дышсацәажәо!.. Џьым, бгәы иалбмырсын, хкыдҟьак лакәхеит!
– Амц былжьазма? – лҳәан Ерынагьы, лыԥҳа лахь
дынхьаԥшит.
– Ахаан дсымбац лымҳәеи, бара! Сызгылом ҳәа акәымзар,
ҭакәажәык сызжьаз бхы арԥыԥра акәын ибыхәҭаз. Ее, Ерына,
шьҭа издырт иҟақәоу!
220

– Камҷыҷхеит, иарбан ибдырыз?
– Ерына, ибыхьзеи, уаҳа акы аабзеилымкаауа?! Џьым,
быԥҳа деиқәзырхаз бзиа дламхабеит, абри ауп издырыз!
– Бара, илҳәаз иашамзааит? – лҳәан Ерына, убри аамҭаз
лыԥҳа лахь ларгьы дынхьаԥшит.
– Џьымраа, иарбан бзиабароу иахьа шәҩыџьагьы ишәыӷ­
ралаз! – лгәы амаӡа дырыргамошәа анылба, даацыц­ҟьашәа
днарҿаԥеит Қьызбан.
– Ишәҭаз дышԥалзеилымкааи ҳәагьы аасгәамхәи, аха
исыхьыз сыздыруам, абри быԥҳа амӡанрашәа иҟоу исалҳәаз
хасымҵеи, бара! Слыргаӡарц лҭахын, ус лара дымсааит!.. Мшәан,
ас зегь рыла шәеибадырхьазар, иаргьы дышәгәаԥхозар, нас
ԥшра аҭахума, лаԥшыцәгьак лхьысаанӡа наҟ дибымҭои, џьым! –
шьҭа убас ахәҭаны, Қьызбан лхаҵацара дахыццакуазшәа ларгьы
лыбз налалҵеит.
Камҷыҷ илҳәаз лан гәахәас иҟалҵазшәа алаҿымҭкәа,
лхаҭагьы Сасҭангаз лгәы дшахәаз аҟара анылҿылбаа, убри аам­
ҭаз Қьызбан еиҳагьы лгәы ҟәандаӡа дааҟанаҵеит.
X
– Дад, уажәы исҳәараны иҟоу схаҭа сызхаану, исхызгахьоу
ауп иусырдырырц исҭаху, – ихы наиқәыжьшәа дынкахәыцуа
ацәажәара даҿын Ардимон. – Аҭауад Пыта Чачба ихаангьы,
Аԥсны ҩ-аҳракны еихшан, Бзыԥҭа аганахь Гагрыԥшьи Гәымсҭеи,
Гәыма агьежьыра иаҵанакуаз Кәыдрынӡа аҭауад Қарбеи Чачба
инапаҿы иҟан. Абжьыуа дгьылқәа Кәыдри Егри ирыбжьанакыз
аҭауад Путо Чачба импыҵакын. Ашьхатәыла аганахь Дал,
Ҵабал, Ԥсҳәы, Аибга уҳәа ауаацәгьақәа ҳәа еицырдыруаз
Амаршьанқәа ирхьыԥшын. Дад, дара зегьы хаз-хазы иҟаз
ҭауадцәан, аамсҭацәан, дасу ирымпыҵакыз адгьылқәа рҟны
зхатәԥышәала иҟаз ракәны рхы рыԥхьаӡон…
Ардимон ишазгәеиҭаз еиԥш, ҵабыргны, усҟантәи аамҭақәа
рзы иҟаз аҽеихшарақәа ирыхҟьаны, аԥсуаа иаӡәыкны изеид­
гылартә иҟамызт. Уи адагьы иҽеимкәа иҟан даҽакгьы, Аԥсныҟа
иқәнагалаз аҭырқәцәа зҭахымыз ҭауади-аамсҭеи аӡәырҩы
агырқәа рахь еихеит, даҽа ԥыҭҩык аҭырқәцәа рзеиӷьыз
џьшьаны рхы рыдыркылт. Убасала, аԥсуа уааԥсыра еиҭахгьы
221

аиҩшарахь икылнагеит. Убри иахҟьаны ҭауади-аамсҭеи рыҩ­
нуҵҟа аҳәоуеиқәшәара зыҟамлеит, изеидымгылеит. Аҭырқә­
цәагьы уи рхы иархәаны, аԥсуа жәлар тәыс иҟаҵаны, иреиӷь­
ӡақәаз арԥарцәеи аҭыԥҳацәеи рыҭиреи раахәареи азы генуезаа
раасҭагьы еицәаны иаақәгылт!
Ардимон излаирҵабыргуаз ала, еихымхәыцуаз ҭауадиаамсҭеи рыгра бааԥсқәа рызкамыжькәа, ауаа рӷьычразы
дара-дара рыбжьара иҟарҵоз ақәыларақәа ирыхҟьаны, ашьа
зыбжьа­лозгьы рацәаҩхон. Ардимон иаб Сасҭангаз ихааназ аи­
башь­рақәа еиҳа еиқәтәашәа иҟан, аха ус Гыртәыла аҳра Мамиа III
Дадиани данахагыла еиҭах ишынеидыслара иааиҿагылеит.
Еснагь аԥсуаа рыдгьыл рымазкуаз Ададианқәа рхықәкы
иара инаигӡарц дашьҭалеит. 1590-тәи ашықәсқәа рзы Мамиа
Ахԥатәи игәы иҭеикит Аԥсны зегьы шеибгаз инапахьы иааигарц.
Усҟантәи аамҭаз аамсҭа ӷәӷәақәа ируаӡәкыз, ауаҩыцәгьа ҳәа
ирдыруаз Цандиа Иналиԥа иаразнакы ар ду еизганы, Мамиа
иабашьра иҽазикит. Ируаа рыцҟьеит, иаанхазгьы рҳәынҷеит,
убасҟан дҭахеит аҵыхәтәантәи Мамиагьы. Аинышәара аҟынӡа
иҟамзаргьы, убри ашьҭахь ԥыҭраамҭак Ачачбақәеи Ададианқәеи
реизыҟазаашьа аԥсык еиӷьхашәа иҟалеит.
– Мамиа инахыс Гыртәыла аҳра иахагылаз дызусҭаз
шьҭа ихьӡ сгәалашәом умбо, дад! – иҳәан Ардимон, игәы
дҭахәыцуа иажәа инациҵеит. – Абри зцәырызгаз убри азоуп,
Мамиа ишьҭахь Гыртәыла аҳс иҟалаз гәыриаа данрабашьуаз
аԥсуаагьы ацхыраара ирҭеит. Убасҟан далааи ҵабалааи
ԥызара рызҭоз саб Сасҭангаз иакәын, дад. Саб излеиҳәоз ала,
иара ихаан аибашьрақәа еиҳа еиқәтәашәа иҟан, хҭыс дук
ҟалахьан ҳәа иҳәоны смаҳацызт. Сабду иаасҭа саб еиҳаны
иниҵит, ԥшьынҩажәи зеижә шықәса дшырҭагылаз ауп
идунеи шиԥсахыз. Усҟан сара ҩынҩажәи жәабаҟа шықәса
схыҵуазар ҟаларын. Еҳ, дадхеит, аамҭа оумашәоуп ишшоу!
Анцәа иџьшьоуп, аибашьра еиқәтәеит шуҳәо, ус иаалырҟьаны
аҭагылазаашьа еиҭах аҽаԥсахуеит. Еицәаз ала аҽаԥсахуан аӷанҷ
зыбжьаз Ачачбақәеи Ададианқәеи реизыҟазаашьақәагьы. Зны
еимацәгьахо, даҽазных еибаргәыбзыӷуа ишааиуаз, ус Леуан II
Дадиани Гыртәыла аҳс амыждаразы данахагыла, иаарыцқьаны,
222

ҩажәи жәаба шықәса аԥсуааи агырқәеи рыбжьара аибашьра ду
ахы акит.
– Убриаҟара еибашьыҵәҟьама?! – иџьашьаны дҵааит
Аҭласҟан.
– Аиеи, дад!.. Аиеи! – даҽазныкгьы убри аарҵабыргны,
нас иажәа инациҵеит Ардимон. – Шықәсык аҟара бжьахаргьы,
анаҩстәи ашықәс азы, хымԥада, рабџьарқәа неиҿакны инеи­
ҿагылон... Дад, уажәы еиҭасҳәо, ишуасҳәахьоу еиԥш, сара
сызхаану аамҭа ауп. Хаҭала исхызгахьоу амыҟәмабарақәа
реиҭаҳәарагьы акырӡа аҭахуп. Ари шықәсыкым, ҩышықәсам,
инеиԥынкыланы ҩажәи жәаба шықәса дуӡӡа аибашьра имариа
усума, дадхеит. Аибашьра бзиа убахьоума, аха усҟантәи аам­
ҭақәа рзы аҭауад Пыта Чачба имаҳә диҿагыланы иабашьраҿы
илиршаз рацәоуп. Аԥсны ахақәиҭреи ахьыԥшымреи азыр­
хынҳәразы иҟаиҵаз ахмеигӡара ду иахьагьы аӡбахә рҳәоит.
– Ухаҵкы сцеит, ишԥоуҳәеи? Гыртәыла аҳ Леуан ҳәа узҿу
Пыта имаҳә иакәызма?! – иџьашьаны дҵааит Аҭласҟан.
– Ааи, имаҳә иакәын, ашьҭахь имаҳәра шыҵацәаз еиԥш,
ишьҭрагьы ыҵацәартә, – иҳәан Ардимон, абри азҵаара иԥыр­
хагахазшәа, ицәажәара нас аҭырқәцәа рахь дианагеит. – Дад,
аҭырқәцәа зхы рыдызкылаз аӡәырҩы иҟарҵоз аҿаасҭарақәа
аҭауад Пыта Чачба игәаԥхо ҳәа дыҟамызт, аха мычҳашьагьы
имамызт. Избанзар, абӷа зырҭаз аҭырқәцәа иаразнакала
рырбыжкра ахәҭаны ибомызт, егьаумҳәан, ахара ихәыцуаз
ҭауадымзи. Сара сеиԥш иааигәа иргылақәоз дыруаӡәкын иԥҳа
лыхәԥҳа, аамсҭа қьиа ҳәа еицырдыруаз Џьаманҟәыл иԥа
Асланыҟәагьы. Уии сареи ҳакәын Пыта игәҭакқәеи имаӡақәеи
еиҳа изеиҳәоз, аиашазы, ҳаргьы аказы деиҵаҳмырхацызт.
– Уххь згеит, аҭауад Пыта имаҳәи иареи реибашьра атәы
уалацәажәон, аха аҵыхәтәанӡа иумҳәеит... Упату схы иқәуп,
усыруадаҩуазаргьы, убригьы хәыҷык сзеиҭоуҳәар сҭахын, –
иҳәеит Аҭласҟан, цәажәарыла аҭаҳмада дахьирҳәацәоз азын
игәы еихьнашьуа.
– Аиеи, дад, уажәы иуасымҳәашеи уи атәгьы, – иҳәан
Ардимон, иаразнак уи днақәшаҳаҭхан, ашьҭахь убри аиҭаҳәара
иҽыназикит, ихәыцрақәа усҟантәи аамҭақәа рахь иниаганы.
223

– Дад, аҭырқәцәа рҿагылараҿы агырқәа адгылара ирҭаразы
аамсҭа Асланыҟәа цҳаражәҳәаҩыс Гыртәылаҟа дишьҭит, аԥсуаа
раҳаҭыр збо ҳәа иҟақәаз драцәажәарц. Аҭырқәцәа зныкымкәа
Имереҭии, Қәҭешьи, Гелаҭии ирықәланы еимырҵәахьан, убри
аҵыхәала агырқәа мап шԥацәыркри ҳәа агәыӷра иманы ауп
ауаҩы дшырзишьҭыз. Аҭырқәцәагьы аԥсуааи агырқәеи ир­
зеиԥшыз мпыҵахалаҩцәан, аха Гыртәыла аҳ Леуан уи ихахьы
изнагомызт. Ачачбақәеи Ададианқәеи ирзеимакыраз Шәан­тәыла
адгьылқәа Аԥсны аҳра иазаанханы ианыҟала, усҟан, рыбжьара
аибашьра аҵыхәтәа шыԥнаҵәоз ала, Пыта имаҳәхараны иҟаз
Леуан II Дадиани агәра ииргахьан. Убасҟан цәгьагьы бзиагьы
ахызымҳәааз Леуан игәра изымгакәа, издыруада агырқәа
иҳәатәахьы изаагозар ҳәа, Асланыҟәа дышьҭны драцәажәарц
ақәикит. Аха зегь акоуп, аибашьра аанкылашьак изамҭеит, уи
зыхҟьазгьы Леуан иоуп, дад.
– Избан уи изихҟьаз? – дҵааит Аҭласҟан.
– О дадхеит, уи аиҭаҳәара амитәӡа аҭахуп.
– Шьҭа, убри уаналагах, ацәажәара уамаркаразар, суҳәоит
исзеиҭоуҳәарц! Даараӡа агәаҳәара ду сымоуп ухаҭагьы иухуга­
хьоу здыруазарц!
Ардимон ихы дҩаханы Аҭласҟан днеиҿаԥшын, нас ччаԥшьк
ҟьалаха иқьышә инықәирххит. Убри аамҭаз иҿубаартә дыҟан
иажәабжь арԥыс иахьигәаԥхоз иаргьы игәы шыҟанаҵаз аҟара.
– Дад, аҭауад Пыта саницнагалаз усҟан Аҳәаҭҳаныҟәгаҩ
ҳәа акәын сшеицырдыруаз, – арԥыс дзызҵааз иаразнак
аҭак ҟамҵакәа ицәажәара даҽа хырхарҭак неиҭеит, нас уи
азҵаарагьы дазыхынҳәразы.
– Избан ус ахьӡшьара зухыз? – убригьы идыруазарц
иҭаххеит Аҭласҟан.
– Абна сханы икыдкнаҳалоу сабацәа рҳәаҭҳа ахьныҟәызгоз
азын, – иҳәан Ардимон, иабџьарқәа игәы рыладуны аҭак
ныҟаиҵан, нас уи аҭоурыхгьы шыҟаз аиҭаҳәара дналагеит. –
Сабду ишьҭахь саб Сасҭангаз ишикыз мацара дымҩасит, нас
саб сара имыздеит. Ажәакала, ԥшь-абиԥарак зхаану акоуп
иара... Абысҟак аҭоурых ду змоу сабацәа рҳәаҭҳа шыску мацара
саргьы снарцәымҩа сықәлар сҭахуп. Аҳәаҭҳаныҟәгаҩ ҳәа санеи­
цырдыруаз анкьа акәгәышьан, иахьа шьҭа сыздыруа ҳәа
224

иҟада. Исықәлацәаз зегьы адунеи иаҩнаххьеит, аӡә дынханы
дыҟаӡазаргьы, ҳаихеибаршҭхьеит. Аамҭа убас иҟоуп, ажәцәа
ԥсуеит, урҭ рхаҭыԥан рыхшара нагылоит. Убас мацара еикәшо,
абиԥарала рҽыԥсахуа иааиуеит... Ауаатәыҩса убас анцәа
ҳаишеит, дад.
– Ааи, аха Аҳәаҭҳаныҟәгаҩ ҳәа изушьҭази, уххь згеит? –
еиҭах убри дназҵааит Аҭласҟан.
– Абыржәы убри азҵаара ауп сыззыхынҳәырц исҭахугьы,
дад... Ишуасҳәахьоу еиԥш, аҭауад Пыта рӷьажәҩас сивагылан.
Иаргьы иҭахын еснагь иааигәа сыҟазарц. Уимоу, ҽнак саним­
балак, дабаҟоу ҳәа иаразнак дҵаауан, еилацәажәарак аным­
ҩаԥигозгьы шәцаны даажәгароуп ҳәа ауаа сышьҭаҵаны
исзынаишьҭуан… Аҭауад Пыта имаҳәи иареи реибашьра аи­
ҭа­ҳәара салагаанӡа снықәианы маҷк сыԥсы неиҭаскроуп.
Шьҭа атәара сылшом, сыбӷа мыжда уаҳа иауам, – иҳәан
Ардимон, ишьамхқәа аҿҿа рыхго мчыла дҩагыланы, дгарҽаруа
ицәырдаӷәы ашҟа иҿынеихеит.
Аҭласҟан убри аамҭаз ашырҳәа дҩаҵҟьаны имахәар
дааникын, нас днаицхрааны ацәардаӷәы аҟны днаганы днықә­
ириеит. Ҵабыргны, Ардимон ацәажәара дарааԥсазшәа, дыш­
нықәиаҵә­ҟьаз иаразнакы еиқәышьшьрак дынҭаҳәахаа дагеит.
Убри аамҭаз ҽырқәацарак имамкәа илацәақәа еиқәԥсаны диан,
уаҳа иаҳеидеик ыҟамкәа дымқәацаӡо данаанха, кыр ихьыз
џьшьаны, Аҭласҟан ашьшьыҳәа днеины днеихыԥшит, аха акырӡа
иҭынчыз иԥсыԥ алагаҩагара даҿызшәа аниба, игәы рҭынчны
иҭыԥ аҿы деиҭанатәеит.
Ардимон еимгеимцарак аҟара ианхицәаа ашьҭахь, дааҳәцы­
мыцны илацәақәа шаахитызҵәҟьа, убри аамҭаз илаԥш аҭуан ахь
џьара инаирхеит. Ԥыҭрак ашьҭахь, нас арахь дааҳәны, изнапык
ихы инаҵаҵаны амцахь дыԥшуа ивара днықәиеит, илаԥш кыдыр­
халашәа хәыцрак иҽаҭаны.
– Дад, аӡырҩра уаҿума? – дамхамцәакәа ацәажәара
даҿыз џьшьаны ус ибжьы наиргеит Ардимон.
– Уххь згеит, ааи, сӡырҩуеит!
Убри ашьҭахьгьы даҽа ԥыҭраамҭак ибжьы иргомызт.
Ихигахьаз аибашьра ду уажәшьҭа убри дшалагашаз дазхәыц­
уазшәа ҿымҭрак иҽаҭаны дшыҟаз, нас ибжьы нарганы иажәабжь
225

анагӡара дналагеит, аԥсуаа рыдгьыл иазгагаз Ададианқәа рыла
шьҭа иажәабжь хиркәшарц.
– Ададианқәа рбааш ӷәӷәаӡак акәын, дад, – иԥсы анеиҭеик
ашьҭахь, ицәажәара иацҵо абас ахы наиркит. – Қәылаҩык
дақәлеит ҳәа ус аламала унапахьы иааугашаз акы акәмызт
иара. Иаадыргылеижьҭеи еибашьрак амбацызшәа еиқәшьыхаа,
шәшәырак џьара иамамызт. Излакәыршаз абаагәарагьы
убасҵәҟьа акәын еиқәҟаца ишыҟаз, уи сара сыблала избахьан,
дад. Изласаҳахьаз ала, ҭауади-аамсҭеи уи аханбааш аҟны
еизарҭас ирыман, аҳра аусқәа ахьырыӡбозгьы уаҟа акәын.
Ишуас­ҳәахьоу еиԥш, аишьцәа Мамиараа амрагыларахьтәи
ҳадгьылқәа ианрықәлаз убри абааш аҟынтәи ауп ишдәықәлаз,
аха раашьа шыҟаз еиԥш, Мамиа III урҭ рцашьа ицашьахеит
умҳәозар. Аҭауад Цанди Иналиԥа аԥызацәа шьахәқәа ивагы­
ланы иҟарҵаз аҿагылара ӷәӷәа иабзоураны, уигьы акгьы илмыр­
шакәа ӷәӷәала даҵадырхеит…
Ардимон абыржәы зҭыӡшәа имаз уи абааш, иахьыргылаз
аҭыԥ акыр иԥхьакырҭан, иаакәыршаны иҟаз адгьыл ҳара­
кырақәа хылаԥшра азнауазшәа гәымбылџьбарак рныԥшуа
иҟан. Ааигәасигәа изыхьчоз абахә дуӡӡақәеи, иҿыцәааз ахра
ҿҟьарсҭақәеи, мрак зҭамԥхацыз аиҩхаа ҵаулақәеи, шьап ҿар­
гылашьа змамыз ашьха еибаркырақәа реиҿартәышьақәа
шы­ҟаз уҳәа, қәылаҩк дааираны дыҟазар игәы аарҭрысыртә
дҟанаҵон. Абахә акьышәкьышәраҿы абааш ахьхықәҟаҵаз
азын, астәи уаҵаԥшны цқьа иузгәаҭомызт, аха уахь инагаз
амҩазаҵә ала ухаланы иубар, абааш акәшамыкәша акыр
иааз­ҟьаҟьаран, имаҷымкәангьы адә дугьы аҵакын. Лбааҟала
уахьынагәыдԥшылоз ибахәыҵәцароушәа иҟан, аха абааш
ашь­ҭахьҟала иахагылаз ашьха, икыӡӷы наараны илбаауан,
ԥыҭк ныбжьаны убри ашьапы аҟынҵәҟьа акәын аӡыхтарҭагьы
ахьыҟаз. Убри анахыс ицаҟьаны илбаашьҭын, устәи аӡәы дыз­­
хало ҳәагьы иҟамызт, насгьы аӡиас Рҩан иалалоз рҩаш
быжьҟьак аҽырхагаха абахәра иавҵаланы, шьхала мацара
ицон. Абааш зыргылаз дақәгәыӷыртә агәра изымгазар акәхарын,
абаагәара хықәҟаҵаланы аӡыхтарҭа аҟынӡа иҭахкаан. Аԥхын
ара иахьеиӷьыз даҽа ҭыԥк узыԥшаауамызт, ладагьы-ҩадагьы
икаххаа, ихараӡаны иубаратәы анаԥшы-ааԥшырҭа иаҭыԥын.
226

Инеилахәлацыԥхьаӡа, уахынла адәахьы аҟазаара шәарҭан
аҟнытә, ахандеира иаҿыз ауаа заанаҵ рыҩныҟақәа рахь
ихынҳәуан. Изыцәшәо ҳәа иҟазгьы, уахгьы-ҽынгьы игииуа
игәараз аҭырқәцәа ирымпыҵашәар ҳәа акәын.
– Аҭласҟан, дад, абри ахьынӡаиашаз еилкаамызт, аха
уҳәансҳәанла ауаа ирылаҩхьан, агыруа ҳәсақәа ӡәырҩы
рыхшара аҭырқәцәа ирцәыргар ҳәа ишәаны рнапала иршьуан
ҳәагьы. Ҵабыргны, аҭырқәцәа анаакылс нахыс ахәыҷқәа рӷьычра
хҭакӡаны ирыман, убри азын акәын ахацәа рыҩныҟақәа рахь
заанаҵы изыхынҳәуазгьы, – еиҭеиҳәоз иҽынахыганы абасгьы
аазгәеиҭеит Ардимон.
Аҭоурыхеиҭаҳәаҩ убри аамҭаз даҽа маҷк хицәаарц иҭах­
хазшәа, ицәажәара аанкыланы илацәақәа неиқәиԥсеит. Еим­
геим­царак аҟара иҟытбжьы ыҟамкәа деиқәышьшьы дышиаз,
ашь­ҭахь дцәырҳаны дҿыхазшәа, даацәысжьысны иблақәа шаа­
хитызҵәҟьа, уаанӡа еиҭеиҳәоз деиҭазыхынҳәны иажәа инациҵеит.
– Дад, уижьҭеи амбатә ҵуеит, аха аҭауад Пыта иԥҳа
Шарԥыеҵәашәа иҩаҵхахаз, Хәылԥыеҵәашәа иныҵабаз
Ҭануриа рыцҳа даасгәалашәацыԥхьаӡа, абыржәыгь сылахь
аԥхӡы аанагоит. Лара илызкны абыржәы иуасҳәараны иҟоу
ахҭыс, Леуан ибааш зыхьчоз аҟарулцәа реиҳабы Санатрели ҳәа
агыруак иҟынтәи ауп ишыздыруа. Уи агыруа, ашьҭахь абааш
ныжьны дцеит, аха дзаԥырҵыз, нас иуасҳәап, дад... Даараӡа
еилҟьеилӷәыцәыз арԥыск иакәын иара. Ҭануриа илхылгахьаз
арыцҳарақәа, нас ллахьынҵа аҵыхәтәа шыҟалаз уҳәа ажәабжь
уахьынтәи иаҳзаазгазгьы иара иоуп.
Ардимон ацәардаӷәы кьакьа илсзар акәхап, дырҩегьых
дынкыдтәаларц иҭаххан, дҩыҵыззеит, аха имч днанамгакәа
иҽизышьҭымхит. Аҭласҟан уи шибазҵәҟьа ашырҳәа дҩаҵҟьаны,
ԥыхьа дынкыдиртәалаз еиԥшҵәҟьа дицхрааны деиҭанаиртәеит.
– Дад, убри Санатрели ҳәа зҭыӡшәа сымоу излаирҵабыргыз
ала, еилахәланы ианааҭынчхалак акәзаарын Ҭануриа лымацара
адәахьы дандәылҵлоз, – иԥсы анеивига иажәабжь дналагеит
Ардимон. – Есыхәылԥазла лхала аҟазаара бзиа илбозаарын
лара. Дандәылҵлозгьы зегь раԥхьаӡа лылаԥш амраҭашәараҟа
акәын иахьлырхалоз, убас лҽалыршьцылахьан, избанзар
уи аганахь акәын лыԥсадгьыл ахьыҟаз. Уахьынтәи ԥшахьк
227

анлыслоз, Аԥснынтәи иаауаз аԥша акәызшәа ламхабон, убасҟан
гәхьаагаракгьы лгәы иныҵаланы даамҽханаклон... Дад, ҽнак
зны лхаҵа Леуан инықәыршәны Имереҭиаҟа дцеит, ус џьара
данцалоз акраамҭа аҽынкылара идыруан аҟнытә, ларгьы лассы
ихынҳәра дазыԥшымызт…
Аҭырқәцәа рганахьала иҟаз ашәарҭа ҿагылашьас иаиҭашаз,
ахыхьчараз иҟаҵатәыз хык изаҭозар ҳәа акәзаарын, Леуан
имереҭиаа рыҭауадцәа драцәажәарц дызцаз.Ҭануриа еиҳагьы
деигәырӷьозаарын лхаҵа ԥыҭраамҭак џьара данцалоз, избанзар
ҭыӡшәала лгәы ахьҭифаауаз аҵыхәала, зынӡа дыхнымҳәыр
еиҳагьы еиӷьалшьо аҟынӡа днеихьазаарын. Абыржәгьы дыҟа­
мижьҭеи лгәы маҷк аԥсы ашьазшәагьы лбон, аха дшы­хынҳәлак
дзыхирҟьаша ыҟамкәа, ҩаԥхьа абанӡӷь ларгара дша­лагозгьы
лдыргәышьон.
Хәылбыҽхаказ адәахьы дындәылҵын, дахьтәалац аҭәаҵла
ду амҵан деиҭанатәеит лымацара. Лгәы иҵаҵәахыз агәхьаагара
уи аҽынгьы илныԥшуа дтәеижьҭеигьы акрааҵит, аха луадахь
ахынҳәра макьана агәаҳәара лымамызт. Абаагәара дахыԥшны,
нахьхьи адгьыл лаҟәыраҿы инахара-аахараны, алашьцара
иалылбаауаз анхацәа рыҩнқәа рҟны иаркыз ацәашьқәа
лылаԥш адырхаланы, аҭәаҵла дамҵатәан гәырҩашәк лхапапа.
Данаақәыԥсычҳалоз иақәыршәаны, ажәҩан данаҵаԥшлоз, нас
дынхьаҳәны амраҭашәара аганахьтәи аеҵәақәа днарзыԥшлон,
аха урҭгьы лара лзыҳәан иҿаҳа-дагәаха акәын ишыҟаз. Ԥыхьа
лымацара данаанхалоз лцәымӷын, аха ашьҭахь уи данашьцыла,
аҵыхәтәан лхала аҟазаара еиҳа еиӷьалшьо далагеит, избанзар
убри аамҭазы лхәыцрақәа ирԥырхагаз ҳәа уаҩ дыҟамызт.
Лхаҵкы казмыршәуаз лмаҵуҩыҳәсақәеи аӡәымкәа илымаз
авыртәаҳәсақәеи рахьынтә аӡәы лыгәра ганы лымаӡа зыл­
ҳәашаз дылбомызт. Лхаҵа иганахьала атәамбара иахҟьаны,
лгәы ҭазырҷаҷаз агәырҩа хьанҭа аӡәы илалҳәаӡаргьы, дрыц­
ҳазшьашаз лааигәа дыҟамызшәа акы илыҵанаҳәон.
Гыртәыла аҳкәажәс иҟалаз Чачԥҳа Ҭануриа улаԥш аалыд­
халартә, ҳазшаз илаҭәеишьаз аҭеиҭԥш ду адагьы, аҟыбаҩ бзиа
змаз ԥҳәысын. Лнапкымҭа ссирын, баҩхатәрала илыцшаз ақә­
ҵареи, аӡахреи, аҩреи, аԥхьареи уҳәа дыззыманшәалақәаз,
илдырқәоз рацәан. Дхәыҷызаргьы, ддузаргьы, рнаалашьа
228

дақә­шәон, дышҭауадҭыԥҳазгьы, ԥагьарак лыламкәа, зегь
рыҟны лхы налгон. Ҟазшьалеи цәаҩалеи угәы дызлахәашаз
рацәан. Аҳҭныҳәсақәа ракәзар, рыԥсы дырзалымхуа аҟынӡа
бзиа деицырбеит, ԥшралеи сахьалеи зегьы иахьраԥылгоз
азы­ҳәан илыҵашьыцуазгьы ыҟазаарын. Оумакала илымаз
аҭеиҭԥш уҳәару, леиҿамсреи лҟазшьеи уҳәару, даниба аҽны
инаркны убасеиԥш згәы хылхыз дреиуан аҟарулцәа реиҳабы
агыруа Санатрелигьы. Есҽны дахьибалашаз дыҟазарцгьы иҭа­
хызаарын иара, иԥсы иахырӡааны изымҳәоз лыбзиабара акыр
шықәса иҽаҭаӡаны дыҟан. Издыруада убри иҵыҵны аӡәы
ианеиликаагьы ҳаӷеиҭа, днақәхәаша дышцозгьы идыруан.
Лхаҵа иҟамзаара иақәыршәаны еилахәлацԥхьаӡа лымацара
аҵла дшамҵатәалозгьы гәеимҭахьази, убас уахык зны лхала
дыҟазшәа аниба, игәаӷьны дахьтәаз аганахь иҿынеихеит.
– Аа, Санатрели уоума? – лҳәеит лхы дҩаханы дшы­
неиҿыԥшызҵәҟьа.
Илыҵидырааижьҭеи акрааҵуазаарын аҳкәажә агәырҩа
лызҭаз арбаныз, аха уи лаҳәашьа имамызт, иусгьы аламызт.
Адунеи азна згәы ҭбааз аԥҳәыс ԥшӡа дзынхьаауаз лзымхозшәа,
уи арбаныз азҵаара агәаӷьрагьы аҭахын. Лгәыҵха ду абыржәы
лхала илҳәарц шԥеиҭахыз, аха иара иалҳәартә аҟынӡа акала
дылзааигәамызт аҟнытә, дааины дшыналхагылазҵәҟьа лацәа­
жәара ахы аиркит зынӡа даҽакала.
– Аҳкәажә, бхаҵкы, ашьҭалара аамҭа ааит, бара быдагьы
адәахьы уаҳа уаҩ дыҟам! Шьҭа иаамҭоуп абааш ахь ахынҳәра!
– иҳәеит Санатрели, дынлеихырхәашәа ааҟаиҵан.
– Абри соуҳәарц азоума сышҟа узааиз?
– Ааи, аҳкәажә лаша! Уаха абааш зыхьчо ҳара ҳауп.
Аҟарулцәа гәаҭо сшааиуаз, бымалазаҵә аҵла амҵан бтәазшәа
анызба ауп ус сааира шыҟалаз… Быԥсшьара саԥырхагахазар,
гәыбӷан сыбымҭан.
– Сара исымҳәахьаз схала саныҟоу аӡәы сааигәа дмааи­
ларцаз!.. Смаҵуҩыҳәсақәа уажәыгь уи уарымҳәаӡаци?
– Усеиԥш макьана сгәысҽанырымҵац, саҳкәажә, бхаҵкы!
Аха уеизгьы, аамҭа акыр иласкьахьеит, шьҭа ацәара, аԥсшьара
иаамҭоуп, аҳкәажә лаша!
229

Ҟарулк акы иҳәеит ҳәа аҳкәажә дуӡӡа иҳәатәы хаҵаны
аҟаԥыҳәа дцарызма. Анкьатәи лцәаҩа бзиақәа аҵыхәтәан
еиҭал­кызшәа, лажәақәа мырхаацәакәа даацәажәеит абас:
– Ашьҭалара аамҭа шааиз уара иумҳәар сара исымбо
сыҟоума?! Сгәы иаҭаххеит макьана абра стәазарц.
– Саҭабымҵан, сажәақәа сызмырԥшӡазар ҟалап!
Бақәиҭызымтәуада, бтәаз иахьынӡабҭаху. Бгәы сасыргьы сҭа­хым,
аха бцәажәашьақәа хьаак рыҵоушәа збоит. Сгәанала гәамҵ­рак
барҭынчуам. Сыгәра бгозар, ибдыруазарц сҭахуп, издыруада
сызлабыцхрааша ҳәа акрыҟазар, беиԥш иҟоу аҳкәажә хазына
бзыҳәан аказы схы сшамеигӡо, – макьана дтәазарц шылҭахыз
лҿала ианылҳәа, еиҳагьы игәы нҭгәырӷьааит.
– Угәы уажьеит… Усшәа субеит, Санатрели! – џьашьарала
аҭак наилҭеит.
– Мап, саҳкәажә гәыҭбаа, – уи шлыҵидыраахьаз лир­
дырырц иҽыназикит аҵыхәтәан. – Ишааилалашьцалак абра
бымацара лассы-лассы быштәало збоижьҭеи акрааҵуеит.
Игәасҭахьеит бчабра набҿшьны былаӷырӡқәагьы шыбрыцқьало.
Ишысҳәахьоу еиԥш, бызхыгәырҩо сара сус зынӡагьы иалаӡам,
аха амаӡа уцеиҩызшаша аӡәы иоуҳәар, маҷк аԥсеивгара унаҭоит
ҳәагьы рҳәоит. Ибзымҳәаша акы акәымзар, убри сара исабҳәар
исылшалакгьы ббарын. Агәырҩа агәҭаҵәахра агәабзиарагьы
иазеицәоуп, аҳкәажә, быххь згеит.
– Есыуаха саҩаӡара уаҿуп, усоума ишеилыскааша?..
Иудызҵада сышьклаԥшра? Абыржәыҵәҟьа исоуҳәароуп, иаа­
соум­ҳәаргьы шьҭа изуӡом! – убри аамҭазы цәымыӷхарак
дамҽханакны лажәақәа гәаӷкракгьы аарныԥшит аҵыхәтәан.
– Мап, мап, саҳкәажә, бхаҵкы! Бышьклаԥшра аӡәгьы
исыдимҵац! Бгәы иалбмырсын, аха сара сахь бҩашьазшәа збоит!
– иажәақәа ишакәым ицәыбрызшәа аниба, акыр ицәымыӷханы
аҵыхәтәан абасшәагьы нациҵеит. – Аҟарулцәа санырхылаԥшло
аламҭалаз ауп ара быштәало анызбало!
– Сара сахьтәалаша уара суазҵаалар аума?
– Ибуазеи, аҳкәажә хазына! Сара абааш ахьчара заҵәык
ауп снапы иану. Бызшаз бисасуп, сара бсазҵаалартә аҟынӡа
бымнеиц... Ибдыруазарцгьы сҭахуп, сара аԥсуаа сызларзааигәоу
ала, иахьынӡасылшо баҳаҭыр збаларц шысҭаху. Убри азоуп,
230

сызлабыхәаша акрыҟазар ҩызара бзызуеит ҳәа сбықәгәыӷны
избасҳәазгьы. Абри агәра бымгозар, уи аршаҳаҭраз бҿаԥхьа
абыржәы снышьамхнышгыланы схы сахықәаауеит ибҭахызар,
– иажәақәа раӡаны даацәажәеит, лгәы амаӡа изаалыртыртә
дизыҟаҵозар ҳәа.
Ҵабыргны, убри аамҭаз Ҭануриа убасшәа дазхәыцит,
илыӷрыхоз амаӡа уаанӡагьы баша ауаа ирцәылҵәахуазшәа,
насгьы убри шьҭа зегьы ирдырхьазшәа, аха уи аргамара
ахьыр­зымгәаӷьуаз азын алаҿырымҭуазшәа. Санатрелигьы
убри иаҳахьазшәа, аха иаргьы акымзарак изымдыруазшәа
иҽыҟаҵаны аҽхырцәажәара даҿызшәа.
– Уара иуазҳәада агәырҩа сымоуп ҳәа? Исзымҳәаша
гәҭыха дук саргәаҭеиуашәа зуамхабеи? – маӡала илыццәажәоз
лгәы днаԥыҩланы дҵааит лара.
– Усеиԥш аӡәы иҿы иҭыхны иҳәо смаҳац, аҳкәажә
еихалаша! Сгәы сажьо сыздыруам, аха ариабжьарак убасшәа
быдызбалоит, убри азоуп ус зхысҳәааз. Сара сгәы лашәым,
аргама бхаҿсахьа ианызбаалоит зыԥшӡареи зыуаҩреи рыла
иршын­хагоу аҳкәажә хазына инеиԥынкыланы агәкыдгылара
быршагьашуа бшамоу. Аргама избоит, анкьа ибымаз алахҿыхра
ахаҭыԥан, илахьеиқәу хаҿсахьала аҵыхәтәан быҽшеиҭабкыз.
Агәамҵра ду змоу изгәаҭоу иҽшиԥсахуа, аха гәыкала изааигәо
ауаҩы иаразнак имбар залшом игәалаҟазаарақәа рҽеиҭакшьа.
Убри схаҭагьы избарҭахеижьҭеи акрааҵуеит, аҳкәажә лгәы
ҳалал хьаак иахәаҽны акы аҭыфаара ишаҿу аҟара.
Ҭануриа лцәа иҭалгӡоз лгәалаҟазаара хьанҭа иаалырҟьаны
еиҭах гәамҵрыла иааҭәит, Санатрели гәҭыӷьӷьаалаҵәҟьа длацәа­
жәозшәа анылба. Аха лара лхы зыхҭнылҟьоз иара дацәыхаран,
акала дахәарангьы дыҟам ҳәагьы лгәы инҭылҳәааит. Гәыка­
лаҵәҟьа ииҳәаз иажәақәа иааигәаны илыдылкылт, игәрагаз
лҭынхак иаҟара, аха уи аҭак ҟамҵакәа ашьшьыҳәа дҩагылеит,
убри аамҭазы лгәалаҟазаара еиҳагьы ихәашьны.
– Санатрели, уаха сгәы акыр иурҿыхеит. Аԥхьа маҷк имчны
суацәажәазаргьы, хьаас иҟаумҵан, избанзар схала саныҟоу,
схәыцрақәа адырдха иану арахәыц еиԥш, аҽыртланы санаана­
хәо аӡәы дысԥырхагахар сҭахым. Уи азоуп ус зсамхаҳәаз, –
лҳәан Ҭануриа, дааиҭаҵны маҷк днаскьеит.
231

– Ус акәзар, сыбԥырхагахеит! Саҭабымҵан, Гыртәыла
аҳкәажә!
– Мап, исҳәаз узеилымкааит. Сара дысԥырхагоуп гәыкԥсыкала исзааигәам ауаҩы. Игәрагоу, уи сара сызҭаху иоуп, ус
иҟоу сԥырхагахашьа имаӡам.
– Зыгәра бгаша дыбзыҟаларц шԥаихәҭоу?
– Гәыцқьарыла!
– Ус акәзар, убасҵәҟьа сшыбзыҟоу абыржәнатәгьы ибдыр­
уазааит, аҳкәажә, бхаҵкы! Быдҵанагӡаҩыс аҟалара сара сзы
насыԥуп ҳәагьы сазхәыцуеит. Сыгәра быргара сақәиҭыбтәуазар,
бааигәа агылара азин сыҭ. Сара исҭахуп анкьа бшызбахьац
еиԥшҵәҟьа, есымша алахҿыхра быцзарц. Ибызгәамҭаӡакәа
алашә­хара иаҿу быхаара еиҭаҿыхарц агәазыҳәара ду сымоуп, –
иажәақәа аҵыхәтәан ишахирҟьацәазгьы дназхәыцит Санатрели.
– Иуҳәаз аҟынтәи узызхәыцшақәа ыҟоуп, аха ауаҩы аразҟы
аницгыло, инасыԥ иара данақәиҭу ауп.
– Бажәақәа цқьа еилкаам, аҳкәажә, бхаҵкы! Избан бынасыԥ
бақәҵәыуошәа зыҟабҵо? Алахьынҵеи анасыԥи узыцәгьахар,
усҟан арыцҳара заҵәык ауп иуԥнагало!.. Абри акәзар исабҳәарц
ибҭаххаз, саҳкәыжә, бхаҵкы?
– Уиашоуп! Даараӡа уиашоуп! Исҭахыз сгәы иҭуҳәаа­
ҵәҟьеит! – лҳәан Ҭануриа, иацәажәара азырханы, нас абааш
ахь лҿыналхеит.
Дук мырҵыкәа ԥшьаала ашьха инавҵаҵыз амза ахаҿы
гьамгьамуа, доуҳамчк иаҵақь амрагыларахьала адгьыл аган
инахагылеит. Унапы нагӡаны иузкрашәа ибылдызӡа иахькыдыз,
адгьыл иадоуҳацәашьушәа иахылҵуаз алашара ԥсыҽ ашьхақәеи
адәқәеи иахьрықәыԥхоз, аԥсабара уахынлатәи мшушәа иаа­
ҟанаҵеит. Ҭануриа амза лықәыԥхо абааш даныҩналоз алам­ҭалаз,
лмаҵуҩыҳәсақәа руаӡәык дналԥыххыланы дналымҵахырхәан,
нас длыхӡыӡаауа лыбжьы налыргеит.
– Аҳкәажә каҷҷа-каԥха, иҟалеи, уахак зынӡа бҽынбыр­
хаӡеит! Азаҵәра бҽабҭаӡеит, мшәан, ас кыр иаԥсоума! Схала
сыҟазарц сҭахуп бҳәан, аха быхабарк аныҟамлаӡа, снабышь­
ҭаԥшып сгәахәны ауп сзаауа!
– Ахәыҷқәа ыцәахьоума? – уи илҳәаз акгьы ахымҳәаакәа
лҽаахыганы дҵааит аҳкәажә.
232

– Аҩыџьагьы ыцәеижьҭеи ианбатәиу, урҭ рзын бгәы рҭынч,
саҳкәажә, бхаҵкы.
Ҭануриа уаҳа уи длыламцәажәакәа абааш даныныҩнала,
бџьарла еиқәных аҩналарҭа зыхьчоз ԥшьҩык ахацәа налеи­
хырхәеит. Абааш аҩнуҵҟатәи абжьысырҭала ушнеиуа, арыӷьа­
рахьтәи аганахьала акыр илаҟәыз х-шәык аҿан. Агәҭантәи ашә
лаҟә, абааш аҵа мацарала маӡала адәахьы укылнагон, издыруада
қәылаҩцәақәак акәшаны иаатәар, абналараз ухәыҵнагон.
Аҩбатәи ашә лаҟә, уи атәцәа ахьыҩнаркуаз ахь унанагон.
Ахԥатәи – атҟәацәа ахьдыргәаҟуаз, ражәа ахьырҿырхуаз,
мамзаргьы иахьыршьуаз ахь ухәыҵанагалон. Иара убас, абааш
аҵаҟа акәын иахьыҟаз аҩцара, аԥареи ахьи ахьырҵәахуаз,
афатә-ажәтә ахьыԥхьаркуаз, насгьы уахь анеиразы сапатла
иаркыз ахыцшәқәа акыр урхысыр акәын. Уаҟа иҟан аҳ Леуан
имацара ихатәыз уада хәыҵакгьы, аха уаҟа иҵәахны имаз
уаҩы издыруамызт, иаразаҵәык ида аҩналарагьы аӡәгьы
дақәиҭымызт.
Арымарахьтәи абжьысырҭа аганахьала иҟаз ауадақәа
аҳԥҳәыс илтәын, уаҟа акәын лхәыҷқәеи лмаҵуҩыҳәсақәеи
ахьынхоз. Арыӷьарахьтәи абжьысырҭаҿ иҟаз ауадақәа рҟны
аҳҭынра ахылаԥшцәеи ар рԥызацәеи ирыҵакын. Аҳ иԥсы ахьи­
шьа­лоз ауада даара ҽеишәа ирхиан, уахь аҩналара иԥҳәыс лыда
аӡәгьы дақәиҭымызт, ашә илагылаз аҟарулцәа уҩнарыжьломызт.
Иҟан зегь раасҭа иҭбааз даҽа уадакгьы, уи аҳтәарҭас иалхын,
уаҟа акәын аҳра аусқәа ахьырыӡблоз, асасцәеи ар рԥызацәеи
аҳ иахьидикылалоз.
Ҭануриа лмаҵуҩԥҳәыс илҳәаз агәра лзымгазшәа, дышиа­
шаз лхәыҷқәа ахьыцәаз дныҩналаны днархаԥшит, аха
аҩыџьагьы ҭахәхәа ицәазшәа анылба, нас абжьаратәи ашә ала
лара луада дныҩналт. Шьыжьла дангылалоз лмаҵуҩыҳәсақәа
ракәын лхаҵкы камыршәуа деилазҳәалоз, лыхцәы жәпа ҳәаны
илзызԥалоз. Дырқьынцыццәаны иахьлывагьежьуаз мыцхәы
иахдырҟьацәозшәагьы ламхабалон, аха аҳԥҳәыс лымаҵ аура ус
иахьаҭахыз азын, иҟарҵоз ахырҟьацәара мап ацәкра ахәҭаны
илбомызт. Абыржәы луада даныҩналагьы, лкырҭа рибамҭо
иналывагьежьит, аӡә аҟәардә лымҵалыргылт, ӡык сшәыржә
ҳәа шылымҳәазгьы, даҽаӡәы аӡыхаа лзаалгеит, егьырҭгьы
233

ацәыр­даӷәахьы еихеит, лцәарҭа дырмазеирц. Есыуаха лыхцәы
ԥыртланы акәын дшышьҭалалоз, лыԥсы ахьылнаршьоз азы ус
еиҳа илызгьаман. Абыржәгьы ҩыџьа ҭыԥҳацәақәак лыхцәы
арҽеира рҽазыркуан еиԥш, иаалырҟьаны ашә асбжьы аагеит.
Уи аганахь ишыԥшуаз, ус дааҩналеит бџьарла еибыҭаз арԥыск.
Ашәхымс данаахыҵҵәҟьоз икәалӡхылԥа ихыхны данаагыла ауп,
аҳкәажә дналеихырхәаны ибжьы анирга.
– Аҳкәажә, бхаҵкы, абааш иаакәыршаны ахылаԥшра
ҟаҳҵеит. Аҟарулцәа зегьы рҭыԥқәа рҿы иҳаргылеит... Сазҵаар
сҭахын, шьҭа абаагәара агәашә аҳаркру, мамзаргьы иҵегьы
ҳааԥшру?
– Шәыззыԥшыда? Избан уажәыгьы изашәмыркыц? – ар­
ԥыс лылаԥш наидлырхалт аҳкәажә.
– Аҳкәажә быдҵа ҳазыԥшын, аха дышьҭалаанӡа лхала
дыҟазарц лҭахуп, шәылԥырхагамхан ҳәа анҳарҳәа, ҳҽаа­
наҳкылеит, бхаҵкы! – ихы хьаршшаауа даацәажәеит арԥыс.
– Иҿыцу ажәабжь ҳәа акрыҟоума? – уаҳа уи акгьы
ахымҳәаакәа даҽа зҵаарак ныҟалҵеит аҳкәажә.
– Аԥснынтәи аӡә даараны дыҟоуп ҳәа иҳарҭаз адырра
инаҷыданы, усеиԥш акгьы ҳмаҳац, бхаҵкы!
– Уи дызусҭада зырҳәа?
– Цҳаражәҳәаҩык иҿала иаҳзаарыцҳаит, Асланыҟәа ҳәа
аԥсуа аамсҭак даҳҭаараны дшыҟоу ала!
Убри аамҭаз Ҭануриа адунеи налхалашазшәа лгәы ҩҭгәыр­
ӷьааит, аха уи лнамырԥшкәа иаразнак деиҭаҵааит.
– Нас, усеиԥш аӡәы даараны дшыҟаз заанаҵ адырра
зсышәымҭеи?
– Аҳкәажә, бхаҵкы, даазҭгьы, адырра шԥабаҳамҭоз, аха
макьана ихабар ҳамбац!
– Ус ааицҳазар, дмаар иурым! Данааиуазаалакгьы, агәашә­
қәа изаартны дҭашәыжьла, иҟалоит аҵх ганы дааргьы. Хаҭала
ухаҭа иудысҵоит ишахәҭоу уиԥыларц… Исҳәаз еилукаама?
– Елыскааит, еилыскаа… Уи азын бгәы рҭынчны быҟаз,
аҳкәажә, бхаҵкы! Ишыбҳәаз иҟасҵоит! – иҳәан арԥыс, еиҭах
дынхырхәан, нас ашырҳәа днықәҵәиааны дындәылҵит.
Ҭануриа лмаҵуҩыҳәсақәагьы дук мырҵыкәа рхы иақәиҭыл­
тәын, нас лыхәԥҳа Асланыҟәа уажәымзар-уажәы дааиуазар ҳәа
234

акраамҭаӡагьы дизыԥшны лхала дтәан. Аҵх ықәҳа ацара иаҿын,
аха дыззыԥшыз ихабарк аныҟамлаӡа, шьҭа уахала дзымаауазар
акәхап ҳәа нылгәахәын, ҵхагәазы лҽеилыхны днышьҭалеит.
XI
Ҭануриа шьыжьнаҵы дгылеит, аха аӡәы дыбзааит ҳәа
ма­кьаназы дыррак лырымҭацызт. Аҽыԥсахра иахьымӡацыз
аҟарулцәагьы, иаараны иҟаз иахеижьҭеигьы иҭыӡшәа рыман,
ашьыжьгьы руаӡәк игәы иазымчҳакәа деиҭаҵааит абас:
– Аҳкәажә илдыруамашь аԥсуа аамсҭа арахь изакәазы
даауа?
– Дшаауаз иахоуп ианласҳәаз, аха изакәазы даауа лыз­
дыруам, – аҭак ныҟаиҵеит иаха адырра лызҭаз арԥыс.
– Аԥснытәик даҳзымааижьҭеи акрааҵуеит, аха иаалыр­
ҟьаны аҳкәажә илзаарыцҳазар, џьара уск дашьҭаланы дшаауа
ҩашьом, – иҳәеит даҽаӡәы.
– Дзышьҭоу сыздыруам, аха баша дналыдҵааларц даа­
уазаргьы ҟалоит, – иаазгәеиҭеит аԥхьаӡа абас ацәажәара ахы
азыркыз аҟарул.
– Акәхап, аха избан иаараны иҟоу заанаҵ изылзааицҳаз?
Баша даауазҭгьы, адырра ҟамҵакәа дааргьы амуази, – агәашә
илагылаз аҟарулгьы дызҵаара мацараха иаргьы иажәа
налеигалт.
– Мшәан, уи иаара асҟак аҭыӡшәа алхра азнауеи, даар, дшааз
аиԥш дцап... Уи хьаас дызмада, сара уажәы хәыцырҭас исымоу
зынӡа даҽакуп. Еилыскаарц сҭахуп, аҳ Леуан абысҟакаамҭа
дын­зырхаз змааноу, – излацәажәоз даҽа зҵааракахь инахигеит
аҟарулцәа реиҳабы.
– Аҭагылазаашьақәа хирымзар акәхап, – даҽаӡәы абас
аазгәеиҭеит.
– Сгәы исыҵанаҳәоит ацхырааҩцәа дрышьҭазар ҟалап ҳәа.
Убри акәхап дынзырхаз, – ихы нарылеигалеит даҽа ҟарулкгьы.
– Ус акәзаргьы ҟалоит, аха иҟаҵәҟьоу шәзымдыруа гәа­
ны­ла ацәажәара аԥсам. Уи ахьынӡаиашоу аҳ дшааилак еилаҳ­
каап, – иҳәеит аҟарулцәа реиҳабы.
Абри аҭыӡшәа мыртәакәа ишынеиҿарк-ааиҿаркуаз, ус
иааины иаарыдгылеит иахатәиқәа зыԥсахраны иҟаз аҟар­
235

улцәагьы. Аҿыцқәа нықәгылоны еиԥш, иаалырҟьаны ибжьы
наиргеит абаагәара иҩхаԥалаз ҟарулк.
– Амрагылара аганахьала ҽыуаҩк дшаауа збоит!
– Аӡә иоума иҟоу? – дҵааит аҟарулцәа реиҳабы.
– Ааи!
– Ус акәзар, хымԥада, аҳкәажә илҭаараны иҟоу иоуп!
Ҭануриа убри аамҭазы луада лхы лзыҩнамкуа, гәамҵра
дук даргәаҭеиуа, лнапқәа лгәыҵаԥса алаҩеира хҭакны дыҟан.
Еиҳараӡак абыржәы лгәы иҭыхоз, Санатрели иидыруаз иаха
иахьи­зымҳәаз акәын. Аиашазы, уи азын гәыбӷангьы илҭомызт,
избанзар, акыр идырӡозаргьы, аҳәара дшақәиҭымыз лдыруан.
Игәы азмырҩакәа иидыруаз изилырҳәазҭгьы, усҟан агәра
лгагәышьон лхаҵа ихырҳәааз ахьынӡаҵабыргыз. Абри азҵаара
иахьак зынӡа ҭаха анылнамҭаӡа, ашьҭахь лгәы иамукәа маҵуҩ­
ԥҳәыск дишьҭаҵаны длышьҭит, Санатрели лассы дылзааиразы.
Дук мырҵыкәа, ус дааҩналеит иаргьы. Аҳкәажә дналеи­
хырхәаны аԥсшәа налеиҳәан, нас дахьынагылаз деиҭамҵкәа
илаԥш налыдирхалт, шаанӡа диԥхьаны дзаалгаз изеилымкаауа.
Диашахәҵәаӡа лҿаԥхьа игылаз арԥыс игәы иҵаҵәахыз амаӡа
ҭылҵаауазшәа, ларгьы лылаԥш идырхаланы дшизыԥшуаз, ус
лыбжьы налыргеит, анс-арс ҳәа акәымкәаны, илҭахыз азҵаарала.
– Санатрели, иацы ахәылԥаз ҳанеицәажәоз гәҩарас иҟас­
ҵеит гәырҩаны исымоу шсыҵудыраахьоу аҟара, аха иузым­
гәаӷьит уи цәырганы саҳәара. Иуҭахымхеит аҽырыр­гамара...
Сара исцәуӡарц, избан цасҳәан ҽымдыр зхыҟауҵаз?
– Аҳкәажә, бхаҵкы, исзеилымкааит, иарбан ҽымдырроу
иҟасҵаз? – ицәымыӷханы ауп дышҵааз иара.
– Ибзиаҵәҟьаны еилукааит. Сзызҵааз аҭак ҟаҵа. Иудырқәоз
зсоумҳәаз иахьа еилыскаарц сҭаххеит. Убри азоуп суԥхьаны
узаазгазгьы.
– Уи сыдбымцалан, аҳкәажә, бхаҵкы! Избанзар, баҳәара
ахәҭаны избом! – иҳәеит Санатрели, илмуӡошәа аниба.
– Избан?
– Избанзар уи еиҳагьы бгәы ԥшқа кыднаршәар ҟалоит!
– Исмыхьша исыхьри шьҭа. Ибажәхаз сгәы мыжда
уажәшьҭа зегь алаӡартә иҟалахьеит. Сызҵаара ушарлакҩакуагьы
збоит, избанзар сыгәра рацәак иузгом. Уи ауп иухьны иҟоугьы,
236

аха иудыруаз, изҳәаз абри иоуп ҳәа аӡә иҿаԥхьа шаҳаҭс
ушыҟасымҵо. Иудыруа сурдырырц уҭахымызҭгьы, акы шудыруа
аҟара агәҩара сумыркындаз. Иҟауҵо аҿымҭрала бзиарак сзууа
џьумшьан, уи сара сзы еиҳагьы иԥсҭыхгоуп. Схьаа хуҽырц
уҭахыҵәҟьазар, угәы иҭаҵәаху аартны аиаша сырдыр.
– Аҳкәажә гәыраз-лаша! Избан егьырҭ рылымкаа сара
еиҳа сыгәра ганы абарҭқәа зсабҳәо? – ԥыхьа аасҭа абыржәы
еиҳагьы ӷәӷәала даалакҩакит Санатрели.
– Угәра сымгозҭгьы, аӡәы иасымҳәаша уасҳәарымызт.
Насгьы, сара дысҭахуп сгәы амаӡақәа аартны изасҳәалаша
уаҩык сааигәа дыҟазарц. Схьаақәа сыцеиҩызшаша, ара уара
уда уаҳа уаҩ дыҟамшәагьы збоит.
– Иҭабуп сыгәра ахьыбго, аҳкәажә, бхаҵкы! Аха исзеил­
каауам аҳ ихырҳәаауа бхаҭа ишбаҳахьоугьы, убарҭқәа еиҭар­
ҿыцны сара исбырҳәарц зыбҭаххаз?
– Исаҳахьоу уаргьы иузырҵабыргыр, нас агәра згаҵәҟьоит,
схаҵа ихырҳәааз шиашоу ала.
– Нас, ус бҭахыҵәҟьазар, ибаҳахьоу иашагәышьоуп, аҳ­
кәажә, бхаҵкы! Аҳ иаб иашьа Гьаргь Липартиани иԥҳәыс НесҭанДареџьани иареи еихнаҳәааит ҳәа ауп саргьы ишсаҳахьоу!..
Ҭануриа, аҽнышьыбжьон инылхадыдызшәа иналықә­
шәацә­гьан, амацәыскша лгәаҵа инҭасызшәа, лоуразоуроу игәыҿ­
каагаха акы дааимнадеит. Убри аамҭазы днеилышшан, аҟәаҿыҳәа
дагьынатәеит, ҽырқәацарак лымамкәа. Ҵабыргны, усшәа лым­
ҳаҭасқәакгьы лаҳахьан ларгьы, аха дыз­дыркылоз убри лоуп
ҳәа дыҟамызт, ԥхыӡ илбаргьы ихалҵомызт. Дшымгәыӷӡоз
Санатрели ила еилылкааз дарҳашҳатәарахазшәа, дагьԥсымкәадагьбзамкәа ԥыҭраамҭак лыбжьы лызҭкаауамызт. Иаалырҟьаны
лхаҿсахьа ԥшӡа амамиқәара ахьынаҿатәаз, шьҭа убас мацара
иаанхарашәа, ахаҳәбаҟа деиԥшха акәын дыштәаз. Усшәа акы
лаҳақәахьазаргьы, лхаҵа идыркылаз аԥҳәыс лҿы ихы неигап
ҳәа лызхаҵомызт, егьа рҳәахьазаргьы, убасҵәҟьа идыр­
кылап ҳәагьы дагьазыԥшымызт. Иара имацара иакәымкәаны,
ахьымӡӷфара, абар, лара лхаҭагьы дахьақәшәаз, ари лхәыҷқәа
рзыҳәангьы ицәаԥҽыганы илыԥхьаӡеит.
Санатрели дымқәацаӡо дахьгылаз акыр ицәымыӷханы,
уаҳа акы аҳәара изымгәаӷьуа илаԥш лыхирԥомызт. Игәы
237

ӷәӷәала дҭагәаҭеиуа, шьҭа илҳәараны иҟаз изымдыруа, цәгьарак
зуз иеиԥш длымҵагылан. Убри аамҭазы иаргьы акыр игәы
даарыцҳанашьеит, аха ҳазшаз ибон харак шидмыз, избанзар
лара лхаҭа лоуп иидыруаз даҿакны мчыла изырҳәаз. Еилылкааз
акымзарак лзахымҳәаауа, дызхәаҽуаз агәырҩа лыхәдацәа
аҟынӡа дыҵкаа дшакыз, ашьҭахь маҷӡак аҟара лшьараҿы
лҽаалгашәа луит. Џьарак икыдхаланы иԥшуаз лыблақәа еиқәараеиҵараха ишыҟазгьы, ашьҭахь иалшәашәа иаашаҟьшаҟьан,
убасҟан лыхгьы маҷк дҩахашәа ааҟалҵеит. Ацәымсарҩа еиԥшха
иҿажәкуаз лгәы акы иҿкааны ишакызгьы, лгәырҩа хьанҭа
мчыла иналыхҳәаны инкалыжьырц ақәылкызшәа, уаанӡатәи
лҿаԥшылара ахьышьҭрахь ианаалырхынҳәуаз аамҭазы ацәашьы
ҭаа еиԥшха еиҳа аҽаардадеит.
– Сара издыруан абас шыҟалоз! – иҳәеит Санатрели,
аҳкәажә лшьараҿ дааизшәа аниба, ихы аара ақәҵо. – Сара
исхароуп, ӷәӷәала бгәы бсырхьит! Исаҳахьаз басымҳәар акәын,
аха иҟасҵарыз, иансыдыбцала, аҳкәажәк бҿаԥхьа мап кышьа
сзамҭеит!
– Мап, мап, уара иухароу ҳәа акгьы ыҟам! Ииашаны
иҟауҵеит аҵабырг ахьысурдырыз, насгьы ари ҵәахышьа змам
акоуп. Иахьоума, уаҵәоума, саргьы уеизгьы еилыскаараны
сыҟан. Заанаҵ аиаша ахьысурдырыз еиҳагьы еиӷьуп, – абарҭ
ажәақәа мчыла лҟырҟы иааҭганы ауп ишылҳәаз.
– Аҳкәажә, сбыҳәоит аҳ иҿаԥхьа сӡырбымгарц! Ацәгьа
ахьысҳәаз азын схы ақды инықәкны ихиҵәар ҟалоит, мамзаргьы
сыкнаҳаны сишьуеит! – лхаҵа дахьираргамаз шәаԥырҳаԥрак
шизцәырҵыз ааиныԥшит аҵыхәтәан.
– Санатрели, иудыруаз, аԥсуа ԥҳәыс еснагь лажәа ажәоуп,
илҳәаз дахьхәрангьы дыҟам. Уи азын угәы рҭынчны уҟаз… Абас
ануҳәах, шьҭа саргьы аказы суҳәарц сҭахуп.
– Ибуазеи, аҳкәажә дуӡӡа, ҟарулк бсыҳәартә!
– Суԥхьаны ушаазгаз уажәшьҭа издыруа ҟалахьеит, аха
еибаҳҳәаз уаҩԥсык имаҳароуп. Иудысҵоит абри уԥсы иаҵа­
ҵәахны иумазарц, – лажәа анагӡамҭаз игәырҩа хьынҭаха
дагьаақәыԥсычҳаит лара.
238

– Аҳкәажә исыдылҵаз сара ҿаҭахьак исзаҩызоуп! Уи
бацәымшәан, сара сҟынтәи аӡәы иаҳараны дыҟам, аҳкәажә,
бхаҵкы! – иҳәеит Санатрели, дшыгәрагаз иажәа ианырԥшуа.
Ҭануриа убри аамҭаз дԥышәырччашәа ҟалҵеит, аха уаҳа
аҽак ацымҵакәа, шьҭа дцар шыҟалоз лнапала инеилырбеит.
Санатрели дынкахырхәаны иҿынеихеит, аха ашә днадгылоны
еиԥш, ус лыбжьы наиқәлыргеит.
– Сара исҭахуп шьҭарнахыс сааигәа уҟазарц, насгьы уи
ԥсы зхоу аӡәы изымдыруа имаӡазароуп. Игәрагоу уакәны
уанысзыҟала, уаԥхьаҟа иахьузеиӷьхаша рацәахоит.
– Бара бзы схы сеигӡараны сыҟам, аҳкәажә қьиа! – лааигәа
агылара дахьақәиҭылтәыз оумакала дагьааигәырӷьеит.
Иҿынахамҭаз аҽазнык дынхырхәан, нас ашацаҳәа днықә­­
гьежьааны дындәылҵит. Аҳкәажә лымацара данынха, иаразна­
кала лгәырҩа хьанҭа еиҭах лыҽнамаданы азхәыцра дналагеит,
иаахәыҵырҟьаны дызԥахыз аразҟыдара шьҭарнахыс лхы
шанлырнаалаша лзымдыруа. Ҵабыргны, Санатрели ибзоураны
лхаҵа ихырҳәаауаз шиашаз иахьа агәра лгеит, дзыхнаҳәаазгьы
дызусҭаз еилылкааит, аха уажәшьҭа аԥхьаҟа иалҵраны иҟаз
акәын здырра лцәыуадаҩыз. Ганкахьалагьы, уи аилкаара
митәӡакгьы аҭахымызт, избанзар, сҭаца хазына, сацала ссир
ҳәа даалыцәнымхозшәа есымша илҿақьақьоз Несҭан-Дареџьан
дылхырҟьаны лхаҵа аҭыӡшәа дшаиргоз шьҭа илдыргәышьеит.
Ҵәахышьа змам агәымхара мышкызны ицәыҵмырҩыр ауам,
шьҭарнахыс реицынхара атәы шыҟалаша иаразнакала дназ­
хәыцит, аха ишԥарыԥсыхәыз лхәыҷқәа? Абри азҵаара акәын
игәырҩацәгьаны шахеиларшәҵас дызԥахуаз. Уи адагьы иҵегьы
дзыцәшәақәашаз рацәахеит, избанзар абарҭқәа лаб иаҳаны
даныҟала, хьымӡӷыказ иаагыло иакәмызт. Илҭаараны иҟаз
лыхәԥҳа, ишыҟасҵаша ма ишԥасыҵеимҳәари ҳәа абыржәы
убри дшазхәыцуаз ауп, ус иаргьы абааш агәашә дшаадгылаз.
– Дад Аҭласҟан! Аҭырқәцәа рҿагыларазы агырқәагьы
аԥсуаа ацхыраара рырҭарц азыҳәан Гыртәылаҟа ицаны иҟаз
аамсҭа Асланыҟәа ҳәа аԥхьан зҭыӡшәа сымаз иоуп абыржәы
еиҭасҳәо ажәабжь ҳазназгаз. Убри иеиҭаҳәамҭа ауп абыржәы
239

иузеиҭасҳәарц исҭахугьы, – иҳәеит Ардимон, ихы ҩышьҭхны
Аҭласҟан дӡырҩуа дахьтәаз днеиҿаԥшын.
– Уажәа сахьаԥырхагахо саҭамыз, аха Асланыҟәа ҳәа узҿу
дызусҭадаз? – дҵааит Аҭласҟан.
– Уи, аҳ Пыта иԥҳа Ҭануриа лыхәԥҳа иакәын, дад, – иҳәан
Ардимон, нас иажәабжь нароуны аиҭаҳәара дналагеит.
Ардимон иеиԥшҵәҟьа Асланыҟәагьы идыруан, Ҭануриа
ԥҳәысс Леуан диднагалеижьҭеи аԥсуааи агырқәеи маҷк
аҟара еизааибагашәа ишыҟалаз, аха ирыбжьаз аибаҭахымра
макьанагьы амч шамаз иҟан. Ииасхьаз аамҭа ахамыршҭра
иуҵанаҳәоз рацәан, уи ҵабыргра ҟанаҵон анкьа зны, Аԥсны
аҳра амцәыжәҩа иҵакны Гыртәыла шахьчоз зхазыршҭқәаз
шыҟалаз. Еиҳараӡак Ададианқәа ракәын, аԥсуааи дареи
аибаҭахымхара амҩа азылхны, еснагь аиҿагыларақәа рҟынӡа
икылызгозгьы. Аибашьра зымбац ахақәиҭра ахә изшьом ҳәа,
аԥсуаа рыбзиарақәа рхаршҭны аҵыхәтәан ӷас иахьыҟарҵаша
иашьҭалеит. Асас бзамыҟә дуднагалар аԥшәмара иҽазикуеит ҳәа,
аԥсуаа рыдгьыл ахәҭак рыцәгара Ададианқәа ашьҭеижьҭеигьы
маҷ ҵуамызт, аха рыжәлантәқәа рахьынтәи издыруаз ыҟан,
аԥсуа дыҟәнушьар, ухаҭагьы ухы ҟәнушьартә ушыҟаи­ҵоз.
Ҭануриа ԥшӡа Леуан диднагалеижьҭеи, аиашазы, аԥсуааи
агырқәеи реидысларақәа шықәсқәак раҟара иаанкылахазшәа
иҟан, аха уеизгьы агәрагара уадаҩын убас мацара иахьынӡа­
цашаз. Асланыҟәагьы убри акырынтә дазхәыцхьан, абаржәы
абаагәара дшынҭалалак «Аԥсуа сас, бзиала уаабеит!» ҳәа
ихаҵкы камыршәуа иԥылараны ишыҟазгьы идыруан, аха
уи дара зышьцылахьоу ҽраԥшь-ҽырбагоуп ҳәа уаанӡагьы
иазишьахьан. Иуцәнымхошәа рҽырқьақьаны иувагьежьуа рҿы
акы адырҳәон, аха арахь ргәы иҭыхоз зынӡа даҽак шакәыз иара
изы иҿыцмызт. Ҵабыргны, игәы шазҩоз еиԥшҵәҟьа, иааимҭаз
убас иагьыҟалеит. Абаагәара аҭалаха иамраӡакәа, аԥсуа
аамсҭа даҳзааит ҳәа, иҽышькыл акырҭа реибамҭо, иаразнак
инеиԥыххыланы ивагьежьуа дынҽыжәырхит. Икарҵәаӡаны
аԥсшәа иарҳәеит, нас ҳаҭыр дула аҳкәажә лахь дымҩаԥыргеит.
Аԥснытәи иааз аӡәы лбара шиҭахыз ала, ашәхьчаҩцәа руаӡәык
дныҩналаны адырра шлиҭазҵәҟьа, убри аамҭаз ашырҳәа дҩа­
гыланы ус лҳәеит:
240

– Нас, уа дыргыланы дызшәымоуи? Дыҩнашәмыжьлои!
– Уажәыҵәҟьа, аҳкәажә, бхаҵкы!
Асланыҟәа дшыҩналазҵәҟьа, Ҭануриа лыҩны дыҟазшәа
баны, иаразнак днеигәыдхахалан, дгәыдылкылт-дхыдылкылт,
игәхьаалгоз лҭаацәа лбаз аҟара лгәы ҟаланы лыхәԥҳа дахьылзааз
даараӡа деигәырӷьеит. Лгәазхара даниҿаԥшы ашьҭахь, нас ашә
аганахь дынхьаԥшын, асас дымҩаԥызгаз иахь ус лҳәеит:
– Асаси сареи ҳаицәажәонаҵы арахь аӡәгьы дыҩ­
нашәмыжьлан.
– Инагӡахоит, аҳкәажә, бхаҵкы, – иҳәан амҩаԥгаҩ,
дынкахырхәаны, нас днықәҵәиааны дындәылҵит.
Асланыҟәа иаразнак игәы азҩеит, Ҭануриа лцәажәашьеи
лыԥшышьақәеи злаҟаз ала, гәыҵхак дшаргәаҭеиуаз аҟара.
Ишынеибартәазҵәҟьа убри дазҵаарц иҭаххеит, аха акы аҳәаха
иамраӡакәа, иаԥхьа лара лыбжьы налыргеит.
– Асланыҟәа, шәышԥаҟақәоу зегьы? Сани саби ргәаб­
зиарақәа зеиԥшроуи? Уахь ишәыԥсҭазаашьоуи? Зегь даараӡа
шәыгәхьаазгоит! Шьыри, шәбара сҭахуижьҭеигьы акрааҵ­уеит,
аха уаҳа неишьак сзамҭеит! – лахьеиқәҵарыла даацәа­жәеит
лара.
– Ҳазшаз имчала зегь ҳаибгоуп. Бгәы рҭынчны быҟаз,
бызхылҵызгьы аӷьараҳәа иҟоуп, – налаҭеикит иара.
– Ах, заҟа исҭахузеи зегьы снашәылаԥшны шәызбарц!
Ишԥасҭаху снашәыдтәаланы сгәазхара шәацәажәара! Ах, шьыри,
иҟалару убри аҩыза мшык анызбаша!
– Ибуазеи, ибымбакәа. Хымԥада, иҟалоит бҭаацәа рахь
баннеиша амшгьы. Амала, бнаҳалаԥшырц бҭахыҵәҟьазар, бныз­
кыло ауп исзеилымкаауа?
– Уи нас иуасҳәап, – лҳәан Ҭануриа, иаразнак даҽа
зҵаарак ашҟа лҽынахылгеит. – Уи азын иуасҳәашагьы рацәаны
исымоуп, аха аԥхьа еилыскаарц сҭахуп арахь уаара зых­ҟьаз
арбану?
– Араҟатәи ҭауади-аамсҭеи ҳареи аҭырқәцәа рҿагыларазы
аицхыраара ҳабжьаҳҵарац азын баб сааишьҭит. Абри аус
азын мчыбжьык аахыс абра сыҟоуп. Насгьы, арахь санаауаз
бан дсыҳәеит саныхынҳәуа аламҭалаз снабыдҵааларц. Аранӡа
241

саханы санаах, бан исалымҳәаргьы, уеизгьы бымбаӡакәа сца­
рызма саргьы, – иҳәан Асланыҟәа, нас иажәа еиҭанациҵеит.
– Сзаашьҭу аус аҵыхәала бхаҵагьы снаиацәажәар сҭахын,
аха исарҳәеит ара дшыҟамыз, дхынҳәаанӡа шьҭа сизыԥшыр
акәхеит.
– Уаҳа арахь дыхнымҳәуа убааит!
Ҭануриа лхаҵа ихылҳәааз ааџьеишьеит, убри аамҭазы
гәҩарасгьы иҟаиҵеит хаҵеи-ԥҳәыси рыгәқәа нибарханы
ишыҟаз аҟара. Уи азын акәхап лҽеиҭакны дзыҟоу ҳәагьы
аазхеиҵеит аҵыхәтәан. Убри ахьынӡаиашаз еиликааразы,
ашьҭахь дагьыналазҵааит абас:
– Избан ус зихыбҳәааз? Акы еимазымкуа уаҩ дыҟам, аха
избоит цәгьаӡа бгәы изынханы бшыҟоу аҟара!
– Иӡбахә уаҳа арахь исумырҳан! Ауа бзиа угәаҟра дахьӡоит
ҳәа, Анцәа ду сызкәахшоу ианаамҭаз усзааигеит! Асланыҟәа,
иумдыруеи, абзиабара ахьыҟам агәырӷьара ҟалашьа шамам!
Ушыбзоу уԥсны адәы уқәзар аҵкыс уҽушьыр еиӷьми, аха
усеиԥш згәаӷьуада, хараӡа ахьымӡӷ иазхәыцуа аӡәы иакәымзар,
– лгәаԥсахеибакра цқьа илнамырҳәо даацәажәеит лара.
– Иаууеи, бызлазбо бхаҵеи бареи ӷәӷәала шәеивҵасны
шәыҟазаап! – убри аамҭаз акыр ицәымыӷхеит.
– Аивҵасра мацара акәындаз иҳабаргәыз! Зегьы рҿы
узышәаҳауама, абааш аҿы убри ада ҳәатәы ыҟам!.. Зегь
ырԥшӡаны ихуҩар ҟалоит, аха афҩы бааԥсы ҵәахышьас иамоу
удыруазар исыҵаҳәеи? Изҭачо змамыз иԥҳа набзыҭас диҭиуан
ҳәа, сыхәԥҳа хазына, иубоит саб изакә насыԥ хазыноу исиҭаз!
– Исзеилкаауам баб абысҟак бгәы ицәкаҳаны бҟазҵаз, –
лцәа­жәашьа акыр дааргәамҵит Асланыҟәа.
– Егьа иуҵәахыргьы, егьа азуургьы, зегь акоуп
ацәырԥхашьагара мышкызны арахь ицәыҵмырҩыр ауӡом, –
лыхәԥҳа ииҳәаз лхахьы илызнамгаӡо, лгәыԥжәара макьанагьы
даршагьаҭуа дакын.
– Сбыҳәоит, ажәа мыцхәы самыршьыкәа, иҟалаз сабҳәарц?
– Иҟалаз убри ауп, зхәымџьар зызнымкылаз хьымӡӷы
инаргоит!
– Исзеилымкааит!.. Изхыбҳәааи?
242

– Умыццакын, уажәыҵәҟьа еилукаап схаҵа имҽеирақәа
дахькылнагаз! Аҩны ушнеилак умаҳә хазына иҟаиҵаз абасабас ауп ҳәа сабгьы иоуҳәар даргәырӷьап!.. Сыхәԥҳа қьиа,
иуасҳәараны иҟоу уаргьы иугәаԥхашам, аха даҽа ганкахьа­
лагьы, уцәыҵәахышьа сымам! Абри шаауаҳалак, зыжьрацәара
еилаганы ахьымӡӷ иаҵалаз схаҵа хазына иацәажәара шаԥсам
дырны, ихынҳәра уазымԥшыкәа аҩныҟа амҩа ушықәло здыр­
уеит! – абас лҳәонаҵы, лылаӷырӡқәагьы нхаҟәҟәаланы
лыблақәа инарыхгылт.
Шьҭа дымҩашьахуа идырт, ҵабыргны хаҵеи-ԥҳәыси
цгәеиқәаҵәак рыбжьысны ишыҟаз аҟара, аха изхеибарҟьоз
аҵыхәтәанӡа илымҳәацызт. Убри ацәыргара акыр лҽадлырха­
лазаргьы, аҵыхәтәан иркьаҿны лыхәԥҳа илырдырит, лхаҵа
иаб иашьа Гьаргь Липартиани иԥҳәыс Несҭан-Дареџьан
дышлыхнаҳәааз шиҵылдырааз. Асланыҟәа ари шиаҳазҵәҟьа
иаразнак ӷәӷәала ицәымыӷханы дахьтәаз дааҳәаҵәыҳәаҵәит,
иалиҳәаара изымдыруа азнаказ иажәақәагьы наиҿабеит.
– Аиаша уҭахызар, абарҭқәа зегьы саб иааихҟьаз ауп! Ихы
мацара дазхәыцны сара хахәс сҟаиҵеит! Дыхьчазаргьы, ԥсыуа
нхаҩык сиццазҭгьы, сыԥсҭазаара гәырҩала исхызгарымызт!
Усҟан схәыҷқәагьы ҽԥныҳәак рымамкәа иаанхагәышьон! –
лҳәеит Ҭануриа, дырҩегьых иналҿашыз лылаӷырӡқәа рыцқьо.
– Ус бымҳәан, Ҭануриа!
– Исҳәаз цқьа агәра шузымго збоит. Ҵабыргны, нхаҩык
сиццазҭгьы, усҟан аҭауад Пыта Чачба игәыҵашәазеи, иԥҳа
анхаҩы дииҭартә ҳәа зегьы изырҳәар ҟалон. Иҭаххеит Гыртәыла
аҳ сиԥҳәысны, зегь сеихырхәо, амаҵуҩы ҳәсақәа сывагьежьуа,
сгәы ишаҭахыз аҭагылазаашьа соурц. Асала игьамадоу ақьаф ԥсҭа­
заара аҵкыс аламыс змоу анхаҩы цқьа иҩнаҭа сыҩнагылазҭгьы,
абысҟак агәыԥжәара сақәшәарымызт. Сара сзы аҭынч ԥсҭазаара
акәын акыр исзаԥсаз, аха усеиԥш сылахь ианымызт, – лылаӷырӡ­
қәа ҩаԥхьа лыблақәа инархыжжаланы иналҿыкәкәеит.
Асланыҟәа иҭаххеит зхы згәы ахшәаӡаны иҟаз Ҭануриа
днаигәыҵакны дижьжьарц, аха уи еиҳагьы лгәы арԥшаар
ҟалоит ҳәа, иҽынкылашәа дтәан. Уажәшьҭа акы мҳәакәангьы
цашьа имамызт аҟнытә, лгәы алаҟаиҵарц абжьгарақәа лыҭо,
аҵыхәтәан ус иҳәеит:
243

– Ԥсыхәа змам ҳәа акгьы ыҟам, иҟалаша ббаанӡа маҷк
иаачҳа!
– Ҳыҳ, иҟалаша! – иааџьалшьеит. – Уаҳа иҟаларц шԥауҭа­
хыз, иҟалаша ҟалахьазар? Сыхәԥҳа бзиа, уара иудыруеит, сгәы
зызцаз ауаҩы симҭакәа саб Гыртәылаҟа сызирхаз! Сара исҭахуп
абас игәазырԥхаз аиаша соуҳәарц! Срыцҳаушьаҵәҟьо­зар,
аҵабырг сцәымӡакәа исурдырырц суҳәоит!
– Уи ицахьоу усуп, ибасҳәаргьы, шьҭа иабабыхәагәышьои.
– Исыхәоит, сгәыԥжәара алахуҽраз, – абыржәы аҟара
ацхы­раара лҭахны дшыҟамлацыз ала аҵыхәтәан лыбжьгьы
иааныԥшит.
Асланыҟәа игәы дрыцҳанашьан, насгьы убри агәаларшәара
заҟа лгәы иаҭаханы дшыҟаз аниба, ашьҭахь дмыргәаҟкәа
иидыруаз лзеиҭеиҳәарц иҽыназикит. Уи лара еиҳагьы лгәы
ԥнамжәозар ишгәырҭынчгамыз идыргәышьон, аха абри
аасоу­ҳәароуп ҳәа ианидылцалаӡа мап изацәымкыкәа, ишыл­
зеиҭеиҳәашаз азхәыцра дналагеит. Кыргьы дааизыԥшит, аха
убри ацәыргара шицәыуадаҩыз аҟара ихаҿсахьа иананылбаала,
ашьҭахь гәырҩа ччаԥшьк лқьышә инықәҵашәа ус лҳәеит:
– Сыхәԥҳа хазына, издыруеит аҳәара зуцәыуадаҩу,
избанзар иуҭахым исымоу агәырҩа сзымхошәа даҽа гәырҩак
сзацҵара. Иудыруаз агәырҩа агәы аҭашьра шымариам,
срыцҳаушьаҵәҟьозар, иудыруа сцәымӡакәа иҳәа, убасала
схы аласҟычыр сҭахуп, – лҳәан Ҭануриа, лыхәԥҳа лылаԥш
рыцҳахәха инаидлырхалеит.
– Исҳәараны иҟоу иҳаҩсхьоу аамҭоуп, уи баргьы ибдыруа,
ибгәалашәақәо роуп. Убарҭқәа уажәы еиҭарҿыцны рыртытра
сҭахымызт, аха абысҟак бансыҳәах, шьҭа мап сызкуам, бгәы
иаҭахыҵәҟьазар, ибасҳәагәышьап.
– Исыздыруам убас зысҭаххаз, аха сқәыԥшраз ибзиараны
исхызгахьоу аамҭа еиҭасгәаласыршәарц акы исгәанарԥхеит.
Иҟалап, исаҩсхьоу саназхәыцуа игәхаршҭгоушәа самхабозар.
Аҵыхәтәан
исыԥсҭазаашьахаз
уаанӡатәи
ианадыскы­
лалак, ибзиараны исхызгахьоу заанаҵ адамра лашьца
исыцҭалахьоушәагьы самхабоит умҳәозар, – аԥсра деи­
лаҳауеижьҭеи акрааҵуашәагьы лҽааҟалҵеит.
244

– Ибуазеи, Ҭануриахеит, асҵәҟьа бхы бгәы ацәкаҳартә!
Макьана зынӡа быӡӷабуп, ибжәыша аӡыхь абыржәоуп ахы
аныҵнагаз. Усҟак агәырҩа бҽабмырган. Аԥсҭазаара агьама
аныбкыша аамҭа бҭагылоуп, арахь бара уажәнатә бхы бгәы
заанаҵ иахбыршәеит... Иараби, асеиԥш збахьада, изаҳахьада!
– еиҭах длабжьарц иҽыназикит.
– Мап, мап, шьҭа сара сзы акыр иашахаз аԥсҭазаара агьама
ауп исзаанхаз! – илыдикылаз дзақәшаҳаҭымхеит лара. – Абас
лахьынҵас исоуртә сҟазҵаз саб иакәгәышьоуп, аха ииасхьоу
хнырҳәышьа амам умҳәеи? Уи саргьы сақәшаҳаҭуп, избанзар,
шьҭа ислахьынҵахаз даҽакала еиҭакшьа амам! Аҟәџьал иҭоу
амҳаҵә иадыруеит ҳәа рымҳәои, саргьы сызҭагылоу сара соуп
издыруа!
– Арыцҳара хара уацәгыл, уанақәшәахгьы, угәы каумыжьын
ҳәа зхырҳәаауа бхаҿы иааганы ибычҳароуп. Урҭқәа, урҭқәа
аҽакы еиԥшым ахшара ргәыблра. Бхәыҷқәа баарызхәыцны
быҽбырӷәӷәароуп. Бара аҩнаҭа ԥсыҽ бамааӡеит, ҳаԥҳазаҵә
ҳәа бани баби рнапы бықәыргыланы ибыхӡыӡаауа брааӡеит.
Ибеигәырӷьаҵәа ибзырура рыздыруамызт, бгәы ишаҭахыз
ааӡара бзиагьы бырҭеит. Ибгәалашәоу сыздыруам, жәаф
шықәса аныбхыҵыз бирамшы аҽны баб аҭарчеи еиҿикааит
быхьӡала. Аҽнынтәарак ныҳәак еиԥш, бара ибызкны аимҭыхара
ду мҩаԥысит.
– Ишԥасгәаламшәо, уи аҽны ауми Аҳәаҭҳаныҟәгаҩ ҳәа
изышьҭоу Ардимон иҷкәын Гьетагьир аԥхьахә анигаз. Усҟан
заҟа сеигәырӷьазеи зегьы дахьыриааиз, аха иазууеи, ҳҩыџьагьы
ҳаицгәырӷьалартә ҳаилахьынҵамхеит умҳәозар, – лҳәан
Ҭануриа, убри аамҭаз лгәы дынҭақәыԥсычҳаит. – Иахьанӡагьы
исзеилымкаац саб дарӷьажәҩаны ивагылаз, ҳаҭыргьы зқәиҵоз
Ардимон иԥа сызиаҭәеимыршьаз.
– Абри бхала ианцәырыбгах, уи азҵаара уаҳа базхным­
ҳәразы, шьҭа еилкааны ибасҳәап убри зыхҟьаз атәгьы, –
ицәажәара даԥырхагамхаразы инапгьы дааҩахеит иара. –
Ардимон, иаб Сасҭангаз иеиԥшҵәҟьа, иаргьы еицырдыруа
еибашьҩы ӷәӷәаӡак иоуп. Баб иҿыҵҟьаны исмаҳацызт, абри
ауаҩ иҷкәын сыԥҳа диқәнагам ҳәа иҳәоны. Баргьы ибдыруеит,
уԥҳа дҳаҭәоушьозар, ҭацас даҳҭахуп ҳәа заҟаҩы иҭаахьаз, аха
245

лара шәлазҵаа, лгәы иахьаҭаххаз саргьы сақәшаҳаҭуп ҳәа
шреиҳәоз. Иҭахымызт бынасыԥ даԥырхагахар.
– Сара рыцҳа, убасҟан Гьетагьири сареи ҳаинасыԥхазҭгьы,
ари аҩыза амықәшәатә сақәшәарымызт! – еиҭах даақәыԥ­
сычҳаит Ҭануриа. – Сгәы иалнахыз ауаҩи сареи ҳгәахәтәы
ҳахьымыгӡакәа, ашьҭахь саб даалаган, аҽаџьара сирхеит.
Ахшара рзы ари гәнаҳараӡами иҟаиҵаз… Аа? Иахуҳәаауеи абри?
– Аиашазы, бан илҭахымызт баб изқәикыз, – ашьҭахь
ишьамхқәа еиқәыршәны иажәа деиҭаналагеит Асланыҟәа. –
Азҩа зӡаз иан дагеит ҳәа, ҵабыргны, баб иамхаҟаҵаз зызӡа­
рызеи, агырқәа дырнааларц хахәс бшыҟаиҵаз. Бан леиԥшҵәҟьа
усҟан саргьы исҭахымхеит тәымџьара бахьирхаз, аха знык
ииӡбаз дахьхәуа дыҟазма, игәы иҭеикыз наимыгӡар имуит.
– Сара иахьысҭахыз мап ацәкны, сгәахәтәы сахьимгӡеит!
Инапала иԥҳа лынасыԥ иҿаҟәеит! Убасала ԥсраҽнынӡа
гәыр­ҩала сиртәеит! Саб бзиараны исзыҟаиҵаз абри ауп! –
лылаӷырӡқәа еиҭах иналҿыкьасан, аҵыхәтәан илзымчҳакәа
дагьаақьыпшәыпит.
– Иараби, сажәа ааныскылар еиӷьзар ҟалап! Ных, ных, уаҳа
исҭахым бгәы аԥжәара! Ибымоу агәырҩа бзымхошәа, саргьы
иахсырҟьацәазаргьы ҟалап, аҵкыс еиӷьуп, еибаҳҳәаз азырханы,
даҽа ажәабжьк ҳалацәажәар, – мыцхәы дахьрыцҳаишьацәаз
азы, ашьҭахь иажәа хиркәшарц иҭаххеит Асланыҟәа.
– Мап, мап, исҭахуп уцәажәаларц! Суҳәоит, уажәа
аанумкылан!
Асланыҟәа зҳәара дахьӡахьази иҵегьы ииҳәараны иҟази
даназхәыцлак, цәгьаҳәарак даҿызшәагьы игәы иҵанаҳәахуан.
Бынасыԥ иаԥырхагахаз баб иоуп ҳәа лаҳәарагьы иҭахымызт,
аха абри анцәыригах, шьҭа аҵабырг леимҳәар, усҟан
еиҳагьы дрыцҳахон лара. Илаԥш налыдырхала-аалыдырхало
дахьылзыԥшуаз, хьаа дук лыҟәнышьшьыла, лгәы иҵачыз
агәырҩа хьанҭа дахьаргәамҵуаз азы цәгьалаҵәҟьа игәы дрыц­
ҳанашьон. Ахышә еицарса аҟынтәи иҩнаԥхоз амрахәага
лылаԥш адырхаланы дахьтәаз, лгәы ԥшқарах, аӡыхәашь аҵан
иӡааршәылаз ахаҳә хьшәашәа иаҩызаха акәын ажәа хьшәа­
шәала ацәажәара дшаҿыз. Даҽа дунеи ҭацәык аҿы дыҟаз­
шәа, азаҵәреи агәыӷрадареи дыхәжәаны дшакыз, ус лылаԥш
246

Асланыҟәа иахь иналырхеит, ацхыраара иаҳәоз лыбла цхаԥш­
шәы­лақәа наидырхаланы. Иаргьы илыҵидыраахьан, имариаӡаны
лыҽзылҭахьаз ахгәыхшәара акала аиааишьа шылзамҭоз.
Дхәыҷаахыс лгәы дамыргакәа дызлааӡаз ала, иаалырҟьаны
ихжәаз ашәҭыц рацәак шыннамҵуа еиԥш, инылҵхьаз ашықәс
маҷ заанаҵ агәылԥсаарахь дархазшәагьы иамхабеит аҵыхәтәан.
– Ацәажәара узаҟәыҵи? – ԥыҭрак ашьҭахь лшьара дазы­
хынҳәызшәа лыбжьы налыргеит.
– Ааи, аха заҟа сҳәо аҟара бгәы ихьааха ишацрасуа збоит.
Уи ахьыгәныбго схаҭагьы сгәы снархьуеит, – иажәа уаҳа ацҵара
шиҭахымыз лырдыруа аҭак ныҟаиҵеит.
– Мшәан, иуасымҳәеи еилыскаарц исҭаху! – дцәажәаларц
наидылцалт еиҭах. – Схәыҷра иалызгаз ауп игәаԥхашақәны
исзынхаз. Кәытҿырҳасрак аҟара сызлаԥшыз аԥсҭазаара кьын­
ҿаа сахымбаакәа, исгәаламшәақәо роуп исаҳарцы исҭахугьы.
– Хымԥада, уи еилкааны ибымазароуп, – аҵыхәтәан
днақәшаҳаҭхеит иаргьы. – Есымша гәырҩала аҟазаара ауаҩы
илшом, аха абасала иахьыҟалаз аара зегьы баб ихараҵарагьы
иашам. Аҭауад Рабиа дызхьымӡаз ауп иахьагьы иҽкынҵа
дзышьҭоу, аха ҳадгьыл хьыԥшык дамамкәа аҟаҵаразы ицхрааша
маҷҩхеит. Иҳәатәы хаҵаны зегь ивагылазҭгьы, қәылаҩк ҳашҟа
аҿаахара изымгәаӷьуа аҭагылазаашьа ҟалагәышьон, усҟан
баргьы ари аҩыза алахьынҵа бақәшәарымызт. Аисра ашьҭахь
еинышәароуп рҳәоит, бабгьы убасҵәҟьа агәра ганы дыҟан,
зыҩнаҭа быҩнаиргылаз Ададианқәеи иареи аиуара рыбжьа­
ҵаны реибашьрақәа алааникыларц. Иҭахын убасала Аԥсынтәыла
аҭынчра азааигарц, аха сахьааиз исабҳәаз ажәабжь ҿаасҭа сара
сзыҳәангьы дара игәыхьуп. Ададианқәеи ҳареи шьҭа аԥхьаҟа
ҳаизыҟазаашьа шыҟалаша сыздырцәом.
– Сара хахәс срыҭаны аибашьра ааникыларц иҭахын саб!..
Усоума?
– Ааи… Бара быбзоурала аибашьрақәа рҵыхәтәа алаԥи­
ҵәарц иҭахгәышьан, аха усала акгьы шалымҵыз шьҭа саргьы
избоит. Аҭауад Рабиагьы Ададианқәа иааигәа инаишьҭуамызт,
иабашьырц рҿанаархозгьы акырынтә ирырҳахьан… Ари баб
зынӡа даҽа уаҩуп, аибашьрақәа рацәак дреилаҳауам, ашьа­
247

ка­ҭәара аԥсуаа рзы ихырҳагам ҳәа азхаҵаны дыҟоуп. Уи
саргьы сақәшаҳаҭуп, – иҳәан Асланыҟәа, иажәа намыгӡакәа
инҿахиҵәеит.
– Избан, Ададианқәа дрыцәшәозма саб?! – иџьашьаны
дҵааит Ҭануриа.
– Мап, ус иуршәақәо дреиуам, насгьы ахара ихәыцуа
ҭауадуп. Аибашьрақәа ирҿынҵәахьоу ауаа рацәа азымхошәа,
иҭахымызт иара имшала еиҭах аибашьра шәҩыла рақәырӡра.
Убри азын Ададианқәа рҿагылара ахаҭыԥан хшыҩла дныҟәарц
иӡбеит. Баб аҳра анааникыла Ададианқәа иаразнак изаарыцҳаит
ҳнапаҵаҟа уҟазароуп ҳәа, аха уи дақәшаҳаҭхо дыҟазма, уимоу,
мчыла ишәыҵашәкыз Шәантәылагьы шәырхынҳәыроуп ҳәа
рзицҳаит. Ари ас иҳәазар, иҳампыҵакугьы ҳцәигозар акәхап ҳәа
ицәшәаны, ашьҭахь аҳ Леуан ар иманы иҿааихеит дҳабашьырц.
Бабгьы акы дыннакыло дыҟазма, иаразнак ар еизакны диԥыларц
иҿынеихеит. Саргьы аӡәы ҳәа усҟан зықьҩык рԥызаҩыс сыҟан…
Илықәыршәны ҳашнеиуаз, Џьыҟәмыр аӡы ҳнырын, агаҿа аганахь
ишьҭаз дәык аҿы ҳаагылеит. Ахԥатәи амш аҽны ар ду рцәаара
ҳнахьԥшит. Хҿаҭҟьарак аҟара ианаҳзааигәаха, ажәылара рҽа­
зымкыкәа даргьы ааҭгылт, иҟалап уи адәаҿы ҳрықәшәап ҳәа
иҟамызҭгьы. Аиашазы, убасҟан баб аҟәыӷара дуӡӡа ааирԥшит,
– иажәа нҿахҵәаны ҳамҭак хәыцрак иҽнеиҭеит, ихашҭыз акы
игәалаиршәозшәа.
– Убасҟан саб дырнааларц ақәикит… Усоума? – иҿымҭра
иалагӡаны азҵаарагьы неизаԥылшьит Ҭануриа.
– Аинышәара, мап! – иҳәан Асланыҟәа, нас иажәа инаци­
ҵеит. – Уажәыгь исхамшҭыц усҟан еибырҳәаз, уи макьанагьы
слымҳа иҭыҩуашәагьы саҳауеит. Акы иацәымшәацыз баб,
Гыртәыла аҳ ииҭахыз аилкааразы иҿанынеиха, Леуангьы
ихь­чаҩцәа ицны диԥыларц иҿааихеит. Ҳаргьы аҭауад Пыта
ималазаҵә дҳашьҭуазма, Ардимони сареи аҟаԥыҳәа ҳнаишь­
ҭалеит ҳаихылаԥшразы. Абыржәымзар-абыржәы еидыслараны
иҟаз ҩ-рык рыбжьара адәы агәҭан ҳахьааиԥылаз ауп бхаҵа
Леуан аԥхьаӡа дахьызбазгьы.
– Нас, шәеибадырны Гыртәыла аҳ убасҟан сишәҭарцгьы
шәыӡбеит!.. Усоума? – игәынамӡараз зҵаарала дырҩегьых
даацәажәеит Ҭануриа.
248

– Мап, усҟан быӡбахә аӡәгьы ицәыримгеит, – лгәаанагара
ааириашеит. – Ианеиԥылаз баб ииҳәаз убри ауп: «…Леуан,
ҳабжьара иаиааиуа ҳәа уаҩ дзыҟалом, ухынҳәы ушьҭахьҟа!
Еибашьрыла еснагь аиааира узгом, насгьы, ишубо, ҳаргьы
зышьҭахьҟа ихьаҵуа ҳакәым! Иугәаларшәа ужәлантәқәа
Мамиараа анкьа ирыхьхьоу! Уажәы шәаргьы ҳаргьы абри
адәаҿы ҳнибарҵәарц уҭахымзар, ухынҳәыроуп! Сгәы иаанагом
уара уеиԥш иҟоу аҳ ҟәыӷа гаӡарак иамхаҟаҵап ҳәа! Ҳара
уаҳра ҳаԥырхагам, ҳшыбзиоу ҳаиԥырҵп! Ур уманы ухынҳәы
ушьҭахьҟа!» ҳәа акы аҳәаха иамраӡакәа абасала аԥхьа даа­
цәажәеит Пыта.
– Нас, аҭакс иоуи саб?
«Исыдугалаз азхәыцра аҭахуп! Аиқәшаҳаҭхара аныҟало,
сара ишысҭаху ахаҵгылара аноуҭалак ашьҭахь акәхоит», – абас
аҭак ныҟаиҵеит Леуан.
«Мчылеи ршәарылеи аӡәы иазаагара мариам! Еигәылацәоу
ҩ-жәларык есымша изеибашьрым! Хык рызҭаша, аиаша раз­
ҳәаша дзыҟалар, мышкы зны еинааларангьы иҟоуп! Абри убас
шакәу Гыртәыла аҳ изеилымкаауа дыҟам! Иабжьызгаз дазааины
даныҟала, аибашьрақәагьы рҵыхәтәа убри иԥнаҵәоит! Ҳара
Гыртәыла ҳаԥырхагам, иаҳтәымгьы ҳашьҭамлац, иагьаҳҭахым!
Сара сыхәҭаахьала, еснагь сазыхиоуп еигәылацәоу ҩ-жәларык
реизыҟазаашьа бзиаз аусқәа рылацәажәара! Уи мап ацәкны
ҳԥырхагахара иашьҭалазгьы ахааназ ианаҳмыжьыц!» – абасала
Леуан игәиҽаниҵеит баб.
– Исхаҵахараны иҟазгьы уи дақәшаҳаҭхеит!
– Уи аҽны мап, – иҳәеит Асланыҟәа. – Аиашазы, усҟан
Леуангьы хаҵаҵас ихы ахьааирԥшыз зегьы ҳгәы иаахәеит.
Аҵабырг ҳҳәар ауми, бабгьы игәаԥхеит иҳәатәы хаҵаны Леуан
дахьыхынҳәыз. Еидысларак ҟамлакәа ҳанеиԥырҵ ашьҭахь,
мызкы аҟара ааҵхьаны еиԥш, ус Гыртәылантәи баб ауаа изаа­
ишь­ҭит иацәажәарц. Урҭ рҿала иааицҳаит, Шәантәылатәи
адгьыл рзааныжьра дақәшаҳаҭхозар, аибашьрақәа аанкыланы
дшинышәоз ала. Ари ҟалашьа змамыз усын, идигалаз ақәша­
ҳаҭхашьа имамызт азы, аҽныҵәҟьа изицҳаит абас еиԥш: « Ҩ-ӡык,
Ҟәбани Егри рыбжьара иҟоу адгьылқәа аԥсуажәларшьҭрақәа
ирыдгьылуп, уи аӡәы иаҳҭарангьы ҳаҟам... Гыртәыла сара
249

сшаԥырхагам уасҳәахьеит, уаргьы усԥырхагамхан, ҭынч ҳаи­
ванхаларц уҭахызар!»
– Асеиԥш ишеибаҭахымыз аума, нас, Гыртәылаҟа сшишь­
ҭыз саб?
– Уи атәгьы басымҳәои, бӡырҩла… Ацҳаржәҳәацәа
ахьнеиз иарымҳәакәа иҟам, аҭауад Пыта аԥҳа ссир дышимаз,
леиԥш зеиԥшу Гыртәыла дшузымԥшаауаз. Ашьҭахь, дук мҵыц­
кәаны, еиҭах баб изааицҳаит иԥҳа дылхымбаакәа ԥҳәысс
дииҭозар, усҟан аиуара рыбжьаҵаны аибашьрақәагьы рҵыхәтәа
шԥиҵәоз… Ажәакала, убри аҽны инаркны ауп бразҟы аныӡбаха,
– иҳәан Асланыҟәа, ицәажәара аахиркәшеит.
Убри аамҭазы маҵуҩы ԥҳәыск дыҩналан, дынкахырхәеит,
дахьырԥырхагахаз азынгьы аҭамзаара шьҭаҵо.
– Сара исымҳәахьаз арахь аӡәгьы шәыҩнамлан ҳәа! –
гыршәала даацәажәеит Ҭануриа.
– Аҳкәажә, бхаҵкы, уи ҳамдыруеи, аха быкрыфара акыр
иахыԥеит! Саҭабымҵан, абри басҳәап ҳәоуп сзыҩналаз! –
лҳәан, аԥҳәыс деиҭанкахырхәеит.
– Ибзиоуп, асасгьы саргьы уажәыҵәҟьа акрыфарҭахь
ҳнеиуеит.
Ҭануриа иара уажәгьы ԥхыӡ илбаргьы хаҵашьа лымамызт
мышкызны тәым хаҵак диднагалап ҳәа, аха илҭахы-илҭахым, лаб
ихҟьаны Ададианқәа рҭаацәараҿы дыҟеижьҭеи шықәсқәак рыла
лхатәы бызшәа еиԥшҵәҟьа рыбызшәагьы лҵеит. Лгәырҵҟәыл
бзиа иабзоураны дызланагалаз рҵас ахьышьҭылкааз азынгьы,
Асланыҟәа илыдирҽхәалеит, аха иазууеи, лхаҵеи лареи
рыбжьара рҽеишьак амамкәа амитә ахьынарыбжьаҳаз
иаанханы, шьҭа уи аҵыхәтәа шыҟалашаз адыррагьы уадаҩын.
Асланыҟәагьы абыржәы игәҭахәыцрақәа ахьыҟаз, шьҭа акала
рҽеишьа змамыз убри аҵыхәтәа шыҟалашаз ахь акәын.
XII
Ҭануриа лыхәԥҳаи лареи акрыфарҭа иныҩналан, еих­
ҳәеиҵҳәа игылаз аишәа ду аҟны наҟ-ааҟ еиҿаԥшуа инеиҿатәеит.
Шьыжьаахыс ҿаҵак лҿахьы ишҩалымгацызгьы, деихыппыла
дыҟазшәа фатәык алакьысра лгәы амыҳәо, акрыфара иаҿыз
Асланыҟәа дизыԥшуа дтәан. Иҵегьы илеиҳәараны иҟаз шыра­
250

цәаз лдыруан аҟнытә, икрыфара даԥырхагамхакәа маҷк ди­
зыԥшырц шылҭахыз, ус иара ибжьы наиргеит.
– Сахьбыхәаԥшуа, сгәы азҩоит сара сҟынтәи иҵегьы
еилыбкаарц ибҭаху шырацәоу? – лара лахь зны-зынла
дынхьаԥшуа акрыфареи ацәажәареи неилеигӡеит Асланыҟәа.
– Издыруеит ибасҳәарц шыбҭаху бхаҵацара Гьетагьир
ишидикылаз атәгьы… Исҳәаз иашоума?
– Сгәы иҭуҳәааит.
– Ус акәзар, бӡырҩла… Ардимон ҽнак зны исырдырит
аҭауад Пыта иԥҳа Гыртәыла аҳ ԥҳәысс дииҭар ҟалап ҳәа.
– Избан ус угәы изаанагаз?! – иџьашьаны дсазҵааит
Ардимон.
– Избанзар аҭауад ус иҭаххеит, – сҳәеит сара.
– Ус ҟалашьа амам! – ихеимҵеит иара.
– Избан?! – иааџьасшьеит сарагьы.
– Уи маӡоуп, заанаҵ аӡәы ирдырра аԥсам! – иҳәеит иара.
– Мшәан, избан аӡәы изиаҳәатәым? – убри еилыскаарц
сҭаххеит сара.
– Избанзар, Ардимон иҷкәын Гьетагьири сареи ҳаи­
зыҟазаашьақәа зеиԥшраз идыруан, – лҳәан Ҭануриа, лхы
аалыриашеит.
– Ааи, усҟан исыздыруамызт Гьетагьири бареи ишәыбжьаз,
– иҳәан Асланыҟәа, нас иажәа инациҵеит. – Ардимони баби
ааздыруеижьҭеи иааицрымшәакәа еицуп, ижәҩахыруаа зегьы
раԥхьа иахьагьы дыргыланы димоуп. Абысҟак аҭауад изааи­
гәоу ауаҩы иԥҳа, Гыртәыла аҳ дииҭараны дшыҟоу уажәыгьы
ишԥаиаимҳәац ҳәагьы иџьасшьеит усҟан. Убри саргьы ишыс­
цәиӡоз аҟара анызба, аҵыхәтәан сиазҵааит, аҭауад иԥҳа
хаҵа дцозар маӡас иаҵоузеи ҳәа. Убри аамҭаз Ардимон
дԥышәарччаны абасеиԥш сеиҳәеит:
«Ус ҟалашьа амам, избанзар сыҷкәын Гьетагьири лареи
еидҽырбалоижьҭеи акрааҵуеит, дизҳәаны дыҟоуп!.. Счараҿы
ныҳәаҿанкылаҩыс уҟасҵарцгьы сҭахуп, абри уажәнатәгьы
иудыруаз!»
– Сыхәԥҳа, угәы иалумырсын, аха уаргьы иухарақәоу
ыҟоуп, – лҳәеит Ҭануриа, лгәы нырхашәа.
251

– Избан?
– Избанзар, саб сахьирхаз иаразнак исоуҳәар акәын.
– Аиаша басҳәап, усҟан исыздыруамызт Гьетагьири бареи
ҿа шеибышәҳәахьаз.
– Аха убри анеилукаа ашьҭахь Гьетагьир иоумҳәаӡеи
цәгьашақә иӡбахаз сразҟыдара ахы шаркхаз? – лҳәан Ҭануриа,
лыхәԥҳа иажәа днаԥыҩлеит.
– Ишԥасымҳәоз! Иасҳәеит бара ибҭахымкәа даҽаӡәы
бииҭарц баб ишиӡбаз. Ҵабыргны, Гыртәыла аҳ дицәнымхо
дауҟахыз, аха иҟаиҵаз ақәшаҳаҭхара Аԥсны ашәарҭадараз аҵак
ду аман. Убасала агырқәеи ҳареи ҳаимабзиахараз амҩагьы
азаатуан, – еиҭах лаб днаидгыланы даацәажәеит Асланыҟәа.
– Аҳцәа раҳрақәа ирызхәыцны рыхшара рыцҳамшьакәа
ирҭиуеит… Абри ауп исурдырырц иуҭаху?
– Ҭануриа! Аҳра ашәарҭадаразы усеиԥш ианыҟалалогьы
ыҟоуп. Ҿырԥштәыс иаагозар, ажәытәӡан зны арабцәа Кавказҟа
рҿанаарха, усҟан раанкылара уаҩы илымшеит. Убри аамҭазы
Қарҭли мрагыларахьтәи аҳцәа Степаноза иԥацәа Мири Арчыли
арабцәа ирцәыбналаны, Анаҟәаԥиа абааш аҿы рҽырҵәахит.
Арабцәа рыр ԥызаҩ Мерван Ҟру «Адагәа» зҽызҵәахыз аишьцәа
дрышьҭаланы, Гыртәылантәи дышиашаз Аԥсны далалеит. Ҿа­
гыларак имоукәа Кьалашәыртәи абаагәара ԥжәаны дшааиуаз,
имҩатәны Аҟәа ақалақьгьы еимҵәаны, нас ихы шхаз Анаҟәаԥиа
абааш днаҵагылт… Ари сызлацәажәо ахҭыс ҟалеижьҭеи акрааҵ­
уеит, ианеиҵамха, шьҭа уеизгьы аашәҟа шықәса раҟара ҵуеит.
Убасҟан, аԥсуааи арабцәеи Анаҟәаԥиа амҵан иҟәаҟәаса иҭеи­
баҵеит, ақәылацәа аҵарханы аиааирагьы ргеит. Ари Аԥсны аҳ
Леуан I ихааназ ауп ианыҟалаз.
– Мшәан, анкьа иҟалахьоу сара иабасыхәо! Исзеилымкааит
абри аҿырԥшала исоуҳәац иуҭаху? – лҳәан Ҭануриа, лыхәԥҳа
иажәа днаԥыҩлеит.
– Иаасараӡа, уажәыҵәҟьа еилыбкаап исҳәарц исҭахугьы, –
иҳәан Асланыҟәа, нас иажәа анагӡара деиҭаналагеит. – Усҟан
Византиа императорс иҟаз Лев Исавр аԥсуаа рымч-рылша
азхеиҵан, аҳс иҟаз Леон I раԥхьаӡакәны Аԥсны аԥсҳас дҟаиҵеит.
Ишьҭрамҭагьы аԥсҳацәас рыҟалара иақәиҭитәит, амала,
252

иаразнак игәиҽаниҵеит ихылҵшьҭрагьы иаргьы иргәылацәаз
ажәларшьҭрақәа ирԥырхагамхаларцаз.
– Исзеиҭоуҳәо сгәырҩа излахәаша ҳәа акгьы сзаҵбаауам,
– еиҭах лыхәԥҳа иажәа днаԥыҩлеит.
– Агәырҩа аиааираз ажәытә иҟалахьоу азхәыцра
ануцхраауагьы ҟалоит, – абас налаҭеикын, нас ицәажәара
аанымкылакәа деиҭаналагеит. – Абысҟак залысҳәаауа, баб
аҳра аиқәырхараз иҟаиҵаз ашьаҿа ииашаны еилыбкаап ҳәоуп.
Ибдыруазарц исҭаху, аԥсҳас иҟалаз Леон I, иаҳра амчра иҵегь
ирӷәӷәарц, Қарҭли аҳ Арчыл иԥҳа ԥҳәысс дигарц иӡбеит.
Асеиԥш ашьаҿа аҟаҵара Аԥсны аҳраз аҭоурыхтә ҵакы змаз акы
акәын, избанзар леихраҵага ҳамҭас илоуан лаб инапы аҵаҟа
иҟаз Гыртәыла зегьы. Ахара ихәыцуаз Леон иаҳра аҳәаақәа
рырҭбааразы атәым ҭыԥҳа ԥҳәысс дахьигаз иабзоураны,
ҵабыргны, ашьҭахь Гыртәыла зегьы Аԥсны аҳра иаҵеикит, уаҩы
ишимбац ала амчрагьы ирӷәӷәеит. Ажәакала, анс иҟала, егьыс
иҟала, дарбан аԥсҳау заҳра арӷәӷәара иашьҭам. Убасеиԥш
бабгьы иҟаиҵаз ашьаҿа мзызс иамаз, аҳра амчра ашьҭыхра
акәын. Уи адагьы, Ададианқәеи Ачачбақәеи реибашьрақәагьы
раанкылара иазҳәахон, аха иазыбуазеи, аҵыхәтәа зҽеимхеит.
Иҟауҵари иануқәымҿиалак, абзиа ушашьҭоу, нас иааҳәны
уара ианузыцәгьахогьы ыҟазаап. Абри арыцҳара ауп бабгьы
аҵыхәтәан дзыниаз.
– Ажәакала, сабгьы аҳра сахҭниҵеит!.. Абри ауп уажәақәа
исеилдыркааз, – гәырҩа бжьыла еиҭах лгәы дынҭаӷызит Ҭануриа.
– Ашацәа улахь ианырҵаз ацәцашьа амам рҳәоит.
Иҟабҵари, баргьы былахь ианыз бақәшәагәышьеит, аҳра
ашәарҭадара аҵыхәала, – иҳәеит Асланыҟәа, злахьынҵадара
иақәҵәыуоз лгәы уаҳа излаирӷәӷәаша изымдыруа.
– Ашацәа ирхароузеи, алахьынҵадарахь сзырхаз саб
иакәзар?! – убри аамҭаз лылаӷырӡқәа неишьҭаланы лҿаԥхьа
аишәа аттаҳәа инықәԥсеит.
– Ҭануриа!.. Шьҭа ибҳәеит ҳәа уи акы иазырҽеиуа
иҟам. Быӡӷабрагьы уашьҭхьа хнырҳәышьа амам. Ииашоуп,
бгәы иахьаҭахымыз баанагагәышьеит, аха абас банақәшәах,
уажәшьҭа бхәыҷқәа брызхәыцны ибычҳароуп, – излауа ҳәа
деиҭаналылабжьеит.
253

– Сыхәԥҳа гәыраз, сышрыцҳаушьо збоит, аха уи азын
саргьы исхарақәоу акырӡа ирацәоуп! – лҳәеит Ҭануриа,
дтәанаҵы маҷӡак ихылфааз лзырханы.
– Ибхараны бхы иадыббалазеи?
– Сгәы зызцаз ауаҩы дахьызжьаз!.. Сажәа дшазыԥшыз,
сара саалаган, ахаан исымбацыз, исзымдыруаз ауаҩы сиццеит!..
Сиццеит моу, сирҭеит! – игәырҩахгагазшәа убри аамҭаз деи­
ҭаақәыԥсычҳаит лара.
– Гьетагьир арԥыс дыруп, бзықәшәаз изеилымкаауагьы
дыҟам. Дҽаӡәы бахьиццаз азгьы бааԥсык бхиҳәаауа макьана
исмаҳац, – иҳәан Асланыҟәа, иаԥхьа иқәгылаз ахраҿа
аашьҭыхны, иҭаз аҩы илҭыркәкәаны ижәны, иқьышәқәа рыцқьо
дналазҵааит. – Мшәан, Гьетагьир изымдыруа аума хаҵа бышцаз?
– Иаразнак иасымҳәеи саб сирхарц ахьиҭаххаз.
– Нас, иахиҳәааи?
– Бзиа ибымбо биццоит, убасала бхы зықәбыршәаз
аразҟыдара рыцҳарыла ишыбхыбго бдыруаз! Аҭауад иԥҳа
анкьатәи анхаҩы иԥа дизиаҭәамшьазар акәхап! Баргьы баб
иҳәатәы иаразнак ихаҵаны бақәшаҳаҭхеит! Быццакцәаны
бхы иабҭаз анасыԥдара шыбзыцәгьахо бдыруазааит иҳәан,
дласԥырҵны дцеит! Убринахыс уаҳагьы ихабарк џьара исимыр­
беит! – абарҭ ажәақәа лгәы дҭаҵәыуо ауп мчыла ишылҳәаз.
– Ааи, бара ибхырҟьаны аԥсуа мамлиукцәа дрыцны
Мсыртәылаҟа дцеижьҭеи уаҳа ихабарк ҟамлац, – илахь
неиқәҵашәа ауп ишиҳәаз Асланыҟәа.
– Мсырҟа дцама?! – иџьашьаны дҵааит Ҭануриа.
– Ааи.
– Дцеижьҭеи кыр ҵуама?
– Шьҭа ҩышықәсаҟа ҵуеит.
– Сара дсызгәааны ауп дызцаз!
– Ааи, бихаиршҭырц иҭахын.
– Сыхәԥҳа гәыраз, ишубо, иҟасҵаз агәнаҳара ирласӡаны
исыхьӡеит!.. Гьетагьир игәырԥса сықәшәеит!
– Шьҭа игәныбгеит ҳәа уи акы иарҽеиуа иҟам. Иҟалаз
ҟалагәышьеит, уажәшьҭа иҟабҵаша убри ауп, ишбасҳәаз еиԥш,
ибыхшаз брызхәыцны аԥхьаҟа ауп бахьыԥшлаша.
254

– Заҟа имарианы иуҳәазеи, сыхәԥҳа ҟадыџь! – убасҟан
гәырҩаччаԥшькгьы лқьышә инықәххит. – Абзиабара ахьыҟоу
агәы зыхьшәашәом, аха заб иашьа иԥҳәыс цәыбзаԥҳәсыны
дышьҭызхыз схаҵа амҽеи, ихиссо ишьацәхыԥ еиԥшҵәҟьа
сыԥхьаӡаны, ихәымџьар саҭниԥсахлеит!.. Аԥхамшьа! Шьҭа
еицынхашьас ишыҟаҳҵаша ауп исзымдыруа!
– Уи сақәшаҳаҭуп.
– Аԥҳәыс хԥара аӡаҿы уганы аӡы умыржәкәа уаалгоит
ҳәа, зхаҵа дзыԥсахыз аԥҳәыс длызхәыцны ихәыҷқәаҵәҟьагьы
раҳаҭыр имбеит!
– Ииашоуп.
– Иараби, асеиԥш ацәаԥҽыга алахбаала санымиакәа
сыԥсадгьыл аҿы сқьарынџьызҭгьы еиӷьымзи, тәымџьара
аҳкәажәс сыҟазар аҵкыс!
– Ииашоуп.
– Аха умбо, саб абарҭқәа дырзымхәыцит!
– Иҟалашаз иидыруаз!
– Заанаҵ дазхәыцыр акәын! Убри ахьигхаз азын, уажә
сахькылнагаз убоит!
– Ҭануриахеит, зыԥҳа бааԥсрак дақәшәар зҭахыда.
Быбзоурала аибашьрақәа аанкыланы, аҳра аҭынчра азизаагозар
ҳәа ауми набзыҭас бзыҟаиҵаз.
– Ҳаи, абааԥсы, Асланыҟәа, суҳәоит наҟ ушаҟәыҵра!
Акы ааузымдырӡошәа ҽымдыр ҟаумҵан!.. Нас, саб иабаихәеи
набзыҭас сахьыҟаиҵаз? Ишубо, имаҳә хазына ахьӡ бзиа ихи­
ҵеит, ишԥаҟаиҵои шьҭа? Сымаҳә ҳәа ауаа рҿы дизцәыргару
шьҭарнахыс?
– Бахымццакын, убрыгь џьара ԥсыхәак азиӡбап.
– Сахьаҭахым аҩнаҭаҿы сыҟазаара шьҭа иаҭаххару? Мап,
иаҭахӡам!.. Схәыҷқәа аашьҭыхны сыҩныҟа схынҳәыр акәхеит!
Схаҵа схала сакәӡам иатәеимбаз, саб аԥхьа днаргыланы, аԥсуаа
зегьы атәеимбеит ауп ари иаанаго!.. Ех, сара ахҭыԥшша, исхарам
ҳәа иҟои! Уи азын гәыбӷан ӡәыр иҭатәума, схы иазызуз ауп
гәырҩала сзыртәаз! Аԥхьаӡа сгәы ахьсыхаз ахь схы сырхазҭгьы,
сынасыԥ сеижьарымызт!.. О Ҳазшаз, избан ауаҩы анасыԥ
иуҭошәа дыргәыӷны, нас аразҟыдарахь дызурхауа?! – лхы
255

гәаӷла даныӡбеит аҵыхәтәан. – Сыԥсадгьыл ахь схынҳәыргьы,
бзыхынҳәи ҳәа инасазҵаар, цәамырбаага ԥсык ҳәа ауаа сыз­
ларҿаԥшрызеи шьҭа?!
– Ҭануриа, усҵәҟьа хара дук быдушәа бҽыҟабымҵан.
Ииашоуп, бгәы бзырхьша бақәшәаны быҟоуп, аха иамуӡакәан
быҩныҟа бхынҳәыргьы, изакәазы бхынҳәыз зегьы аиаша
анеилыркаалак, аӡәы гәыбӷан биҭараны дыҟам.
– Уи абасыхәагәышьои, бзиа збаша сыхәԥҳа, уажәнатә
ԥҳәысеибак слеиԥшхахьазар! Схәыҷқәа снапы иахаԥсаны
схы сақәҵәыуо мацара санбанӡамҩасри!.. О сызшаз, ашьҭахь
уаалаган, изуҭаххеи срыцҳамшьара!
– Анцәа ду идимкыло бымҳәан, Ҭануриа. Агәнаҳара
ҟазҵаз бара бакәушәа, бхаҵа имацқарра бхахьы ибымган. Бара
быцқьоуп зегь рыла, уи ҳазшазгьы ибоит, – еиҭах дналабжьашәа
ҟаиҵеит Асланыҟәа.
– Усҟан схәыҷын, аха иацакәушәа ибзианы исгәалашәоит,
саб аҳҭынрахьы Ардимон днаԥхьаны аамсҭара анииҭоз амш,
– лҳәан Ҭануриа, реицәажәара аҵыхәтәан зынӡа даҽаџьара
инахылгеит.
– Ааи, ибгәалашәозароуп, усҟан аабаҟа шықәса бырҭагылан,
– лажәа лмырҳәакәа иналымданы иара инациҵеит. – Уи аҽны
ҭауади-аамсҭеи зегьы дрыԥхьаны иааигеит аҳҭынрахьы, Чыргба
Ардимон апап дихарԥшьаны аамсҭара шииҭоз рылеиҳәарц.
– Ах, шьыри, убри амш архынҳәра сылшозҭгьы, мамзаргьы
еимгеимцарак аҟара аргьежьра ауазҭгьы ишԥабзиаз! – лхәыҷ­
рашықәсқәа дрызхьуа лыхәԥҳа иажәа днаԥыҩлеит. – Иахьа
аҳҭынраҿы асасцәа ҳҭаауеит, иԥшӡаны беилаҳәазароуп ҳәа
саб исеиҳәаз, усҟан заҟа сеигәырӷьаз уажәыгь аиҭаҳәара
сцәыуадаҩуп. Убри иацы акәушәа макьанагьы сыбла ихгылоуп,
аимҭахара аҽны сеилаҳәашьа шыҟаз анысгәалашәало.
Ныҳәа дук азгәаҭара исзаҩызахеит сара уи амшхамшҭ, убри
аҽноуп раԥхьаӡа акәны Гьетагьири сареи ҳанеибадырызгьы.
Аҳҭынрахьы сасра инаргаз аӡӷабцәа хәыҷқәа зегьы сыҵашьыцны
ишсыхәаԥшуаз Гьетагьир ибарц шԥасҭахыз сара усҟан.
– Бара быԥҳазаҵәын, уи азоуп ибзианы беилаҳәазарц
баб изиҭаххаз.
256

– Усҟан сгаӡамзи, маҭәала ауаҩы дузхыхуаз џьысшьон.
Гьетагир сеилаҳәашьа зынӡагьы хьаас ианыҟаимҵа, заҟа
сыԥшӡоу шԥаизгәамҭо ҳәа сизгәааны игәаӷ шьҭысхит сара
усҟан. Аиаша сҳәар ауми, иҽахьирԥагьоз сгәы изыԥжәон,
аха ус иҽахьыҟаиҵоз азын еиҳагьы сизхьуа сҟанаҵеит. Убри
аҽны инаркны игәаԥхара ду сгәы иахьынҭашыз иаанханы,
сҩеидасцыԥхьаӡа сцәанырра ибзиабара дуны есааира иара
иахь ахы архон. Убасала агәрагарагьы схы иасҭеит, сзыццараны
иҟоу хымԥада абри иакәхоит ҳәагьы, аха, ишубо, сгәахәтәы
намӡеит. Бзиа исзымбаз, қәралагьы акыр исеиҳабыз ауаҩы
сирҭеит... Ажәакала, мыцхәы узхыбаауа ауаҩы духаҳауам ҳәа
зхырҳәаауаз саниеит, аха сара заҟа исхароу аҟара иаргьы
ихароуп, – лҳәан Ҭануриа, аҵыхәтәан лылахь акыр еиқәылҵеит.
– Дарбан?
– Гьетагьир.
– Избан?
– Иара сшизыԥшыз ауп саб даҽаџьара сыширхаз. Гьетагьир
абри шеиликаазҵәҟьа хаҵаҵас сымҵарсны сигазҭгьы амуази,
аха усеиԥш аҟаҵара изымгәаӷьит.
– Убри ҳаргьы ҳалацәажәахьан, аха убас иҳарҟаҵазҭгьы,
усҟан баби Ардимони реиҩызара быжьнахуан.
– Избан?
– Избанзар, баб иӡбаны имаз аусқәа хнарбгалон. Гьетагьир
иҭахымыз џьыбшьозма бымҵарсра, аха баб ажәа зиҭаз
Гыртәыла аҳи иареи реиӷара еиҳагьы ишеицәанатәуаз дырны
дныҟәеит. Ииашангьы иҟаиҵеит, – иахьанӡа илмаҳацыз атәгьы
нылзеиҭеиҳәеит Асланыҟәа.
– Ажәакала, зегьы шәеицхырааны атәым тәылаҟа
сшәышьҭит, – аҵыхәтәан лыхәԥҳагьы днарылакны рызегьы
днарыцәгәашит.
– Ус бымҳәан, Ҭануриа! Агәахәтәы наӡа шыҟам еиԥш,
насыԥ наӡагьы зыҟалом. Ҳазҭагылоу аамҭаҿы ауаҩы иааиҭаху
зегьы ҟаҵашьа амам, аха аҵыхәтәа змам ҳәагьы акгьы ыҟам.
Избанзар, агәырҩа иаԥсахуеит агәырӷьарагьы. Агәра ганы
сыҟоуп, уажә бызныӡбо, нас агәырӷьарагьы бзаанашьҭраны
ишыҟоу, – убасала лгәы алаҟасҵап ҳәа даацәажеит Асланыҟәа.
257

– Азаҵәра ахьсрызҟхаз аума сзеигәырӷьалаша? –
гәыԥсахшьак лзыҟаҵомызт Ҭануриа.
– Акыр зычҳаз акры ибеит рымҳәои, ибычҳароуп баргьы…
Блызхәыц сашьа Џьанымбеи иԥҳәыс Адица. Лара ишылҭахыз
изыҟамлакәа лразҟы гәаҟрыла иԥылшәазаргьы, лхы ианылчҳаз
ауадаҩрақәа зегьы аҵыхәтәан гәырӷьарыла ҳазшаз илԥигалеит.
Сашьа данҭахаз усҟан Адица бара дбықәлазар ҟаларын, аха
лҽызлалгӡаз ачҳара аҵыхәтәан бзиараны анцәа илԥигалеит.
Еибакалҭла илааӡаз лхәыҷқәа зегьы рынасыԥқәа маншәалахеит,
лыԥҳацәа аҩыџьагьы хаҵа ицахьеит. Иаб иџьынџь аӷьараҳәа
дахагылоуп аабыкьа аԥҳәыс даазгаз лыҷкәынгьы. Адица усҟан
бара дбықәлазар ҟаларын, аха иббома ачҳара иҟанаҵаз. Убри
азоуп, акыр зычҳаз акры ибеит ҳәагьы зхырҳәаауа.
– Еҳ, сыхәԥҳа хазына, абас зсоуҳәаз сзымдыруа џьушьоума!
Уҭацеи сареи ҳаидумкылан, избанзар уи лҭагылазаашьа даҽакын!
Деибахазаргьы, хьӡык лымамзи, даҽакала илыхәаԥшуан, аха
сара… сара сзыниаз аҩыза ҳӷоу дақәшәааит! Ацәаԥҽыга хьӡы
сыбла ихырбаало аҟазаара шьҭа сызлахәарҭоузеи! Ахьымӡӷ бзиа
ҳәагьы заҳахьада, убри арыцҳара ауп сызҿашәаз! Ибычҳароуп
уҳәеит, аха саб дызцәымӷу ауаҩы ичҳашьас иасҭаша ауп
исзымдыруа! Уи адагьы, зҭаца илыхнаҳәааз ауаҩы схаҵа ҳәа­
шьҭарнахыс сызлаидтәалари саргьы?
– Баб дицәшәоит азоуп дзицәымӷу, – иаазгәеиҭеит
Асланыҟәа.
– Уи дахьынӡаицәшәо сыздыруам, аха схаҵа аԥсуаа
рахьгьы игәы шыцқьам аргама иҵыҵит.
– Усшәа бгәы изаанагеи?
– Мап, усшәа сгәы иаанамгаӡеит. Ихымҩаԥгашьа иар­
ҵабыргуеит уи шиашоу ала. Аԥсуаа раҳаҭыр ибо дыҟазҭгьы,
ицәыбза ԥҳәыс лзы сиԥсахрымызт. Иабхәагьы ииҭахьаз ажәа
ахьеилеигаз амацарагьы иарҵабыргит, игәыхәаԥса аԥсуаа
шаднамкылаз, – лхаҵа игәрагара шылцәыӡхьаз лыхәԥҳа
иеилыр­каара даҿын. – Бзиарак ҟаиҵаз џьшьаны згәы рҭынч
иҟоу саб гәҩарасгьы имам, еиҿирцааз аҵыхәтәа мыждарыла
иԥылараны ишыҟоу.
– Убасҵәҟьа иҟазар, аиаша басҳәап, шьҭа саргьы иалсҳәаара
сыздыруам, – иҳәеит Асланыҟәа, аҵыхәтәан дналықәшаҳаҭ­
258

ханы. – Уажәазыҳәан абасгьы ҟаҵатәуп ҳәа сызбаҳәом, амала,
ажәа бысҭоит, сшыхынҳәлак баб снаидтәаланы исабҳәаз зегьы
шизеиҭасҳәо. Нас џьара ԥсыхәак азиӡбап ишыҟаиҵаша.
– Ааи, схаҵа ихынҳәра азыԥшра аҭахым, иацәажәарагьы
ахәҭаны избом. Акы даԥсоу џьшьаны баша уҽнумырхан, сара
сзы шьҭа уи акгьы даанагом. Ара ушыҟоу духьӡаргьы сҭахым,
иахьаҵәҟьа амҩа уқәла, – лыхәԥҳа абасеиԥшгьы наиҵалҳәеит.
– Ааи, еилыскааз ала, шьҭа саргьы избоит иацәажәара
аԥсаны ишыҟам, – днақәшаҳаҭхеит иаргьы.
Аишәа инахыҵны рыҩагыламҭазгьы Ҭануриа илҭаххеит
адәахьы индәылҵны реицәажәара иацырҵарц. Ашоурақәа раан,
еиҳарак хәылԥазыла, аамҭа ахгара бзиа иахьылбоз ани аҭәаҵла
ду амҵаҿ инеины инеидтәалеит, аха акы аҳәаха иамраӡакәа
дҵааит лара.
– Аԥсуаа рыҭауадцәеи раамсҭацәеи реизыҟазаашьа
уажәыгьы ишыҟац иҟоума?
– Ишԥабасҳәари, баб ибзоураны маҷк еиӷьхашәа иҟоуп,
аха зынӡа ихируп ҳәагьы сызбаҳәом. Макьанагьы иҟоуп зшьа
зыҵибажәаауа аҳәатәхамҵацәагьы, – абри даараӡа игәы иша­
лаз иҳәашьа иааныԥшит Асланыҟәа.
– Ааи, аихамҵгылара ауп аҳрагьы зырԥсыҽуа. Саргьы
сзықә­дырӡыз убри ауп, – лҳәеит Ҭануриа, ахара џьара лылаԥш
кыдырхаланы.
– Ус акәгәышьоуп, – днақәшаҳаҭхеит иаргьы. – Баб
аидгылара дақәгәыӷуа дыҟазҭгьы, Ададианқәа рҵыхәтәа шьҭа
ирцәахьазаарын. Усеиԥш акы дазкылсыртә алымшара шыҟаз
аниба, ашьҭахь Гыртәыла аҳ уас дҟаиҵарц иҭаххеит, убасала
аибашьрақәа раанкылара илшоз џьашьаны.
– Шьҭа иазхоуп аибашьрақәа рҭыӡшәа алацәажәара! Уаҳа
исҭахым убри саҳарц! Абыржәы исҭаху аҩныҟа ацара ауп!
Иҵӡозеи сан сналыдтәаланы сгәазхара сылмацәажәеишьҭеи!
Цәгьала игәхьаазгоит ҳашьха ԥшӡақәа, ҳҽахьаҳкәабалоз ар­
ҩашқәа, аҵаҵындреи ашәҭқәеи ахьысыҟәшәалоз адәқәа!
Иҵӡозеи снарықәымԥшижьҭеи арха ҭбааҭыцәқәа! Быжьшықәса
маҷума, аха анцәа срыцҳашьа!.. Уижьҭеи заҟа гәырҩа схызгахьоу
сара соуп издыруа! – лҳәан Ҭануриа, аҵыхәтәан лцәажәара
даҽаџьара иналырхеит.
259

– Ауаҩы ихы игәы ахшәарц азын мышкгьы азхоит, – иҳәеит
Асланыҟәа, иҿашәашәа.
– Сыԥшӡара схацәарц акгьы агым! Хаҵа ҳәа сааижьҭеи
оумаамҭа ҵхьоушәа, агәхьаагареи агәырҩеи сгәы аражәит,
арахь уижьҭеи ԥшьынтәҟа роуп аҩныҟа сахьцахьоу!
– Усшәа бамхабоит акәымзар, уажәыгьы быԥшӡаӡа быҟоуп.
– Сыԥшӡара шьҭа изҭахыда?! Зегь ааӷраԥало аҳәынҵәа
илыр­кәаҳаз ашәҭац рыцҳашьаны ишьҭырхуа абоубахьеи,
сыхәԥҳа?
– Анцәа игәамԥхо бымҳәан. Аԥсҭазаара ду макьана
баԥхьаҟа иҟоуп, иагьараангьы бхы бақәгәырӷьо бҟалап…
Асланыҟәа иацәажәара маҷк аҟара лгәырҩа хнаҽызшәа,
убри аамҭаз лхәыцрақәа кахәхәа, еиҭахгьы анкьатәи амшқәа
ирызцеит.
– Ааи, усҟан зегь сыцәнымхошәа рҽыҟарҵеит. Саргьы
акәыз џьысымшьеи, убас мацара иҟаларашәа. Аха сара сзы
кьынҿаак иаҟарахаз сыӡӷабра амшқәа срызхәыццыԥхьаӡа, сгәы
сшажьаз еилсыргагәышьеит аҵыхәтәан. Шьҭа сахьхәит, аха иааг,
сгәыӷрақәа аҵыхәтәанӡа изымнаӡеит. Даара иџьасшьоит, саб
абас аниӡбоз дахьзырхәыша дахьыҟамлаз, – лҳәан Ҭануриа,
лылыхь быӷуа лыхәԥҳа днеиҿаԥшит.
– Дышԥаҟамлеи!.. Дҟалеит, аха иҳәатәы хаимҵеит.
– Дарбан зҳәатәы хаимҵаз?
– Баб иашьа иԥа Сусҭар днаидтәаланы иеиҳәеит игәҭакы
дахьхәырц, аха имуит, иаҿаршәӡаны имуҵәҟьеит усҟан.
Баб иҟазшьақәа зеиԥшроу бымдыруеи, знык игәы инҭеикыз
ахьхәышьа имаӡам. Убасҟан бара бҵыхәала Сусҭари иареи
ӷәӷәала рыгәқәагьы нибархеит.
– Ааи, Сусҭар идыруан Гьетагьири сареи ҳашгәаԥхеи­
башьоз, уи азын акәхап саб иаҳәара зигәаӷьызгьы!.. Сусҭар
усҟан ииашаны дазнеит, аха саб иоуп акымзарак ззеилымкааз!
Игәыӷра зырлашәыз схаҵа игәра игацәеит, уи ауп ихьызгьы!
– Ҭануриа, уажәы ус бзырҳәо игәаӷ ахьбымоу ауп. Ааи,
сара беилыскаауеит зегь рыла, аха ичҳашәа ус бнеила, аԥхьаҟа
иҟало ббаанӡа…
Аҩыџьагьы аҽнынтәарак еиԥырымшәаӡакәа ишеицәажәоз
мацара, Ҭануриа дызныӡбоз лразҟы аҭыӡшәа заҵәык иша­
260

лацәажәоз иаадырхәлеит. Иаашар лыхәԥҳа амҩа дықәлон
аҟнытә, шарԥазӡа дангылоз длымбакәа дымцаразы, ларгьы
заанаҵ дгылеит. Реиԥырҵымҭазы, днигәыҵакшәа лылахь днагәӡ­
ны иҿанынеиха, ларгьы днаишьҭалеит днаскьалгарц. Лгәы хьаауа,
дишьҭаԥшуа дгыланаҵы, иаргьы лара дрыцҳашьаны ишьҭахьҟа
ахьаԥшра иҭахымкәа днеиуан. Ԥыҭк днаскьахьаны еиԥш,
ашьҭахь игәы иамукәа лаԥшхырԥарак аҟара даахьаҳәны илаԥш
налыхьирсын, инапгьы дҩахашәа ҟаиҵеит, абзиараз ҳәа аанарго.
– Аамсҭа иҽы иԥыжәгал!.. Еи, уа игылақәоу, шәлашәхама,
асас дцоит, агәашәқәа изаашәырт! – ус быжьқәак ллымҳа
иааҭасит, лгәырҩа лхалазаҵә ҩаԥхьа дахаанханы дахьгылаз.
Аҳкәажә уажәааны дгыло рымбацызт амаҵуҩыҳәсақәа,
лхы зыхлырҟьозгьы рдыргәышьон, аха уи рҿы иааҭыхны џьеи
ирҳәарын. Егьаумҳәан, аҳәса мыждақәа еснагь зегь рдыруазар
рҭахгәышьами, насгьы, акы абаҳаҳари, иабаҳҳәари ҳәа
иҟазарц ус ишан, аха аҳкәажәҵәҟьа лазҵаара рзыгәаӷьуамызт.
Лымҳаҭасла ираҳахьаз, шьҭа убри иабакылнагари ҳәа, иалҵшаз
зегьы азыԥшын. Уи ҽеирак ахылҿиаараны ишыҟамызгьы
гәҩарас иҟарҵахьан, аха дара зегьы бзиараны ирымаз, аҳкәажә
цәгьалаҵәҟьа дрыцҳаршьон. Аҳ деилаԥсеит акәымзар, иԥҳәыс
ԥшӡа дылзымхәыцкәа ихы ишԥаҭәеишьеи иҭынха ԥҳәыс
длыҿцаартә ҳәа, маӡала абри ада ҳәатә рымамызт аҳҭынраҿы.
Раԥхьаӡа зҿы иааҭыхны изҳәах ддыр, Ҭануриа ԥшралеи сахьалеи
Несҭан ҵыбга иахьлаԥылгоз длыҵашьыцуан, убри азын аҳ лхы
дҭалырԥеит ҳәа, аҵыхәтәан маӡала абасшәагьы аарыларҵеит.
Есааира иртутууа зҵыхәа аршара иаҿыз абри ажәабжь
ҿаасҭа ихәаҽны иҵәахтәуп ҳәа ақәыркыргьы, шьҭа усеиԥш
ҟаҵашьа амамкәа аҳҭынра анҭыҵҟагьы измаҳацызгьы ираҳауа
аҿынанахахьан. Убри аамҭазы ҽмырҳа-ҽымдыр ҟаҵаны зегьы
азыԥшын, шьҭа аҳ иԥҳәыси иареи аԥхьаҟа икылеибагараны
иахьыҟаз зеиԥшрахашаз.
XIII
Ардимон иԥсы неиҭак-ааиҭакуа дцәажәон дааҟәымҵӡакәа,
дцәажәон, игәалашәоз акы ицәынхар ҳәа дшәозшәа, дынка­
хәыцуа. Ихигахьаз ахҭысқәа рынаурқәа абыржәы илабҿа­
баханы иблақәа ирыхгылазшәаҵәҟьа акәын иеиҭаҳәашьа
261

шыҟаз, ииҳәозгьы аилкаара мариан. Ицәажәара аҵыхәтәантәи
акәызшәа, иԥсҭазаара шьҭа ихиркәшозшәа, игәалашәоз
зегьы иахьа иааимҳәар амуашәа, дызланагалаз ажәабжь ду
дахыццакуа аиҭаҳәара даҿын. Макьанагьы ахыркәшара ааи­
гәагьы дыҟамызт.
– Дад, аҭауад Пыта иԥҳа Ҭануриа лҟынтәи Асланыҟәа
иааигаз ажәабжь гәырхьга згәы ԥнамжәаз ҳәа уаҩ дҟамлеит
усҟан. Зыгәҭакқәа рацәаз Пыта игәахәтәы наӡарашәа шибоз,
ус иаалырҟьаны аамсҭа Асланыҟәа ихынҳәымҭаз Гыртәылантәи
изааигаз ажәабжь ҿаасҭа изхымгартә аҟынӡа игәыԥжәаганы
изыҟалеит. Имаҳә шьҭа ҽеирак игәы ишҭамыз аҟарагьы гәҩарас
иҟаиҵеит, аха убри аҽны игәы инҭашыз агәаӷ аӡәымзар аӡәы
иеимҳәеит, имаӡақәа зеиҳәалоз саргьы исимырҳаит, дад.
– Ажәакала, еиҭах еиӷацәахеит, – иҳәан Аҭласҟан, акы
иаҩымшәаразы убрыгьы дназҵааит.
– Дад, уӡырҩла, иуасымҳәои!.. Сгәы самжьозар, Асланыҟәа
Гыртәылантәи даныхынҳә ашьҭахь мызқәак раҟара ааҵхьаны
еиԥш, ус ҽнак зны ҽырххала ҽыуаҩк ашьыбжьышьҭахь аҳҭынра
агәашә даалагылеит. Уи, аԥхьан Санатрели ҳәа зыӡбахә сымаз
иакәын, дад. Даԥсыуаны иагыруахаз аӡә иакәын иара.
– Даԥсыуаны дышԥагыруахеи ?! – иџьашьаны дҵааит
Аҭласҟан.
– Уигьы уасымҳәашеи, – иҳәан Ардимон, нас иажәабжь
инациҵеит. – Гыртәылантәи ауаҩы дузааит ҳәа Пыта ишиар­
ҳәазҵәҟьа, сыбла ишабоз иаразнак цәалашәара бааԥсык
дааимнадеит. Гәҩарасгьы иҟаиҵеит игәы иамыхәашаз ажәабжьк
шизааигаз аҟара, избанзар иԥҳа лҭагылазаашьа зеиԥш­раз
Асланыҟәа уахьынтәи ажәабжь изааимгахьази. Аҭауад ида
даҽаӡәы иаҳәашьа сымам, насгьы хықәкыла сизааит, дымба­
кәангьы хынҳәышьа сымам ҳәа реиҳәеит.
Дук мырҵыкәа ус дааҩналеит, забџьар шьҭаҵаны аҩналара
иақәиҭыртәыз Санатрели. Инеиқәырццакны дшынхырхәазҵәҟьа
иаразнак акы аҳәара иҽыназикит, аха аҭауад ианизеилым­
каа, агыршәа здыруаз Асланыҟәа дизааргаразы диԥхьеит.
Уи дрымбазар акәхап, ихаҭыԥан дааҩналеит аҳҭынра ахы­
лаԥшыҩцәа реиҳабы Џьанаҟаи.
262

– Џьанаҟаи, уаргьы иумдыруеи агыршәа, абри ауаҩ
униазҵааны изакә жәабжьу исзааигаз еилкааишь, – иҳәеит
аҭауад, игәы дамыртәо алаҩеира дшаҿыз дааҭгыланы, аҩы­
џьагьы илаԥш рыхго.
Агыруа ҷкәын иԥсы игәы икылхо ацәажәара дынналага
нахыс аҭауад иаагәеиҭеит, Џьанаҟаи дӡырҩуанаҵы ихаҿсахьа
есааира ахәашьхара ишалагаз, иаҳауаз акыргьы ицәымыӷханы
дшыҟанаҵаз. Ииҭахыз зегьы иҳәазар акәхап, ашьҭахь иажәа аан­
кы­ланы аҭауад дахьгылаз ахь дынхьаԥшны илаԥш наидирхалт.
– Иуеиҳәеи? – дҵааит аҭауад.
Џьанаҟаи, аиҭаҳәашьа дақәымшәо, акыр иааицәыуадаҩхеит
аҭауад уи иеилыркаара. Азнаказ аиаша иасҳәарым ҳәагьы ааи­
гәахәт, аха ари аҩыза ажәабжь гәыҿкаага ҵәахышьа амамызт
азын, ашьҭахь иҿы дакуа-дашьҭуа ибжьы наиргеит.
– Аҭауад, ухаҵкы!.. Ишцәырызгара сыздыруам, избанзар
иузааигаз ажәабжь уаҳәара ус имариам!.. Даара исцәыцәгьоуп
уеилыркаара!
– Џьанаҟаи, иугәыҵашәеи узымцәажәартә? Аҳәара
узымгәаӷьыртә, иуеиҳәеи асҟак иуцәыцәгьахартә?
– Аҭауад, ухаҵкы!.. Иҟоу умбо!.. Ҽеира ҳәа акгьы ыҟам!
– Сгәанала, Ададианқәа дырҩегьых иҳабашьырц ақәыр­
кит!.. Усоума?
– Аибашьра акәызҭгьы, иубаргәыз, уи уеигәырӷьангьы
иудукыларын! Узықәшәаз аибашьра аасҭагьы еицәоуп!.. Уи
ҳаӷоу дзыниашоуп!
– Иарбанху уажә иаалырҟьаны еиҭах имыждахахыз?
– Аҭауад, ухаҵкы! Ахаҵа ӷәӷәа ҳәа ауп зегьы ушаадыруа!
Ахаҵа дызқәымшәо акгьы ыҟам ҳәагьы рҳәоит, уаргьы
уҽурӷәӷәароуп!
– Џьанаҟаи, цасҳәан аҽхырцәажәара ақәумкызар, уааласны
иҳәа иҟалаз? Ҳәашьак амамкәа, изакә ажәабжьузеи иааига?!
– Ааи! Иузхымгаша ажәабжьуп иузааигаз! Шәаџьҳәара
дузааит уԥҳа лыхьӡала!
– Ишԥоуҳәеи?!.. Илыхьи сыԥҳа?!.. Машәырк дақәшәама!?
– иԥсы ааицәырацәахеит аҭауад.
– Умаҳә цәгьамыждарыла длызныҟәеит ҳәа ажәабжь узааигеит!
– Илзиуи?!
263

– Дзыхирҟьаз еилкаам, аха лԥынҵеи ллымҳақәеи ҿахҵәаны
аҳҭынра ддәылицеит ҳәа ажәабжь ҿаасҭак иманы дузааит!
Убри аамҭаз аҭауад инаиқәлашьцан, иаалырҟьаны
тымитышак данҭаҳазшәа, днеилууаа дцеит. Ишьамхқәа дрыз­
ным­кылошәа аниба, ашьҭахь аҟәардә аҟынӡа цәгьала днаӡаны
афергьҳәа иҽнықәикит. Ажәак изымҳәо дгәырҩацәгьаха,
дҳашҳатәарахазшәа ҽырҵасы имамкәа дтәан, ихы ицәы­
мыӷханы. Анкьатәи иџьбарашьа наилаӡҭны, абыржәы итәаз
ҭауадк иакәымкәаны, уаҩ рыцҳак, нанамгак иакәызшәа акәын,
иҿаԥшыларагьы шыҟаз.
– Ари анбаҟалеи? – акры анҵы ашьҭахь аарла ибжьы
наиргеит.
– Иахьа ԥшьымшуп иҳәеит!
– Лара дабаҟоу зиҳәа?
– Аиаша аӡәгьы издыруам, аха џьоукы дишьит ҳәа ауп
ишырдыруа! Даҽа џьоукых, абнахь дцаны лҽылшьит ҳәагьы
гәарарҵеит!.. Ажәакала, ишыҟалазаалакгьы, лыԥсы шҭам ала
ирҵабыргуеит! – иҳәеит Џьанаҟаи.
– Лхәыҷқәа ишԥарыԥсыхәоу шьҭа?!
Џьанаҟаи Санатрели иахь дынхьаҳәны ахәыҷқәагьы дна­
раз­ҵааит, аха урҭ ртәы ацәыргара еиҳагьы иааизыцәгьахеит.
– Ииҳәеи? – дҵааит Пыта.
– Еиҳагьы еицәоуп ииҳәаз! – гәырҩабжьыла еиҭахгьы
даацәажәеит Џьанаҟаи. – Аҳҭынраҿы иҟоу аӡәгьы аиаша
издыруам, аха ихәыҷқәа маӡала иҭизар ҟалап ҳәа агәаанагара
змақәоугьы ыҟоуп. Даҽа џьоукых, илыхшазгьы аԥсуаа иреиԥш­
хозар акәхап, идухаргьы ран лшьа ахьыруша иашьҭамлар
рурым ҳәа дрыцәшәаны, бнак аҿы иганы маӡала ишьит ҳәа згәы
иаанагақәогьы ыҟоуп, аха рыхқәа хиҵәар ҳәа ицәшәаны зегьы
ҽымдыр ҟарҵоит иҳәеит, шәаџьҳәара иузааз Санатрели.
– Агәылшьап аԥацәа кны иафоит ҳәа, уи ахәымга ихәыҷ­
қәагьы цәгьаԥсышьа риҭама, анаџьалбеит! Смаҭацәа сгәазхара
избаанӡа, аԥшқацәагьы даарылгама, ҳазшаз дзықә­шәиша
Леуан! – иҳәан Пыта, убри аамҭаз игәи илаӷырӡи неилаҵәеит.
– Аҭауад, ухаҵкы, макьана иҟоу аӡәгьы аиаша издыруам,
уиаҟара агәырҩа уҽаумҭан! – иҳәеит Џьанаҟаи.
264

– Исауҳәо закәи, Џьанаҟаи! Ажәабжь хлымӡаах сзаазгаз
игәра мгашьас исымоуи!.. О зегь зымчу, иаҳхылаԥшхәу, зылԥха
ҳауша! Избан угәымбылџьбараха абас узысзыҟалаз? Ашьра
зыхәҭоу ацәгьа ирҿиаларц амчра наиҭаны, аԥсҭазаарагьы
дақәиҭны адунеи дзазаанужьуазеи абас!... О сара хәаша, снапала
дысшьыма зда дсымамыз сыԥҳазаҵә хазына?!.. Ҳаи, иараби,
исықәысҵаз лыгәнаҳа сыхьӡама?! Анаасын, ус иагьсыхәҭоуп
сара! – дааҟәымҵӡакәа игәы дҭаӷызуан аҭауад.
– Аҳ, ухаҵкы! Уара уеиԥш иҟоу ауаҩ қьиа абри аҩыза
дақәымшәар акәын, асеиԥш арыцҳара ухәҭамызт! Ари ԥсраҽ­
нынӡа шьҭа уара узы ихьаауп, аха иҟауҵари, уанақәшәах,
уҽурӷәӷәароуп! Узыниаз хаҵаҵас уцәа иҭаугӡароуп, иучҳароуп,
убас адагьы уаҳа ԥсыхәа умам шьҭа! – аҭауад игәы ирӷәӷәарц
иҭаххеит Џьанаҟаи.
– Мап, Џьанаҟаи, зегь злаӡо агәаҵәажәпа иоуп! Иҟоуп
иузымчҳашақәагьы, убри ауп саргьы сзықәшәаз! Сара исхарам
ҳәа иҟоузеи, аха шьҭа исҳәеит ҳәа акы иазырҽеиуа иҟам! Даара
ихьанҭоуп ахшара иџьабара! Лангьы илзыҟалеит илызхымгаша
агәырҩа хьанҭа! Лыԥҳа дналхатәаны амыткәма лыхҳәаауа
лаӷырӡык налықәлыԥсазҭгьы, ма убасала лгәы алалҟычрын, аха
ус алагьы ҳазшаз далхәдитәит!.. Ех, сымаҳә, алахша, ҳаиуахара
аҵыхәтәа чарҳәарыла ихуркәшеит акәу, аха ус ануҭаххах,
иусырдырып ахьырхәра закәыҵәҟьоу арбану! Уи уанеилаҳах,
исзууз ацынхәра шьала иуԥызгалап саргьы! – аҵыхәтәан да­
гьаамақарит аҭауад.
– Аҭауад, ухаҵкы, ишубо, аиуара мацарала иамуазаап аҳра
арӷәӷәара, – аҭауад убри даҿаирбыжкырц иҭаххазшәа, ацҭәа
наиҭеит Џьанаҟаигьы. – Гыртәыла аҳ уаҵас духамҵгылакәа
дырҩегьых аибашьра дшеилаҳауа уирдырырц ақәикит. Сара
сыхәҭаахьала, иҟаиҵаз ацәгьара ианажьтәым ҳәа сахәаԥшуеит.
Дуцәымшәакәа иҟаиҵаз, ари уара уеиԥш зегь ҳзыҳәангьы
игәҽынҵагоуп.
– Ааи, сымаҳә иҟаиҵеит агха ду, аха имыждараны
иԥызгалап уи сара! – ҩаԥхьа даамақарт аҭауад.
– Ушьа уурцаз аибашьра уҽазукырц шуҭаххаз збоит, аҭауад,
ухаҵкы! Аԥсуа ашьа анидхала ихьымӡӷхоит, аха иахьатәиала
иауам! – урҭ реицәажәара ихы налаирхәт Ардимонгьы.
265

– Избан уаҵәахьы изырхатәу?
– Избанзар, аԥсуа ҭауад датәамбакәа ацәгьаҟаҵара
згәаӷьыз амаҳә хазына иҟаиҵаз, нас аԥхьаҟа иалҵраны иҟоу
заанаҵ дазымхәыцкәа иурымызт. Ибзиаҵәҟьаны идыруеит,
аҭауад иԥҳа лшьоура иҽазимкыр шимуа, – абас аҭак ныҟаиҵеит
Ардимон.
– Ардимон, уара ианакәзаалакгьы ухшыҩ сыгумыжьыц,
уажәгьы исыҵаҳәа еиҳа еиӷьны иубо арбану? – дзықәшәаз
арыцҳара дшазнеишаз изымдыруашәа сышҟа дыҽхырҵааит
аҭауад.
– Гыртәыла аҳ иигәаӷьыз ацәгьара дахькылнаго заанаҵ
идырны, уи азын аргьы еиқәыршәаны ишимоу уажәнатәгьы
сгәы исыҵанаҳәоит. Агәаанагарагьы сымоуп, иабашьра
ҳахьимыгӡаразы аԥхьа иара арахь иҿааихараны дшыҟоу.
Ихы дақәымгәыӷуа дыҟазҭгьы, изыгәаӷьрымызт дзыцәшәоз
аԥсуа ҭауад иԥҳа цәгьамыцәгьарыла лызныҟәара. Гәыҩбарада
мдыршьагьы амам, аҭауад игәҭакы иахьымгӡаразы аԥыжәара
игарцаз аԥхьа иара дҳақәларц игәҭакны дшыҟоу. Иҟалап
шьҭа иҿааихахьазаргьы, – иҳәан Ардимон, аҭауад абасала
игәиҽаниҵеит.
– Ус агәра ганы уҟазар, нас избан сгәы иҭаскыз уаҵәахьы
изиагатәу? – деиҭаҵааит аҭауад.
– Аԥхьан ишысҳәаз еиԥш, умаҳә ацәгьара ҟаиҵартә
агәаӷьра изҭаз, ихы дақәгәыӷәуеит азоуп. Убри азын, уажәы
азыҳәан иҿагылара аҽазкра аԥсаны избом, – абас аҭак
ныҟаиҵеит Ардимон.
– Уи знык иуҳәахьеит, сара исҭахуп исаҳарц иҟаҵатәу
арбану? – аҭауад анкьатәи иџьбарара изыхынҳәызшәа иажәа
инациҵеит. – Уатәазымбаз умаҳә уицәшәа ҳәоуп исабжьугарц
иуҭаху!.. Усоума?
– Мап, аҳ, ухаҵкы! Усеиԥш уаҳәара схы исзаҭәашьом!
– Нас, ишыҟаҵатәу ҳәа исыҵауҳәои?
– Ихьаҵтәуп… Аршәара зеиԥшроу насоуп ианиурбаша.
Уажәазын иаҭахуп, иуаӷахаз умаҳә иаҵкыс хшыҩла, маанала
иаԥыгара. Ҵабыргны, ҳаргьы ҳамч ыҟоуп, аха иабашьраз
ҳҽеиқәҳаршәаанӡа, аԥхьан ишысҳәаз еиԥш, данҳақәла ахьаҵ­
266

рагьы ҳахьигӡом, – зегь раԥхьагьы убри ишазхәыцтәыз аҳ
инаиҵеиҳәеит Ардимон.
– Ассир уҳәоит! Усеиԥш уаҳәара схы исзаҭәашьом уҳәеит,
аха даҽа ганкахьалагьы умаҳә уицәшәа ҳәоуп исыҵауҳәаз
иаанаго?! – иџьашьаны дҵааит аҭауад.
– Аҭауад, ухаҵкы, уажәы угәы ԥжәаны узлаҟоу ала, ашьоура
уахыццакуа уҟоуп, аха абыржәы убри уҽаназук, иудыруаз
иаиааиз дыҟамкәа аидынҵәаларахь ҳашнеибаго. Ушьа уны
аиааирагьы угозароуп ҳәа акәымзар, уруаа ҭарханы ухгьы
ақәуҵозар, нас изхәарҭоузеи ари аҩыза аиааира? Изҭахыда
адгьыл амацара? Убри аҟнытә, уажәы азыҳәан аҽыԥхьакра
ахәҭаны избоит сара, – иҳәан Ардимон, убасҟан акы аҽазкра
иаҿаршәӡаны мап ацәикит.
– Аҽыԥхьакра! – иааџьеишьеит Џьанаҟаигьы. – Гыртәыла
аҳ иҟаиҵаз ҳзымхошәа аҳҭынрагьы изынҳажьырцу? Ҳадгьылгьы
ҳалалс иуоуааит ҳәа иаҳҭарцу?! Ҳара ҳҽыҵәахны, ҳажәларгьы
иуҭаху рзула ҳәа изаанҳажьырцу?.. Мап, Ардимон, иахьак
усзеилкаауам зынӡаскгьы!
– Џьанаҟаи, ухаҵкы, уажәы аилибакааха аамҭа зынӡагьы
иҟам. Абыржәы иҟаҵатәу ҳәа сара избо, иаарласӡаны ауаа
ргәырҽынҵатәуп, ҭаацәаныла абнақәеи ашьхақәеи ирызцаны
рҽырҵәахырц. Аԥсуаа ианакәзаалакгьы реибашьрақәа зызкыз
рыдгьыли рыжәлари реиқәырхара акәын, рымч аныҟамыз
рҽаныԥхьаркуазгьы рацәан. Ҳаргьы абыржәы убри аҩызаҵәҟьа
ҳҭагылоуп. Аибашьра ҳҽазаҳкыр, ҳара иҳахҟьаны иҭахо
ауаа рацәаҩхоит... Аҭауад, уаргьы абри уақәшаҳаҭхароуп,
мамзар еснагь ухы иавубо уҟалоит, ццакрыла абыржәы агха
ануамхаҟаҵа, – аҵыхәтәан аҭауадгьы ихы наиқәикит Ардимон.
– Ааи, аха…
– Аха ҳәа иуҳәаз ухаршҭ! Уи азын угәы еилаԥшуа
уҟамлароуп, аҭауад, ухаҵкы!
– Иҟалап уиашазаргьы, аха иахырҳәаараны иҟоузеи аҭа­
уадцәеи аамсҭацәеи?
– Уара иуӡбозаалакгьы ҿагыларак амоуроуп. Урҭгьы
идеилыркаатәуп ахьаҵра ахеиқәырхара ишазку. Абасала
иалҳхуа амҩагьы, аԥхьаҟа ахақәиҭра иалахьынҵахароуп.
267

– Уи идыру усуп, аха Ардимон, уххь згеит, аҭауад иҵауҳәаз
Гыртәыла абашьра иазҳәахоит, – иҳәеит Џьанаҟаи, аԥхьан
ииҳәақәаз аҵыхәтәан днахьхәызшәа.
– Џьанаҟаи, удинаныс наҟ ушаҟәыҵра! – иҳәеит аҭауад,
аҵыхәтәан Ардимон иҳәатәаҿы дшаанагаз убаратәы. – Узшьуа
думшьыр иара уишьуеит, убас ҳшоуп ҳара... Ададианқәа
рнаалара акәын сара сзышьҭаз, аха снапала урҭ дрықәсырӡит
сыԥҳазаҵә лыхшарагьы ларгьы. Ишыжәбо, сгәыӷрақәа сеижьеит.
Аинаалара ахаҭыԥан дырҩегьых ҳаизыҟазаашьа аибашьра
иамҩахеит, убри еиӷьызшьазгьы сымаҳә иакәхеит… Нас, ус
иҭаххазар, шьҭа иҳаибырбап, ма сара, ма иара!
Аҭауад, еиҭахгьы даамақарын, нас Ардимон иахь дын­
хьаԥшит, уаҳа акрациҵозар ҳәа дизыԥшуа. Ҵабыргны, ацәажәа­
ра азимырхацызшәа, убри аамҭаз ҩаԥхьа ибжьы наиргеит.
– Аҭауад, узықәшәаз арыцҳара ду ахгара акырӡа иуадаҩуп.
Абас ҟалап ҳәа угәы ззымҩаӡоз амықәшәатә ззырҳәаҵәҟьоз
уаниагәышьеит. Абыржәы даҽа аамҭакы еиԥшымкәа ҟәыӷарыла
уанныҟәаша аамҭа уааҭагылт, аха ҳарҭгьы ҳацхырааҩцәаны
ҳашувагыло агәра ганы уҟаз. Ашьа зду ухала уакәӡам, ҳарҭ
аԥсуаа зегьы иҳадуп, – иҳәеит Ардимон, аҳ игәы алаҟаиҵарц.
– Уи азхәыцра митәык аҭахӡам, избанзар ацәгьа зуз цәгьала
дҭахароуп! – иҳәеит аҭауад. – Сшьа мукәа санаанха, убасҟан
акәхоит иҟасҵахьоу зегьы акымзарак иаԥсамкәа ианысԥыло!
Убасҟан акәхоит Ададианқәа ҳадгьыл еимырӷәыцәаартә
алшарагьы анроуа!.. Мап, убасала сзаҵалом сыԥҳа лыгәнаҳа!
Ахшара игәнаҳа цәгьоуп, уи аҭак ҟасҵароуп шьала! Снапы аса
акнаҵы, сишьҭыҵраны сыҟам уи аԥсахҩы, иԥсы ҭанаҵы!.. Абри
жәдыруаз зегьы!
– Усала ашьоура амацара акәхоит изызҳәахо, – иҳәеит
Џьанаҟаи.
– Мап, ашьоура аҭауад иԥҳа лымацара илызкымхароуп,
– уи дзақәшаҳаҭымхеит Ардимон. – Аҭауад ихаҭагьы ашьоура
дахьӡоит, аха убри аҽазкра уажәы иаамҭам. Уеизгьы, шьҭа
ҳмеибашьыр ада ԥсыхәа ыҟам, аха аибашьра аҭауад иԥҳа
илҽыҵганы иҟамлароуп. Убри азоуп уажәазыҳәан аибашьра
аҽазымкра ахәҭаны изызбо.
268

– Ардимон, иуулакгьы сазааугеит, – аҵыхәтәан убри цқьа
дназхәыцызшәа, ибжьы наиргеит аҭауад. – Ааи, Ардимон, зегь
рыла уиашоуп. Абыржәоуп уажәақәа сыхшыҩ андырҿыха.
Сара среиуам ашәарҭара шәыргәындаҵас иаԥыло, аха ԥыҭрак
ҳааԥшыроуп ҳәа исыдугалаз шьҭа сазыразуп, ииашангьы
иазгәоуҭеит. Ҵабыргны, схы исзаҭәашьом сыԥҳа лшьоура
жәларык разкра. Зыхдырра иазрыцҳахаз сымаҳә иаарласны
исыр­дырп исызирҵысыз ацәымӷра заҟа иахьырхәыгоу. Сабашь­
ра деилаҳауазар, нас исырбап аибашьра агьама закәу.
– Инамыгӡакәангьы иаанымхароуп, аҭауад, ухаҵкы, –
днақәшаҳаҭхеит Ардимон. – Умаҳә иҟаиҵаз аҿаасҭара, ари
ҳабашьраз игәҽынҵагоуп, уи иарҵабыргит унаалара зынӡаскгьы
игәы ишҭамыз. Ауа ԥсыцәгьеи ақәла шьыци хара урыцәгыл ҳәа
зхырҳәаауа баша ирҳәома, аа, абар уажәы уи ахьыҵабыргхаз.
Аԥсынтәыла ақәлараз аҽыҵга иҭахын, иагьиӡбеит уԥҳа ҿаҵахәыс
дазыҟаларц. Арахь аҿаахараз заанаҵ иҽеиқәиршәахьеит ҳәа
аԥхьан изхысҳәаазгьы убри азоуп, аха иҿагылара уажәазыҳәан
ишахәҭоу ҳазыхиам. Ҳамчқәа цқьа еидаҳкылаанӡа иаанкылара
ҳҽазаҳкыр, ҵабыргны убасҟан акәхоит Ададианқәа рнапаҿы
ҳаныҟало.
– Ҳныхақәа рылахь соуртә, сымаҳә игәыхәаԥса иҭакны
имаз арманшәалара саргьы акыр сацхрааит сыԥҳазаҵә
дарбаны! – гәыԥжәарала ихы дазышәиуа даацәажәеит
аҭауад. – О аџьныш еиқәаҵәа Леуан! Аџьныш!.. Ашьа афҩы
уеилаҳауазар, нас иусырбап уи иагьамоу! Агха ду ҟауҵеит
уахьысцәымшәаз! Сабашьра уҭаххазар, нас уаласырԥшып
аибашьра закәу еилукаартә еиԥшҵәҟьа! Уаҳа еибашьрак
уҭахымхартә уҭасаргылап, амитә зхырҳәаауа еилукаартә еиԥш!
Аҭауад дмақаруа иҿы цәажәон акәымзар, ихәыцрақәа
ахьыҟаз иԥҳазаҵә уаҳа дшыҟам, лыбаҩгьы рбараны ишыҟамыз
иԥҳәыс лаҳәашьас иаиҭашаз акәын. Азнаказы зынӡагьы
илсырдыррым ҳәагьы игәы иааиҵанаҳәеит, аха лыӷраҭшаа
илыхьыз лзымдыруа лааныжьрагьы гәнаҳароуп ҳәа азхеиҵеит
аҵыхәтәан. Арыцҳара шыҟалаз Асланыҟәагьы иарымҳәакәа
дыҟам, насгьы Гыртәылантәи цҳаржәҳәаҩык дааит ҳәа иӡбахә
аниаҳа, иараби, абри иаара хымԥада Ҭануриа илыхгам ҳәагьы
269

гәҩарас иааҟаиҵеит. Иусқәа зегьы нышьҭаҵаны иараз­нак
аханбааш ахь дыҭҟьа иҿааханы дшааиуаз, абаагәара да­
нын­ҭашылагьы, аӡәы димазҵаакәа дышиашаз аҳ итәарҭа
дныҩнаххны дныҩнаԥшы- ааҩныԥшит, аха ацҳаржәҳәаҩ
дцахьан. Убри аамҭаз аҭауад иҿаԥшылара шыҟаз аниба,
иаразнак игәы азҩеит ҵабыргны ҽеирак шыҟамыз аҟара.
XIV
Ардимон еиҭеиҳәоз аҭоурых намыгӡакәа инҿахиҵәан,
иаалырҟьаны гәҭахәыцрак днеикәаныршьшьит. Иаҳаидеик
ыҟамкәа дшыҟаз, ус даалҟьаны ицәажәара зынӡа даҽаџьара
ирхеит, иҟалап уаанӡа ииҳәоз хазырҭәааша акәны иҟазҭгьы.
Аҭласҟан ихы изышьҭ изыӡырҩра даҿнаҵгьы игәеиҭахьан,
ажәабжьҳәаҩ иажәақәа зны-зынла ихҭҳәаазгьы шынаԥишьлоз,
аха убарҭгьы убысҟак агәрагара рыҵан, иара дызлахәымызгьы
ибла иабахьазшәаҵәҟьа еиҿырцааны ииҳәоз хауҵартә аҟынӡа.
Абыржәы даҽакахьы дзыхнагаз ажәабжьгьы ахы аркышьа
убасшәа ирҵабыргит, убарҭқәа ихаҭа ибаны ихигахьазшәа ауп
иажәа анагӡара дышналагаз.
– Дад Аҭласҟан, убри аҽны шьыбжьгәы ҟалахьан, – илаԥш
кыдырхаланы ихәыцрақәа ажәытәра аҵантәи игәалашәара
иаханы изаанагозшәа, дмыццакыкәа аиҭаҳәара даҿын Ардимон,
– аха кәыркәаз ухашыгә кылызҵәоз амра шьҭа акыр иԥсыҽны
акәын ишкаԥхоз. Уахынлатәи аҟәкырагьы акырӡа еиқәтәахьан.
Убас мацара амшқәа еишьҭагыла, аамҭа еиҭасрақәа узгәамҭаӡо
есааира аӡынра аҽазааигәатәра иаҿын…
Ардимон абыржәы еиҭеиҳәоз зҟынтәи иаҳаз ихьӡ имҳәеит,
аха еиҭеиҳәоз ахҭыс арҵабыргра иҽыназикит абасала:
Ҽнак зны, ҩыџьа ҽыуаацәақәак ҿҟьаса, Мҷышьҭатәи арха
дгьыл иахысны, ашьхара аганахьала рхы рханы, ҽырххылаҵәҟьа
инеиуан. Аԥхьа игылаз ахаҵа иуаҩыбжара днарҭысхьан, ихыиҿы аразра аныԥшуа дызлаҟаз ала, уаҩы аамсҭашәак шиакәыз
аҟара инубаалон. Ишәхыҷҷаауаз кәалӡмаҭәала деилаҳәан,
џьара еибашьра дцозшәа акәалӡхылԥагьы ихан, даара ҟазарыла
иҟаҵаз аса чаԥакгьы иҟәынҳәалан.
Дишьҭагыланы инеиуаз, уи зарԥысымҭа иҭагылаз аӡә
иакәын, уигьы кәалӡмаҭәала деибыҭан, иҿыцҟаҵараз аса
270

дук иҟәынҳәалан. Аманыза зкылдаз иарма напала аӷәрагьы
икын, иарӷьа напы аԥсалаба аԥынҵа аҵырра аԥхьаҟа ирханы,
импыҵырӷәӷәа импыҵакын. Аҩыџьагьы рыҽқәа аԥхӡы
зларылхәаҭоз ала, харантә ишаауаз ҩашьомызт, икараха
ишыҟазгьы, рныҟәашәақәа еицамккәа апҟара-апҟараҳәа еиханы
ԥхьаҟа ацара иаҿын. Дук мырҵыкәа, арха дгьыл ааныжьны,
ашьха аиҩхаак ибжьысны кыр инаскьахьаны еиԥш, аԥхьа
игылаз ахаҵа иҽынкыла-ҽынкыло, ишьҭагылаз дааихьыгӡаны
ус иҳәеит:
– Ахәлара ҳахьӡаанӡа абааш аҟынӡа ҳнаӡароуп.
Ҳахьымӡар, нас абаагәара ҭалашьа ҳамам. Изласаҳахьоу ала,
ишаалашьцалак аӡәымзар аӡәы дҭарыжьлом ҳәагьы рҳәоит.
– Убри аума узыцәшәо, аҭауад, ухаҵкы! – иҳәеит аиҵбшәа
иҟаз арԥыс.
– Шьҭа уеизгьы иаҳцәыхәлеит. Издыруада, агәашәқәа
ҳцәадыркуаны иҟалозар, иахьатәиала ҳнеира аҭауад Пыта
изымдыруазар еиҳагьы еиӷьуп.
– Мшәан, ус уҭахызар, нас асҟак ҳзыццакуеи, уаҵәы ҭынч
ҳнеир еиӷьми?
– Изамуеи, аха абаагәара ҳҭармыжьлакәа шаанӡа адәахьы
ҳавахар ҳәагьы сацәшәоит.
– Иабихәац, иҟалазеи ҭауадк адәы уаварыжьуа! – иаа­
џьеишьеит арԥыс. – Узусҭоу роуҳәар, аҭауад уҿаԥхьа усеиԥш
згәаӷьрыда? Џьоушьҭ, уздыруа аӡәы дыҟамкәа иҟаларым!
– Сгәы иаанагоит уаҩ дыҟам ҳәа. Избанзар, Пыта
дсымбеижьҭеи шьҭа быжьбаҟа шықәса уеизгьы иҵуеит, уижьҭеи
аҟарулцәа егьаҩгьы рыԥсаххьеит. Аиашазы, ҳаицәгәышра хаҭала
сара исхыԥсаахьеижьҭеи акрааҵуеит, аха, изыхҟьазаалакгьы,
сааны макьана сызидымшшылацт. Иԥҳәысгьы аиарҭа дамоуп
ҳәа саҳаит, рыцҳа, лыԥҳа дылхычмазаҩхаазар акәхап.
– Нас, избан уаха дубар зуҭахым? – деиҭаҵааит арԥыс.
– Избанзар, сшааз аҭауад идыраанӡа аԥхьа еилкаатәқәак
сымоуп. Сибаанӡа ԥыҭҩык снаразҵаақәарц сҭахуп. Егьаумҳәан,
аҭауад макьанагьы цқьа сыгәра изгом ҳәа гәҩарас исымоуп.
Убри аҵыхәала имаӡақәа сеимҳәаргьы ҟалоит.
– Избан угәра зимго? – азҵаарақәа изынкыломызт арԥыс.
271

– Адгылара ахьисымҭац азын, аха шьҭа ивагылара сшақә­
шаҳаҭхаз хеиҵар…
Мҷышьҭатәи аҳацаҟьақәа руак иаҿаҟаҵаз абааш ақәра ду
нызҵхьаз акы акәын. Ааигәара неишьак амамкәа баагәарала
иҭахкаан, ахаҳәцә дуқәа рыла еиқәҵаны хыҵшьак узамҭартә
акыр ишьҭыхын. Аҭыӡгәара иаласаз аҟәарчқәа рҟынтәи
ладагьы ҩадагьы иҭаԥшыхәуаз аҟарулцәа иахьеи уахеи рҽеиҭ­
ныԥсахло иахьықәгылаз, аҵысмҩасгьы рылаԥш ахын. Абааш
ашҟа узланеиуа ҳәа иҟаз мҩа заҵәык акәын, иара уигьы
имҩаҿҟьарсҭараны, ишьанҵара ҭыԥын. Лбааҟагьы акырџьара
аҟарулцәа ргыланы ирыман, аԥхьа урҭ урымбакәангьы
халашьа амамызт. Абааш зҿаҟаҵаз аҳацаҟьа амрагыларахьала
ахаҳәцаҟьа ҿыцәаа иахьчон, аҵаҟа аршәаа зҭыҩуаз арҩаш
аҵҟьа ицон. Амраҭашәара аганахьалагьы шәарахк ашьапы амкуа,
ихрацаҟьараны илбаашьҭын. Аладахьҟала еиҳа ухаларашәа
иҟан, аха усынтәи аӡәы иҿааихаргьы, даараӡа хыԥсыра мбакәа
ааишьа имамызт, убри аҟнытә уи аганахь абаагәара еиҳа
иҩышьҭыхны иҟаҵан, аҟәарчқәа руакгьы уаҟа иалаҟаҵан.
Ирмарианы ампыҵахалашьа змамыз абри абааш џьбара
заҟантәы ауаа ахылахьаз, заҟантәгьы иахыҵхьаз уаҩы издыр­
уамызт, аамҭа рацәала уаҟа аангылашьагьы амамызт. Ақәылацәа
рҿанаархозгьы ааигәасигәа инхоз ауааԥсыра убри абааш
аҿы ҽыԥхьакырҭас ирыман, нас ашәарҭарақәа шеиқәтәалак,
ҩаԥхьа иааныжьны рыҩныҟақәа рахь ихынҳәуан. Еиҳаракгьы
аԥсҭыр ракәын зхы иазырхәоз, аамҭала ихьамҵыр ада ԥсыхәа
анырмоулак, аҽыԥхьакраз уи абааш еиӷьыз ыҟамызт, аҭауад
Пытагьы аамҭала убраҟа иҽыԥхьеикырц абыржәы даҭаа­ны дыҟан.
Амш еилахәларц шьҭа рацәак азнымхеит. Ҽыла иҟаз анҭ
ахацәа ус абахә ашьапы иааҵагылт, арашьқәа реиԥш изықәтәаз
рыҽқәа рыԥсы ргәы икылхо, рԥынҵақәа уажәы-уажәы ашақә
иарсуа. Амарда инаҿаланы абааш аҟынӡа инаӡаанӡа хыџьара
иааныркылт, аха изуҭсцәаз аҟарулцәа ишеилыркаалак, аҭауад
иахь аҭамзаара ҟаҵо амҩа нарырҭон. Абахәра иаҿысны
абаагәара ианаадгылоз зынӡа инеилалашьцеит, убри аамҭазы
уахынлатәи ацәашьқәа раркра ишалагахьаз мҩашьо, аҩнуҵҟа
алашара ҭыԥхаауа иҟан. Агәашә раадгыламҭазы аамсҭа еиқәырц­
цак дышнасызҵәҟьа, аӡәы ибжьы еихьыреивырӡа инаиргеит.
272

– Уарбану ашә иасуа?
Аҭауад аҭак ҟамҵакәа маҷк дааӡырҩын, нас ҩаԥхьа
деиҭасит еиҳагьы иаарӷәӷәашәа.
– Мшәан, узусҭада заанаҵ ахынҳәышьа иақәымшәаз? –
еиҭах ибжьы наиргеит уи.
– Харантә ҳаауеит, аҭауад дҳамбар ԥсыхәажәлагә ҳамам,
ашә ҳзаашәырт! Изҳәогьы сҭауадуп!
– Аԥсылманра здызкылаз ҭауадк уиеиуазар, ара ус умам,
уахьааз уца! – ибжьы ааирымчит уи ахаҵа.
– Сумырцәгьакәа агәашә ҳзаарт!
– Ааҵра иавахаз, уаха акы ушамыртәо збоит! Уаџьал
уаанацазар, уи рацәак ахҳарҵуам! Ухы уҭахызар, уарбан ҭауаду
умҳәои!
– Аҭауад Чачба Сусҭар соуп иуацәажәо! Сгәалаҟазаара
еицәамтәкәа, сшыбзиоу ашә аарты!
– Зыхьӡ уҳәаз шуакәу злаздырри? Уажәы амцҳәацәа
рацәаҩхеит, агәра сырга!
– Афаџь усааит, абысҟак ишәыргәындоу уоума ашә
иларгыланы ирымоу?! Зынӡа угаӡамзар, аԥсуа еибашьцәа
ҩыџьа заҵәык ирыцәшәо ианбаҟалахьаз? Агәра узымгозар,
арахь уаацәырҵны адәахьы уаадәылԥш!
Агәашәхьчаҩ аҵыхәтәан ибжьы ныбжьаӡын, ԥыҭрак иаа­
ҭынчрахеит. Дук мырҵыкәа аӡәы ацәашьы кны, абаагәара
даахықәгыланы адәахьы дааԥшит. Алашара рықәырԥханы
дышрыхәаԥшызҵәҟьа, нас аҟарулцәа ибжьы нарықәиргеит.
– Агәашә аашәырты!
Сусҭар ицыз арԥыси иареи анааҭарыжьла, иара убраҟаҵәҟьа
ирԥылаз аҟарулцәа реиҳабы ихы ирқьиарц дырҿагьежьны
идеилиркааит, абааш аиҳабы изымдыруа аӡәы иҭажьлара
ишақәиҭымыз.
– О, излазбо, агәҽанызаара бзиа шәымазаап! Ари шьахәуп…
Ааи, ааи, ус иагьаҭахуп! – иҳәеит Сусҭар, абааш ахьчаҩцәа
аиҿкаара бзиа ахьрымаз игәы иахәаны.
– Ааи, аиххәыцра ахьышьақәыргылам аиҿкаарагьы
зыҟалом. Уи азын аҭауад Пыта иџьушьаша рацәоуп, – иҳәан
аҟарулцәа рхада, абааш ахылаԥшҩы диԥшаарц иҿынахамҭаз
усшәагьы нациҵеит, – схынҳәаанӡа ара шәыԥшны шәгылазароуп.
273

Ус, рацәак аамҵыцкәаны, аӡәы дицны даакылсит. Амцабз
ахҟьо аҟарулцәа реиҳабы иикыз ацәашьы, Сусҭар ицыз арԥыси
иареи инырҿарԥханы, ирҭааз дшидырызҵәҟьа диеигәырӷьаны
ибжьы наиргеит.
– Ҟаҳ, Сусҭар уакәызма иаармышьҭуаз! Дыррак ҳамҭаӡакәа
уаазар, џьара акы уаҳаны ушаанацаз ҩашьом... Бзиароу уаазгаз?
– Мшәан, Алқьарым уоума саԥхьа игылоу? Исҿаԥхо
ацәашьы сыбла хнакын, цқьа уснарбом, аха бжьыла уакәушәа
збоит!
– Ааи, сара соуп!
Убасҟан аҩыџьагьы рнапқәа ааимырхит. Убри ашьҭахь ауп
Сусҭар аҭак аҟаҵара даналага.
– Мап, Алқьарым, макьаназ цәгьара ҳәа акгьы ыҟам.
Ус ҳахьынӡазнеиша сыздыруам, аха уажәазыҳәан алазқәа
рганахьала ҭынчроушәа иҟоуп, – иҳәеит Сусҭар.
– Абааш ашҟа ҳамҩахыҵып, нас уаҟа ҭынч ҳаицәажәап.
Арахь шәсышьҭаланы шәаалеи, – иҳәан Алқьарым, драԥгыла
рҿынахамҭаз, игәы иамукәа дааҭгыланы дырҩегьых дҵааит. –
Нас, ас иаалырҟьаны уаазгеи? Ус акәзар, шьҭа агәра згоит уаара
бзиарак ишадҳәалоу!.. Исҳәаз иашоу, мамзаргьы сгәы сажьоу?
– Саазгаз бзиароуп сҳәаргьы аҵабыргра алацәам. Избан­
зар, сара исҭахуп аҭагылазаашьа аныхирым аамҭазы аишьцәа
Пытеи Қарбеии еидгылоу еидымгылоу еилыскаарц, аха сахьааиз
избоит усеиԥш сзықәгәыӷуаз ҳәа акгьы шзыҟамлац, – убри
игәҭыха дуны ишимаз ицәажәашьа иааныԥшит Сусҭар.
– Ааи, аидгылара ахьҳацәмаҷу азоуми ҳаиԥхьытта ҳзыҟа­
лаз. Аиххәыцра азыхынҳәра аҭахуижьҭеи маҷ ҵуама… Уи бзиоуп,
аха амҩан шәахьаауаз анхацәа рҽыԥхьаркхьазар убарын?
– Иахыҵқәаз ыҟоуп, иаагылақәазгьы рацәаҩуп. Зегьы ртәы
сызуаҳәом, аха дадланааи, гәдаҟәааи, егырԥсҭааи, ԥшьақьарааи
рарԥарацәа ӡәырҩы рҽеидкыланы, Џьудар иԥа Гьабаҟәа
ҳәа Уаҭрынатәи арԥыск днараԥхьагылан, ақәылацәа рааира
иазыԥшны, Речшьха ахәаны игылоу абааш аҿы итәоуп ҳәа
ажәабжьқәак саҳақәахьеит.
– Абри ауп аихымхәыцра зыхьӡугьы!.. Рхала ирылшари
зугәахәуа, баша рхы ҭадырхоит ауп! Зегьы шәҽыԥхьашәкроуп
274

ҳәа ирылаҳәоу змааноу рхахьы имнеит акәу? – убри аамҭазы
уи игәы иныҵанарххит Алқьарым. – Урҭгьы убас иазхәыцзар
акәхап, аҭауад Пыта дшәаны иҽыԥхьеикызшәа?
– Алқьарым, аиаша уасҳәап, убри еилыскаарц азоуп
схаҭагьы сахо саартә сҟазҵазгьы, – иҳәеит Сусҭар, аҭауад
ихымҩаԥгашьа иаргьы агәыҩбара шинаҭахьаз мӡакәа.
– Ишԥа!? Уаргьы аҭауад игәра узымгарцу? – иааџьеишьеит
Алқьарым.
– Игәра анызгаша игәҭаку ансаҳалак акәхоит, аха шьҭа
уахала еилыскаауа ҳәа акгьы ыҟам, – иҳәан Сусҭар, нас
дынкахәыцуа иажәа инациҵеит. – Алқьарым абас ансоуҳәах,
уара уҟынтәигьы еилкаатәқәак сымоуп. Зынӡа уеилахамзар,
ҭынч снаудтәаланы снауацәажәарц сҭахуп.
– Азамана, ус уҭахызар арахь усышьҭаланы уаала.
Ҳаибамбеижьҭеи ҳгәазхарагьы ҳаицәажәап, – иҳәан Алқьарым,
иҿынеихеит.
Уада ҭбааҭыцәк иҩналаны ишнеибартәазҵәҟьа, Сусҭар уи
азҵаара деиҭазыхынҳәны днаиазҵааит.
– Алқьарым, суқәгәыӷрыма еилыскаарц исҭаху уасҳәартә
еиԥш?
– Иууазеи, Сусҭархеит, усықәымгәыӷыртә! – убри аамҭаз
даацыцҟьеит Алқьарым. – Ҵабыргуп, агәреибамгара анмаҷу
аамҭа ҳҭагылоуп, аха ихаҵа, сара сгәы мԥсахкәа макьаназ
сааиуеит. Иубахьац соуп, даҽа уаҩны шьҭа ҟалашьа сымаӡам.
– Уеилыскаауеит, Алқьарым, убри азоуп зегьы раԥхьа
уара уацәажәара зысҭаххазгьы, – иҳәеит Сусҭар, уи азын
гәыҩбарак шимамыз ихы-иҿы аҭынчшьа ианыԥшуа. – Аиашазы,
сгәы сзырхьуа шьарда ирацәагәышьоуп, аха исымчуи. Аԥхьан
ишазгәоуҭаз еиԥш, Пыта имаҳә дицәшәаны иҽыԥхьеикызшәа
изызҳәо рацәаҩхеит. Амаҳә дицәшәаны абхәа ихы ԥхьеикхьеит
ҳәа макьаназ ԥсыуа ҩнаҭакаҿ иҟамлац, ирҳәонгьы смаҳац. Абас
ихырҳәаауа иашаҵәҟьазар, ижәлантәқәа зегьы ҳирԥхашьеит,
аԥсуаа рызгьы ихьымӡӷхеит, убасала ауаагьы аҳәатәы риҭеит
ауп... Алқьарым, аҭауад изырҳәо иашаҵәҟьоума?
– Ҳа-ҳа-ҳа! – убри аамҭаз ибжьы ҩҭганы дааччеит
Алқьарым. – Абз асцәа рҳәатәы хаҵаны уаазшәа збоит,
275

Сусҭар? Изырҳәо иашазҭгьы, схаҭагьы ара субараны уҟамызт.
Иҟам-ианымла аҭауад ицәа ккаӡа ихызхуа – урҭ дызҭахым
шракәу уара еилукаарц ухәҭоуп, Сусҭар, ухаҵкы. Егьырҭ
зегьы шыҟазаалакгьы, уара иуаҭәам уҳәансҳәаҳәацәа ирҳәо
азыӡырҩра. Гыртәыла аҳ ар ӷәӷәа имоуп, ииааирагьы цәгьоуп
ҳәа рмаҳакәа иҟам, уи азоуп аҭауад дызлаҟам ажәабжь гәымха
згәарарҵо... Сусҭар, угәы иалсыргьы, исзуџьымшьеит, уаргьы
игәра цқьа иахьузымго.
– Мап, Алқьарым, игәра згоит, аха сара соуп зыгәра имго.
– Избан?
– Иԥҳа Гыртәыла аҳ данииҭоз сахьиҿагылаз аҵыхәала.
– Усҟан уара уеиԥш иақәшаҳаҭмыз ыҟан, аха уи уҭахымхеит
ҳәа уеизгьы-уеизгьы цәгьарак аҵамызт угәра изымгартә еиԥш.
Усзеилкаауам, Сусҭар... Избан убри иақәҵаны узыҟоу?
– Иԥҳа лыҭира зҭахқәамзи иареи ашьҭахь ишеизааибагаз
сыздыруам, аха убри аҽны инаркны ивагылара мап ацәыскит
сара. Уижьҭеи ҳацәгьеи ҳабзиеи еиламкәа аҟынӡа ҳнеибаганы
ҳаҟоуп. Џьара акы аныӡбатәугьы, иаргьы уи гәаӷшақә иҟаҵаны
дыррак симҭац… Алқьарым, исҳәо уадгылаҩызар, убасҟан
ҳҳәатәы хеиҵазҭгьы, уажәы ари абааш аҿы аҽыԥхьакрагьы
иқәшәарымызт. Аиаша уҭахызар, иамхаҟаҵаз амхәыцра ауп
иԥҳагьы дызқәыӡыз. Уи аҵыхәала, ишубо, зегьы ашәарҭара
ҳааҭагылеит. Анс ҳҳәа, арс ҳҳәа, изыхҟьазаалакгьы, шьҭа
ацхыраара шиҭаху збоит. Уи азы уаанӡатәи сгәалақәа схаршҭны
ивагылара шысҭаххаз иасҳәарц сизааит, аха сыгәра изымгар
ҳәагьы гәҩарас исымоуп, – игәыҵхақәа неиҭеиҳәеит Сусҭар.
– Ус ҟалашьа амам! – иҳәеит Алқьарым. – Пыта уизеи­
лымкаар ҳәа уацәымшәан, избанзар, сара издыруеит иамха­
ҟаҵаз даараӡа дахьхәны дшыҟоу. Ахьымхәшьасгьы имоуи, аха
имаҳә дицәшәаны иҽиҵәахит ҳәа иуаҳаз ҵабыргым. Иу­дыруаз,
иӡбны дшыҟоу иԥҳа лшьоуразы имаҳә иабашьразы ирласны
дцараны дшыҟоу.
– Ишԥа?!
– Уи иара ихаҭа иуеиҳәап.
– Игәҭакы аибашьра ду ахылҿиааргьы ҟалоит!
276

– Сара аҳра аусқәа рыҽрылагалара сус рылам, снапы иану
зынӡа имаҷуп. Абри абааш ахьчара ауп исусу, Сусҭар, ухаҵкы, –
аҵыхәтәан ихы нхьаиршшеит Алқьарым.
– Уи азын гәыбӷан аӡәгьы иуиҭом, насгьы ашәарҭара аныҟоу
акы умҳәаргьы ауам, аха ихәыҵҟьараны иҟоу амца анырцәатәу
афархь ахәлажьны иузырцәом, – макьанагьы агәала шимаз
еиҭах иааиныԥшит Сусҭар.
– Исзеилкаауам абас зхуҳәааз?
– Аиӷара иахылҿиаауа аибашьрақәа нкылашьас иаҭатәу ауп
аҭауад дзызхәыцлаша. Убас ианзыҟамла, есымшагьы ахҭырхара
азцара акәхоит игәы иҭеикыз ҳахькылнаго.
– Ус ишԥа? Аибашьра уҽазумкыроуп ҳәа аҭауад иабжьугарц
азоума, нас, узааз?! – убри аамҭаз џьшьахәыс иааҟаиҵеит
Алқьарым.
– Аӷа думанаҵы аибашьрақәа раанкылашьа шамам
дыруп, аха уажәы аҭауад игәы ԥжәаны дызлаҟоу ала, Гыртәыла
дабашьырц анақәик, аԥхьан исҳәан еиԥш, уи аибашьра ду
ахы аркра акәхоит изызҳәахо. Ҳажәлар убри ашәарҭара
рлахьынҵахар сҭахым, – иҳәеит Сусҭар, илаԥш кыдырхаланы
дынкахәыцуа.
– Иуҳәаз саргьы сақәшаҳаҭуп, аха аҭауад ашьоура
иҽазымкыкәа иҽааникылар, убасҟан акәхоит ихырҳәаауа
аниашхо... Убас ҟамларц ауми уаргьы ишуҭаху?
– Хымԥада, уиашоуп, аха иуцәызӡом уи азын сзыцәшәақәо
шыҟоу. Уи иаҳәарагьы сцәыуадаҩуп, избанзар иҟоу азеи­
дымгылара макьанагьы агәра снаргом аԥхьаҟа бзиарк ҳаз­
кылсып ҳәа. Насгьы, еибашьра ацаразы зегь раԥхьагьы ауаа
рацәа аҭахуп, арахь усеиԥш лшара дукгьы ҳамам… Ҳара
ҳаҩнуҵҟа абас аҭагылазаашьа аныҟоу аамҭазы аҭауад имч
ақәхару аибашьра ду аиааира? – рҭагылазаашьа ахьысҳарагьы
аазгәеиҭеит Сусҭар.
– Ааи, мцы зымҳәо ахҿа еиԥшҵәҟьа уиашоуп, Сусҭар,
уиаша… Зегьы ишәа-иза ишумоу збоит, аха убас ада ԥсыхәа
аныҟамлалак, иаразнакала агәкаҳара аҽаҭара аԥсамзар ҟалап.
– Ҳхы иазеицәоу анапы алакра акәушәа збоит аҭауад
уажәгьы игәҭаку. Убас ада ԥсыхәа амамкәа еиҭах иназгогьы
277

иара ихаҭа иакәхоит, – аҵыхәтәан гәкаҳарак наизцәырҵызшәа
даацәажәеит Сусҭар.
– Мап, Сусҭар, ухаҵкы! Иуҳәаз сзақәшаҳаҭхом! Пыта
ихы дақәымгәыӷуа дыҟазҭгьы, аибашьра иҽазикрымызт! –
аҵыхәтәан аҭауад дхьаиршшарц иҭаххеит Алқьарым.
– Дзықәгәыӷуа ҳәа имоуи?
– Мшәан, уажәыгьы иумаҳаӡаци ииӡбаз?
– Мап.
– Шаԥсыӷаа инадыркны асаӡқәеи, аҟарачқәеи, абазақәеи,
ҟабардаа уҳәа ашьхарыуаа зегьы ацхыраара ирҭарц
рзицҳахьеит. Агәра гангьы сыҟоуп адгылара ширҭо ала… Сара
абри удыруаз џьысшьон, – гәырӷьаҿҳәаша бзиак ииҭаз аҟара
ихы-иҿгьы акыр иаалахҿыххеит Алқьарым.
– Абаак! Шьҭа ҵабыргыҵәҟьаны сгәы сшамжьаз збоит. Убри
хырҳагарак алазар, аҭауад аибашьра ду иҽазикырц аҽазырхиара
дшаҿу ҩашьом. Амала, сгәы иалоу умбо, Алқьарым, аҭауад абас
игәы иҭеикзар, изеибашьыртә иҟоу зегьы рҽеидкыланы иҟазарц
уажәнатә алаҳәара ҟаиҵахьазар акәын.
– Убригьы дазымхәыцыц џьумшьан, аха сыԥҳа лшьа зурц
сҭахуп, зегьы шәааины шәсывагылароуп ҳәа раҳәашьа имам. Уи
ихгьы иаҭәеишьом. Қыҭацыԥхьаӡа рхала идырны ивагылап ҳәа
дрықәгәыӷуеит.
– Ҵабыргуп, аӷа дануқәла иабашьтәуп, аха абас кыр
иаԥсоума, Алқьарым? Ахацәарԥар аибашьра раҿанырҵәара
ахаҭыԥан ианраамҭоу иҭаацәарахар, хылҵла иҭбаахар ауми
абзиа, – агәала иманы даацәажәеит Сусҭар.
– Абзиа уҳәеит, аха асеиԥш иҟоу азҵаарақәа сара
исыӡбартә мчы сымам.
– Ааи, ааи!.. Ус ауп, ус ауп, еиҳа ишеиӷьхаша ҳәоуп
изхысҳәаауа.
Егьаурым,
уаҵәы
аҭауад
снаидтәаланы
снаиацәажәап, сгәаанагара дақәшаҳаҭхозар, – иҳәан Сусҭар, уи
азгьы игәы дынҭахәыцит.
– Угәра игарц уҭахызар, ицхыраара ушақәшаҳаҭу аԥхьа
ирдыр.
– Ааи, ааи! Лаҵан иузымҳәаз бҵан иузҳәом рҳәоит, шьҭа
санаах уеизгьы, иасҳәап, иахиҳәаауагьы саҳап.
278

– Сусҭар, ухаҵкы, уара аҵаҳәара иаргәаҟуа уаҩым, угәы
ишуҵанаҳәо уацныҟәа. Сара иуҵасҳәараны иҟоуи, насгьы уашьа
иоуп, дузыразхап ҳәа сгәыӷуеит, – иҳәан Алқьарым, дҩагылеит.
Акрыфара ҳәа ианеидтәалагьы, ишеицәажәоз мацара аҵх
акыр инарцеит, Алқьарым дырҭахханы дрымгазҭгьы, иҟаларын
ирызгәамҭаӡакәа ирыцәшаргьы. Убри аамҭаз абааш еиқәышь­шьы,
бжьык ахылымҵӡо аҵх лашьца иалагылан. Аԥсҭыр ахьеилаиаз
аҟынтәи еимҳәабыжьқәак алашьцара иналыҩлон акәымзар,
егьыс аҟарулцәа рыда зегьы рыцәаԥсымҭа иаамҭахахьан. Сусҭар
амҩа дыԥнашәаны дыҟамзи, дышнықәиаҵәҟьаз иаразнак дын­
ҭаҳәахаа ацәа дагеит.
Макьанагьы дзалымҵыр ҟаларын, ашамҭазшәа аԥсҭыр
рыбжьы дамырҿыхазҭгьы. Алқьарым иакәхап иазҳәаз, Сусҭар
ӡык ниҿаҭәаны сындәылҵып ҳәа анигәахәуаз аамҭазы, арԥыск
фатәқәак ачарма ианыргыланы дааҩналеит. Аԥсшәа наҳәаны,
иааигаз нықәыргыланы, нас гәаԥхачара низеиӷьашьаны идәыл­
ҵымҭаз, ус Алқьарым ҳаҭархәыхәк иҩыҵрак дааҩналеит.
– Шьыжьбзиа, Сусҭар!
– Есшара алԥха угымзааит, Алқьарым!
– Ушԥацәеи?
– Сыҩны сыҟазшәаҵәҟьа.
– Ус акәзар, шьҭа каҷыҷҩык агьама умырбакәа усзышьҭуам.
– Агьама сурбарц уҭахызҭгьы иаха исумырбози, – иҳәан
Сусҭар, алаф ахҳәаауа, Алқьарым иаԥхьаҟала днеиҿатәеит.
– Исыхьыз уи ауп, Сусҭар, иаха уааимҭаз арыжәтә
ахьыҩнаҵәаху ацаԥха зкыз ара дыҟамызт. Убри азын ала­
ҿысымҭит, аха исыгхаз шьыжьнаҵы исырҽеирц сҭахуп. Макьана
изаацәазаргьы, ҳаидымтәалеижьҭеи заҟа ҵуа умдыр­уеи, убри
аҟнытә исҭаххеит абыржәы ҳааибаныҳәарц.
– Шәызлазбо, араҟа зегь рыла шәҽеиқәшәыршәахьазаап!
– игәаԥхашақәыз ҵәык налихит Сусҭар.
– Мап, ишуҳәо еиԥшҵәҟьа ҳалаҟам! Арыжәтә аҽаршьра
аӡәгьы ҳақәиҭым, аха сас дахьк даҳзааит, акы агьама имырбакәа
дҳашьҭыр ԥхашьароуп ҳәа ацаԥха зкыз дыргәабзыӷны цәгьала
ицәызгеит, – иҳәан Алқьарым, аҳаҭархәыхә акьатрацәра
арыԥҵә амхны, нас ахраҿқәа неиваргыланы аҩы нырҭеиҭәеит.
279

– Абраҟагьы аҭауад диашам. Иҭахараны иҟоу аҵыхәтәантәи
иҿаҵахәы иҿыхра дақәиҭым, уи гәнаҳароуп.
– Изҿаҵахәу уеизгьы дахьӡоит.
Акака ааныркылоны еиԥш, ус ашә дасны хаҵак дааҩналан,
Сусҭар аҭауад дшизыԥшыз наиеиҳәеит.
– Иабихәац, аидтәалаха ҳаимраӡеит! Асҵәҟьа шьыжь­
шаанӡа дуԥхьап ҳәа сыҟамызт… Сусҭар, убриак нкыли,
шәанеицәажәалак, нас ҭынч ҳнеидтәалап…
– Дысзыԥшызар, аамҭа згарым, – иҳәан Сусҭар,
ахраҿа лҭаркәкәаны ижәны дшыҩагылазҵәҟьа, хыжәлакгьы
иҿамыршәкәа иаразнак иҿынеихеит.
Наҟ-ааҟ амашьхәылҵқәҵарҭа змаз ҟәардә ҳаракык дықәтәан
аҭауад, дзыԥхьаз иашьа иҩналара дазыԥшны. Иҟәынамацараха
иҟаз маҟа ҟьаҟьак имӷаҵаны, аххьарахәыцла еилыбзаауа иқәҵаз
маҭәоук ишьамхы илахысуа ишәын. Ицеҩцеҩуа ишьхыҷҷаауаз
еимсы ауқәак ишьан. Абыржәы иаакныхны ишынеишәиҵара,
еиқәыӷьазӷьазуа ирхианы аҭӡамц иадкнаҳалан икәалӡмаҭәеи
иабџьармаҭәеи. Аҭауад ихазы иалихыз ауада рацәак идумызт,
аӡәы дыҩнамлеижьҭеи кыр шааҵуаз убаратәы аҭӡамцқәа акыр­
џьара икыдыҷҷахьан. Арҿыцра аҭахны ишыҟазгьы, уарҳаллеи
кыдыршәылалеи иандырхиа, ахаҿра акыр иаԥсахит. Ауада
иамаз ахышә еицарсақәа мрагылареи мраҭашәареи рган ахь
ихан, ахԥатәи ахышә абааш аԥхьаҟа унаԥшларцаз иҟаҵан.
Аҭауад дҩагыланы убарҭ ахышәқәа руак данылагылоз аамҭаз, ус
Сусҭар данааҩнала, макьана ихымԥсаацыз агәырҩа иахҟьозар
акәхарын, игьамадаз ԥышәарччарак иқьышә иқәкны ибжьы
наиргеит.
– Бзиала уаабеит, Сусҭар!
– Пыта, саауеит ҳәа уҟамызт, аха бзиа суба, цәгьа суба, абар
уаԥхьа сахьгылоу, – иҳәеит Сусҭар, аԥсшәаҳәара ацынхәрас
инапы наимихын.
– Уаазар ауми абзиа, насгьы, абыржәы аҟара аҭынха
дысҭахны сҟамлац... Уаатәеишь, ҳшьапы ҳшықәгылоу мацара
ҳзеицәажәарым, – иҳәан аҭауад, дааиасны иҟәардә аҿы
деиҭанатәеит.
– Саргьы сақәгәыӷуамызт мышкызны абри абааш аҿы узбап
ҳәа, – дшынатәазҵәҟьа маанак наҵагалашәа аҭак ныҟаҵаны,
280

нас иажәа инациҵеит Сусҭар. – Аиаша уасҳәап, акыр ихарангьы
уааскьеит. Ус еиӷьхап ҳәа азуԥхьаӡазар акәхап, сашьа.
– Сусҭар, ахаҵаразы ушхәыдам здыруеит, аилкаара
азынгьы аӡәы ишьҭахь угылам. Абас ҟасымҵар ада ԥсыхәа
зыҟамлаз еилкааны иумоу џьысшьоит. Идырны иуԥырхагахауа
иоуп згәаӷ укыша, егьыс уара узы абзиара зҭаху игәымхашьара
ахаангьы ишьҭумхроуп. Ишԥауасҳәари, убасала агәнаҳара иа­
ҵало мышкызны ихьымӡар ауам. Ҳазшаз ус иақәиҵахьеит, –
аҵыхәтәан иациҵаз зхиҳәааз аилкаара уадаҩны даацәа­жәеит
аҭауад.
– Иаразнакала агәкажьга ажәала усԥылап ҳәа сыҟамызт,
аха ус узырҳәашагьы ыҟагәышьоуп, Пыта, ухаҵкы! – аҭауад
ииҳәаз даҽакахьы иахыго, цәала аҭак ныҟаиҵеит Сусҭар.
– Сажәақәа шудукылаша сыздыруам, аха ухала иуҭахны
уааҵәҟьазар, ирмаананы усмацәажәан. Уи зхуҳәааз сара
шсакәугьы сзеилымкааз џьумшьан. Абасеиԥш уҳәаратәы уҟазҵаз
ухашҭхьаз џьысшьон, аха сара усцәымыӷханы сыҟәоушәа
уажәыгьы угәы иуҵанаҳәозар, иудыруаз агха ду шумоу, –
реизыҟазаашьа шьҭа ишырҽеитәыз аазгәеиҭеит аҭауад.
– Мап, мап, исҳәаз ухы иадумкылан! – иҳәеит Сусҭар, ихыиҿы еизада маҷк аҟара еикәашәаны. – Узшаз уисасуп, уара урҭ
усызрыдкылом. Акы ззеилоу акы еимаркуеит, аха нас аҵыхәтәан
еизааибагоит. Издыруеит угәы сзынханы ушыҟоу, аха саргьы
сеилкаа, усҟан убас зысҭаххаз схазын акәмызт, Ададианқәа
ҳтәыла иаԥырхагамхарц азоуп усҟан сажәа сзахымԥаз.
– Ааи, ииашоуп, имааибуа аҳрақәа еинааларц аҵыхәтәан
ус аныҟарҵало ыҟоуп. Еинышәаны еиуацәас иҟаибаҵоит, аха
исыуахарц зҭаххаз сымаҳә даҽакала дсызныҟәеит умҳәозар.
Зажәа еилаганы аиуахара иакәымла иазныҟәо ианарыжьуам,
убри аҵыхәалоуп абра сааны сызтәоугьы… Иараби, абри ишьа
изымуртә игәыҵашәазеи ҳәа аӡәы исзиҳәартә схы ҟасҵаргьы
сҭахым! – аҵыхәтәан ирымчшәа даацәажәеит аҭауад.
– Анцәа уирманшәалааит!
– Анцәа уирманшәаларц азын аԥхьа ухаҭа ухы урман­
шәалароуп… Су­сҭар, уахьааз даараӡа сеигәырӷьеит. Иабихәац,
аԥхьан суазҵаарц шысҭахыз даҽакахьы сахугеит… Аҩны
281

шәышԥаҟақәоу? Уҷкәын Шәарах дсымбеижьҭеи шьҭа ддуха­
хьазароуп… аса ахархәашьа иурҵахьоума?
– Сашьаду, уххь згеит, аԥхьа убри иазҵааша сара сакәын,
аха аҳәаха саумраӡеит.
– Издыруеит, унсыдышшыланы сыԥҳазаҵә иллахьынҵа­
цәгьахаз уазҵаарц шуҭаху. Аха уи уаргьы иуаҳахьоу ауп, убри
инахырҳәҳәаны аҽакы ацҵашьа сымам. Ишуарҳәахьоу еиԥш,
сымаҳә ихамыждаразы гыгшәыгҵас сыԥҳа длызныҟәеит. Иҟаи­ҵаз
ацәгьоура дзацәцогьы џьишьоит, аха иқәнага дақәсыршәаанӡа
саргьы шьҭа иаагыло сакәӡам. Сыԥҳәыс лакәзар, иара иҵыхәала
лыԥҳа дылхычмазаҩхан, аԥсразы аиарҭа дамоуп.
– Лара абааш аҿы дыҟоума?
– Мап, арахь даазгаратәы дыҟамызт, саншьцәа Мгәыӡаа рыҟны
дганы дышьҭасҵеит. Уаҟа ирацәаҩуп ахәшәтәра здыруа аҟаза­цәа.
Ӡәырҩгьы лыдыргалахьеит, аха макьанагьы хәарҭак лмоуц.
– Иабихәац, изакәытә рыцҳароузеи узыниаз! Ауаҩы
исыхьрызеи имҳәозароуп, аха улахь ианугьы узацәымцозар
акәхап!
– Ааи, улахь иану мышкызны иаауҿамгылар ауам. Абарҭқәа
баны шьҭа аагылашьас исымоуи? Цқьа уазхәыци, Сусҭар…
Сзықәшәаз аҩыза ҳазшаз уақәимыршәааит, аха сҭыԥ аҿы
уҟазҭгьы ишԥаҟауҵоз?
– Ааи, иучҳаша акәым! Сара уеилыскаауеит, аха иҟоу умбо,
ауаа ирҳәо зынӡа даҽакуп!
– Уи сзеиҭаҳәара уагьаламган, издыруеит иуҳәараны иҟоу,
– иҳәан аҭауад, инапы дҩаханы Сусҭар ацәажәара даҟәихит.
– Ауаа ҳәатәык роугәышьар, нас иҟам-ианым ала иаразнак
еикәдыршоит. Сеилукаарц уҭахыҵәҟьазар, исхырҳәаауа шиашам
ухаҭа ибзиаҵәҟьаны иудыруеит. Гәыбӷан сумҭан иаӷьцәаны
исҳәозар, избанзар аҵыхәтәаны саазқәылаз ачҳара акыр
исыцәмаҷхеит. Ииашамкәа сеилызкаауа идыруазарц сҭахуп,
схықәкы сыԥҳа лымацара ишлызкым. Сара еснагь сзышьҭаз
ҳтәыладгьыл аӡә дацрымхартә аҟаҵара акәын, аха ишубо,
урҭқәа зегьы ааҳәны сара схы иҭаԥеит умҳәозар. Егьаурым, сгәы
иҭаку шьҭа ахьхәрак асҭарангьы сыҟам… Сусҭар, уи бзиоуп, аха,
удинаныс, уажәшьҭа исеилыркаа, иаалырҟьаны усыдҵаалартә
агәаҳәара узҭаз арбану?
282

Убри аамҭазы Сусҭар ихаҿсахьа акыр иааизадахан, иа­
раз­накала ҟәыбзаарак ааиныԥшит. Усшәагьы игәы иааи­
наҭеит, аҭауад ицхыраара дшазыразу иирдырыр иаразнак деи­
гәырӷьарашәа. Ҵабыргны, цәала дымцәажәакәа игәы аартны,
шьҭа убри иеиҳәарцгьы иҽыназикит.
– Иҭабуп, ҳгәеизынхара ухаршҭны, ҳабжьара акымзарак
ҟамлаӡазшәа уахьсацәажәо. Исурдырит иаҳзеимакыраз шухашҭ­
хьоу, аха абри уаназҵаах, шьҭа иуасҳәап ииашаҵәҟьаны саара
зыхҟьаҵәҟьаз… Схатә усқәа срышьҭаланы сшымаауаз уеизгьы
иудыруеит. Ҳтәыла ашәарҭара аназыԥшу аамҭазы, анкьатәи
агәалақәа шьҭа рыртытра иаамҭам, убри аҟнытә, ҳаицәгәаара
схаршҭны ацхыраара усҭарц сҭаххеит… Аиашаҵәҟьа уҭахызар,
ухаҭа уакәын игәышуаз ҳәа акәымзар, сара гәынҷыхьада
сшузыҟац еснагь сыҟан, – иҳәан Сусҭар, аҭауад иҭакҟаҵара
дазыԥшны илакҭа дҭаԥшуа, илаԥш наидирхалеит.
– Аҳәса еицалацәа реиԥш, аишьцәа ҳаицәгәышуа ҳаӷоу
ибеит. Еиҳаракгьы залаҿысымҭуаз, уара уеиҵбымзи, уажәа
сазыԥшын. Сара еснагь агәра згон, ацхыраара анысҭаххо
аамҭазы ухы ԥхьакны ушаанымгылоз. Ҵабыргны, усҟан сгәы
ԥжәаны исамхаҳәаз рацәоуп, аха уи гәалсра дук шаумҭозгьы
здыруан... Иҭабуп уахьысзааз. Сымаҳә хлаҳәада абас анигәаӷь
нахыс дҳабашьырц ӡбаны дшыҟоу ҩашьом. Уи иахҟьаны
иаргамахаз ашәарҭара аӡәы ицәыҵәахра аҭахым, шьҭа ухаҭагьы
иудыруеит аибашьра ҟалараны ишыҟоу, – игәы иҵганы ииҳәоз
иҵегьы ироурц шиҭахыз, иаалырҟьаны Сусҭар иажәа дыннакылт
аҭауад.
– Аха, изыхҟьазаалакгьы, уԥҳа лыхҭынҟьа ауп аибашьра
ахы акыртә иҟазҵаз. Убас аҭагылазаашьа ҟалартә еиԥш, уара
иухароугьы маҷым... Абри уақәшаҳаҭума?
– Избоит макьанагьы сара сахь акы угәы шеихьнашьуа,
– ихы хьаршшо иажәа инациҵеит аҭауад. – Ҳадгьылԥшьа
набзыҭас сыԥҳазаҵә дақәысҵеит, ашьакаҭәара аанкыланы
аҭынчра азырхынҳәразы, аха иҟалаз уаҳаит. Сымаҳә агәы хәаԥса
даалаган, зегь ԥхасҭеитәит. Сыԥҳа лыԥсы ҭоу иҭаму сзымдыруа,
ҿаасҭарыла ҳаиуара даӷрагылт. Уи сыӷрагәаны стәар сҭахым,
ахьымӡӷ сзыргаз ауаҩы шьҭа сишьҭыҵрангьы сыҟам.
– Аибашьра ду уҽазукырц уҭахуп?
283

– Мап, аибашьра ду еилаҳаз Гыртәыла аҳ иоуп!
– Узықәшәаз арыцҳара узымхошәа, аҽак ацысҵар сҭахым,
аха шьҭа исымҳәаргьы сгәы иауам, – иҳәан Сусҭар, иажәа намыг­
ӡакәа инҿахиҵәеит, уи ацәыргара изымгәаӷьызшәа иҽыҟаҵаны.
– Иарбан?
– Издыруеит уи шиашам, аха, ишуаҳахьоу еиԥш, аҭауад
Пыта имаҳә дицәшәаны иҽиҵәахит ҳәа узызҳәо рацәаҩхеит, –
иажәа еиҭах инамыгӡакәа аҭауад дниҿаԥшит Сусҭар.
– Иԥҳа лшьоура иҽазикит ҳәа сзырымҳәарц азоуп абра
сааны сызтәоугьы. Иҟасҵаз аҽыԥхьакра змааноу ԥыҭҩык ишыр­
зеи­лымкаацгьы здыруеит, аха шьҭа ма уара еилукаауеит ҳәа
сгәахәуеит абасеиԥш зхыҟасҵаз, – иҳәан аҭауад, иажәа ааникылт.
– Ара иузеилымкааша ҳәа иҟоуи! Сашьа ду, уеилыскааит
зегь рыла, ацхыраара уҭаразгьы лассы схынҳәуеит, – иҳәан
Сусҭар, ицәажәара азырханы дцарцы дҩагылеит. – Иуӡбаз
саргьы сазыразуп, уи азын исылшалакгьы убап.
– Гәырҩала ихәыз сгәы иахьа ахәырбӷьыц сзақәуҵеит,
Сусҭар! – иҳәан аҭауадгьы, дҩагылан, Сусҭар ижәҩахыр инапы
нықәҵаны иажәа инациҵеит. – Ҟәыӷарыла уахьсызныҟәаз
агәахәара ду снаҭеит. Уи сгәы ахәра еимазгало хәрабӷьыцуп.
Сазыԥшуп уаара, амала, рацәакгьы уҽнумырхацәан, избанзар
аамҭа зынӡагьы иҳамаӡам.
– Угәҭакы анцәа иуцнаигӡааит!
– Амин!
– Ԥыҭҩык узлаҟам ала иухцәажәазаргьы, уи хьаас
иҟаумҵан. Уажәнатәгьы иудыруаз удгылаҩцәа ҳшырацәаҩу.
– Ааи, иуабашьырц иуҭаауа дышьтәуп, мамзар иара
уара уишьуеит! Узҭахым уаҳа игәаӷьны уааигәа дзымааиртә
дҟаҵатәуп. Убасҟан акәхоит аҭынчра наӡа аныҟалогьы, аха уи
уара уеилыркаара аҭахым, Сусҭар.
Даҽазныкгьы Сусҭар аҭауад инапы наимихын, ианеиқә­
шәонӡа абзиараз ҳәа наҳәаны, нас ашацаҳәа ашәахь иҿы­
неихеит. Аҭауад имацара данаанха, ԥыҭрак аҟара игәы
дҭахәыцуа дышгылаз, нас иҵегьы еиӷьны дазхәыцырц акы игәа­
нарԥхазшәа, иҟәардә ҳарак дырҩегьых иҽнықәикит. Аамҭагьы
кыр ныбжьысит, аха иаҳеидеик ыҟамкәа илаԥш кыдырхаланы,
ихы инапы наҵыргәашәа ималазаҵә дтәан.

АХԤАТӘИ АХӘҬА
I
Гыртәыла аҳ Леуан II Дадиани зхыԥхьаӡара рацәаз
аибашьцәа драԥгыла, аԥхынра аҽеиҩшамҭа иақәыршәаны
аԥсуаа ирмашьцарц иҿааихеит. Уажәы-уажәы иршьҭуаз
аҭаԥшыхәцәа аԥхьаҟа акыр инаскьаны еиҭахынҳәуан,
макьаназ шәарҭарак шыҟамыз адырра изааргаларазы. Леуан
ижәлантәқәа анкьа изықәшәахьаз ихаршҭны, урҭ ирылымшаз
иара илиршарашәа агәра ганы, гәаныла аиааира ихы иаҭаны
ауп амҩа дшықәлазгьы.
Егры аӡиас нырцәи аарцәи бнала иҩычан, аџьи, ахьацеи,
ааҵлақәеи раасҭа алҵлақәа еиҳа ирацәан, иҵла хкқәаны
иҟазгьы убарҭ ракәӡан. Адгьыл ҭыԥқәа џьара-џьара акырӡа
иӡҟычран, апҟызра зҭиааны иҟаз аӡбаарақәагьы рацәан,
икәыбры ҭыԥын. Ааигәасигәа инхоз ауаа, есышықәса ашыӡ
чымазара иаргәаҟхьазгьы рацәаҩын. Аҳрақәа рҳәаа ауаа рхала
ирыӡбеит акәымзар, егьыс ԥсабарала зегь рыла еиԥшын, аӡиас
аарцәҟа иҟаз аҵиаақәа нырцәҟагьы иуԥылон.
Аԥхьаҟа шәарҭарак шыҟамыз еилызкааз ақәылацәа ргәы
рҭынч, ашьыбжьышьҭахь, ус агәгәаҳәа Егры аӡиас иааҽԥын­
гылеит. Зыхзаԥызаны амҩа иқәлаз Леуан аԥсуаа раҳра
данаадгыла, игәи-игәи еилаԥшуа дҟалазшәа, мышқәак раҟара
аҳәаа ахысра дахыццакуамызт. Еилақь еилатәаз аибашьцәа
ԥхьаҟа аҿынахаразы адҵа анбаҟаларишь ҳәа иԥшын, арахь
амшқәа еишьҭала акатаҳәа ацара иаҿын, ирзеилкаауамызт
имццакра маанас иаҵаз. Аиашазы, уи здыруаз аӡә дыҟамкәангьы
дҟаларымызт, аха абри абри азоуп ҳәа макьана аӡәы иҿыҵ­
ҟьаны ирмаҳацызт. Аԥызацәа зегьы иаамсҭашьҭрақәаз,
иҭауадхылҵшьҭрақәаз иреиуан, дара зегьы инеибанеиԥшны
агәамч ду зызҭаз, иԥышәаз еибашьцәа ӷәӷәақәан. Изхагылаз
аибашьцәагьы усҟантәи аамҭаз бџьарс рхы иадырхәоз асақәеи,
аԥсалабақәеи, асаԥарқәеи, аманызақәеи рыла еибыҭан.
Рызегьы кәалӡмаҭәала еилаҳәан, мцахара-мцахарала еихшан,
ҽыла иҟази ашьаҟаруааи хаз-хазы еилыхны иҟан.
Леуан агәаҳәара иман, амҩа иқәигалаз аибашьраз ргәац­
ԥыҳәара ахьынӡаҳаркыз еиликаарц. Даараӡа иҭахын аԥсуаа
285

раҳ ииааира илшоу илымшоу агәра ганы дыҟазарц, избанзар,
ибзиаҵәҟьаны идыруан ижәлантәқәа Вамек I, Мамиа II, Мамиа
III анкьа зны аԥсуаа ианрықәлаз акгьы рылымшакәа ишаҵахаз,
рхаҭақәагьы шҭахаз. Убри аҟнытә, игәы ҭынчмызт, иашьцәа
ирлахьынҵахаз иаргьы илахьынҵахар ҳәагьы дацәшәон, лассылассы урҭ ргәаларшәара ариабжьарак ихҭакны иман. Убри
аҽынгьы дынкахәыцуа, ималазаҵә длеиҩеиуа иқьала дшыҵаз
ахәларахь инеихоны, ус аӡәы дааҩнашылан, адырра ииҭеит
Тухарели Бадри дшыхынҳәыз ала.
– Дабаҟоу иара? Арахь дысзаажәг! – иҳәан Леуан, аҳҭынра
аҟынтәи иаҵазза изааргаз аҟәардә ҳарак днықәтәеит.
Рацәак мырҵыкәа Бадри ақьала дшааҵалазҵәҟьа, аҳ
днаиеихырхәан, нас ибжьы наиргеит.
– Гамарџьобаҭ, патын Леуани! – убасҟан даҽазныкгьы
дынкахырхәеит.
– Сзеигәырӷьаша ажәабжьс исоуҳәои? Иабаҟоу исзааугаз
ацхыраацәа? – иаԥсшәа акарҵәара хьаас иҟамҵа, иаразнак
азҵаарақәа неиқәиԥхьаӡеит. – Уахьцаз иуарҳәеи?
– Аҳ, ухаҵкы, ишубо, схала соуп иааз, – иҳәеит
Бадри, игыршәа быжьхәанчала даацәажәан. – Аҭырқәцәа
уцхыраара мап ацәыркуам, аха Гыртәыла аҳ ҳицхраарц
иҭахызар, аԥсылманрахь диасны ихы шҳадикыло аԥхьа агәра
ҳиргароуп. Абри дақәшаҳаҭхозар, итәыла ҳаԥырхагам, есымша
ацхыраарагьы иаҳҭалоит ҳәа узаарыцҳауеит, аҳ хшыҩ ҟәыӷа.
Леуан иаҳаз ашырҳәа дҩаҵнарҟьан, дынкахәыцуа
лаҩеираха исит. Ҳҳәатәы хеиҵозар, итәыла ҳаԥырхагам ҳәа
изаарыцҳаз маҷк игәы арҟәандазаргьы, урҭ рнапы аҵаҟа аҟа­
ларазы ақәшаҳаҭхара усҵәҟьа изымариамызт. Ус ҟалашьагьы
амамызт, избанзар идин аԥсахра дазыразымызт. Изаарыцҳаз
ажәа идикылар, ҵабыргны, усҟан адгылаҩцәа ӷәӷәақәа иоуан,
аԥсуаа рыдгьыл ампыҵахалара азынгьы аҭагылазаашьа бзиа
инаҭон, аха аҭырқәцәа рҳәатәы хаҵаны ацныҟәара иаҳаҭыр
лазырҟәышаз акы акәны дахәаԥшуан.
– Азамана!.. Уажәазын ирҭахымхазаргьы егьаурым, уаҵәы
ҳарҭаххашт! Ирласны рхаҭақәа арахь иҳаҳәараны ишыҟоу
уажәнатәгьы агәра згоит! Рыцхыраара анаҳҭахха, зынӡа
286

ҳамчыдақәаны ҳаҟазшәа рамхабазар, ргәы иажьеит! – иҳәан
аҳ, ихала ихы ҟажаны иҭыԥ аҿы аҟәаҿыҳәа дшынатәазҵәҟьа,
аҵыхәтәан усшәагьы нациҵеит: – сыгәҭакы анагӡара схалагьы
исылшартә сыҟоуп!
– Аԥсуаагьы аибашьра ишазҟазоу уазхәыцла, аҳ, ухаҵкы!
– захь ицараны иҟаз риааира шмариамызгьы ааигәалаиршәеит
Бадри.
– Саӷа имч еилкаамкәа саауам, Бадри! – иҳәеит аҳ, иажәа
даацраланы. – Аӷацәгьа дсырҳаит, ҵабыргны, иаҵархарагьы
усҵәҟьа исзымариахашам, аха сара сзаауа аиааира азын ауп!
– Саҳ, ухаҵкы, асҵәҟьа угәы еихьнашьуа уҟазар,
аҳәаа ахысра макьана уахымццакын, избанзар аццакра
уанахьнырхәуагьы ҟалоит! – аҳ игәыҩбара игәамԥхакәа, убри
аамҭаз аҵаҳәара ииҭарцгьы иҽыназикит Бадри.
– Мап! Сеибашьцәа аибашьразы агәацԥыҳәара рыманы
ишыҟоу иааныскылар, усҟан аиааираз ргәыӷрақәа рылахьшәа­
шәоит! Убри аҟнытә, шьҭа ԥшра аҭахым!
Аҳ знык ииҳәаз аҿаԥара ҟаломызт аҟнытә, Бадри уаҳа акгьы
ахымҳәаакәа иҽааникылт. Леуан хәыцрак иҽаҭашәа дыштәаз,
иаалырҟьаны игәы зымчҳарак нҭададызшәа даахарахаԥшын,
нас ижәҩахыруаа зегьы дрыԥхьеит.
Егры аарцә аганахьалагьы ашьхақәа инарыҵакны агаҿанӡа
иҟәаԥаҿаԥараны иҟан, аха аиҳараӡак акырџьара идгьыл
ҟьаҟьараны ишьҭан. Аханатәаахысгьы Егырԥсҭа иқәынхоз аԥсуаа
рабџьарқәа шьҭарҵартә аҟынӡа макьана изымнеицызт, усеиԥш
бзиарак анырбашазгьы рыздыруамызт. Ианыхандеиуаз аасҭа
аӷьырак еибашьрала ирхыргон, егьрааны иубаргьы ақәылацәа
асаҭыхла ирҿагыланы рыдгьыл ахьчара иадынҵәалахьан. Убас
мацарала ахыхьчара анцәа ираҭәеишьаз акы акәны иахәаԥшуан,
рабацәа реиԥш даргьы убри иалашьцыланы иааиуан. Лассылассы зҽеиҭазклоз аҭагылазаашьақәа ирыхҟьаны, аҿарацәа
инадыркны абыргцәа рҟынӡа зегьы еибашьцәан, ахаангьы
ргәы акы иарҭрысуа иҟамлацызт. Аха ус, иаалырҟьаны, аҭауад
Пыта ирзааицҳаз агәҽанҵара, хәыҷгьы-дугьы идыджәабжьны
ирзыҟалеит. Еибашьыртә иҟоу зегьы шәҽеиқәыршәаны шәыҟаз,
аҳәсеи ахәыҷқәеи ашьхарахь иԥхьашәк ҳәа адырра анриҭа,
287

шәарҭара дук ҟалараны ишыҟоу ибозар акәхап ҳәа азхазҵаз
рацәаҩхеит, аха уи амш анакәхоз аӡәгьы издыруамызт.
Егырԥсҭатәи ауааԥсыра мышқәак рыла илахыӡаа ицазшәа,
ладагьы-ҩадагьы иккаӡа иҭацәын, еиҳараӡакгьы Егры аӡиаси
амшыни ирыҽԥныз ақыҭақәа лак иасра аӡә дыҟамкәа, аҩна­
ҭақәа қьаԥҭахазшәа рхалазаҵә иаанханы иҟан.
Абасала ашәарҭара аныҟаз аамҭазы, ҩынҩажәаҩык раҟара
еицыз хацәарԥарк, рҭыԥ рыԥсахырц рҭаххазшәа, Речшьха
ахәаны игылаз абаа ааныжьны амраҭашәараҟа рҿынархеит.
Аӡиасқәа Мықәи Дәаби реилаларҭаҿы ианааи, ахәадаҿы ир­
гылаз ауахәама аганахь рхы дырхеит. Убри аамҭазы уаҟа иԥшны
итәаз даҽа рԥарацәақәакгьы уажәы-уажәы рылаԥшқәа аладаҟа
инадырхалон, аха иззыԥшыз рыхабар ыҟамызт. Арҭ шьҭа уахала
изымаауазар акәхап ҳәа шеибырҳәоз, ус ашьыбжьышьҭахь
иаакылсит даргьы. Икарауараха иҟаз рааимҭазҵәҟьа папык
ауахәама дындәылҵын, ихәда ихшьыз аџьар ду ала адәаҿы
иахьеилатәаз харантә иааиӡатәын, нас ибжьы нарықәиргеит.
– Анцәа ду илԥха згымхаша, исҳәо шәаҳауама?! Иааиз
амла иамкуа иҟам, арахь шәаарыԥхьа, џьара акы инаҳарцҳап!
Нас ҭынч шәнеидтәаланы ишәҭахугьы араҟа еибышәҳәап!
– Адәахьы еиҳагьы еиӷьуп! – арԥыск ибжьы наиргеит.
– Адәахьы мап! Еилахәларцгьы рацәак агым, ацәашьқәа
аҳаркыр харантәы иубарҭахоит. Аҵкыс еиӷьуп арахь шәыҩналар,
ишәфашагьы араҟа идырмазеихьеит.
Апап уаҳа имамкыкәа, иԥшызи иаази неиԥыланы аԥсшәа
анеибырҳәа ашьҭахь, нас зегьы ауахәамахь рҿынархеит.
Адәахьы рнапқәа ӡык нархьыршаны иааҩналан, еиҵҳәа игылаз
аишәа ду инахатәаны акрыфара иналагеит. Аханӡа итәаз апап,
амла цқьа дамкуазар акәхарын, дназыцҳаз изырханы, ар­ԥар­
цәа рыкрыфашьа игәарԥханы дшырзыԥшуаз, ашьҭахь ибжьы
наиргеит.
– Еснагь ижәдыруаз, аиаша иазықәԥо Анцәа дугьы
дышрыцхраауа. Ахыхьчара шәгәы ианҭашәкых, аҳаҳаи, шьҭа
гәкажьрак шәҽашәымҭароуп. Иахьа уаҵкыс амч змоу, ҳазшаз
уаҵәы ихаҭа дҭаирхар ҟалоит, аиаша азы зхы иамеигӡо
дшибалак. Шәаргьы абра шәмааир ада ԥсыхәа шәымамкәа
288

шәҭазыргылаз, аҭауад Пыта ихҟьаз ауп, аха шәарҭ аиаша иашьҭоу
шәоуп. Уи азыҳәан Анцәа дугьы есымша шәааигәа дыҟоуп,
дышәхылаԥшларц саргьы есҽны сиҳәалоит, – ацәажәара абас
ахы наиркит апап.
Изыҩнатәаз ауахәама азааигәараҵәҟьа амбатә зхыҵуаз,
амбатәгьы зыхҭысхьаз, аурымқәа рхаантәи даҽа баашкгьы
аҟлаанқәа хажәааӡа иавагылан, азганкгьы маҷк еихаҩрны
еилаҳахьан. Хыхь уҩхаланы унаԥшыр, уантәи инахараӡангьы
ибзианы иубарҭан агаҿа аганахь ишьҭаз адгьыл ҟьаҟьара, иара
убас амшын абжеиҳарагьы агәы казказра унхыԥшылон. Убраҟа
акәын аҟарулцәагьы наԥшырҭас иалхны иахьрымаз. Акыр
шәышықәсақәа рышьҭахь, ааигәасигәа инхоз ауаа иԥшьаҭыԥны
иахьыҟарҵаз азын, ныхахәырас иԥхьаӡаны амҵаныҳәарҭас
ирыман. Убри азоуп, аԥсҳа Леон III иаамҭазы аҽак иеиԥшымыз
абри ауахәама абааҭа ԥшьа изаваиргылазгьы.
– Издыруа ҳәа иҟада, – иажәа анагӡара даҿын апап,
– иҟалап иаашар еибашьтәыс ишәоургьы. Уи азын амч
шәымазароуп. Уаҵәы акрыфаха шәмоур ҟалоит, насгьы, агәамч
ду шәызҭамкәа аса шьҭыхра уадаҩуп. Ишыжәбо, ауаа рыҩнқәа
ирхыҵны рҽыԥхьаркит, џьара ункыдгыланы акрахьуфашагьы
узыԥшаауам.
Арԥарцәа мыццакыкәа ҭынч акрыфара иаҿын, апап ииҳәоз
иазыӡырҩуа.
– Шәара шәеиԥш абри ауахәама ашҭа аҟынтәи за­
ҟантә ҳажәлар рҽеизганы, нас абрантәи ишиашоу заҟаҩы
еибашьра ицахьоу жәдыруама? Ижәдыруама сҳәахт, шәара
уи шәабахаангәышьоу, макьана зынӡа шәҿарақәоуп. Иахьа
уажәраанӡагьы ҵыхәтәак змауц аибашьра мыждахә азыҳәан
ауп уажәы шәаргьы ара шәҽеизганы шәзыҟоу. Шәабацәа реиԥш
шәаргьы иаашәыдгылеит абџьар анышьҭышәхша аамҭа. Шәара
шәышьҭахь нас даҽа џьоукы абџьаркра рықәымшәар ауам,
избанзар убас мацара аамҭеикәшара ҳацшагәышьоуп, – иажәа
аанкыланы хәыцрак иҽнаҭашәа ҟаиҵан, нас дызлацәажәоз
аҽакахьы инахыганы иажәа абас еиҭанациҵеит апап. – Иаҳҭааз
аҭырқәцәагьы, арабцәеи аџьамқәеи реиԥш, рдин ҳадыргаларц
иаҿуп, аха аԥсуаа ртәы ахаангьы ирыԥсахраны иҟам. Абри
289

ҳзыҩнатәоу ауахәамагьы атәымуаа ирыхҟьаны еиҭах ашә
акырц аԥсык аагхеит, аха Анцәа ду игәаԥхарала иаҳзааишьҭыз
адоуҳаныҟәгаҩ Макари иакәмызҭгьы, ҵабыргны иагьакуан.
Уаанӡа араҟа папыс иҟаз гыруак, Ададианқәа злагаз аԥсуаа
рабашьра дацәшәаны арантәи данца, ари ауахәама акраамҭаӡа
ашә ыҵарҟаца иаркын. Ус ишааиуаз, Константинопольнтәи
иаашьҭыз Макари ҳәа аӡәы Лӡаатәи ауахәама даҭааит ҳәа
анҳаҳа, жәаҩык раҟара иааибыҳәаны ҳизцеит, ҳуахәама ашә
амкыртә дҳацхраарц. Ҳҽеибаркны ҳанизнеи, аиаша уҳәар ауми,
даара бзиа даҳхаҵгылеит, иаразнак иусқәа зегьы нышьҭаҵаны
арахь дҳацааит. Дшааиҵәҟьаз аҽнаҭра зҭахқәаз зегьы аӡы
иӡааихит. Нас папыс иҟаларыда ҳәа азҵаара анықәгыла, араҟа
инхо зегьы еицҿакны сара сырҭаххеит. Макаригьы иуқәнагоуп
иҳәан, Аԥшьаҩыра ишаҳәоз ала дысхаԥхьаны папыс сҟаиҵеит,
уижьҭеи абар хԥаҟа шықәса ҵуеит. Уаанӡа Мамаҭла сыхьӡын,
уажәы Аб Данил ҳәа исышьҭоуп… Абысҟак зхысҳәаауа убри
ауп, дадраа, инаҭым ҳәа ӡәыр шәыҟазар, уаҵәы шьыжьнаҵы
шәыснаҭыр ҟалоит, насгьы аџьар ныҟәызго амашәырқәа еснагь
дахнарԥоит.
Апап ицәажәара анааникылагьы, рышьҭабжьык ыҟамкәа
еилаӡыӷәӡа итәан, насгьы адоуҳаныҟәгаҩ иажәа дшалымгацыз
рбон аҟнытә, макьаназ аӡәы ибжьы аргара дахыццакуамызт.
– Ададианқәеи ҳареи ҳаидыслоижьҭеи крааҵуеит, –
игәазхара изымҳәацыз игәҭыха ус еиҭаацәыригеит Данил.
– Анцәа ду аԥсуаа ираҭәашьаны изқәынирхаз ари адгьыл
ԥшьа еснагь ҳахызбаауаз рацәаҩын, иахьагьы ус ауп. Ҳашьра
злымшаз ампыҵахалаҩцәа рхаҭыԥан уажәы Ададианқәа рхы
ҳаӷатәны иаҳҿагылоуп, аха ҳазшаз зегьы ибоит. Аҳра аусқәа
схы алазгалом, аха исзеилкаауам аҭауад Пыта ижәлар бнаҵаны
иаргьы нахьхьи џьара иҽзиҵәахыз. Ауаа рхы иаԥырганы
иахьыбнеиҵаз рыцҳара дууп. Мышқәак ракәызҭгьы акы
уҳәарын, аха ԥыҭраамҭак изыхнымҳәыр раарыхрақәа ԥхасҭахап,
нас шықәсынаҟьак хныҟәгагас ирымоузеи, анаџьалбеит?!
Ишԥарыԥсыхәоу ахшарарацәа змоу? Иааиуа аҿанӡа амлакра
рзычҳару?.. Мап, сара уи сазыразым, ҳуахәамақәагьы мыхьчакәа
ашәарҭара рҭаргылара сақәшаҳаҭым.
290

– Ааи, уиашоуп! Аҭауад иҟаиҵаз ҳазхәыцрым, ҳхы ҳахьчарц
ҳҭахызар, – убри аамҭазы арԥыск игәы иазымчҳакәа ибжьы
наиргеит.
– Дадраа, абысҟак сҳәартә сҟазҵазгьы абра итәоу шәоуп,
– ицәажәара инациҵеит Данил. – Ахыԥхьакра шәашьҭамлакәа
аицгыларахь шәахьеихаз, ари Анцәа дугьы ишәџьишьоит.
Улақәа хуҩар амшаԥ уцәцоит рҳәоит, аԥшыха аамҭа ыҟам.
Агәра гангьы сыҟоуп, шәара ишәҿыԥшны иҵегьы адгылаҩцәа
рацәаҩны ишшәоуа. Ҵабыргны, илшәхыз мҩахьанҭоуп, аха
икашәҭәараны иҟоу ашьа ҳадгьыл ԥырхагас иазыҟалом аха­
қәиҭра иа­хьазку азын.
Апап иҵегьы акы нациҵақәар иҭахын, иқьышәгьы цқьа
аҽеиқәнамкыцызт, аха игәы иҭашны иҟаз уеизгьы иҳәахьан
аҟнытә, аҵыхәтәан иажәа азырханы иҽааникылт. Ԥыҭракгьы
иааизыԥшқәеит, аха уаҳа акгьы имҳәозшәа анырба,
арԥарцәақәак рыбжьқәа ныҵакны инеибархәыҭхәыҭит, амала
аӡәы акы налкааны изымҳәацызт. Зегьы реиԥшҵәҟьа игәы
дҭахәыцуа агәҭахьшәа итәаз арԥыск ианизымчҳаӡа, ус ибжьы
ааҭганы инаиргеит.
– Аразам, иахуҳәаауеи? Аԥшьаҭыԥаҿ ҳтәаны иаҳаӡбо
Анцәа ду иҳациҳәарц уҭахызар, убжьы ааҳарҳа! Ҳҽыззаҳкыз
аус акы нахуҳәаарц ҳҭахуп!
Убри аамҭаз аӡәы иҟытбжьы мгаӡо инеиқәышьшьит, зегьы
рылаԥшқәа Аразам дахьтәаз инеизырханы. Амҵ ԥыруазар абжьы
уаҳаратәы еиқәԥсыхаа иҟан, аха иаргьы, рычҳара алаԥишәозшәа,
ибжьы аргара дахыццакуамызт. Акрынҵы ашьҭахь, аҭак аҟаҵара
иаамҭазшәа, ашьшьыҳәа аишәа днахыҵын, апап дахьтәаз
аганахь диасны ишьҭахьҟала днагылеит.
Аразам уаҩ аукы, жәҩахыр ҭбаак, акыргьы иаазланы
иҟаз арԥысын. Ихәда иҵаԥсоз ихцәы еиқәаҵәеи макьана
иԥшқарахыз ижакьеи еицхырааны иҭеиҭԥш кыр иаарџьбарон,
иҭынчмыз ибла цхаԥшшәылақәагьы ахҿа ҵар еиԥшха акәын
ишыҟаз. Иаразнак инубаалон аказы згәы мыҭрысуаз арԥыск
шиакәыз аҟара. Итәақәаз ԥшьаала аԥхьа илаԥш анырхига, нас
ажәа мыцхәы аҳәара иҽаламгалакәа ибжьы ааҭирҟьеит.
– Сара сақәшаҳаҭуп ҳапап иааҳаҵиҳәаз зегьы. Абас
зҳәашаз ҳаҭауадцәеи ҳаамсҭацәеи ракәгәышьан, аха, ишыжә­
291

дыруа, зегьы рхы ԥхьаркит. Ақыҭақәа, акаамеҭ ззырҳәо
ианиазшәа, уахьнеилакгьы иҭыкка иҭацәуп... Мап, хыҵәахрыла
ахеиқәырхара ауам. Ҳаиқәзырхараны иҟоу, – убри аамҭаз
иҟәынҳәалаз аса ааҳаракшәа инадырбаны, нас иажәа инациҵеит,
– ҳазҵоу абарҭ абџьарқәа роуп, аха акы наҳаҵазҳәараны иҟаз
ус изымныҟәеит. Ҳзықәгәыӷуаз аҳ иакәзар, еибашьыртә иҟаз
ахацәа хык иқәымҵакәа, анеира ахьыуадаҩу Мҷышьҭатәи
абааш аҿы дцаны иҽиҵәахит. Ҳабацәа рфырхаҵара абыржәы
ҳара ҳала ианынҵәа, ҳаԥсадгьыл азын ҵыбгарахоит, ҳажәлар
рзыҳәангьы ихьымӡӷ духоит.
– Ииашоуп, дад, аԥхьаҟатәи ҳԥеиԥш ҳдырырц ҳҭахызар,
ҳажәлар ирхыргахьоу аадыруазароуп, – иаҳаз игәаԥханы
днақәшаҳаҭхан, аҵыхәтәан зҵааракгьы наԥишьит апап. –
Аԥсынҵры лаша зауша арԥыс, уцәажәашьа даараӡа исгәаԥхеит.
Исҭахуп, абас ҟаҵатәуп ҳәа угәы ахьухо ҳауҳәарц!
– Сгәы ахьсыхо абџьар ашьҭыхрахь ауп, уххь згеит!
– Уи шьахәуп, аха шәара зынӡа шәмаҷҩуп! – гәынамӡарыла
даацәажәеит апап.
– Иҵегьы ҳацлараны иҟоуп, уххь згеит!
– Иаба?
– Кәыдры аԥшаҳәаҿы.
– Анцәа иныс, абри арԥыс сыширшанхаз! – аҵыхәтәан
иаҳаз еиҳагьы џьашьахәыс иааҟаиҵеит апап. Нас Аразам ихы
наиқәкны еиҭах днаиазҵааит. – Шәхала раанкылара шәыл­
шару, дад?
– Ишԥарылымшо, ианаамҭоу ацхырааҩцәа роур?! – ус
иаалырҟьаны аҩналарҭа ашә шыҟаз абас аӡәы ибжьы аагеит.
Убри аамҭазы зегьы ашә аганахь рхьаԥшымҭаз, икәалӡхылԥа
ихацырцыруа ашәхымс илагылаз хаҵа еибашьҩык рылаԥш
даахгылеит, аха уи дызусҭаз апап ида аӡәгьы дизымдырит.
– Ҟаҳ, уа бзиала уаабеит, аҭауад Сусҭар! Ахҭыгәлаҩ дымшуп
рҳәоит, ухы ҳаҭәоушьозар, уааины уааҳадтәал! – иҳәан апап,
дҩагыланы днеиԥылеит.
– Сышԥашәыдымтәало, амлагьы сакуа сыҟоуп. Ухы ҳаҭәоу­
шьозар, уааины уааҳадтәал уҳәеит… Ҳадгьыл ԥшьа аиқәырхара
иазгылаз схы шәаҭәасымшьозҭгьы, сышәҭаарымызт, – игәыразыз
ажәала аҭак ныҟаиҵан, нас апап инапы наимихит Сусҭар.
292

Убри аамҭаз арԥарцәагьы ашырсырҳәа инеихаҵгылан,
ирыхҭыгәлаз дтәаанӡа рылаԥш дныҵакны иааизыԥшит. Сусҭар
икәалӡхылԥа ихыхны, џьара инықәҵаны аишәа данаахагыла
ауп еидтәалақәаз арԥарцәа аԥсшәа анреиҳәа. Даргьы аӷуҳәа
аҭак наирҭан, акыршырфахьазгьы, аҭауад иаҳаҭыраз ҳәа ҩаԥхьа
еиҭанеибартәақәеит.
II
Сусҭар акрыфара даҿнаҵы, Аразам илаԥш идырхаланы
дшизыԥшуаз ангәеиҭа, убри аамҭаз иаргьы илаԥш ҵары уи
арԥыс дааҵикит. Мҷышьҭа даныҟаз Алқьарым ила зыӡбахә
иаҳахьаз иакәымхари ҳәа гәҩарасгьы дҟаиҵеит, аха ихала
ихы еиҭеиҳәаанӡа узусҭада ҳәа иазҵаара дахыццакуамызт.
Зҭеиҭԥши зыџьбарареи иҭнагоз ари арԥыс гәаныла иҭҵаара
даҿын икрыфара иалагӡаны, ибон нхаҩы рԥыск шиакәыз аҟара.
Ихаҿсахьагьы усшәа анибаалон, ауаашьҭра дуқәа иара изы
акымзарак шаанамгоз, ахыхьчара еиҳаз ада даҽа уск иара изы
ишыҟамыз.
– Бџьарла шәызлеибыҭоу ала, аҿагылара шәҽазкны шәшы­
ҟоу ҩашьом, – арҭ ирыгәҭакыз шидырхьазгьы, ҽамыршьагала
дыҽхырҵааит Сусҭар.
– Ииашаны ҳаилукааит. Ашәарҭара аныҟала зҽыԥхьазкыз
рацәаҩхеит, аха ҳара ҳгәы иамукәа ақәылаҩцәа раанкыларазы
аҽеизакра ҳаҿуп, – иҳәеит Аразам, иажәақәа ҽԥныҳәак
нарыҵагалашәа.
– Сымҩашьозар, Малаҭ иԥа Аразам ҳәа зыӡбахә саҳа­
хьоу уакәзароуп ас аҭак сызҭаз? – ашьҭахь игәы иамукәа
дҵааит Сусҭар.
– Ааи, убри соуп иуацәажәо.
– Ашәарҭара ашыкьымҭаз аамҭа шшәымам збоит, аха
саргьы убри азы зҵаарақәак наусымҭаргьы сгәы иауам…
Аразам, ишаасоуҳәара, избан аҭауад ауаа ирылеиҳәаз
шәацым­ныҟәакәа, шәхатәԥышәала ақәылаҩцәа рҿагылара
заԥшьыжәгаз? Ахацәа зегьы шәҽеидкыланы шәыҟаз, дыррак
шәоуаанӡа шәҽышәмырҵысын ҳәа зегьы ирылаҳәоу анагӡара
зышәҭахымхеи? – азҵаарақәа неишьҭаиргылт Сусҭар.
293

– Иуҳәаз азы сажәақәа сызмырхаар ҟалоит, уи азын
гәыбӷан сумҭан, аҭауад, ухаҵкы, – иҳәеит Аразам, иаҳаз игәы
шыҟанамҵаз ицәажәашьа ианырԥшны.
– Мап, уажәы аибаргәааха аамҭа ыҟам! Иугәамԥхо арбану,
саргьы издыруазарц сҭахуп?
– Сара сҽалазгалом зҽызҵәахыз аҭауад изырҳәо
ацәыргара, уажәы уи ақәыӡбыха аамҭагьы ыҟам. Ҵабыргны,
аҭауад ажәлар ргәырҽаниҵеит рҽеиқәыршәаны иҟазарц,
аха макьаназы ҿагыларак аҟаҵара ауам ҳәа иаҳзааицҳаз
шԥеилкаатәу? Ӡәырҩы иҳәатәы аахарҵан, ақыҭақәа ақәы­лаҩ­
цәа ирызныжьны рҽыԥхьаркит. Абналара ахыхьчара иазҳәам,
ари шәыргәындароуп идирҟаҵаз, – агәала иманы даацәажәеит
Аразам.
– Ҳамч зқәымхаша аҿагылара гаӡароуп ҳәа сахәаԥшуеит,
абри зегьы ижәдыруазароуп. Агәаҟ икәты иамҵацыз акәтаӷь
гәаныла иџьуан ҳәа, аҭагылазаашьа цқьа иҭымҵаакәа, гәаныла
иуӡбо еиҳагьы ашәарҭара иазнарҳар ҟалоит. Абри дазхәыцны
ауп аҭауадгьы абас зиӡбаз, – згәы намӡоз арԥыс џьбара иҳәатәы
хеиҵараны дшыҟамыз шибозгьы, аҭауад дихьчарц иҽыназикит
Сусҭар.
– Уххь згеит, абас зхуҳәааз ҳара иаҳзеилымкаауа ҳаҟам,
аха аӡыршы иацәшәаз аӡыблара иҽеиҭеит ҳәа зхырҳәаауа
ашҟа ҳкылнамгааит уажәшьҭан, – ихны иҿазшәа убри аамҭаз
ажәаԥҟала даацәажәеит Аразамгьы. – Ҳаҭауад ҳирԥшырц
ахьиҭаху убрахь акәушәа збоит. Убри азын иуасҳәаша иҵегьы
ыҟоуп, аха уи угәы ннырхар ҳәа сацәшәоит, аҭауад, ухаҵкы.
– Сара знык исҳәахьеит, еиҭасҳәахуеит, иуҳәалакгьы
гәалсрак асҭараны сшыҟам. Ҳаҳра аиқәырхара иазгылаз ауаҩы
сгәы узынхартә иууазеи, убаашәит! – абӷьыжәҳәа агәаара
шиҟазшьамыз арԥыс иниирдырит Сусҭар.
– Ус акәзар, усықәшаҳаҭха, аҭауад, ухаҵкы, аԥсуа
жәлар рыдгьылгьы даргьы еиқәхарцаз реидкылара шаҭаху.
Ишеиӷьхаша ҭауади-аамсҭеи ракәымкәа, ажәлар рхаҭа
ракәзароуп изыӡбалаша. Убасҟан ауп ажәлар рхы рыхьчартә
алшарақәагьы анроуа, – иҳәан Аразам, аҭауад илаԥш
наидирхалт, шьҭа иахиҳәаараны иҟаз дазыԥшны.
294

Сусҭар игәы шымҩаӡоз иаалырҟьаны инаиҿаирхьыз
аҽԥны­ҳәа ииҳәашаз иҿанамыршәакәа азныказы дарлакҩакит,
маҷк аҟарагьы уи игәы неивҵанарӷәӷәеит. Ганкахьалагьы арԥыс
диашан, убри аҟнытә уи ақәшаҳаҭымхашьагьы имамызт азы,
ԥыҭрак ашьҭахь иҽырҭынчӡаны аҭакҟаҵара иҽыназикит.
– Абзиа ушашьҭоу цәгьасы уаныҟарҵа, убри аҟара
малаҽыршьыга зыҟалом рҳәоит, убри ауп аҭауад Пытагьы уажәы
дзыниаз! – иҳәан Сусҭар, аҭауадцәа рыгәрагара ахьырцәыӡхьаз
гәынганы, аҵыхәтәан иажәа абасгьы наԥишьит. – Ҵабыргны,
ҭауади-аамсҭеи рахьынтәи иҟоуп зхы мацара иашьҭақәоугьы,
аха аҭауад Пыта урҭ дахьрыдукылаз агха умоуп. Ауаҩы
деилымкаакәа, гәаныла ихцәажәара ԥшӡам, арԥыс.
– Ҳазшаз анцәа ду ибоит ҳара уи иахь гәынҷыхьак ҳаманы
ҳшыҟам. Амала, ҳгәы иалоу убри ауп, иаалырҟьаны ианшәарҭаха
аибашьцәа реидкылара илымшаҵәҟьеит, иаахҵәаны иуҳәозар,
– аҭауад илымшарақәа аазгәеиҭеит Аразам.
– Аибашьцәа еидкылоуижьҭеи акрааҵуеит, аха аҽыԥхьакра
змааноу аԥхьа идыртәуп, арԥыс гәеилца! – шьҭа аҳәатәы
аниоугәышьа аҳәашьа иҽақәыршәаны иажәа инациҵеит
Сусҭар. – Уара уеиԥшҵәҟьа убас саргьы исҭахуп, аха аҭауад
уажәы ҩ-мцакы данрыбжьагылоу аамҭаз, амчыдара аҽаҿажьра
иҭахым. Шәара иҳәатәы хамҵакәа шәҽазышәкит қәылара иаауа
шәырҿагыларц, аха ишәыздыруам аҭырқәцәа иадырцәылараны
иахьыҟоу иарбан гану. Зегь раԥхьа иазхәыцтәуп, ҳажәлар
ирзеиӷьхашала агәҽанызаара ду шаҭаху.
– Угәы иалумырсын, аха иуҳәаз ақәшаҳаҭхара уадаҩуп!
– убри аамҭаз аҭауад иажәа днаԥыҩлеит Аразам. – Анхацәа
роума зыжәлар зҭиуа? Зхада хьаак змаӡам ҭауади-аамсҭеи
ракәӡами инеиужьӡаны уи иаҿу? Нас, абарҭ роума анхаҩыжәлар
рлахьынҵа ҽеирак ахь икылызгараны иҟоу? Убри азоуп ажәлар
ирԥеиԥшхаша рхаҭақәа ирыӡбалароуп ҳәа зхысҳәааз!.. Уххь
згеит, исҳәаз иашамзар, сырҽеи! Агәра сырга сышиашам ала!
Сусҭаргьы, дызлаҭауадыз ала, ақәшаҳаҭхашьа имамызт,
уи аҵыхәала азҵаара дагәылалацәаргьы иҭахымызт аҟнытә,
ашьҭахь убри аҭак ҟаиҵаразы ицәажәара ахы наиркит абас:
– Сара еилыскаауеит аҭауад Пыта иҽахьыԥхьеикыз
аҵыхәала гәрамгарҭас дшыҟашәҵаз.
295

– Ааи, ус ауп, аха ихьыз ҳаздыруам ҳзықәгәыӷуаз
Ардимонгьы, аҭауад ииӡбаз дадгылартә дҟазҵаз, – убри аамҭаз
даҽа арԥыскгьы иажәа нарылеиҵеит.
– Аиаша жәдырырц шәҭахызар, аҭауад убас изырҟаҵаз
иара Ардимон ихаҭа иоуп.
– Ишԥа?! Нас, сабхәа иоума аҭауад аҽыԥхьакра
иабжьызгаз?! – иааџьеишьеит Аразам.
– Абар, цқьа уеилкааны уахьыздырыз! – иҳәан Сусҭар,
дԥышәырччаны, нас ҩаԥхьа иажәа инациҵеит. – Ардимон
аԥышәа ду змоу уаҩуп, ииашангьы иҟаиҵеит аҭауад убас
ахьиабжьигаз. Избанзар, заанаҵ еиликааит ақәылаҩцәа раан­
кылара рымч шақәымхоз. Уажәазыҳәан аибашьра аҽазкра баша
ахҭархара ишазҳәахоз идыруан аҟнытә, аамҭала аҽыԥхьакра
шеиӷьыз ибеит.
– Мшәан, баша аҭауад ҳизгәааны ҳаҟахын, арахь сабхәа
иакәзаап ахыԥхьакра аԥшьызгаз! – иҳәеит Аразам, макьанагьы
ихаҿсахьа џьашьарыла иҟаҵаны.
– Ардимон имаҳә, иахьа уахьыздырыз саргьы агәахәара
снаҭеит, – иҳәан апапгьы, даакахәыцны, нас урҭ реицәажәара
иаргьы ихы налеигалт. – Уабхәа изласеиҳәахьаз ала, сара
издыруеит уан ланшьа аамсҭа Гәаџьыџь иԥа Ҟасеи иҩнаҭа
ушааӡахьоу. Аԥа димамызт аҟнытә, инхара, имал зегьы уара
иузынижьырц игәы ишҭаз, ус уара уиԥырҵны уҩныҟа ухынҳәит...
Ииашоума исҳәаз?
– Шьҭа издырит сеилкаара шәгәазырԥхаз арбану. Аҭауад
Сусҭаргьы убри идыруазарц шиҭаху збоит, – аҵыхәтәан уи иахь
илаԥш наирхеит Аразам.
– Ауаҩы зегь рыла данудыруа бзиами, – уи днақәшаҳаҭхеит
Сусҭар.
– Убас анышәҭаххах, шьҭа саргьы исҭахуп саншьа
сзиԥырҵыз аиаша жәдыруазарц. Уи цәгьарак аҵангьы избом…
Саныхәыҷыз урҭ-урҭқәа сзеилкаауамызт, аха саныҩеидас
еилсырго салагеит саншьа зхашәа хы зымбоз аамсҭак шиа­
кәыз. Еилыскааит иҟаиҵахьаз агәнаҳарақәагьы шырацәаз.
Исҭахымызт анхацәа дрықәланы ирымаз ахьырцәигоз, урҭқәа
раасҭагьы иҵмыҳәҳәарахаз акы акәны сахәаԥшуан ауаа
296

рыҭира дахьзаҟәымҵуаз. Убас иҟаиҵахьаз цәгьарак аҵыхәала,
еиҭынхацәақәаз еичырчаны еибаиршьхьан, ихы алабжьигаразы.
Иааихымҟьацыз арбаныз, иҭынхацәеи иуацәеи ракәзар,
урҭгьы цәгьак-бзиак ахьыҟаз изымнеиуа иҟаиҵахьан. Абарҭқәа
зегьы цәгьала игәнызгон, аха уи схы иқәыскрын, аҵыхәтәан
схаҭагьы сыззикырц ииҭахыз акәмызҭгьы... Ицәгьоурақәа
саргьы салеигаларц шиҭахыз аниҵыздыраа, сыжәлантәқәа
сырԥхашьозма, ҽнак зны сиԥырҵны сыҩныҟа схынҳәит. Аӡәы
иԥхӡаша узгом рҳәоит, игьамадаз амал схы исзаҭәамшьацызт.
Сара исыԥхӡашоу ауп еиҳа исызгьамоу, – иҳәан Аразам, иреиҳәаз
азырханы иҽааникылт.
– О Афы дыззылԥхаша арԥыс! Шьҭа еилыскааит ҭауадиаамсҭеи рахь абасҟак агәала уоуртә уҟазҵаз! – иҳәеит Сусҭар,
иажәақәа шьҭа аҵабыргра иазааигәатәны.
– Аҭауад, уххь згеит, иҟаҵатәу зегьы здыруа сакәушәа
схы усырбарц сҭахым. Саб иҩны сааӡазҭгьы, ацәгьеи абзиеи
реиҩдыраара асҵәҟьа сазымхәыцыргьы ҟаларын, аха сзааӡаз
ихымҩаԥгашьа исыҵанаҳәази иснарҵази рацәахеит. Шьҭарнахыс
сара сырҿагылаҩуп ус еиԥш иҟоу ауаа, уажәы абра сзыҟоугьы
убри аҵыхәалоуп.
– Арԥыс, угәыҵхақәа еилкаауп, иагьҵоуроуп, ухәыцшьагьы
цәгьам, зегь рыла сгәы уақәшәеит, аха абџьар анышьҭыхлатәугьы
аамҭак амоуп, – иҳәеит Сусҭар, арахь изакәазы дааз шьҭа
ацәыргара иҽазкуа. – Ҳашьхақәа злеибарку ахра дуқәа
шракәу еиԥш, ҳажәларгьы еибаркызароуп имҩақәызҵалаша
аҟәыӷацәа рабжьгарақәа рыла. Аԥсҭыргьы убас ауп,
изышьҭагылаша аԥызацәа шьахәқәа еснагь ирхьыԥшызароуп.
Аԥызацәа ҳәа иҟоугьы, рызегьы неидкыланы ахы рызҭо
аҭауад Пыта заҵәык иоуп.
– Аҭауад, уххь згеит, ус иҟоу даҳхагылазар ауми ҳаргьы
иаҳҭаху! – уи дазыразхеит Аразам.
– Ахҿаҭҟьара иацнеиуа, згәашьамх ҵару, алаӡара ӷәӷәа
змоу, бџьарлагьы бзиа еибыҭоу далааи ҵабалааи ахы рызҭо
Амаршьанқәа ирыбзоураны ҩ-нызқьи хәышәҩык аԥсҭыр
еиқәыршәаны аҭауад изгылоуп, – ицәажәара иналагӡаны
убригьы реилиркаарц иҭаххеит Сусҭар. – Издыруада, урҭ азым­
хошәа ибар, насоуп абџьар зкыртә иҟоу ахацәа зегьы ршьапы
297

ианықәыргылатәу. Урҭ рыдагьы, нхыҵ инхо ҳашьцәа ашьхарыуа
жәларқәагьы ацхыраара ирҭарц азы ажәа рзицҳахьеит, убри
аҟнытә аццакра аҭахым. Аԥсны алахьынҵа ииашаны ианаз­
хәыцтәу аамҭа ааҳадгылт. Шьҭа ҳамчи ҳҳәатәи зеиқәшәар, акы
ҳшазкылсуа агәра згоит.
– Нас, ҳаҩныҟақәа рахь ҳхынҳәрыма? – дҵааит Аразам.
– Убри аҵыхәалоуп сшәышьҭаланы сзаазгьы, – иҳәеит
Сусҭар, арԥарцәа илаԥш рыхго. – Аҩныҟа мап! Арантәи шәара
шәцароуп Мҷышьҭаҟа. Ардимонгьы иҭахуп аҭауад ируаа шәхы
рыдышәкыларц. Саргьы саԥсҭыр сыманы лассы сшәыхьӡоит…
Иаалырҟьаны арԥарцәа ирыдигалаз иахырҳәаара рзым­
дыруа инеиҿаԥшы-ааиҿаԥшит, уи аамҭаз Аразамгьы гәҭахәыцрак
дҭанагалазшәа, ихы ларҟәны деиқәышьшьы дтәан. Ауахәама
аҩнуҵҟа иаалырҟьаны бжьык мгаӡо аҭынчра ҩнашьшьы
иааҟалеит, макьаназ аӡәы ибжьы аргарагьы дахыццакуамызт.
III
Аԥсны ахы-аҵыхәа иаразнак иналаҩит, Гыртәыла аҳ
Леуан ир иманы Мгәашь ашьха азааигәа аӡӷарра ирны гәыӡаа
рхәы аганахьала рҿаархеит ҳәа. Жанаа ақыҭалеи анкьа
Нанаа ҳәа изышьҭаз Ӷәымрышь ақыҭеи иалсны, Берзыхәаа
рҳаблала ишааиуаз, ақыҭа Қаԥшьгьы еимҵәаны Егырԥсҭа
акыр рҽагәылархалеит. Ашьха иаԥныз ауааԥсыра далааи,
ҵабалааи, ԥсҳәааи убасҟан иахымҵит умҳәозар, агаҿа аганахь
арха дгьылқәа ирықәынхоз рыҩнқәа ааныжьны, ақәылаҩцәа
рыхьӡаанӡа рҽыԥхьарымкыр ада ԥсыхәа рмоуит. Аԥсуаа
рахь згәы ашьа ҭакәкәа иҟаз Леуан иҿы иаимырҳәацызт,
иаирҳәарангьы дыҟамызт, ҿагыларак имоукәа ақыҭақәа
марианы иахьиоуз шигәамԥхоз, аха, егьа ус иҟазаргьы,
иаԥхьаҟа ацара ауанаҵы днаскьаларц иаҳасабын. Ицнагаҩцәа
ҳәа ивагылақәазгьы Леуан зегь зымчу иакәызшәа дахьыршьоз,
аԥсуаа ицәшәаны ибналазшәа ргәы ирыҵанаҳәон. Даҽа
ганкахьалагьы, ҿагыларак ахьрырымҭоз аҵыхәала иҽеимыз
цәалашәарақәакгьы рызцәырнагахьан, аха ари змаанахари ҳәа
макьаназы аӡәы иҿыҵимырҟьацызт.
298

Леуан иабацәа ирҳәамҭаны имаҳацкәа дыҟамызт, анкьа
зны Аԥсны аҳра амч ӷәӷәа шыннакылоз. Аҳазарцәа рҳәаа Ҟәбан
инаркны Трапезунд агаҿанӡа, мрагыларахьала Шәантәылеи
Гыртәылеи назлаз, Сурам ашьха хыҵырҭа иныҵакны,
Мцаҳәҭанӡа заҳра арҭбаара зылзыршахьаз аԥсуаа рабашьра
агәаӷьра дугьы аҭахын. Анкьа еиԥш, ҩаԥхьа раҳра дырӷәӷәар, нас
еиҭах, Гыртәыла Ачачбақәа рнапахьы иааргар ҳәагьы цәгьаӡа
дацәшәон. Абасала згәыӷрақәа уашәшәыраз, аԥсуаа раҵархара
иқәҿианы даныҟала, нас Гәымсҭанӡа адгьылқәа ацырҟьаны
Гыртәыла аҳра иаҵикырцгьы игәҭакызаарын. Иҟаиҵахьаз
ацәгьа азы иабхәа Пыта шьҭа ашьа мукәа дшаанымгылозгьы
имдыруази, убри аҟнытә игәахәтәы дахьымыгӡакәа, ҵабыргны,
аԥхьа ихаҭа Аԥсны дақәланы ишьаҟьарц азоуп доумацәгьаха
дзаҭаазгьы. Агәра гангьы дыҟан аҿагылара ӷәӷәа иоурашәа,
аха усеиԥш акгьы аныҟамла, насгьы ақыҭақәа реиҳараӡак
ҭацәны ишыҟаз аниба, аԥсуаа ицәшәаны ибналазшәа азхеиҵеит
ихаҭагьы. Аха даҽа ганкахьалагьы, иабхәа гьангьашрак шизиӡбаз
аҟарагьы гәҩарақәак шьҭихуа далагазаап аҵыхәтәан. Ашьхақәа
инарыҵакны агаҿанӡа х-хырхарҭакны ақыҭақәа еимҵәо,
аҩнқәа былуа ишааиуаз ус, Кәыдры аӡиас аҟынӡа ианааӡа,
мышқәак раҟара уаҟа рыԥсы ааиҭаркырц иаагылт. Уа итәанаҵы
ааигәасигәа иҟаз ақыҭақәа еимырҵәеит, ашьхара аганахь
зыҩнқәа ирхымҵыз иаарымаз зегьы рцәыргеит. Ирыхцаны
иаарцоз рырахәқәа есыуаха жәабала ишьны аибашьцәа ирыла­
рыжьуан, рнапы ахьынӡанаӡоз аарыхрақәа ԥхасҭартәуан.
Харантәгьы улаԥш иҵашәон, ирбылуаз аҩнқәа ирхылҵуаз
алҩаҵәқәа акырџьара иахьҩеиуаз. Урҭ ирхымҩаԥгашьаз
ааиԥмырҟьаӡакәа есҽны аҭауад Пыта адырра изнаргон,
ақәылаҩцәа рышьклаԥшра иазкыз аҭаԥшыхәцәа.
– Дад, ақәылаҩцәа Кәыдры ахықәан иантәаз уахык,
ауаа рышьҭаламҭа иақәыршәаны, ҩажәаҩык раҟара еицқәаз
хацәақәак ҽырххала Мҷышьҭатәи абааш иаадгылеит, – иаа­
лырҟьаны ицәажәара даҽаџьара инаирхеит Ардимон. – Иараз­
нак агәашәқәа рзаартны ианынҭарыжьла, имҩаԥыргаз ахаҵа
299

иҽышькыл кырҭа рибамҭо, инеиԥыххыланы дынҽыжәырхит.
Даҽа џьоукы, имҩаԥгаҩцәагьы иаргьы рыҽқәа аарымырхын,
аҽҭра иҭаркразы ирыманы рҿынархеит. Ацәашьқәа алаба
иахаркьакьа изкыз хацәақәак убри аамҭазы абааш индәылҵны
ирԥыларц ианаарыдгыла, зкәалӡмаҭәақәа еилыбзаауа аԥхьа
игылаз ахаҵа дахьцаша алашара ирбара иналагеит.
– Иахьа шьыбжьышьҭахь аахижьҭеи хаҵак дузыԥшуп,
аҭауад, ухаҵкы, – ацәымза зкыз аӡәы алашара дырбо дахьгылаз
ибжьы наиргеит.
– Дызусҭада?
– Уазабааҭа аҟынтәи саауеит иҳәеит, излеиҳәаз ала,
цҳаражәҳәаҩыс иаашьҭу аӡә иоуп, – аҭак ныҟаиҵеит уи ахаҵа.
– Дзааз шәамызҵааӡеи?
– Зхы шьарда ннаҵыша, аҭауад, ухаҵкы! Ҳауԥыҩлартә
ахаҭәашьара ҳзымгәаӷьит. Уара иувганы уи иазҵаара ҳара
иҳаӡбартә ҳусс иалоузеи. Иаргьы акгьы анимҳәа, иҳаҳәатәымзар
акәхап ҳгәахәын, ҳҽаанаҳкылеит, – иҳәеит даҽаӡәгьы.
Аҭауад абааш дныҩналан, абжьысырҭа дыбжьаланы
ашацаҳәа иҿынеихеит. Ухлахаҵ аргьежьыртә ақәцәанӡа ихалоз
ахаҳә мардуан даҿысны, ус хыхьынӡа дыҩхаланы, ихатә уада
ҭбааҭыцә данааҩнала, уаҟа изыԥшны итәаз хаҵак ашырҳәа
днеихаҵгылеит.
– Узусҭада? – ишынеибартәазҵәҟьа дҵааит аҭауад.
– Сара с-Кәыдбоуп, Нарықь иԥа Асламаз соуп, уххь
згеит! Уазабааҭаҿы иаагылаз Амаршьан Елҟан иԥа Далаҭбеи
цҳаражәҳәаҩыс сузааишьҭит. Аҭауад, ухаҵкы, еиликаарцгьы
иҭахуп аԥхьаҟа гәҭакыс иумоу адырра, – инароуны абас аҭак
ныҟаиҵеит.
– Ихала иоума иҟоу?
– Мап, хынҩажәаҩык раҟара еидкыланы имоуп. Даҽа
убриаҟара ҳзааит иаԥыжәац, урҭ хадара риҭоит Малаҭ иԥа
Аразам ҳәа арԥыс шьахәӡак... Аҭауад, ухаҵкы, аҩыџьагьы
ирзеилкаауам ақыҭақәа былуа ааскьара иаҿу ақәылаҩцәа
рҿагылара узахымццакуа? – абри иаргьы еиликаарц шиҭахыз
ихаҿсахьа ианубаалартә илаԥш аҭауад наидирхалт Асламаз.
– Избан, шәара шәҟынӡа изымнаӡеи иҟасҵахьоу алаҳәара?
– ацҳаражәҳәаҩ иааигаз адырра игәамԥхеит аҭауад.
300

– Иаҳмаҳакәа, ишԥаҳмаҳац, аҭауад, ухаҵкы! – убри
аамҭаз иажәа днацралашәа ацәажәара дналагеит Асламаз. –
Ақәылаҩцәа ирымпыҵашәо цәгьала ирызныҟәоит! Ирацәаҩуп
тәыс иҟаҵаны Гыртәылаҟа иршьҭхьоугьы!.. Аҭауад, уххь згеит,
ари ихҭҳәаамкәа ҳабла иабаз ауп! Инеиԥынкыланы аҩнқәа
рбылуеит, аарыхрақәа ԥхасҭартәуеит! Анцәа ду илԥха рхарахар
ҳәа иацәымшәакәа аԥшьарҭа уахәамақәаҵәҟьагьы рҳәны
ҽҭрас иҟарҵоит! Ари шьҭа зегь рыла чҳашьа змам акоуп ҳәа
узаарыцҳауеит! Аҭауад, ихаҵкы-иԥсыҵкы, аҵаҳәара шиҭахым
ҳдыруеит, аха акы иҽазымкра ҳажәлар ықәнагар ҟалоит ҳәа
игәҭыха дуны ирымоуп! Ҳихьчап ҳәа ҳзықәгәыӷуа ҳаҭауад
иҟаиҵо аамҭагара шьҭа иазырханы ижәлар дрызхьаԥшроуп!
Ҳаԥсадгьыл аҳақ зегьы иҳаԥхьоит еиқәҳархарцаз, уи дазыԥшуп
ҳазшазгьы ҳәа уарҳәоит! Издыруада аҿагылара изымгәаӷьуазар,
аиаша ҳзааицҳааит, нас ҳара џьара ԥсыхәак азаҳаӡбарын ҳәа,
абасалагьы адырра урҭоит аҭауад, ухаҵкы!
Асламаз ицәажәара ахыркәшамҭазы иациҵаз ажәақәа,
аҭауад иоуразоуроу иҵааршәха дааимнадеит. Убри аамҭазы
аҟаԥыҳәа акы иагьааигәаланаршәеит аҳра анааникылоз аҽны
Мықә ауахәамаҿ ажәлар рҿаԥхьа иҟаиҵахьаз аҭоуба. Иабацәа
руасиаҭ дзацымныҟәакәа, рынаурқәа цәырҵны доуҳабызшәала
иацәажәозшәагьы иаалырҟьаны бжьык игәы аҵа инҭыҩит
абасеиԥшгьы: « Ҳаи, иараби, иухьзеи, абааԥсы, Пыта! Усҟан зегь
рыла угәра ҳамгеи, аха зҭоуба ззынамыгӡаз баша ҭауадхеит,
уара! Ҳат, абаақәа, иугәаларшәа уҿаҭахьа! Изухашҭзеи ужәлар
зегьы рҿаԥхьа ишьҭоуҵаз аҭоуба?!».
Убри аамҭазы гәырҩа хьанҭак иҽаҭаӡаны, ихы иқәыжьшәа
дтәан, дынкахәыцуа. Имаҳә дицәшәазшәа иҽахьыԥхьеикыз
абас ихырҳәаараны дшыҟаз уажәаԥхьагьы идырхьан, аха
акы аҽазымкра маӡас иаҵаз зегьы рҟынӡа анагара макьана
иаҭахымызт аҟнытә, ихырҳәаауаз имычҳар ада ԥсыхәа имамызт.
Асламаз урҭқәа зегьы абеидыруаз, ицәажәара азырханы шьҭа
аҭауад ҭакс иҟаиҵараны иҟаз дшазыԥшыз, ус ибжьы наиргеит.
– Иҟасҵаз алаҳәара зегьы рхы аҟынӡа ишнарымгаз ауп
уцәажәашьа исеилныркааз! – иҽеицрашәаны абас ацәажәара
ахы наиркит аҭауад. – Ақәылаҩцәа уажәы аҿагылара раҳҭартә
аҟынӡа ҳшалаҟам ауп, уаазышьҭыз зегь раԥхьагьы ирдырша.
301

Уажәнатә иҟаҳҵо аҳәатәхамҵара, аԥхьаҟа иаҳԥырхагахар
ҟалоит. Ҳара ҳазыхиам уажәы ақәылаҩцәа рҿагылара, ҳҽа­
заҳкӡаргьы, ҳамч рықәхараны ҳаҟам. Ишәасҳәо убри ауп,
шәхы баша иҭамырхакәа шәҽыԥхьашәкырц шәыдысҵоит. Урҭ
даҽа мышқәак рыла Уазабаа аҟынӡагьы иааӡашт, аха уаҟагьы
ишаанымгыло жәдыруаз. Уаазышьҭыз исызраҳәа, уажәтәиала
аҿагылара ишыхҭырхагоу, убри азоуп аибашьра аҽазкра
захызгаз. Аԥхьаҟазы шәымч шәеиҷаҳа, еидкыланы ишәымоу
ахацәагьы шәреигӡа.
– Ианбанӡа?! – иааџьеишьеит Асламаз.
– Гыртәылаҟа ацара ҳҽазаҳкаанӡа. Уажәтәиала акы
хатәԥышәала аҽазкра шәақәиҭыстәуам, избанзар Гыртәыла
аҳ Аԥсны ахьӡ наунагӡа ихасыршҭырц сҭахуп. Убранӡа
шәааԥшыроуп… Абри ауп аҽынкылара маанас иаҵоугьы!
– Уи аԥхьаҟатәи усуп, аха уажәтәиала иаҳҭагылазаашьахои?
Ҳадгьыл иаҭатәар, нас аҽеидкылара ҳалдыршару?
– Мап, саӷа Леуан усҵәҟьа иркьаҿны ихәыцуа уаҩым!
Аҿагылара ахьимоуз азы араҟа аагылара иара изы ишшәарҭахо
изеилымкаауагьы дыҟам! Сахьимабашьыз маанас иаҵоу шьҭа
заманалаҵәҟьа идырхьеит! – зхәыцра ҭбааз аҭауад иҟалаша
заанаҵ иаазгәеиҭеит.
Ардимон ицәажәара ааникылан, иаалырҟьаны игәы
дынҭахәыцит, акраамҭаӡагьы ибжьы иргомызт. Деиқәышьшьы
дшыҟаз, ашьҭахь даалҟьаны иажәа инациҵеит.
– Аҭласҟан, дад, адырҩаҽны аҭауад какалк аникышаз
аламҭалаз, акрицысфарц иҭаххан, аӡәы дсышьҭаҵаны дааишьҭит.
– Уааира сазыԥшын, ушиашоу аишәахь уааскьа, – иҳәан,
сшыныҩналазҵәҟьа иҿаԥхьаҵәҟьа снаиртәан, нас иаразнак
Асламаз иҭыӡшәа аацәыригеит.
– Уи сара дыздыруеижьҭеи акрааҵуеит. Аҵыхәтәан
ҳаицәыхҟьеит умҳәозар, ҳаиҩызцәа бзиақәоуп, – сҳәеит сара.
– Ус акәзар, арахь дааԥхьа, акраҳацифап иаргьы.
– Ибзиамзи, аха дабаҟоу, дцахьеит. Ашацкыраз ишьҭахьҟа
дхынҳәит.
– Уҩыза иакәызҭгьы, нас иаха ҳанеицәажәоз
узҳадымҵаалеи? – убри аамҭаз ҽԥныҳәала дҵааит аҭауад.
302

– Сшәыхьӡазҭгьы бзиан, аха иахьа ацәылашамҭазшәа ауп
саныхынҳәыз.
– Аа, исхамшҭи, Бзыԥҭаҟа уцаны ушыҟаз... Сгәы самжьазар,
уҩыза шьахәк иакәызшәа збеит.
– Ииашангьы угәы изҩеит. Иашьа Ҟазлаҭгьы иаргьы
амықәшәатәқәа роуп. Раҳәшьазаҵә илхырҟьаны иршьыз
аамсҭак иҵыхәала такәаамҭагьы иабрагьуа абна илан. Уи
анбатәиу, уиижьҭеи оумаамҭа цахьеит, – иҳәан Ардимон,
ашьҭахь аишьцәа рхы-рҵыхәа аҭауад изеиҭеиҳәеит.
– Ааи, дарбанзаалакгьы иахьа дуаҩыцәгьахартә аамҭак
ҳҭагылоуп, – иажәа аанкыламҭаз лахьеиқәҵарак даамҽханакит
аҭауад.
– Аӡы иаго ацхыраара изымҭаз, уи аӡы иацәшәо иоуп
ус ҟазҵо. Исҳәарц исҭаху, уара аӡәзаҵәык уакәхеит аҳра
аиқәырхаразы еидара хьанҭаны зыхәда инықәҳаз, – аҳ игәы
иахәандаз ҳәа имҳәеит Ардимон.
– Ҳхы разҟыс иаҳҭо акәхоит лахьынҵасгьы иҳауа. Аамҭа
бзиа ҳара ҳзы ахаангьы иҟамлацызт, насгьы уи еицәамхозар
макьана акала изеиӷьымхац…
Аҭауад иажәа анагӡаха иамраӡакәа, ус хаҵак дааҩналаны
дынкахырхәан, нас аҭамзаара шьҭаҵо ибжьы наиргеит.
– Сышәԥырхагахар сҭахымызт, аха даҽа цҳаражәҳәаҩык
Аблархәынтәи дааит! Дуацәажәарц иҭахуп, аҭауад, ухаҵкы!
Дҳарԥшру, мамзаргьы дыҩнаҳажьлару?
– Даашәышьҭ! – иаразнак днақәшаҳаҭхеит аҭауад.
Дук мырҵыкәа иааҩналаз арԥыс ашәхымс дахьаахыҵыз
дынкахырхәаны иҽанааникыла, аҭауад ибжьы наиргеит иҵегьы
иара иахь дааскьаразы.
– Аԥхьа еилыскаар сҭахуп узусҭоу? Ухы аасырдыр, арԥыс?
– Сара Ӡиҵырхатәиуп, Ҟаҭнас сыхьӡуп, аҳ, ухаҵкы!
– Узԥада?
– Баӷыр иԥа Уаҭанди!
– Уаргьы бзиак соуҳәарц ушымааз збоит, аха уи сара
сзышьцылахьоу ауп. Иаацәырга иааугаз ажәабжь, – иҳәан
аҭауад, илаԥш аԥхьа Ардимон инаирхьысны, нас арԥыс
инаидирхалеит.
303

– Ажәабжь бзиақәа рҟынӡа макьана акыр бжьоуп! Уажәа­
зыҳәан иаазгаз игәырхьгоуп, аҳ, ухаҵкы! Исҳәараны иҟоу угәы
иахәаша акәым, уххь згеит!
– Ажәа ҳамыршьыкәа узхаарышьҭыз умҳәо?
– Сажәа мыцхәхазар саҭашәымҵан, аха цқьа аҳәашьа
сақәызмыршәогьы рацәоуп! Избанзар, Гыртәыла аҳ хәыҷи
дуи дырмеигӡа, иеибашьцәа имықәшәатәыцәгьаха гәымаа
ирылалеит! Ашәарҭа иҭагылоуп ҳаԥшьаҭыԥ Ӡиҵырхатәи (Каман)
ауахәама! Саб Уаҭанди, аамсҭа Суԥыҷ иԥа Ҳәымсыл ибааш ахы
азҭоз дреиуан, саргьы уи абааш аҟны ауп иахьсызҳаз… Аха уи
абааш уаҳа иҟам, ашьаҭада акгьы нымхеит! Хшаҭарак ҟамҵакәа
ақәылаҩцәа ирҿагылеит, аха еиҳа зымчыз раанкылара
рылымшакәа иҭахеит зегьы! Саб иакәзар, аамсҭа Ҳәымсыл
иҽахьиҵәахыз идырҳәаразы дыргәаҟны акыр ддырҳәацәеит,
аха аԥсреинҵәараз иахьимҳәаз дахырҟьаны цәгьаԥсышьала
дҭадырхеит!
– Иҽабеиҵәахи шәаамсҭа? – арԥыс иажәа днаԥыҩлеит
аҭауад.
– Аҭырқәцәа рахь дцеит, аха уаҟа игәырҩацәгьаны ауп
ишихиго!
– Нас, избан урҭ рахь дызцаз?
– Избанзар, ҳабла дуқәас иҟоу: Аҳәдәы, Уазабаа,
Абацәӷдара, Хәариҭа рыда егьырҭ Гәандра, Ӡиҭа, Шыцкәара,
Ҳаԥшьаӡыхь, Аӡыгьежь, Ԥышәҭа, Кәтышьха уҳәа заҟа
еиқәысԥхьаӡари, рызегьы инеибанеиԥшны аццышә иладыргылт.
Аамсҭа иҽахьиҵәахыша ҳабла еибгак џьара инымхеит, уи азоуп
аҭырқәцәа рахь дызцазгьы, – аҭак ныҟаиҵеит арԥыс.
– Абасеиԥш арыцҳара шәақәзыршәаз, абааш ааныжьра
ахьышәҭахымхаз ауп! Шәара ишәҿыԥшны зҳаблақәа ирылым­
ҵыз, зырахә-зышәахә ԥхасҭахаз ишԥарыԥсыхәои шьҭа?
Ҳәымсыл имшала, абар, уажәы заҟаҩы арыцҳара иақәшәаз!
Шәаамсҭа дазымхәыцит аԥхьаҟа изыԥшыз! – ҽԥныҳәала даа­
цәажәеит аҭауад.
– Ажәакала, Ҳәымсыл иҟаиҵаз аҿагылара дахькылнагашаз
заанаҵ азхәыцра изамҭеит, – иҳәеит Ардимонгьы, иҽына­
бжьаршәны. – Аӷа иҿагылараз аԥхьа амч еидкылатәуп, аха уи
304

аҽазкра ахаҭыԥан имхәыцра аҵыхәала акымкәа аҳаблақәа
иқәӡит. Макьанагьы цқьа исзеилкаауам хықәкыла аҭырқәцәа рахь
дцарц зеиӷьишьаз. Иҽиҵәахырц иҭахызҭгьы, иҽахьиҵәахшаз
мачхәызма. Иаҳҳәап, дзымцеи Лӡааҟа, Ԥсырӡхаҟа, мамзаргьы
иҵегьы наҟ шаԥсыӷааи асаӡқәеи рышҟа?
– Убри шәеилсыркаарц ауп сзаашьҭугьы, – иҳәеит Ҟаҭнас,
гәынамӡарыла иахьцәажәоз хьааганы. – Шәқәырча агаҿаҿ
итәоу аҭырқәцәа ишәзаарыцҳауеит, аамсҭа Ҳәымсыл ишыҟаиҵаз
еиԥш, шәаргьы шәхы рыдышәкылозар, Леуан иҿагылараз
ацхыраара шыҟарҵо ала. Уи азыҳәан…
– Ишԥа, уара, ишԥа?! Даҽазныкгьы еиҭаҳәи! Ҳәымсыл
иеиԥш ҳхы раҳҭозар ақәылаҩцәа рҿагылараз ацхыраара
ҳарҭоит уҳәама? – иҳәан аҭауад, арԥыс иажәа имырҳәакәа
азҵаара днаҿеикит.
Ҟаҭнас даалаган, ҩаԥхьа аиҭаҳәара дналагеит, аха дыр­
ҩегьых иажәа даԥырхагаханы ибжьы наиргеит аҭауад.
– Излеилыскаахьоу ала, саӷа Леуан есышықәса аашә
аршьын абалыхи ҩынҩажәаҩык атәцәеи аҭырқәцәа рыҭараз
абаџь рызшәара шидырҵаз еиԥш, нас ҳаргьы иҳақәырҵарц
азоума иҳадгыларц зырҭаххаз? Ҳаргьы ҳаргәыбзыӷны ҳхырхырц
уаарышьҭит акәу?
– Ее гьиди, аԥхьаҟа иаҳԥеиԥшхаша ҳаҩсҭаахәцәагьы
ирыздыруам! – иҳәан Ардимон, убри аамҭаз цәгьашақә
дааԥышәарччеит.
– Иараби, избан аҭырқәцәа абысҟак ӷашақә изыҟашәҵо?!
Ҳхаҭақәа ҳарԥырхагамхозар, урҭ цәгьарак зыгәҭаку уаам, уимоу
иахьҳацхраашагьы иашьҭоуп. Аԥсуаа иддырбарцаз сынтәа
иларҵазаап абысҭа злыҵуа ҵиаакгьы, – аҵыхәтәан убригь
надирдырырц иҭаххеит Ҟаҭнас.
– Иарбан иларҵаз? – уи дназҿлымҳахеит Ардимон.
– Сара исымбац, аха иҵиаа духоит рҳәоит, шьаҭацыԥхьаӡа
ҩба-хԥа лапҟьа аҿалозаап. Иҿырпны, илаганы бысҭаҵас иуур,
афҩы лаҳалаҳауа, еиӷьу ыҟам ҳәа уи аганахь инхо анхацәа
зегьы цәгьала иргәаԥхеит, – иарҳәахьаз нырзеиҭеиҳәеит.
– Иаҳҭаауа зегьы абас ауми ҳашхырхуа, – иҳәеит Ардимон,
арԥыс ииҳәаз цқьа агәра изымго.
305

– Ҳәымсылгьы ирымихит, уи ажәла икырц, – ицәажәара
инациҵеит Ҟаҭнас. – Нас даҽа ҵиаакгьы ааргеит!
– Уи арбанху? – дҵааит аҭауадгьы.
– Тутун рҳәоу, ҭуҭун рҳәоу, ахьӡ акалашәақәа иҟоуп.
– Иарбан ҭаҭыну, иарбан ҭуҭуну уажәы ҳашҟа иқәыргалахыз!
Уигьы абысҭа еиԥшума? – уи акгьы ахымҳәаакәа аҭауад
дӡырҩуашәа аниба дҵааит Ардимон.
– Мап, уи фатәым! Ажәла каԥсаны аԥхьа аиҭаҳатә рааӡоит.
Ижыцәӡа ианазҳалак, еиҭарҳауеит. Уаҩышәара иандухалак, нас
абӷьы ҿыхны амраҿ ирҩаны иахоит.
– Хәарҭас иалоуи! Хәшәума?! – иааџьеишьеит аҭауад.
– Феидас иалоу сыздыруам, аха аҭырқәцәа алҩа рҿы
иҭырбыбуа иахоит. Хаҭала сара уи бзиа исзымбеит, санадырха
алҩа сыхәлачны сыԥсы армаҷхарц аԥсык аасыгхеит, – иҳәан
Ҟаҭнас, уиак шигәамԥхаз надирдырит.
– Иаҳзымдыруаз ажәабжь ҿыцқәа ҳзааугеит, арԥыс,
аха уахьнеиуа иҳазраҳәа, аҭырқәцәа иаҳзаарыцҳауа агәра
ганы иаразнак ихаҳҵартә ҳашуаагаӡақәам. Ҳара иаҳҭаху, аӡә
даҳԥырхагамхо ҳхала ҳахьыҟалаша ауп ҳзышьҭоу. Ушнеилак
иухамыршҭкәа идеилыркаа атәым шәшьыра аҽыҵакра
ҳшашьҭам, даҳԥырхагахарц ақәызкуагьы иҿагылара еснагь
ҳшазыхиоу, – иҳәашьа маҷк иаарымчны даацәажәеит аҭауад.
– Саҭашәымҵан иаӷьцәаны исҳәозар, аха шәхаҭагьы
шәҽыԥхьакны штәазар, зыцхыраара ҳадызгаларц зҭаху
аҭырқәцәа асҟак изџьашьатәуи?
– О зегь зымчу, иаҳхылаԥшхәу Анцәа ду! Ҳажәлар
рҽанырзымыхьча ирымоузеи еиқәхашьас? Зхьышьыргәыҵа
сакәыхшоу, ҳабакылнагои граны иҵаҳгаз аихымхәыцра?
Суҳәоит, уҿаԥхьа иҟаҳҵо агаӡарақәа рзы ҳаҭоумҵарц! –
убри аамҭаз доуҳаныҟәгаҩҵас дааматанеит Ардимон. Нас
иажәақәа Ҟаҭнас изырханы ицәажәара инациҵеит. – Арԥыс,
сахьухәаԥшуа агәеилцара ушазрыцҳам збоит, ахеиқәырхара
ушахыццакуагьы ублақәа ирхызбаалоит. Уара уазҵааит ара
шәҽыԥхьакны шәызтәоузеи ҳәа? Аҭак ҟасҵоит, избанзар, аҭауад
ишиҳәаз еиԥш, уажәтәиала уаҳа ԥсыхәа ахьҳамам азын ауп ҳәа.
Зда ԥсыхәа ыҟам амч ҟадыџьгьы ҳамагәышьоуп, аха, иазууеи,
ҳаҩнуҵҟа иҟам убри ҳамч зырӷәӷәаша аҳәоуеиқәшәара.
306

Ҟаҭнас иарҳәаз ахәыцра рацәа игәы иҭаныршны
дшыҟанаҵазгьы, уаҳа акы ацымҵакәа дҩагылеит. Ицамҭаз итәаз
днареихырхәан, нас днықәҵәиааны ашырҳәа иҿынеихеит.
– Дад, Аҭласҟан, аҭауад Пыта аҵыхәтәан изааргаз
адыррақәа игәырхьганы ауп ишидикылаз, – иажәабжь анагӡара
даҿын Ардимон. – Зҽыԥхьазкыз ҩыџьа-ҩыџьала, хҩыхҩыла иааны изеиҭарҳәон ақәылаҩцәа цәгьамыждарыла ауаа
ишрызныҟәоз. Ус адырра кылырҟьа изааргеит, Амаршьан Елҟан
иҷкәын Далаҭбеии сымаҳә Аразами зыԥхьагылаз аибашьцәа,
Уазабаа гәыԥҩык ақәылаҩцәеи дареи анеиҿаҳа, еибашьит ҳәа.
Рызегьы ндырҵәеит, икны иргоз атәцәагьы рхы иақәиҭыртәит
ҳәа аҭауад иеилдыркааз зынӡагьы дамеигәырӷьеит. Сымаҳә
Аразами Далаҭбеии машәырк рхы иазыруаанӡа схаҭа
снарацәажәаны иааныскыларц сҭаххеит, дад! Ашьҭахь аҭауадгьы
абри данақәшаҳаҭха, иагьаумҳәан, амҩан ишәарҭан аҟнытә,
ҩажәаҩык раҟара ахацәа аашьҭхны, ашьха ахәҵа мацарала
ҳҿынаҳхеит, Уазабаа аганахь ҳхы рханы.
Иааибыҳәаны амҩа иқәлаз ԥхьаҟа инаскьацыԥхьаӡа,
амҩан ирбеит иҭацәыз аҳаблақәа шырацәаз. Уааԥсырала еиҳа
еиҳаны иахьынхоз Амҷареи Шәбаа ақыҭақәагьы, лак иасра аӡә
дыҟамкәа аҩнаҭақәа уаҩԥсык дырхымкәа ишыҟаз. Ирықәхәло
ианалага, Ардимон иҭаххеит, ижәытәӡатәииз, акыргьы еила­
ҳахьаз Шәбаатәи абаа ду аҟны иԥхьарц. Инеидтәаланы
уаххьак инацҳарц рҽазыркуан еиԥш, аҷаԥшьараз идыргылаз
аҟарулцәа руаӡәк даакылҟьаны адырра риҭеит, ирацәаҩны
еицу џьоукы абааш аганахь рхы рханы ааскьара ишаҿыз ала.
Ардимон иаразнак ҩызак даашьҭыхны иҿынеихеит, изусҭцәаз
реилкааразы. Акыр ианынаскьа, шьҭа абасала ишԥамааири
ҳәа ахьигәахәуаз ҭыԥк аҿы хаҳә дуқәак рҽынарываӡаны,
ихәыҵаӡырҩуа инатәеит. Рацәакгьы аԥшра рықәымшәакәа,
ус рлымҳа иааҭасит ирзеилмыргоз ажәақәак. Иҵегьы
ианырзааигәаха, рыбжьқәа рыла, Ардимон иаразнак идырит
имаҳә Аразами Далаҭбеии шракәыз аҟара, аха ацәырҵра
иҭахымхеит. Егьаумҳәан, ргәырҽанӡамкәа инырҿагылар,
ирыцәшәаны ахҿала иҭадырхар ҟалон. Усеиԥш изеибамдыркәа
амашәырқәа шыҟалахьазгьы идыруан, убри аҟнытә, акырӡа
ианырзааигәаха ауп Ардимон аӷьеҩҳәа ибжьы анрықәирга.
307

– Аамсҭа Далаҭбеи!.. Сымаҳә Аразам! Ишәацәажәо
Ардимон соуп, сыбжьалагьы сыжәдырхьазароуп шьҭа!
– Ардимон уакәзар, уҽзуҵәахуеи?! Арахь уаацәырҵны ухы
ҳаумырбо! – ибжьы наиргеит Далаҭбеи.
– Сара сзыцәшәаз шәара шәакәӡам, гаӡарыла шәыхҿа
ҟьалак ҳаԥыхьамшәарц азоуп агәҽанызаара ҳамазарц зысҭах­
хаз, – иҳәан Ардимон, нас ахаҳә давҵыҵны иажәа иацҵо
днарԥылеит. – О афырхацәа гәеицҳақәа, шәҽыззышәкыз аус
шҳақу дыруп, аха ихьӡыдоу фырхаҵарыла ахҭархара ҳажәлар
еиқә­нархо иҟам. Шәҽаанышәкыл, мамзар шәымҩа ахьхоу убри
ашҟа акәхоит. Иҟаҵоу алаҳәара шәхахьы инамгакәа шәхала
шәҽыззышәкыз, уажәшьҭан ицәгьашақәны ҳажәлар ирзыҟалар
ҟалоит.
– Ардимон, еснагь аԥхьагылара узашьҭоу макьанагьы
исзеилымкаац! Аус бзиа ҳҽахьазаҳкыз ибааԥсны изуамхабаз
саршанхоит! Ахақәиҭра азықәԥара ҳахьашьҭалаз ҳҿархьуа,
ажәлар шыхьчатәу аҳи уареи еиӷьны ижәдыруашәа исоуҳәо
ажәа гәырхьга адкылашьа сымам, ухаҵкы! – иҳәан Далаҭбеи,
дааскьаны Ардимон инапы наимихит.
– Цқьа угәы уааҭахәыц, Далаҭбеи! Аҟәыӷара уазрыцҳазҭгьы
ак сҳәарын, аха ҳазшаз ахәыцрагьы уцишеит. Шәҽыззышәкыз
аҵыхәтәа наӡарц шәҭахыҵәҟьазар, шәҽаанышәкылароуп,
избанзар, ҳаиҳа зымчу ҳаӷа хшыҩла иаԥыгатәуп уажәазыҳәан.
Гәаӷшақә иҿагылара шәҭанархар ҟалоит. Ихырҳагам
аидысларақәа ҳрыхәлаӡыр шалшо уеизгьы уҵаҳәара аҭахым,
Далаҭбеи, – ҟәыӷажәала ацәажәара даҿын Ардимон.
– Избоит ҳҩыџьагьы еибаҳҳәаша рацәаны ишҳамоу,
иӡбатәугьы шмаҷым. Ара уеизгьы иҭацәу аҩнқәа рацәоуп, убри
аҟнытә, еиӷьуп ҭынч ҳахьааицәажәаша ҩнаҭакаҿ ҳамҩахыҵыр.
Ҳшьапы ҳшықәгылоу ари аҩыза аусқәа рыӡбара уадаҩуп.
– Далаҭбеи, избоит адәаҿы аԥхьара цқьа ушамышьцылац,
– иҳәан Ардимон, лафла даацәажәеит.
– Ус уҳәоит, аха уахьԥхьаша ҩнык уԥшаахьазар акәхап, ҳашь­
ҭы уи аҩнахьы. Нас уаҟа ҭынч ҳааицәажәап, – иҳәеит Далаҭбеи.
– Иҩнаҳхуазеи џьоук рыҩны! Сҩызцәагьы саргьы хыхь
ахәаны игылоу абааш аҿы ҳаагылеит, уахь ауп шәаргьы
шәахьцаша, – наиаҭеикит Ардимон.
308

– Уи бзиоуп, аха арахь шәабацоз? Шәхы абахоу?
– Шәара ҳашәԥыларц ҳаауеит.
– Избан?
– Уи нас иуасҳәап, ҭынч ҳнатәар… Уи бзиоуп, аха шьапыла
шәзыҟоуи? – дҵааит Ардимон.
– Ҳаҽқәа ршьапқәа рычаԥаразы рызегьы жьиҩык иахь
иганы инҳажьит, – иҳәан Далаҭбеи, нас иаргьы дҵааит. – Ҳара
ҳара ҳауп, аха шәара шәхаҭақәа арахь шәабацоз?
– Уазабаа шыҟоу џьоук ааскьара иаҿуп ҳәа адырра анҳарҭа
ҳҿааҳхеит, аха шәара шәакәзаап изыцәхҩашьалаз, – иҳәан
Ардимон, нас аҩыџьагьы неивагыланы еицәажәо рҿынархеит.
Далаҭбеи дӡырҩуанаҵы, Ардимон иабжьгарақәа азныказы
дазааиртә дҟанаҵеит, аха уи игәҭакы дахьацәнархьаҵуаз
азы ишидикылара изымдыруа акыр дарлакҩакит. Ардимон
изеиҭеиҳәаз аԥхьаҵәҟьа иааигәамԥхеит, аха аҭауад игәҭакыз
аҵыхәтәан цқьа даназхәыц, нас мап ҳәа изахымҳәаакәа
дазыразхеит. Абжьааԥны игәы иахәашагьы иамыхәашагьы
аниаҳауаз иаразнак аԥырқьҳәа амца зыцранаҵоз, иара
уажәгьы бааԥсыла игәы еибафо дшыҟазгьы, акала инмырԥшкәа,
иҽырҭынчшәа аӡырҩра даҿын. Ардимон зыӡбахә иҿакыз
аҭауад дихаршҭны, ашьҭахь ақәылаҩцәа рахь иажәа нарханы,
нас убарҭ рҭыӡшәа шрымаз мацара шьҭа абааш иазааигәахарц
рацәакгьы рыгмызт.
IV
Аҳ мыждак иакәны, Гыртәыла инахагылаз Леуан игәы
акы ианазыԥжәозгьы, ихы зиршьцылахьаз аҽынкыларала
агәамҵ­хамҵра шамахамзар иҽацәихьчон. Иаагәылшәаз ара­
сац аша еиԥшыз ихы-иҿы патаз ду убасҟан ихцәышааӡа
иҟалон умҳәозар, еилашәамҭазҵәҟьа акырӡа иҽирҭынчуан, аха
иҽеихарԥсны иҽаныҟаиҵоз акәын даншәарҭаз. Илацәа ҭчаақәа
хҩарашәа инеиқәыжьны ианыҟала нахыс, акы иҵаҳәара
шамуаз, иацәажәара шыҟамлоз зегьы иҵырдыраахьан.
Абжьгара иҭарагьы уаҩ дақәиҭитәуамызт, уи иара ихшыҩ
азымцошәа дахьыҟанаҵоз азын, избанзар аӡәы иҳәатәхаҵара
иара изы иҳаҭыр ларҟәыгоуп ҳәа азишьон. Агәҽанҵара ду
инаҭеит иабхәа аҿагылара зынӡагьы иҽахьазимкыз, егьа игәы
дҭанархәыцзаргьы, изеилкаауамызт уи маанас иаҵаз.
309

Амаҵа еиԥшха имҩасны иахьцоз, рышьҭахьҟа ақыҭақәа
еилархәаша иҟарҵеит. Уахынла иахьаагылоз аҭыԥ акәшамыкәша
аарыхрақәа цәырҵәаны ишьҭарҵон, ар рымцақәа злеиқәырҵоз
аџьыргәал ҩнқәа рбган, аандак ыҟамкәа ахкаарақәа еиужьын.
Аҭаԥшыхәцәа еиҭныԥсахланы иршьҭуаз рыла, раԥхьаҟа
ирҿагылашаз макьана уаҩ дшыҟамыз ала адырра шааргалак,
нас ҩаԥхьа иҩаҵысны рҿынархон, убас мацара акыргьы
инаскьахьан. Ԥсырӡха аӡы ирны ажәытәӡатәи абааш зықәгылаз
Анаҟәаԥиа абахәшьха иавсны ԥыҭк иахьынаскьаз, амшын агаҿа
азааигәара дәык аҿы рҽеихьыгӡаны рҽеидыркылеит. Амцақәа
еиқәҵаны ахәыҟаҵацәа афатә дырмазеиуанаҵы, Леуан иҭаххеит
ижәҩахыруаа идгаланы драцәажәарц.
– Аӡәы иҟаиҵо аҵаҳәара саргәаҟуа сыҟам, аха лакҩакрак
сызҭаз зҵаарак сымоуп, уи азоуп сызшәыԥхьаз, – ихәда
икәаҽшәа дахьтәаз хҩахарак имамкәа абас ацәажәара ахы
наиркит Леуан.
– Патын Леуани, уара иузеилымкааз ҳара дыршьас
иҳамоузеи, аха иалудыраауеи узқәымгәыӷуа аӡәы ҟәыӷа ажәак
иҿыҵшәаргьы ҟалоит! Уҳазҵаа, аҳ, ухаҵкы! – жәақьақьала
даацәажәеит руаӡәк.
– Мап, сара аказы сшәазҵаанда ҳәа сышәмыԥхьеит, –
иҳәан Леуан, убасҟан ихы ҩышьҭыхны икәаӷӷаа игылақәаз
илаԥш нарыхго, иажәа инациҵеит. – Шәара шәҟынтәи издырырц
исҭаху, абри сабхәа сҿагылара дзаԥырхагамхо шәаргьы
шәшазхәыцуа еилыскаап ҳәоуп... Иахышәҳәаауеи абри?
– Ииашоуп, ҿагыларада ҳааиуеит, аха уаӷа ихыԥша
шҳаимырбацгьы, макьанагьы ҳара ҳзы дшәарҭоуп ҳәа
азысыԥхьаӡоит, аҳ, ухаҵкы! – иҳәеит даҽаӡәы, убри гәыҵхас
иаргьы ишимаз убаратәы дахьгылаз дааҳәацымацит.
– Избан усҟак дшәарҭаны дзубаз? – убри аамҭаз иблақәа
ҵарыхәҵәаӡа иҟаҵаны уи илаԥш наидирхалт Леуан.
– Аҳ хшыҩеилыкка, ухаҵкы!.. Патын Леуани! Ари схала сакә­
ӡам ас згәы зызҩо, абра игылақәоу аԥызацәагьы ӡәырҩы убри
иазхәыцхьеит! – аҳ изҵаара аҭак ҟаҵо, иара игәаанагаразгьы
наԥишьит уи аԥызаҩ. – Хаҭала агәра гангьы сыҟоуп, аԥсуаа
раҳ уаҩ дахьзымнеиуа ҭыԥк аҿы иҽыҵәахны дшыҟоу аҟара!
Иахьаҳгәаҽаным џьара дҳажәларц ӡбаны дыҟазаргьы ҟалоит!
310

Гәҩарасгьы исымоуп шьҭа убри аҭыԥ ҳшазааигәахахьоу аҟара!..
Убри азоуп дшәарҭоуп ҳәа сгәы изаанагогьы!
– Аԥсынтәыла зегьы шьаҟьаны сахысырц, абар, шьҭа
егьсыгым! Саанымгылаӡакәа Ҟәбанынӡа снаӡаргьы ҟалоит!
Дарбан Чачбоу шьҭа сҿагылара згәаӷьра? Усеиԥш сабхәа акы
игәы иҭакны дыҟазаргьы, уажәшьҭа илшарым саанкылара!
Убри аамҭаз гәаӷла иҭәыз иблақәагьы аацырцырит, аха
Леуан ишиҟазшьаз еиԥш, макьаназ ицәажәашьа ҭынчын.
– Аҭаԥшыхәцәагьы ирзымԥшаац иарбан бноу, иарбан ҳаԥу
уаӷа иҽахьиҵәахыз? – дазԥагьашәа абас зҵаараны иаазгәеиҭеит
аӡәы.
– Леуани дуӡӡа ухыԥша дацәшәаны ишьамхы иҽаиргеит. Уи
агәра угартәы иҟоуп, избанзар уаӷа иаԥсҭыр џьара рҽыԥхьакны
игылазҭгьы, шьҭа ҳҭаԥшыхәцәа игәарҭахьазаарын, – уи
игәаанагара днацхрааит даҽаӡәгьы.
– Усшәа азышәшьеит, аха сара исгәаанагароу зынӡа
даҽакӡоуп! – иӡамҩа зегьы неимазыкны ашәахсҭа зныз
ԥызаҩык убри аамҭаз ибжьы наиргеит. – Ибзиоуп, аԥсуаа раҳ
дҳацәшәазшәа азхашәҵеит, аха уи инаҩсангьы дыҟоуп ҳара ҳзы
ишәарҭоу даҽаӡәгьы! Иахьоума, уаҵәоума, уи данаацәырҟьо
аӡәгьы иҳаздыруам!..
– Сабхәа изымгәаӷьыз згәаӷьуа ҳәа иудыруа дарбану? –
иаразнак дҵааит Леуан.
– Аҳ хшыҩлаша, ухаҵкы! Абыржәы зыхьӡ сҳәараны
иҟоу ухаҭагьы ибзианы дудыруеит. 1623 шықәсазы имереҭаа
раҳ Гьаргь III уаниабашьуаз ацхыраара узҭаз аибашьҩы
мықәшәатәыцәгьа ҳәа еицырдыруа Ардимон иоуп зҭыӡшәа
сымоу, – иҳәеит уи.
– Ианамуӡах, ма убри сыбла дабар сҭахуп, – есқьынгьы
еихаԥсыз иқьышә ҵаӷақәа аарла ирҵысны ибжьы наиргеит
Леуан. – Дахьыҟазаалакгьы, дыԥшааны дысзаажәга. Уаанӡа
сазхәыцлап ацхыраара сызҭахьаз ауаҩы дышсыдыскылаша.
Насгьы ижәдыруаз, уи усҟан ҩызара сзиузаргьы, уажәы
дысҿагылаҩуп ҳәоуп дшысшьо... Еҳ, анаасын, сабхәа игәҭаку
здыруазҭгьы, аҽакала сныҟәарын, аха излеилыскаари уи амаӡа?
Ашәахсҭа зҿаз ахаҵа убри аамҭазы иаразнак аҭак
ныҟаиҵеит, уи азын лакҩакрак ҟамҵакәа.
311

– Агәра ганы сыҟоуп, аҳ Путо уажәтәиала уҿагылара
зынӡагьы иҽшазимкуа.
– Иалудыраауеи?
– Ашьха ахәҵан ҳар ҟәыҵәак ҭазырхаз уаҳа рыхабар
зҳадмырбо ҳәа иудыруеи, аҳ, ухаҵкы? – иӡамҩа иаҿаз ашәахсҭа
ааибарххеит убри аамҭаз.
– Ишаҳзымиааиуа аҵыхәтәан еилыркаазар акәхап.
– Мап, усҟан машәыршәа иҟалаз еидыслароуп!.. Аҳ,
ухаҵкы, угәы иалумырсын, аха убрижьҭеи азхәыцра зумҭац
шыҟоугьы збоит. Аӡәы иуиҭо аҵаҳәара уамыргәаҟуазаргьы,
абри анцәырызгах, шьҭа иуеилсмыркааргьы сгәы иауам.
– Иарбан исыҵауҳәараны иҟоу? – иаалырҟьаны аҳ ихыиҿы хшәааӡа иааҟалеит.
– Аҳ, ухаҵкы, ишубо, макьана ҿагыларак ҳмоуц, –
ашәахсҭа ахьаныз иӡамҩа быӷуа иажәа дналагеит уи. –
Абри ауп ҳзызхәыцшагьы. Аԥсуаа иҟарҵо убри аҿамгылара
змааноу аҵыхәтәан ишәарҭаханы, имыждацәгьаха ҳахәдаџьал
инықәҳаргьы ҟалоит. Урҭ ишеибашьцәа ӷәӷәақәоу уажәы иуба­
ма, ҳшымгәыӷӡо иаацәырҟьаны ҳхы ҳаладырԥшыртә аҟынӡа
ҳнаргаргьы ҟалоит.
Леуан иҿаԥшылара ахаҳә хьшәашәа еиԥшха, абыржәы
иаалырҟьаны деиҟәжәарашәа акәын дыштәаз. Уаҩасак
днаидукылартә иҟаз ихәамц ашьҭахь мчыла иааирҵысын, нас
иӡамҩа ԥсыла инапы ианҵаны, иарӷьара аган иҽаҭаны днатәеит.
Ижәҩахыруаа рабжьгарақәа изидымкылазшәа иҽыҟаиҵазаргьы,
уеизгьы гәаныла урҭ рҳәатәахьы дианагахьан, аха иара
сақәшаҳаҭуп ҳәа ихы иаҭәашьаны макьана изымҳәацызт.
– Зегьы шәеицҿакны агәра зласшәырго ала, аԥсуаа
уажәтәиала
аҿагылара
ахьыҟарымҵаз
азын
аразҟы
сызкашәеит… Абри аума исеилшәыркаарц ишәҭаххаз? – иҳәеит
Леуан, хҩахарак имамкәа игылақәаз ршьапқәа дрыҵаԥшуа.
– Аразҟы
уԥызгалаз
игәамԥхар
еицәеитәыргьы
ҟалоит! – абас ааиҿыҵҟьеит ашәахсҭа зҿаз ахаҵа, шьҭа аҳ
данбасыҵаҳәҳәари ҳәагьы илаԥш идырхаланы.
– Аразҟы сԥызгалаз еицәеитәаанӡа, аԥсуаа рыхшара
нархыҟәшәааны аҭырқәцәа идраасырхәоит! Иаанхогьы
312

Гыртәыла иамаҵуцәаны иҟасҵоит! Убасала исырҭбаауеит
саҳра аҳәаақәагьы! – аҵыхәтәан ибжьы мақаррак аҵагаланы
даацәажәеит Леуан.
Ашәахсҭа зҿаз ахаҵа аҳ ииҳәаз игәамԥхакәа, убри аамҭаз
дахьгылаз дааҳәаҵәыҳәаҵәын, убри аҵыхәала игәы намӡо
дагьаақәыԥсычҳаит аҵыхәтәан.
– Нико, избан иуаҳаз асҟак улахь зеиқәнаҵаз? – дҵааит
аӡәы.
– Избанзар, алазқәа ражәаԥҟак аасгәалашәеит абыржәы,
– иҳәан Нико, есымша ибыӷуазу, мамзаргьы ус дашьцылахьазу
узеиҩымдыраауа, ашәахсҭа ахьаныз ицламҳәа шьышьуа аҭак
аҟаҵара дналагеит. Уи аҵакы абасеиԥшгьы иҟоуп: «Ахаан
иумҳәан исиааиуа дҟамлароуп ҳәа, уеиҳа зымчу дшыҟоугьы дырла!
Ахаан иумҳәан маанала ираԥызгоит ҳәа, уеиҳа игьангьашу
дуқәшәаргьы ҟалоит!». Абри иаҵоу аҟәыӷара ҳхаҿы иаҳзаагозар,
аԥсуаа ӷашақә рыҟаҵара ҳкылнагараны иахьыҟоу ҳаҵанаҳәоит,
ииашаны азхәыцра ҳзаҭар!
– Исзеилымкааит? – даагәынқьит аҳ.
– Абаша хьӡы арҳара Ададианқәа ахаангьы рхы
иаҭәарымшьацызт! – иажәақәа абырцкал икылихуазшәа,
ира­ӡаны ацәажәара дналагеит Нико. – Аҳ, ухаҵкы, абаша
хьӡы зхы иаҭәазшьо уаҩым уара, аха уажәтәиала иҟауҵаз
ақәылара ахьӡ ԥшада арҳара иатәхеит ҳәа азуҳәартә иҟалеит.
Аԥсуаа рганахьала иаҳмоуз аҿагылара ухы иархәаны, ауаа
тәыс рыҟаҵара мчы ӷәӷәак аҭахӡам. Гыртәыла аҳ уи ихы
иархәаны, аҳәсеи ахәыҷқәеи роуп дызиааиз ҳәа узырҳәар,
усҟан иухымӡаауа ахьӡ ԥшада узынхоит. Убасеиԥш ҟамларазы,
уахьынӡааскьаз азырханы, уажәазыҳәан ушьҭахьҟа ухынҳәыр
еиӷьушәа збоит, патын Леуани.
– Сзышьҭоу саӷа дымԥшаакәа схынҳәырцу? – убри шьҭа
ихаҭагьы ишиҭахызгьы, иҭахымызшәа ҟаҵаны дҵааит аҳ.
– Леуани, ухаҵкы, уи дуԥшаарцаз иҽимҵәахит! – ииҳәаз
ахьаршшара иҽазымкыкәа, игәынамӡара аахтны иҳәарц
иҽазикит Нико. – Уарбанзаалакгьы аӡәы угәы иаанамгааит
аԥсуаа раҳ Путо дҳацәшәаны иҽиҵәахызшәа. Аԥхьан Кәыкәыри
ишиҳәаз еиԥш, уи иҽыҵәахра ҵабыргны маанак аҵубаартә
313

иҟоуп. Убри азоуп, уеиҳа игьангьашу дыҟамшәа азхәыцра
аҭалатәым ҳәа зхысҳәааз… Абри иашамзар, нас, иабаҟоу аԥсуа
еибашьцәа? Рыхабар зҳадмырбои? Агәра шәызгару урҭ ыҟам
ҳәа?.. Уи аӡәгьы ишәызхаҵом. Абраҟоуп ҳара иаҳзеилымкаац
амаӡа ахы ахьыҟоу. Агәрагьы шәсыргоит абри баша ишыӡбам.
– Ишаҳзымиааиуа дырны рыҽныркылазар? – иҳәеит
ԥызаҩык.
– Ус акәзаргьы ҟалоит, аха Ададианқәа акырынтә ириааи­
хьоу шуршәара иҟам. Ԥызацәақәак ишазгәарҭаз еиԥш, аԥсуаа
рцәырымҵра, ҵабыргны, гәҽанҵарак ҳнаҭартә иҟоуп, – иара
иҳәатәы иаиргар иҭахын Нико.
– Сҿагылара сабхәа изымгәаӷьызар, исзеилкаауам уи
изацәшәатәу? – агәыҩбара дыбжьажьо дшыҟанаҵазгьы,
макьанагьы ихықәкы дшацәхьамҵуаз ала даацәажәеит аҳ.
– Иацәшәатәуп, аҳ, ухаҵкы! Аԥсуа аҳҭыԥҳа илзууз аҵыхәала
лаб ашьа мукәа иаанижьып ҳәа агәра ганы уҟоума? Убасгьы
азмырхакәа, хазы уабхәа итәыла ушазныҟәаз ацынхәра еицәа
аҭакҟаҵара иҽазимкып ҳәа угәыӷуама? – зҵаара мацарала аҭак
ныҟаиҵеит Нико.
– Аҳ, ухаҵкы, уабхәа зынӡа гаӡас дҟаумҵан, – гәынамӡарак
наҵагаланы даацәажәеит Кәыкәыригьы. – Аӷа ӷәӷәа иатәамбара
гаӡароуп. Путо агәеилцара дазрыцҳаны дшыҟамгьы азхәыцра
аҭатәуп. Иҟаиҵо аҿамгылара змааноу адырра митәык
аҭахӡам ихәыцуа изыҳәан. Уи ҳагәҽанымзаара иақәыршәаны
дцәырҟьараны дшыҟоу ҩашьом, аха уи анакәхо, иахьакәхо
макьана ҳара иҳаздыруам. Убри аҽнынӡа ируаа рҽыԥхьакны
иаҳзыԥшызаргьы ҟалоит. Сгәы иаанагоит, урҭ ргәыԥқәа руак ауп
ҳәа ашьха ахәҵаҿ ҳаруаа гәыԥҩык ҭазырхазгьы.
– Ажәакала, шьҭа ҳашьҭахьҟа ҳхынҳәыроуп ҳәа
сабжьыжәгоит... Усоума? – азеиԥш зҵаара ныҟаиҵеит аҳ.
– Ҳара иаҳгәаанагараз ауп иаҳҳәаз, иҟаҵатәу уажәшьҭа
уара иӡба, аҳ, ухаҵкы, – иҳәеит Нико, аҳ иҵарҳәаз абыржәы
азхәыцрала иахьидикылоз азгьы иџьашьаны.
Ҵабыргны, Леуан ҿагыларак имоукәа Аԥсны амариа
аниоугәышьа, цәгьамыцәгьала дазныҟәеит, аха ижәҩахыруаа
ирҳәан еиԥш, иқәҿиаз абаша иааира нас иааҳәны ихы
314

иҭаԥаргьы ҟалон. Аҵыхәтәан иаргьы убри цқьа дазхәыцзар
акәхап, Лӡаанӡа днаӡаны, акыр қыҭақәа анеимиҵәа ашьҭахь,
нас ишьҭахьҟа дхынҳәразы ир аархынҳәны амҩа иқәигалеит.
Уажәшьҭа ҳазыӡырҩып Ардимон зынагӡара даҿыз
иажәабжь, аха аҵыхәтәантәи ицәажәара акыр ирџьбараны
акәын ишыҟаз. Усҟантәи игәалақәа абыржәаанынӡагьы
ихамышҭыцкәа дыҟазшәа, уи азын игәеилашра макьанагьы
ихымԥсаацызшәа акәын иеиҭаҳәашьа ишаныԥшуаз.
… – Дад, амра кажжы ишыԥхо аҽнышьыбжьон идыдыр
ирзаҩызахеит бзыԥҭаа зықәшәаз арыцҳара ду! – иажәа анагӡара
даҿын Ардимон. – Ашьха дгьыл иахьчоз ақыҭақәа руааԥсыра
аҳцәас ирхагылаз аҩеишьцәа ирхырҳәаара рыздыруамызт,
ажәлар рыхьчара рҽахьазырымкыз змааназ. Ҽырҵысрак
ҟамҵакәа ауаа ашәарҭа иаҿажьны зхы ԥхьазкыз шьҭарнахыс
рықәгәыӷшьас иҳамоузеи ҳәа еибызҳәоз рацәаҩхеит… Дад,
Аҭласҟан, абри заҳаз ацәгьаршыҩцәагьы уи рхы иархәаны,
изларылшоз ала иасны уҳәансҳәанқәа аладырҵәон. Уажәшьҭа
аҭырқәцәа ирмыхьчозар, аҳцәа ирықәгәыӷыртә ишыҟамыз ала,
ауаа агәра ддыргарцгьы рҽазыршәон…
Ардимон абыржәы еиҭеиҳәарц ииҭахыз Дали, Ҵабали,
Ԥсҳәи ирҭанхоз ашьхауаа акы еиԥшымкәа ргәаԥсахы
еибанаркит, Гыртәыла аҳ рыдгьыл иазааицаз ахьраҳауаз.
Гәырҩа змымҵәацыз Аԥсынтәыла абас дырҩегьых ашәарҭа
ианҭагылоз аамҭаз, Пыта иԥҳәыс дычмазаҩны аиарҭа дахьамаз
еиҳагьы деиҭашәеит. Лыԥҳа илыхьыз шлызхымгоз, ашьҭахь
лымаҳә аԥсуаа дышрызныҟәаз ҳәа илаҳаз агәырҩажәабжь,
уиак зынӡа дашьӡеит. Дышԥеиӷьымхари ҳәа ишлыхәаԥшуаз,
аҵыхәтәан акрыфарагьы даҟәыҵны аԥсра лҽалҭаӡеит.
Мҷышьҭатәи абааш ӷәӷәак акәын. Изхықәҟаҵалаз абахә
ҿыцәаа ашьапаны илакьылакьуа иаҵсны ицоз аӡиас шҭынч­
мызгьы, ашьҭыбжь хыхьынӡа изҩеиуамызт, избанзар убриаҟара
иҳаракын. Маҟаҵас абааш злакәыршаз абаагәара аҟынтәи
уахьԥшуаз, уахынлагьы иубарҭан уи аӡиас абахә ашьапы
аҽадкыланы иахьцоз. Иара адагьы ааигәасигәа уаҳа даҽа
баашк џьаргьы иҟамызт, икарыжьишьҭеи акырӡа ахьааҵуаз азы,
абра акы ыҟоуп ҳәа аӡәы игәы азҩомызт. Гыртәыла аҳ Леуан уи
315

азааигәара дшазнеизгьы, Мҷышьҭа аҳәҭаҿ хыԥхьакырҭак ыҟоуп
ҳәа гәҩарасгьы иҟаимҵеит, иҳәарԥсаруа ақыҭақәа ирылаз ир­
уаагьы рылаԥш иацәынхеит.
Амза аҭахамҭа иақәыршәаны, убла аҵәыршы ҭакызар
иумбаратәы, аҵх еимгәаҳа ианыҟаз уахык зны аҟарулцәа
леиҩеиуа аҵх ҟәызга иалаӡырҩуа ишыҷаԥшьоз, ус рылаԥш
иныҵашәеит, аӡәы ацәашьы ихаркны абааш ахь ахалара
дшаҿыз. Алашьцара иалаԥаҭԥаҭуаз алашара есааира иааигәахо
мацара, ус абаагәара дшаадгылазҵәҟьа, ибжьы ҵарыхәҵәаӡа
аҟарулцәа инарықәиргеит.
– Исҳәо заҳауа ҳәа ӡәыр уҟазар убжьы аарга!..Еи, уа хыхь
ӡәыр уҟоума?
– Узусҭада аҵхабжьон иаҳҭааз? – ус хыхьынтәи аӡәы
ибжьы аагеит.
– Бырдыӷәынтәи саауеит!
– Бзиароу цәгьароу уаазгаз?
– Шәаџьҳәара саауеит! Аҳ Пыта иаҳкәажәԥҳәыс
дыԥсгәышьеит, адырра исҭап ҳәоуп!
Дук мырҵыкәа агәашә аартны дынҭарыжьлан, нас аҳкәажә
лыԥсра рхы-ргәы иалхуа еиҭаиазҵааит.
– Неиҭамҳәа, данбаԥси рыцҳа?
– Иацуха амра аҭашәамҭаз лыԥсгьы ацҭашәеит!
– Ее гьиди, ҳазшаз игәаԥхара аҿаԥхьа ауаҩԥсы
дымчыдами! Ех, сабиц, макьана аԥсра абалыхәҭагәышьаз,
аха агәырҩа лызхымгеит, неиҭамҳәа! – аҳкәажә лхы-лҵыхәа
бзианы ишидыруаз мҩашьо даагәынқьит ҟарулк.
Пыта иԥҳәыс лыԥсра имцаха ирыцраланы, ажәеи-ажәеи
неихҳәаауа ишеицәажәоз, ус даарыдгылеит абааш ахылаԥшра
знапы ианыз Алқьарым. Ҵхабжьон ирҭааз ауаҩы шәаџьҳәара
дшааз шеиликаазҵәҟьа, Алқьарымгьы акырӡа иааицәымыӷханы
ус иҳәеит:
– Уахала аҭауад акгьы иаҳәара аҭахым, уаҵәы ашьыжь
иурдырп иҟалаз.
Аҳкәажә лыԥсымҭаз амшқәа акыр иҿыхьшәашәахахьан.
Заанаҵ ашьха ҳаракқәа ирықәнаухьаз асы азырханы
еихыккашәа иааиуан, аха абыржәшьҭа амш аныцәгьаха шьҭа
лбааҟагьы асы леиртә еиԥш, аамҭа аӡынра акыр иазцахьан.
316

Адырҩаҽны шьыжьнаҵы амҩа иқәлеит, шьҭа акыргьы
рҽадырхалахьан Бырдыӷә ақыҭа. Аҭауад ишьҭагыла агәгәаҳәа
инеиуаз имҩаԥгаҩцәа, Мгәыӡаа ахьынхоз иазааигәахацыԥхьаӡа,
ус иналаршә-ааларшәны харантәы аҳәҳәабжьқәак рлымҳа
иҭасуа иалагеит. Уи аҽынгьы ашҭаҿы аилаҩеилас рацәан,
иааиԥмырҟьаӡакәа аԥсрахьы иаауаз ауаа рхыԥхьаӡарагьы
есааира иацлон. Амҩа иқәнаҵы лахьеиҵыхрак ҟазымҵацыз
аҭауад имҩаԥгаҩцәеи иареи ҽыжәҵны ашҭа ианааҭала,
аԥсы илхагылаз аҳәсақәа убри аамҭазы арҵәаасырҵәааҳәа
инеибарҳәҳәеит, инеиужьӡаны амыткәмагьы нацҳәо. Акыр
иҩышьҭыхны ахьаӷәы мацарала еихҳәа еиҵҳәа иҟаҵаз
акәасқьа ҩны аҿаԥхьа адәаҿы игылаз аишәагьежь ианаахагыла,
рабџьарқәа аарыҟәныхны инықәырҵан, нас зегь раԥхьа Пыта
имацара аԥсы дахьыкҿаз ахь иҿынеихеит. Убри аамҭаз
аҳәсақәа, зынӡа аҵәыуареи амыткәмаҳәареи ҭарҵаӡеит.
Амардуан дынхаланы, абарҵа еиужь данааҵагылоз, шьакәарак
змамкәа ихцәышаахьаз иԥҳәыс лхы-лҿы хшәаа иаразнак
илаԥш иныҵашәеит. Уарҳалла ирхианы, ауада агәҭа игылаз
ацәардӷәаҿы дыкҿан лара, лшьапаҟынӡа даҵәахыртә сахьала
иқәҵаз қәыршәк лықәыршәны, чамсҟәылк иаҟарахахьаз лхылҿы заҵәык ааԥшуа. Анкьатәи лҭеиҭԥш ԥшагьад аҟны дыҟамкәа,
еидшәаҟьала иҟаз лӡамҩақәа каҷмаҩанӡа, лцәеи лыбаҩи
еи­кәыршаны, аарла ацәырдаӷәы дықәубаартә дахьықәыз
даалхагылеит. Еиқәҩаҩаха иҟалахьаз лмахәар пақәа қьырсиан
ҵасла лгәы иқәҵаны дахьықәыз, ашьҭахь иҽыларҟәшәа
ихаҳәыршәырахахьаз лнапы хьшәашәақәа кны ус иҳәеит:
– Баџьал акьаҿхара сара иахьсыхҟьаз азы саҭабымҵан!
Сныжьны бцоит, аха быԥҳагьы баргьы шәшьа мукәа
ишаанысмыжьуа ала, абра быԥсы аҿаԥхьа ҭоуба ҟасҵоит!..
Быцәа ҭынчыз, быԥсаҭа бзиахааит, рыцҳа! Уахь иҟоу быԥҳаи
бареи шәыԥсқәа еиқәшәааит! Аџьанаҭ гыларҭас ибоуааит!
Аԥсы дылхыҵны деиҵаӷәӷәа-еиҵаӷәӷәо арахь иҿанааиха,
изыԥшны игылақәаз руаӡәк иҳәаҭҳа наиԥыгаланы инаииркит.
Иԥҳәыс лыԥсра игәы иҵалаӡаны деиқәара-еиҵараха ашҭа
данаақәгыла, убри аамҭазы дыздыруазгьы дзымбахьацызгьы
еишьҭагыла иааины инаидышшылеит. Зегь рышьҭахьӡа ауп,
317

ианшьа Мгәыӡ Ҭемырхан иаҳәшьаԥа днаидгыланы, лыԥсра
шыҟалаз изеиҭаҳәара даналага.
– Рыцҳа, лыԥсымҭаз убара заҟа дазхьуаз удыруазҭгьы,
шьапылагьы уасуа уаарын!
– Усеиԥш дыррак суҭазҭгьы…
– Ус сгәы иҭамзи, аха убас анылҳәаз аҽны илызхымгакәа
лнарцәымҩа дықәлеит, лара ахәашабга.
– Кыр дгәаҟуазма?
– Хьаак лыманы ҳлырбомызт. Аӷаџҳәа дышцәажәоз
ашьыбжьышьҭахь аҟаԥыҳәа дааиҭашәан, уаҳа илҭахыз лзым­
ҳәакәа снапаҿы дыԥсит, неиҭамҳәа.
Аԥсыжра аҽны аҳкәажә лыԥсыбаҩ ацәардӷәы ишаныз
адәахьы индәылганы аҩны аҿаԥхьаҵәҟьа инадыргылан, нас
аҵәыуацәа нылхагылеит, ауауашәеи амыткәмеи налыхҳәаауа.
Шьыжьнаҵы аџьар рацәаҩхахьан, аҭауад изыҳәан мацара ҳәа
акәымкәаны, Мгәыӡаа раҳаҭыраз ҳәа иаауазгьы рацәаҩын. Рыуарҵакыра уҳәа, уахьгьы арахьгьы ркьар зкьарыз уаҩ днымхеит.
Ршыц лабашьақәа кны, хыцәхәыц еизаз аџьар еилзыргоз
ԥшьҩык ахацәа аарла рҽахьырыгӡон, аџьабацәа ахьгылаз
ҵыхәаԥҵәара змамыз адышшылацәа рынаскьагара иахьӡомызт.
Аԥсыжрахь икылсыз еиҳараӡаҩык далааи ҵабалааи ракәын.
Асаӡ хылҵшьҭра еиуаз Ҭемырхан иԥҳәыс, Уаздаа-ԥҳа
Ардышьхан, аҳкәажә лыԥсра даараӡа игәырҩацәгьаны илыдыл­
кылеит. Ашьалкасы еиқәаҵәала лыҽҭаҳәҳәаны, лшьапаҟынӡа
ашәы лҽарганы, аккаҳәа амыткәма карҵәо аԥсы лханы дтәан
длаӷырӡырқәақәо. Зны-зынлагьы лышьҭахьҟа дынхьаҳәны,
илхагылаз агәыцхәы ҳәсақәеи ланхәыԥҳацәеи акы нараҳәаны,
нас еиҭах лмыткәма аацәырылгахуан, знапқәа згәыҵаԥса аԥсы
илхагылаз лҭацацәа ахҩык рахьгьы уажәы-уажәы лылаԥш
нарыдырхало. Ус аԥсы лышьҭыхра аамҭа анааи, аҳкәажә заҟа
дыԥҳәыс гьамаз, анаалашьа бзиа шлымаз, дышқьиаз уҳәа
ауа-аҭахы налыхцәажәаны, лымаҳә Леуан ақыҭақәа еимҵәо
дангәараз аамҭаз уантәи лгашьа амамызт аҟнытә, аҭауад ианшьа
иҿы анышә дамардеит.
Адырҩаҽны аҳ имҩаԥгаҩцәеи иареи хынҳәны мҩабжара
иааихьаны еиԥш, аҳ Леуан ируаа рышьҭахьҟа иргьежьит
ҳәа раҳаит, аха арыцҳара ду иалаԥшхьаз ауаа макьанагьы
318

уи агәра рызгацәомызт. Ианакәзаалакгьы аҭауд Пыта зегьы
иреицәеишьон мшы рацәала акы даназыԥшыз, ибаны дынхомызт
иҟаҵатәыз аус аамҭа ҭацәқәа анақәирӡуаз. Аԥсҭазаара аӡиас
еиԥшха ииасуеит рҳәоит, ақәрагьы атәы амгар ауам, аҭауадгьы
иқәыԥшра шықәсқәа ирымадаз агәалашәарақәагьы зынӡа
имаҷны изынхеит. Уи иҭахымызт, избанзар уажәы игәаҳәарақәа
зегьы ахьыҟаз, игәҭакы заҟа лассы дахьахьӡашаз акәын
хәыцырҭас имаз. Еидараха игәы иҭажьыз агәаӷ пеипеи ӷәӷәала
иқәыӷәӷәон, уи игәы-иԥсы ианырны шьҭа ахьхәышьак имамкәа
ашьоурахьы ихон. Мчымхарак далаӡҭызшәа, аԥсҭазаара
иара изы даҽа дунеихеит, иԥҳаи иԥҳәыси аницәыӡ ашьҭахь.
Уи игәырҩа шҳамха даԥахит, аха дырӷәӷәа дызкыз ашьоура
шьҭа ирласӡаны иҽазикраны дахьыҟаз акәын ҽырԥсыҽрак
зинымԥшуаз. Зегьы азыԥшын иҟаиҵараны иҟаз адҵа.
V
Аӡынра агәҭаҵәҟьа иҭагылан. Иҭанасыз ауаа рыҩнқәа
рҽыҩнакны дасу рымҿы-рымца, рырахә-рышәахә уҳәа
изларылшоз ала ахандеира иаҿын. Зны-зынлагьы асоурақәа
ааихсыӷьлон, аха мышқәак рышьҭахь ҩаԥхьа ажәҩан
неимаҷыҩны асыҭәҳәа аҿаанахон, убас мацара амчыбжьқәа
акатаҳәа аиасра иаҿын. Ус, аӡынра агәҿыӷьымҭа ианааҭагыла,
еихәлашьшьы иҟаз аԥсабарагьы аԥсы еивнагазшәа, еиҳа
еимыгганы, есааира илахҿыххо иалагеит. Амшқәа ԥхьаҟа
инаскьацыԥхьаӡа, зны-зынла аԥсҭҳәақәа еимҟьаны ажәҩан
агәы цқьаӡа иаацәыҵԥшлон. Убасҟан амрагьы цәыҵԥхалон, аха
еиқәыцәашь ишьҭаз асы ҽырқәацарак азыҟаҵомызт, макьанагьы
уахынлатәи аҵаарақәа инкыланы иакын. Даҽа ԥыҭрак ашьҭахь
амшқәа аԥхаррақәа ирыхҭанакуа ианалага, асы аиӷраҵаара
ааԥсыҽхан, аҩарӡ аҵхәраа аҿынанахеит. Амш зны-зынла
ианеихәласлоз, сык нақәнаулон, аха ашьҭагылара иазнарҳартә
шьҭа мчы амамызт. Ус иаалырҟьаны, аԥхарра зҵаз амш еилгақәа
каииа рҿынархеит, ишьҭахашәа иҟаз асгьы мышқәак рыла
еиӷраҟьашәӡа иааҟалеит. Џьара-џьара адгьылгьы еилыӷрааӡа
иааԥшит, ус дук мырҵыкәа, инханы иҟаз асгьы иахьца-иахьаа
умбаӡо зынӡа инықәӡыҭит.
319

Аамҭа ааԥынрахь ахы шархаз анхацәа иднардырырц
аҭаххазшәа, ибжьаӡны иҟаз адыд, ус ҽнак зны иаалырҟьаны,
еиқәырццак агәыргәырҳәа ианаадыды, абжьы заҳаз зегьы
аӡынреи аԥхынреи еилыҵит ҳәа азырҳәеит. Аԥсабара афҩы хаа
аҳауа иалаӡҩаха ианыҟаз, иаашар амшаԥ ныҳәа иақәыршәаны,
ҽыла иҟаз ҩыџьа ахацәа аҳҭынрахьы рхы рханы амҩа иқәын,
шьҭа иазааигәахарцгьы рацәак рыгмызт. Аурым бызшәала
акәын ишеицәажәозгьы, аха еиҳа ақәра змашәа иҟаз ахаҵа
акыр ирхәанчаны дцәажәон. Егьи ахаҵа, араҟатәи аԥсабара
иахьада имбацызшәа, дахьынаԥшы-ааԥшуаз игәазхара изымбо
изҵаарақәа нҵәомызт, ихәанчаны ицәажәоз аҭакҟаҵара мацара
акәын дызҿыз. Иааҟәымҵӡакәа еибырҳәозгьы, шьҭарнахыс
ақьырсианреи аԥсылманреи ааибышьас ироушаз акәын.
Абри азҵаара аҭауад Пытагьы акырынтә дазхәыцхьан,
аха ихахьы изаагомызт аԥсуа жәлар ҩ-динк еицырзеиԥшны
ишныҟәыргашаз. Иаакылсыз аҭырқәцәа ауахәамақәа мчы
рымамкәа иҟарҵарцаз, ақьырсианцәа рышьклаԥшреи рахьырхә­
реи рҽазыркит. Аԥсылманрахь мчыла риагара рҽахьазыршәоз
азы ргәаӷ шьҭыхӡаны дыҟан аҭауадгьы, цәгьаӡа ихьааигон
ҩ-динк рықәныҟәара ажәлар ирлахьынҵахар еиҩнашар
шыҟалоз. Агәыӷрагьы иман, аҳра аҳәаақәа аӡәы дзахымсуа,
анкьа ишыҟаз еиԥшҵәҟьа амч дуӡӡа змоу аҳра акәны иҟаиҵарц.
Уи азын ацхыраара ирҭап ҳәа дрықәгәыӷуан ижәҩахыруааны
ивагылақәаз, аха риашашьа змауз ҳәа диԥхьаӡон, аӡәы
иҳәатәы хасҵап ҳәа иҟамыз, иагьызҭахымыз аамсҭа Суԥыҷ
иԥа Ҳәымсыл. Макьаназ аказы еиҿанамгалацызт, аха ибзианы
дыздырқәоз Сусҭар, Алқьарым, ҵҟыбынтәи аамсҭа Рашьыҭ
уҳәа ӡәырҩы имҽыӷрақәа еилкааны измақәаз рацәаҩын. Пыта
имаҳә дицәшәаны иҽиҵәахит ҳәа аԥхьаӡа зҿы ааихыхны
ауаа ирылазҵазгьы иара шиакәыз иҵырдырааит, аха аҭауад
иԥҳәыс лыԥсра изымхозшәа, уажәы иаҳәара ахәҭаны ирбомызт.
Уи аҵыхәала Ҳәымсыл иқәнагаз рацәан, аҭырқәцәа ихы
шрыдикылазгьы, Пыта иахь аҭыӡшәа аршара дзаҟәыҵуамызт.
Ашьа ицаша ада иалагылом ҳәа, Ҳәымсыл ихымҩаԥгашьақәеи
ибз ҟьашьи дахырҟьаны дахьдырхәыртә аҟынӡа ихы шнеи­
гахьазгьы, аҭауад уажәы уи зынӡагьы ихаҿы дыҟамкәа дшыҟаз,
320

ҽнак зны, Асланыҟәеи иареи еицәажәо ишеидтәалаз, ус
дааҩналеит аҳҭынра ахьчара ахы азҭоз Алқьарым.
– Сара сумыԥхьаӡеит, узааи, Алқьарым? – аҭауад иажәа
аанкыланы уи днаиазҵааит.
– Уанхәа ҿыц дыԥсызшәа, асҟак улахь зеиқәузеи, Алқьарым?
Имаӡамзар, узхыџьабо ҳауҳәар ҳаргьы акы науҵаҳҳәарын, –
алаф илхуа дҵааит Асланыҟәа.
– Ауаҩы есымша деиԥшума, – иҳәан Алқьарым,
дшынатәазҵәҟьа иажәа инациҵеит. – Аҽеиҭакра ааԥсарагьы
иахҟьоит, аха агәыԥжәага ануаҳауа еиҳагьы уашьуеит. Аиаша
шәҭахызар, ҩымшҟа бнашәара сцар сҭахуп, цәгьагьы-бзиагьы
ахьумаҳаша сыҟазар сгәы иҭажьу ахьанҭара, издыруада, маҷк
исыхнырԥсааргьы ҟалоит.
– Алқьарымхеит, ааԥынраз аӡәы бнашәара дцо анбоуба­
хьаз! – иҳәеит Асланыҟәа, лахьеиҵых змамыз Алқьарым
ҵабыргны акы дшаргәамҵҵәҟьоз аҟара аниба.
– Шәанаџьалбеит, абӷабқәеи ақәасабқәеи еидҽырбало
ианеишьҭалахьоу, аҟәрылра зҽазызкхьоу аԥсаатәқәеи рышьра
сцо џьышәшьома, шьхашәароуп сцарц ахьысҭаху, – иҳәан
Алқьарым, аԥхьа иҿашәашәа иамхаҳәаз аҵыхәтәан иааириашеит.
– Уажәааны ашьхыҵә еиҿыҵны аҵла гәаҩақәа ирҭалоит.
Ашьхыцқәа рхырхарҭа знык иузкыр, нас ушрышьҭагылоу мацара
изҭалаз аҵла ашьапы унадгылоит. Кыр сзыԥшааны ианыҟала,
аӡәы даламкьысразы, изҭалаз аҵла ршьапқәа ҿаҟәаны саарц
сҭахуп. Изшаз исасуп, аҟашәа рҭахым, аџьыка рҭахым, рхала рхы
ныҟәыргоит. Анана-Гәында дысзылԥханы сдырҩатә бзиалтәыр,
аҳҭынра абааш аҿы ашьхымӡагәара ашьапы кызар цәгьам ҳәа
сазхәыцуеит.
– Усеиԥш узыҟаҵар бзиан, аха абри мацара ҳауҳәарц
ушымааз збоит, – иҳәеит аҭауад.
– Агәҿыӷьра сханагалацәеит, уи ауп исыхьны иҟоугьы, –
ирмаанашәа аҭак ныҟаиҵеит Алқьарым.
– Аиаша уҳәеит, – уи днақәшаҳаҭхеит Асланыҟәа. – Ауаҩы
асеилышьра даналагылоу иҿара дазыхынҳәуеит рымҳәои…
Иагьиашоуп, аибашьҩы аибашьра игәы еилашуа, деилҟьаӡа
дҟанаҵоит.
321

– Аҭауад, ухаҵкы, урҭқәа зегьы иашоуп, аха иазууазеи,
аамсҭа Ҳәымсыл иеиԥш иҟақәоу иуҵыркуанаҵы акы аҽазкра
аԥсамзар ҟалап – иҳәан Алқьарым, убри аамҭаз илахьгьы
неиқәиҵеит.
– Аамсҭа Ҳәымсыл!.. Ииуазеи Ҳәымсыл? – иџьашьаны
дҵааит аҭауад.
Иаалырҟьаны ҿаҳаҿымҭрак нарыбжьалеит. Убри аамҭаз
аҭауад иблақәа реихарҟәысра аанкыланы дтәан, аха Алқьарым
зынӡа аҿымҭра иҽеиҭаӡошәа аниба, нас иҵегьы иирҳәаразы
днаиазҵааит.
– Алқьарым, ҳаузыӡырҩуеит, узлагаз нагӡа… Издыруада,
Асланыҟәа иахьиаҳауа аҳәара уҭахымзар?
– Мшәан, сара исаҳәатәымзар наҟ сдәылымҵуеи! – иҳәан
Асланыҟәа, убри аамҭазҵәҟьа агылара иҽыназикит.
– Мап, мап, иууазеи уцартә! Упату схы иқәуп, уа утәа!
Иуцәызӡаша ҳәа акгьы сымам! – иҳәеит Алқьарым, ицәажәашьа
амаӡа ахьаҵеигалацәаз азын аҵыхәтәан ихы гәыбӷан неиҭан. –
Мап, уи маӡа дук аҵазҭгьы, ицәырызгарымызт!
– Нас, аҳәара рацәак иуҭахымшәа заҳурбои? – дҵааит
Асланыҟәа.
– Мшәан, асҟак захышәҳәаауеи, ишәасҳәарц исҭаху маӡоуп
ҳәа сымҳәазар! – иҳәан Алқьарым, нас иажәа еиҭанациҵеит.
– Лассы саауеит ҳәа ҳәаны ицаз Уаҭанди иԥа Ҟаҭнас иахьоуп
даныхынҳәыз. Абыржәы ишәасҳәараны иҟоу ажәабжь
аазгазгьы иара иоуп. Ҟаҭнас излеиҳәаз ала, Ҳәымсыл аҭырқәцәа
ицрыԥссы ақыҭақәа рахь имҩаԥигалозаап, анхацәа абаџь
рықәҵараз. Хаҭала иаргьы ауаа ирыдицалозаап, аԥсылманрахь
ииасразы. Уи адин здызкылогьы абаџь ашәара шрықәырхуаз,
рыхьчарагьы аҭырқәцәа рхахьы ишыргоз ала агәра диргарцгьы
иҽазишәозаап.
– Уи ихала иоума, сашьа Қарбеи бзиахәгьы убри
даҿгәышьами, – иҳәан аҭауадгьы, илахьгьы неиқәиҵеит.
– Уашьа урҭ иҽрыдикылазаргьы, уара дуԥырхагам, – иҳәан
Алқьарым, уи дынхьаршшааны, нас иажәа инациҵеит. – Аха ари
Ҳәымсыл ҳәа иҟоу ишьтәқәоу дреиуоуп, уи згәаӷьыша дыҟам
шәымҳәозар. Ҟаҭнас излаирҵабыргуа ала, аҳ Пыта иҳәатәы
322

хашәымҵан, уи ҳара ҳнапала ишьа ахьиуша ауп дзышьҭоу ҳәа,
ауаа рхы аҭҟьара даҿызаап. Абри ажәабжь, аҭауад, иуасҳәарым
ҳәа азныказ сгәы иааснаҭеит, аха цқьа саназхәыц, азҩа зӡаз иан
дагеит ҳәа, ных-ных, идыруазар еиҳа еиӷьуп ҳәа анысгәахә ауп,
абри сҳәарц абыржәы сзааизгьы.
– Ҳәымсыл дызҿқәоу ҳәа дыррақәак сзааргахьан, аха
асҵәҟьа дԥырхаганы дыҟоуп ҳәа сыҟамызт, – иҳәеит аҭауад,
игәы шеилашызгьы ҭынч даацәажәан. – Уи иеиԥш иҟақәоу
рзеилымкаартә ажәлар усҵәҟьа игаӡам, дара рзыҳәан абзиара
иашьҭоуи ирԥырхагоуи заманалаҵәҟьа ирдыруеит. Аҳ иааиа­
ҳауа зегьы дрыцәшәо далагар, усҟан аҳра ныҟәгашьа имаӡам,
аха, ҳазшаз иџьшьаны, ашәаргәындацәа среиуам.
Пыта иҵегьы нациҵақәар шиҭахыз, ус аӡәы дааҩналан,
иажәа еиԥиҟьеит.
– Аҭауад, уххь згеит, шәеицәажәара сахьаԥырхагахаз
гәыбӷан сумҭан, аха хаҵак дуацәажәарц дуҭааит, уибарцгьы
иҭахуп, – иҳәеит дшыҩналазҵәҟьа дынкахырхәан.
– Даашәышьҭ! – дақәшаҳаҭхеит аҭауад.
– Ихалазаҵәу?
– Избан, ирацәаҩума?
– Мап, ҩыџьа роуп иҟоу! Руаӡәык даурымуп, ҭырџьманс
ицу даԥсыуоуп!
– Аҳ, ухаҵкы, џьоукы уҭаазар, суԥырхагахарым. Саргьы
шьҭа аҟарулцәа рахь сцап. Амшгьы, абар, ахәларахь еихеит, акы
нарыҵасҳәақәап, – иҳәан Алқьарым, дҩагылеит ацара иҽазкуа.
– Исамҳәакәа ахара умцан, иҟалоит иаалырҟьаны
усҭаххаргьы, – игәааиҽаниҵеит аҭауад.
Алқьарым идәылҵымҭа иақәыршәаны, ус анҭ ахацәа
ааҩналаны аԥсшәа анырҳәа, аҭауад днархаҵгыланы рнапқәа
нарымихит. Ианеибартәоз аамҭазы аурым акы неиҳәеит, аха
уи аҭауад ианизеилымка, ииҳәаз закәызеи ҳәа аҭырџьман
днаиазҵааит.
– Акыр тәылақәа рҟны аҳцәа ӡәырҩы збахьеит, аим­
ператорцәагьы срықәшәақәахьеит, аха аӡәы дҩагыланы
макьаназы дысԥымлац! Иҭабуп, ҳаҭырла сахьидикылаз, даараӡа
сгәы ҟанаҵеит ҳәа узиҳәеит, аҭауад, ухаҵкы! – аурым ииҳәаз
ааиҭеигеит аҭырџьман.
323

– Дҭауадзаргьы, дынхаҩызаргьы, аԥсуа ҵас ақәымныҟәара
аӡәгьы дақәиҭӡам… Шәабантәиаауеи?
– Амзаратәи ауахәама аҟынтәи, уххь згеит!
– Ари дабауцнагалеи?
– Католикс иҳамоу Захари ҭырџьманс сицҵаны сааишьҭит,
ухаҵкы.
– Уаргьы ауахәама амаҵ азууама?
– Ааи, уххь згеит, аепископцәа сыруаӡәкуп саргьы. Афанаси
ҳәа исышьҭоуп.
– Ари дабашәыднагалеи?
– Италиантәи дааны дыҟоуп, даурымхылҵшьҭроуп. Жанн
де Лукка ҳәа ишьҭоуп, дагьҵарауаҩуп, уххь згеит.
Аурым ихьӡ илымҳа ишааҭасҵәҟьаз, ҭырџьманс ицырҵаз
днеизыԥшит, абыржәы иара иҭыӡшәа шрымаз гәҩарас иҟаҵаны.
Убри аамҭазы уаххьафара аамҭа ааихьан аҟнытә, аҭауад
ацәажәара дахымццакӡо дыштәаз, ус амаҵуцәа ааҩналеит,
афатәқәа зныз ачарма дуқәа ирынҵаны. Ирласӡаны аишәа
еиҵҳәа ду шаадырхиазҵәҟьа, рнапқәа ӡык нархьыршаны, нас
сасгьы ԥшәымагьы нахатәаны акрыфара иналагеит. Аԥхьаӡатәи
аныҳәаҿа Анцәа ихьӡала аҭауад дҩагыланы ианааникыла,
аурым уи даараӡа гәахәас иҟаиҵеит, аха изеилкаауамызт
убринахысгьы ныҳәаҿак никылацыԥхьаӡа дгыланы, есымша
анцәа ихьӡ ҳәаны дызныҳәоз. Амзара даныҟазгьы, уаҟагьы
ршьапы иқәгыланы ишеибаныҳәоз ибахьан, аха убас заҭахыз
дазымҵааит. Араҟагьы дазҵаар иҭахымызт, избанзар аԥсуаа
убас ҳаҭырқәҵараны ишрымаз шьҭа игәы азҩеит.
Акранырфа-акраныржә ашьҭахь аишәа инахыҵын, нас
рнапқәа ҩаԥхьа ӡык нархьыршаны инеибартәеит, убасҟаноуп
аҭауад асас ихы наиқәкны иазҵаара даналагагьы.
– Асас, ухаҵкы, шьҭа еилыскаар сҭахуп сара сахь уаара
хықәкыс иамоу?
– Аҳ, саҭоумҵан, аха избан уажәаԥхьагьы абри уза­
зымҵаацыз?
Абри азҵаарала ацәажәара ахы анадыркы нахыс, аҩы­
џьагьы еибырҳәоз аҭырџьман ԥсышәалеи урымбызшәалеи
рзеиҭагара дналагеит, зных асас иахь днаԥшуа, нас илаԥш
аҭауад инаидырхало.
324

– Аԥсуа доуҳаҵас ииԥхьаӡо аҵасқәа зегьы зеиԥшроу
уажәы излауасҳәари, – ԥышәырччарак иқьышә инықәырххаақәырххуа ацәажәара дналагеит аҭауад. – Аха абри уаназҵаах,
иудыруазааит, асас ииҭаху аԥхьа ихаҭа иҳәаанӡа узаазеи ҳәа
иазҵаара аԥсуаа ҳҟны иламысым, иԥшӡам ҳәа ишахәаԥшуа.
Ажәытәӡа аахижьҭеигьы аԥсуара аҵас дынхаҩызаргьы, дҭауад­
заргьы, аҳ иакәзаргьы, деибашьҩызаргьы, аилагара аӡәгьы
дақәиҭӡам.
– Ажәларқәа избақәахьоу рахьынтә шәара шәҵас еиҳа
исгәаԥхеит, – аҳ дышидикылаз агәахәара шинаҭаз убаратәы
ихы-иҿы ихалашо акәын ацәажәара дшаҿыз Лукка. – Абри
шәгәы алаҟасҵап ҳәа исымҳәеит, сыгәра жәга. Аԥсуаа шәҭоу­рых
бзианы издырқәо среиуоуп саргьы. Амитә шышәхыжәгахьоу,
амитә шәшалаԥшхьоу ҭысҵаахьеит, уажәы аҵыхәтәан аҭырқә­
цәагьы ааны ишәҭатәеит. Адунеи аҿы ақьырсианра ан­
цәырҵыз аԥхьаӡа издызкылақәаз шәреиуоуп шәаргьы.
Исҭахуп ақьырсианраз аус қьиақәа араҟагьы инасыгӡарц.
Ақьырсианцәа ирҭагылазаашьоу баны, нас ауахәамақәа рҟны
Анцәа дуӡӡа идоуҳаныҟәгаҩцәагьы аҵаҳәарақәа нарысҭарц
сыгәҭакуп. Адунеизегьтәи ақьырсианцәа зегьы хылаԥшра
рзызуа Ватикантәи ауахәама иадыруазарц аҭахуп ауахәамақәа
зегьы цхыраарас ирыҭатәу аилкаара. Абрахь сзаашьҭугьы убри
азыҳәан ауп.
– Ус акәзар, иахьынӡауҭаху ара сара сҟны уаагылар ҟалоит,
избанзар схаҭагьы сқьырсиануп, стәылагьы қьырсиан тәылоуп!
– иҳәан Пыта, асас дзышьҭаз аус бзиа игәы ааҟанаҵеит.
Лукка уи цәгьагьы бзиагьы анахимҳәаа, ииҳәаз агәра
изымгаз џьшьаны, аҭауад икәа инапы нҭшьны, ихәда иахаз
аџьаргьы нҭыганы дагәӡуа инаиирбеит, дышқьырсианыз алаир­
ҵабыргразы. Аҭауад ихәда иахаз аџьар Лукка ишиирбази,
убасҟан ииҳәаз иажәақәеи мыӡкәа иахьанӡагьы аԥсуа ҭоурых
аҿы иаанханы иҟоуп.
– Аҳ гәыраз, шаҳаҭс аџьар сумырбаргьы ҟалон, избанзар
ақьырсианра ушадгылаҩ дуу ала аԥхьа идырны ауп сшуҭаазгьы...
Иҭабуп уаҳҭынраҿы аагылара сахьақәиҭутәыз, – аҭауад иҟаиҵоз
адкылара бзиа игәы зынӡа ихнахит Лукка. – Уаҵәы ауахәамахь
уцозар акәхап?
325

– Избан узазҵааз?
– Захари исеиҳәеит уаҳкәажәԥҳәыс аабыкьа лыдунеи
ԥсахны Анаӡаӡарахь дышцаз. Макьана лышқәсгьы мҵыцзаап.
Уаҵәы мшаԥуп, ақьырсианцәа зегьы иҳамшныҳәа дууп. Аиа­
шазы, убас ҟауҵроуп ҳәа сызудҵом, аҳ, ухаҵкы, аха иуҵасҳәар
сҭахуп, уԥҳәыс лыхьаӡала чачхадыл аҽны цәашьык былны ӡык
лызхҭәалара шаҭаху. Аԥсцәа ирызку агалаба уахаԥхьар, лыԥсы
аҭынчхараз сабаԥс илзыҟалон, – иҳәеит Лукка.
– Ааи, уаҵәы мшаԥуп. Чачхадыл аҽынгьы еишәак умыр­
гыларгьы ҵасым. Саргьы аҩнынӡа снабжьысроуп. Сашьеи, нас
сани саби рҳаҭгәынқәа рҟынӡа сцаны ӡык нарызхҭәаланы,
еишәак нарзыргыланы схынҳәып, – иҳәеит Асланыҟәа, уаҵәы
шныҳәамшыз анигәалашәа дҩагылан.
Адырҩаҽны ианша, амра агыламҭаз ауахәама аҟынтәи асар­
кьал асбжьы аагеит. Лукка иҵиҳәаз ҵабыргны анагӡара ахәҭоуп
ҳәа, убри аамҭазы аҭауад амрагыларахь иҿы нырханы, иԥҳаи
иԥҳәыси џьанаҭ гыларҭас ирзыҟаларазы аматанеи­ра даҿын.
Шьыжьнаҵы аҳәса асны ачысҟаҵара рҽазыркхьан. Ақәа­
ҵахь иныҵагаланы, акымкәа изыхныҳәаз ашьтәақәа шьны,
нас аҵлақәа рҿы икнаҳаны рцәақәа рхыхра иалагахьан. Даҽа
џьоукы еицхырааны, акәац зҭарҵашаз ақәаб дуқәа ырмазеины
амца иахакнарҳахьан. Аҭауад аныҳәа идырныҳәаларазы ихәы
ҳәа, анхацәа ӡәырҩы ачеиџьыка рнапы иқәыргыла аҳҭынрахьы
рҿаархахьан.
– … Дад Аҭласҟан, ари иузеиҭасҳәаз схаҭа слымҳа
иаҳази, сыблақәа рыла избахьази роуп, аха макьанагьы
иҵегьы иуасҳәақәаша рацәоуп, – иҳәан Ардимон, ицәажәара
нкыланы, нас игәалашәарақәа даҽакахьы иниаганы, иажәабжь
ишациҵашаз азхәыцра дналагеит.
VI
Амшаԥ аниас ашьҭахь мызкы аҟара ааҵхьаны еиԥш, ҩыџьа
ҽыуаацәақәак, Сыԥса (Суԥса) адгьыл каршәра иқәсны гәыриаа
раҳ иаҳҭынра есааира аҽадхалара иаҿын. Аилахәлара иаҿыз
амш дук мырҵыкәа еилалашьцаны, идоуҳа еидаразшәа адгьыл
ианахаҳа, адунеи зегьы алашьцара иаалахеит. Еишьҭагыла
инеиуаз руаӡәык иарԥысымҭаҵәҟьа дҭагылан, абҩалых кәалӡ­
326

хылԥа ихан, мацәазҵас еихаԥсаны иԥаз акәалӡмаҭәа ишьамхы
илахысуа ишәын. Аԥызаҩцәа иныҟәыргоз ажәҩахырԥак аԥша
ишәхнамҳәаразы, раӡных гәлаҵак ала иарӷьа гәышԥаҿы
иаркын. Иҽы амгәацәа инахысуа иҟаз аса дук иҟәнын, убри
заҵәык акәын бџьарс имазгьы.
Ашьҭахь игылаз еиҳа деиҵбын, уигьы кәалӡмаҭәала дчаԥан.
Зыҭра иҭаз асак ишьҭахьҟала иҟәаҟәа икыдын, иаԥхьаҟа ирхаз
аԥсалабеи аманызеи ицнапыкала еидкыланы икын. Маҷк
ашьҭахьҟа данаанхалак, иҽы аӷәра наҿакшаны, амаҳмызқәагьы
наҵакшаны, иаԥхьа инеиуаз ахаҵа иҽынеихьигӡалон. Арха
дгьыл рышьҭахьҟа иааныжьны, ашьхара аҟынӡа иҟамкәа рацәак
иҳаракымыз ҩ-хәык реиҩхаа рыбжьаламҭаз, аԥхьа игылаз
ахаҵа ишьҭагылаз днаихьӡаны ус иҳәеит:
– Еҳ, иараби, шьҭа ҳахьымӡар ҟалап!
– Иугәамԥхо закәи, аамсҭа, ухаҵкы? Ҳазхьымӡо арбану? –
дҵааит арԥыс.
– Ҳара ҳҟны еиԥш, ишаахәлалак араҟагьы абаагәара уаҩ
дҭарыжьлом ҳәа саҳахьеит. Исыздыруам еибадыргас ирымоу
иарбан ажәоу. Арахь смааижьҭеи шьҭа акрааҵуеит. Издыруа
ҳәа иҟаз зыԥсы еиқәсырхахьаз ԥызаҩык дыҟан, аха уижьҭеи уи
дахьагахьоу здыруада.
Изықәтәаз аҽқәа амҩа хара иԥнашәаны уаҳа нарылымшо,
рыԥсқәа ргәы икылахо акәын ишнеиуаз. Алашьцара рҽалак
ишааиуаз, ус инадгылеит згәашәқәа ыҵарҟаца иадыркхьаз
абаагәара ду. Еиқәыџьбараха зыбжара ҭыҳәҳәоз аханбааш
ахышә еицарсақәа рҟынтәи иҭааӡа лашарак дәылԥхон, аха иара
ус аӡәы ихәынга џьара ирзадбаломызт. Абаагәара аҭаларҭа
аханы хаҳәла иҟаҵаз ҟәарчк аласан, уи ахышә аҟынтәигьы
лашарак ҩналашон. Агәашә авараҿыҵәҟьа икыдкнаҳалаз
алах­ҭымк арԥыс илаԥш ишныҵашәазҵәҟьа, ахьышәҭҳәа дыл­
ҽыжәԥаны иаакнихын, нас еиқәырццакны агәашә днасит.
– Узусҭада ашә ԥызҽуа? – убри аамҭаз аӡәы ибжьы ҭҟыҟӡа
иаагеит гәырџьбызшәала.
– Харантә иаауа уаауп, ашә ҳзаашәырт! – цқьа ибзианы
изым­ҳәоз агәырџьбызшәала аҭак ныҟаиҵеит иҽыжәымҵы­
цыз ахаҵа.
327

Убри аламҭалаз ҟарулк ихы ахышә инхырҳәҳәаны, адәахьы
дааԥшуа деиҭаҵааит.
– Шәызусҭцәада?
– Аԥсуа аҳ Чачба Пыта иҟынтәи уск аҵыхәала ҳаауеит!
Евдемон иаҳәатәык ҳамоуп! – аҭак ныҟаиҵеит уи ахаҵа.
– Уажәы игәрагам ауаа рацәаҩхеит, издыруада амц
уҳәозар?
– Иараби, гәыриаа шәҭагылазаашьа абасҵәҟьа зынӡа
ишәарҭахама, ишәҭаауа асасцәагьы шәрыцәшәартә аҟынӡа?
– Маҷк шәааԥшы, уажәыҵәҟьа схынҳәуеит! – иҳәан аҟарул,
убри аамҭаз ахышә ихы нылаӡит.
Дук мырҵыкәа, уи аҟәарч аҟынтәи цәымзалашарак алашь­
цара иалаԥаҭԥаҭуа ҵаҟа илбааны аҿынанахеит, аха агәашә
аатуамызт, ирбоз алашарагьы харахо мацара, ашьҭахь ирымбаӡо
зынӡа иныҵабеит. Ԥыҭрак ашьҭахь, ҩаԥхьа уи алашара
цәырҵны агәашә шыҟаз ааигәахара иналагеит, уи аамҭаз цәа­
жәабжьқәакгьы рлымҳа иааҭасит. Иубаратәы иҟан аҟарулцәа
аиҿкаара бзиа шрымаз, аиххәыцра ҽеишәа ишышьақәыргылаз.
Ус, агәашә аартны инҭарыжьлан, уаҟа ирԥылақәаз хҩык ахацәа
ирҭааз уаха абааш аҿы ишыԥхьоз анеилыркаа, нас рыҽқәа
рымырхын, аҽҭрахьы ирыманы рҿынархеит.
– Аҳҭынра ахылаԥшҩы дышәзыԥшуп, шәсышьҭаланы
шәҿаашәха, – иҳәан даҽаӡәы, алашара дырбо днараԥызеит.
Иааҩналаз асасцәа руаӡәык, аҳҭынра ахылаԥшҩы иаразнак
дшидырыз мҩашьо, аха макьанагьы цқьа агәра изымго
иџьашьаны дҵааит.
– Мшәан, аамсҭа Ардимон уоума саԥхьа игылоу?! Ари уара
уакәҵәҟьоу, мамзаргьы сыблақәа сыржьоу!
– Мап, убла уамжьеит, аибашьҩы ӷлам Леонти. Ааи, зыхьӡ
уҳәаз соуп уаԥхьа игылоу, – иҳәеит Ардимон, зыҟны иааиз
иаргьы дшидырызҵәҟьа.
Убри аамҭаз аҩыџьагьы рҽынеигәыдыжьланы инеигәыди­
баҳә­ҳәалан, нас ҿыцбарах еиҿаԥшуа аизҵаара иналагеит.
– Уаҳа узбап ҳәа сыҟамызт, аха абар дырҩегьых
ҳахьеиқәшәаз. Даараӡа сеигәырӷьеит убара… Иарбан хыԥшоу
иаалырҟьаны ҳашҟа уқәызгалаз? Иануқәхәла умҩахыҵу, мам­
заргьы уск уашьҭаланы уаау?
328

– Ааи, уск аҵыхәала сааит, аха уи нас ҭынч иуасҳәап…
Уеиқәхап ҳәа сыҟамызт, аха даараӡа сеигәырӷьеит ухәра
уацәынханы уахьызбаз, – иҳәеит Ардимон.
– Сшубо, иахьанӡагьы уара иубзоураны сааиуеит, Ардимон,
ухаҵкы. Усҟан уара уакәмызҭгьы, сҳаҭгәын еиқәысны иахьыҟоу
аӡәы изымдыруа шьҭа иӡхьазаарын. Иудыруаз, уԥсы ауп исхоу.
– Аразҟы змоу еснагь аԥсра дахыԥоит. Ишубо, аибашь­
рақәагьы зны-зынла аразҟы рыцуп, иразҟыдоу дҭахоит… Уи
бзиоуп, аха абааш ахылаԥшҩыс аҟалара угәазырԥхеи? – иҳәан
Ардимон, нас даҽа зҵаарак ахь иҽынахигеит.
– Ардимон, ухаҵкы, аԥызара шьҭасҵеижьҭеи акрааҵуеит.
Санырхәыз аахижьҭеи уаҳа сеибашьыртә сзыҟамлеит. Сшубо,
уажәы абри абааш сахылаԥшуашәа сыҟоуп, – иҳәеит Леонти,
иԥсы еиқәзырхаз ауаҩы игәазхара дзиҿамԥшуа, игәазхара
дзимазҵаауа. – Иуцу ари арԥыс уара дузааигәазар акәхап?
– Ааи, ус азушьаргьы ҟалоит. Сабхәында аиҳабы иԥа иоуп,
Доулаҭ ихьӡуп. Мҩанызара сзиурц дсыцуп.
– Иабихәац, цәажәарыла шәхы ҭысҟьазар ҟалап, амҩа
иаркараз ауаа, шәтәа ҳәагьы шәаҳәашьа сақәшәом, сымшақә
рҳәааит... Акыр иаԥсоу асасцәа, шәхаҵкы, арахь шәааскьаны
иахьшәыманшәалоу шәнатәақәа, сара уажәыҵәҟьа сааиуеит, –
иҳәан Леонти, исасцәа рхала иныжьны ашырҳәа дындәылҵит.
– Аибашьҩы иԥсҭазаара абас ауп ишыҟоу, – иҳәеит
Ардимон, дшынатәазҵәҟьа. – Ҵабыргны, аамҭа агьаргьаласа
ианушәаҵәҟьа ауп аҽшаԥсахуагьы… Анаџьалбеит, уижьҭеи заҟа
ӡы амшын иалалахьоузеи!
– Изхуҳәааи? – дҵааит Доулаҭ.
– Изхысҳәааз убри ауп, абыржәы идәылҵыз ахаҵа анкьа
иаркы-ирцә ҳәа иҟақәаз аԥызацәа дуқәа дреиуан, еибашьҩы
ӷәӷәаӡак иакәын. Абар, уажәы абааш мацара дазаанханы
дыҟоуп, аха усгьы анцәа иџьшьоуп, избанзар ихәра дацәынхап
ҳәа сыҟамызт.
Ардимон иҵегьы нихиҳәаақәар шиҭахыз, зыцәгьа уҳәо
ушә дылагылоуп ҳәа, ус иаргьы дааҩналеит. Асасцәа шиҭаз
ргәырҽанимҵакәа дыҟам, иара инаишьҭарххны ҭыԥҳацәақәак
аакылҟьеит, афатәқәа зныз ачарма ҟьаԥсқәак рнапы иқәыргыла.
329

Убри аамҭаз Доулаҭ амла дшакуаз аҽааинардырын, амлашьра
ица инҭагьежьызшәагьы ааиамхабеит. Аишәа ахатәарада
иааинырсланы фатәыла иандырмазеи ашьҭахь, Леонти урҭ
аҭыԥҳацәа рахь ус иҳәеит:
– Шәхы шәақәиҭуп, шьҭа шәцар ҟалоит, – ашьҭахь Ардимон
иахь ихы нарханы иажәа инациҵеит. – Аӡәы данысхагьежьуа
бзиа избаӡом, еибашьыҩҵас акрыфара уажәыгьы еиҳа исыз­
гьамоуп. Ардимон, уаргьы ус акәхап ушыҟоу… Ар рдәы уқәтәаны
узышьцылахьоу акрыфара еиҳа иузыҳалалми?
– Акрыфара мацара акәындаз, адәаӡаҿ уқәианы ацәарагьы
уанашьцылалак абымбыл цәарҭа иузаҩызахоит.
– Ҳа-ҳа-ҳа! Ииашаны иуҳәеит, аибашьҩы дызмышьцыло
арбану... Шәыххь згеит, аҳы, шьҭа аишәахь шәааскьа.
– О, араҟа бзиа шәыҟазаап! – иҳәеит Ардимон, аишәа
архиашьа аниба.
– Аҭырқәцәа иаҳҿырымхыр, макьаназ ҳхы ҳахашшаартә
ҳаҟам.
– Шәхы рыҵашәымгалан.
– Урҭ наҟ-наҟаз иҟарҵараны иҟоу сыздыруам, аха уажәазын
аҷоуаа зегьы рнапахьы иааргахьеит. Уажәнатә ӡәырҩгьы тәыс
иҟаҵаны ҭитәыс Константинопольҟа рышьҭра иалагахьеит
ҳәа ажәабжьқәакгьы саҳахьеит. Агәра ганы сыҟоуп ҳаргьы
урҭ рҭагылазаашьа аҩыза иаарласны ишаҳзаԥырҵо. Иҟалоит
еиҳагьы ҳаицәартәыр, аха ҳааԥшып аԥхьаҟа иҟало ҳбаанӡа...
Уи бзиоуп, аха ҳашҟа уқәызгалаз маӡак аҵамзар, еилыскаар
сҭахын?
Ардимон икрыфара нкылашәа илаԥш кыдырхаланы,
хәыцрак иҽнаҭашәа ааҟаиҵан, нас иркьаҿӡаны иеилиркааит
иаара зызкыз. Леонти уи игәы акыр дынҭанархәыцит,
иаразнакала гәаԥхашақәс изыҟамҵазаргьы, уеизгьы аԥсуаа раҳ
ииҭахыз игәеиқәҳәалагазшәа азиԥхьаӡеит иара итәала.
– Евдемон уи дазыразхап ҳәа сгәы иаанагоит, аха, иазууеи,
иазаагара иаԥырхагоугьы ыҟагәышьоуп, – иҳәеит Леонти,
иҿамҟәара аанкыланы, имҵагылаз аҩы данаҿыхәа ашьҭахь.
– Избан?
– Избанзар, иҷкәынцәагьы ақәшаҳаҭхароуп. Дара роуп
уажәы ар рԥызаҩцәасгьы иҟоу.
330

– Избан, Евдемон аԥызара шьҭеиҵартә аҟынӡа дажәыма?
– Макьана илшартә дыҟагәышьан, аха иаалырҟьаны
данылашәха, ируаа ҩыџьараны еихшаны иԥацәа рхаиргылеит.
– Длашәхеит уҳәоу?! – иааџьеишьеит Ардимон. – Акыр
ҵуама ас дҟалеижьҭеи?
– Имҵыкәа, шьҭа ҩбаҟа шықәса иреиҳауп. Аибашьҩы акы
данаҿым игәы мжьакцои, уаанӡа иубахьац иакәымкәа ихы акыр
дазрыцҳаны ауп аҵыхәтәан дшыҟалаз.
– Иараби, сахьааиз сгәы иамыхәаша алоуп ахы шаркхаз!
– иҳәан Ардимон, иаҳаз гәынганы, нас иажәа инациҵеит.
– Ианакәзаалакгьы исыхьрызеи ҳәа аӡәы имҳәароуп…
Ашьаб иаҩызаз Евдемон длашәхоит ҳәа иҟадаз? Еҳ, ҳазшаз
даҳзыбзиахароуп!
– Исыздырцәом идугалараны иҟоу шидикылаша, избан­
зар иҷкәынцәа ирҳәараны иҟоу акәхоит иақәшаҳаҭхара зыр­
маншәало… Мшәан, уажәы асҟак изеиҿаҳкри, уи шыҟалаша
уаҵәы еилукаап.
– Аиаша уҳәеит, заанаҵ уи ҳалацәажәарым, – днақә­
шаҳаҭхеит Ардимонгьы.
Игәхьааибаганы излаҟаз ала, аҩыџьагьы шеицәажәоз
мацара акыргьы еидхалт, аҵхагәазын ауп ианышьҭала. Ардимон
дшашьцылахьаз еиԥш, ашацкыраз дҩагылан, иҽеилеиҳәеит,
аха инаҩсшәа ицәаз Доулаҭ ирҿыхара дахыццакуамызт. Аҭауад
Евдемонгьы макьана дымгылацзар акәхап ҳәа дхәыцуа, ахышә
еицарса дкылԥшны адәахьы аԥшра дшаҿыз, ус дааҩналеит
Леонти. Убри аамҭаз Доулаҭгьы дҿыханы аҽеилаҳәара
далагахьан.
– Уа шьыжьбзиақәа, асасцәа! Гьамала шәзыцәамашь иаха?
– Ҳаҩны ҳаҟазшәаҵәҟьа ҳраҳаҭны ҳацәеит, есшара
ззылԥхаша Леонти, – аҭак ныҟаиҵеит Ардимон.
– Аҭауад дузыԥшуп. Ашьыжь адырра шисҭазҵәҟьа,
удкылара дақәшаҳаҭхеит.
– Ас шьыжьшаанӡаҵәҟьа сақәгәыӷуамызт.
– Иашьцылахьоу иакәымзар, уи дангыло ацәа алҵра
уадаҩуп, дшылашәугьы, иаԥхьагьы уаҩ дызгылом.
– Ус акәзар, аамҭа згарым.
331

Ардимон иабџьар ашә илагылаз аҟарулцәа руаӡәык
инаиркны иҩналамҭаз, аҭауад Евдемон ҟәардә ҳаракык дықә­
тәаны, алашәцәа ишырҟазшьоу еиԥш, алашара зымбоз иблақәа
џьарак заҵәык икыдырхаланы дтәан.
– Иахьатәи ашара зшаз агәабзиареи аԥсынҵры
дуи уаҭәеишьааит, хьӡи-ԥшеи згым аҭауад Евдемон! –
дшыныҩналазҵәҟьа, днаидгыланы инапы имхуа, аԥсшәа
наиҳәеит Ардимон.
– Бзиала уаабеит, аԥсуа хаҵа! Абра сааигәа уаатәа, –
иҳәеит аҭауад, азеиӷьашьарақәа рҭак ҟамҵакәа. – Иухьӡуи?
– Ардимон!
Асас шьҭа дтәахьеит анигәахәуаз аамҭазы, Евдемон ҩаԥхьа
ибжьы наиргеит, уажәы иблақәа даҽаџьара ирԥшуа.
– Изласарҳәаз ала, аԥсуаа шәаҳ Путо уааишьҭзар, акы
дшаргәамҵуа аҟара сгәы еилнакаауеит... Сгәаанагара иашоума?
– Угәы уамжьеит, аҭауад, ухаҵкы. Атәым лаԥш уанлаԥшықә­
наҵалак агәамҵхамҵра уҭанаргылоит, убри аҭыԥ иаҳзықәҵозар
ҳәа ауп саара зыхҟьазгьы, – аҭак ныҟаиҵеит Ардимон.
– Уи ҵабыргуп! Имшьҭацәгьарку алаԥш ушныҵашәалак,
нас ҽеирак шузыԥшым ззеилымкаауада, – уи днақәшаҳаҭхеит
аҭауад.
Реицәажәара абасала ахы надыркуаны еиԥш, иԥшӡакәа­
кәараӡа иҟаз ҭыԥҳацәақәак афатәқәа рнапы иқәыр­гыла
иааҩналан, анаҩсшәа игылаз аишәа еиҵҳәа инықәдыргылеит.
Руаӡәк рнапқәа длырӡәӡәаразы гәыгәымк кны данаархагыла,
Ардимон иблақәа рыла иналирбеит аԥхьа аҭауад илырӡәӡәарц.
Евдемон инапы аӡы ахьыршара даҿнаҵы, убри аамҭаз
уаҩ дахьыҟаӡамыз илаԥш кыдырхаланы ихагылаз аҭыԥҳа
дналазҵааит.
– Асасгьы акрысыцифар сҭахуп, инапы иӡәӡәахьоума?
– Аҭауад, ухаҵкы, уаԥхьа аӡәӡәара мап ацәикит.
– О, ус акәзар, макьанагьы аԥсуаа раҳцәа ҳаҭыр ры­
қәырҵозаап! – иҳәеит аҭауад, иажәақәа алаф ахь иурхаргьы,
аҵабырг ахь иурхаргьы, аҩбагьы рыла иҭибагартә. – Уи даара
сгәы ҟанаҵеит. Аҳаҭырбара ыҟанаҵ, ажәларгьы акгьы рыхьуам.
332

– Аҳаҭырбара ҟазҵо агәы ауп, аҭауад, уххь згеит, – иҳәеит
Ардимон, уи ииҳәаз игәы иахәаны.
– Даараӡа уиашоуп, избанзар, аблақәа ирбозаргьы, згәы
ԥсыз иоуп илашәхаҵәҟьаз. Аха агәы аԥсы ҭазар, усҟан аблақәа
ирымбозаргьы, алашә ҳәа узизҳәом, – асас ииҳәаз игәы иахәеит
Евдемонгьы.
Акрыфара рнапы надыркуаны еиԥш, Ардимон ибжьы
ахьгалоз аганахь ибла лашәқәа нарханы дҵааит аҭауад.
– Агәырџ бызшәа хар амаӡамкәа иуҳәозаап!
– Сшыхәыҷыз исҵахьан, аҭауад, ухаҵкы.
– Саргьы сшыхәыҷыз аԥсшәа сҵахьан, аха саламцәа­
жәеишьҭеи оумажә ҵуеит, шьҭа сгәы ишаҭаху исзымҳәар ҟалап,
– иҳәан аҭауад, даараӡа ихәанчаны аилкаарагьы уадаҩны
аҵыхәтәан ԥсышәала даацәажәеит.
Ардимон убри аамҭазы акрыфара даҟәыҵын, аҭауад илаԥш
дааҵикит, аԥсшәа идыруеит ҳәа дахьыҟамыз џьашьахәыс дбаны.
– Саныхәыҷыз Гәыбаадәы инхоз сан ланшьцәа Ԥынӡа­
чаақәа рахь аанҿасра сылгалон. Уаҟа ԥсышәамзар акгьы
рҳәомызт аҟнытә, саргьы хар сымаӡамкәа исҵеит, аха иазууеи,
сан даачмазаҩханы данԥсы ашьҭахь, лассы-лассы уахь сцалартә
сзыҟамлеит умҳәозар. Даанӡа умнеиааит, сан ланшьа Ԥынӡачаа
Ҳаурхан иоуп Евдемон ҳәа сыхьӡызҵазгьы, – икрыфара
иалагӡаны ацәажәара даҿын аҭауад.
– Ассир, аԥсуаа шьҭрала ушырзааигәаз сыздыруамызт,
иагьсмаҳацызт!
Евдемон аԥсшәа гәхьааганы дыҟазшәа, аҵыхәтәан
иарала мацарала ацәажәара аахҭеикит, зны-зынла ажәақәак
анихашҭлак иара ибызшәагьы нацырхыраауа.
– Уххь згеит, еиҳау мчы зыҟалом еигәылацәоу ҩ-жәларык
аицхыраареи аидгылареи анрыбжьоу, – аҭауад ицәажәара
шааникылазҵәҟьа, дыззааз аус ахь иҽынахигеит Ардимон.
– Аԥсуаа жьрацәарала уахьырзааигәоу азын акәхап, аҳ Пыта
дуқәгәыӷны суацәажәарц сзузааишьҭызгьы. Даараӡа угәра игоит
ҩызара изууп ҳәагьы.
– Иуҳәарц иуҭаху макьана исзеилымкаац… Иарбан
ҩызароу зыӡбахә умоу?
333

– Аҭауад, уххь згеит, шьҭа иумаҳацкәа уҟаларым, Гыртәыла
аҳ Леуан ҳажәлар ирзааицаз. Иахьагьы иҽкынҵа дашьҭоуп,
иҟаиҵалакгьы амрагыларахьтәи ҳадгьылқәа наиҵакны, Гыр­
тәыла иналагәаны иаҳра аҳәаақәа иҵегьы ирҭбаарц.
– Иԥҳәыси ихәыҷқәеи цәгьамыждарала дрызныҟәаны, заб
иашьа иԥҳәыс илыхнаҳәааз аринахысгьы иимгәаӷьра арбану, –
иаргьы уи игәаӷ имеижьҭеи акрааҵуазшәа иажәақәа гәҽанҵагаха
даацәажәеит Евдемонгьы. – Изласаҳахьоу ала, Леуан шәтәыла
еимҵәаны дшыхынҳәызҵәҟьа, иаб иашьа Гьаргь Липартиани
ҳәагәыжьла деиқәԥахны баашк аҵан дыҵаҿаиҳәазаап. Ӷәӷәала
дицәшәозар акәхарын, ашьҭахь дишьит ҳәагьы лымҳаҭасқәак
ҳара ҳҟынӡагьы иааӡеит.
– Дишьит уҳәама?!.. Ариҵәҟьа ҳмаҳацызт, ари ҳара ҳзы
иҿыцу ажәабжьуп, – иҳәеит Ардимон, акгьы зымбоз аҭауад
иблақәа дырхыԥшыло.
– Аԥсуаа шәаҳ ииҭахыз еилыскааит, аха макьанагьы
схы азцом даншәықәла иҿагылара иҽзазимкыз. Сара исма­
ҳац, ахаҵара згым аԥсуаа аӡәы ицәшәаны ихьаҵхьеит,
рҽыԥхьаркхьеит ҳәа рзырҳәоны, – шьҭа ҭаҳмадаҵас ибжьы
хәарчаруа, аԥсуаа рҟазшьа бзианы ишидыруаз ала, даацәа­
жәеит аҭауад.
– Аҳ Пыта уи иӡбаны иҟаиҵаз усуп. Убри аилкаара
уҭахызар, уи зыхҟьазгьы уцәызӡом, аҭауад, уххь згеит... Пыта
ахара ихәыцуа уаҩуп. Заанаҵгьы идыруан имаҳә ҭәам­
шьарыла иԥҳа лхәыҷқәагьы ларгьы цәгьамыждарыла данрыз­
ныҟәа на­хыс, еибашьрала диҭаараны дшыҟаз. Аха уи аамҭаз
иҿагылара дахьигӡомызт аҟнытә, иабашьра иҽа­зимкит. Уи
адагьы, иԥҳа лшьоу­ра ауаа рнапала инаигӡарц иҭахуп ҳәа
изырымҳәаразы маҷк дааԥшырц иҭаххеит, аха имаҳә уи
ихы иархәаны иццышәитәит аԥсуа қыҭақәа. Тәыс иҟаи­
ҵарц иахигаз ауааԥсырагьы маҷҩым. Гыртәыла аҳ аԥсуаа
дрымаҳәхар агырқәеи ҳареи ҳаибашьрақәа аҵыхәтәа ԥна­
ҵәап ҳәа иҳамаз агәыӷра, ашьҭахь даалаган, инапала иԥхас­
ҭеитәит. Акәты ашьыга ашьацәхыԥ иҵнаршәоит ҳәа, зегь
рыла дызлахьурхәышала иҽыҟаиҵеит ихамыждараз, – иҳәан
Ардимон, ирҭагылазаашьахаз изеиҭеиҳәеит.
334

– Ааи, аибашьра ахы аихәлакраз Гыртәыла аҳ инапала
аԥсуаа рымца афархь аҵаижьит, – уи днақәшаҳаҭхеит Евдемон.
– Аҭауад хшыҩлаша, иудыруа сыздыруам аҳ Леуан
аҭырқәцәа рымаҵ аура иҽшазикыз. Иажәабжьны ҳара ҳҟынӡагьы
инаӡахьеит, баџьны аҭырқәцәа иқәырҵаз 800 аршьын абалыхи,
иара убас иуаажәлар рахьынтә 40-ҩык атәцәеи есышықәса
рыҭара дшақәшаҳаҭхаз. Агәра гангьы сыҟоуп, аҭырқәцәа
иҽырзааигәатәны ацхыраара ирҭартә даныҟала, усҟан зегьы
ҳзыҳәан дшәарҭаны дшаақәгыло. Аҭырқәцәа усеиԥш аразҟы
анырзылԥха, усҟан аԥсылманра аларҵәаразгьы еиӷьу ҭагы­
лазаашьа зыҟалом дара рзы.
– Ажәакала, аԥсуаа раҳ Путо адгылаҩ диҭахуп?
– Ааи, уххь згеит! Гәык-ԥсыкалаҵәҟьа дашьҭоуп гәыриааи
аԥсуааи анкьатәи реидгылара еиҭарҿыцны еидгылаҩцәахарц.
Абри уақәшаҳаҭханы уҟалозар, иаӷа Леуан диабашьырц
иҿанынеихо аамҭаз, уаргьы ацхыраара иуҭарц дуҳәоит.
– Ишԥа, аҳ Путо Гыртәыла дабашьырц ақәкны дыҟазарцу?!
– иааџьеишьеит Евдемон. – Ауадаҩра ду иҽалеигаларц
иҭаххеит!.. Ажәакала, иаалырҟьаны исзааугеит имариам
азхәыцтә!
– Усеиԥш аҭагылазаашьа шәзыҟалоит ҳәа сызҳәом, аха
Леуан ихьыԥшны аҭырқәцәа уаҵәы шәара шәышҟагьы рнапқәа
аадырххар, убри аамҭаз дгылаҩык дшәымамкәа шәхалазаҵәык
шәырҿаҳар ҟалоит. Пыта абри идыруеит азоуп заанаҵ
аидгылара ахәҭаны изиԥхьаӡо. Убри аҟнытә, аҭауад, уххь згеит,
ақәшаҳаҭхараз уара узыҳәан митәӡак азхәыцра аҭахым ҳәа
сгәы иаанагоит, – иҳәан Ардимон, иажәа нҿахиҵәеит.
Евдемон ԥыҭраамҭак акы аҳәара иҽазымкыкәа гәҭахәыц­
рак иҽаҭаны дтәан, идигалаз ақәшаҳаҭхара хыццакрак
амҭакәа. Иҟаиҵоз аҿымҭрала, Ардимон игәы азҩеит, издыр­
уада дзақәшаҳаҭымхакәа дыҟазҭгьы иаразнак шьҭа мап
ацәикхьазаарын ҳәа, аха убри арҵабыргит аҵыхәтәан ақәшаҳаҭ
ажәала данаацәажәа.
– Аԥсуаа шәаҳаҭыраз мап ацәкышьа сзамҭо сзызхәыцша
сыдыжәгалеит. Ииашоуп, аидгылареи аицхыраареи мчуп, уи
хеиқәырхагоуп, аха иҟоуп ԥынгыла хәыҷыкгьы.
335

– Иарбан, уххь згеит?
– Ари аус сԥацәагьы ақәыршаҳаҭтәуп , еиҳараӡак аиҵбы
Ирадон дазаагатәуп. Аиҳабы аҷарааи ҳареи ҳабжьара агаҿа
ахылаԥшра аиҭоит, аиҵбы Лазтәыла аҳәааҿ дгылоуп. Арахь,
ишубо, сара слашәхеит, сԥацәа сыцымкәа ԥызара ҟаҵаны,
анкьа еиԥш, шьҭа сеибашьыртә сыҟам, – аҵыхәтәан ихы
днахыгәырҩеит Евдемон.
– Аҭауад, уххь згеит, уара уакәын ихадаз, абри
уанақәшаҳаҭхах, уҷкәын аиҵбы иазаагара шьҭа сара схахьы
изгоит, – иҳәеит Ардимон, иацәажәоз ибжьы ахьгоз ахь ихы
рханы.
– Аибашьра сылымшаргьы, макьаназ сыхшыҩ аԥхьагылара
алшартә иҟоуп. Ҳазшаз алашара сыблақәа ирымихызаргьы,
макьаназ сгәы лашәымхац. Аҳ Путо увагылара Евдемон
илшарашәа ихы ибоит ҳәа, ушнеилак исызиаҳәа.
– Улшарақәа урԥымхааит, аҭауад, ухаҵкы! Уҟәыӷара ду
сакәыхшоуп! Иҭабуп ақьиара аарԥшны мап ахьумкыз!.. Шьҭа
саргьы сгәы рҭынчны схынҳәыр ҟалоит!
Ардимон аҭауад иақәыршаҳаҭра ахьилиршаз азы игәы
ҭыԥраауа, уи азын ҭабуп ҳәа нахҳәааны адәахьы дындәылҵит.
Дыццакы-ццакуа дшааиуаз, ус Доулаҭи Леонтии абааш
аварахьшәа иааиҿаҳаит.
– Иуҭахыз узыӡбама? – дҵааит Леонти.
– Дақәшаҳаҭхеит, аха иҷкәын аиҵыбгьы иацәажәатәыс
исымоуп, – аҭак ныҟаиҵеит длахҿыхӡа. – Ахи аҵыхәеи иара
иакәын, иҷкәын итәы шьҭа имариоуп. Сгәы иаанагоит уигьы
дазыразхап ҳәа.
– Нас, узышьҭаз аус урманшәалазаапеи, уаҳа закәыхи! –
уи деигәырӷьазшәа ҟаиҵеит Леонти.
Адырҩаҽны ашацкыраз Ардимон адәахьы идәылҵымҭаз,
аҽқәа раагаразы ирышьҭаланы ицаз Доулаҭ макьана дмааи­
цызт. Убри аламҭалазы абыржәымзар-абыржәы ақәа шнала­
гара ажәҩан ҵлашьцааӡа ишәшьын, шьыжьаахыс ԥшахькгьы
ааҟәымҵ­ӡакәа асра иаҿын. Рдәықәламҭаз Евдемон абзиараз
ҳәа иамҳәакәа дцозма, ашырҳәа ишьҭахьҟа дҩахынҳәны,
ашацаҳәа аханбааш ахь иҿынеихеит. Аҳтәарҭа ашә илагылаз
аҟарулцәа дшаарыдгылазҵәҟьа иреиҳәеит, ицамҭаз аҭауад
336

дибарц шиҭахыз. Аҟарулцәа руаӡәык Евдемон иеиҳәаразы
дныҩналеит, ԥыҭрак аҟарагьы дыҩнахеит. Ашьҭахь уахьынтәи
даадәылҵын, аҭауад дузыԥшуп ҳәа наиаҳәаны дныҩнаижьлеит.
Ардимон дшыныҩналазҵәҟьа, акы аҳәаха дахьымыгӡакәа,
Евдемон ибжьы наиргеит.
– Избан ас изаацәаны адәықәлара узахыццакыз?
– Аҭауад, ухаҵкы, ҳаҽқәа ҳрызнагар, исымҩатәны,
уҷкәынгьы сиацәажәарц сҭахуп.
– Уара иабаудыруеи уи дахьыԥшаатәу?
– Убри еилыскаап ҳәоуп, сдәықәламҭаз абзиараз ҳәа
науаҳәаны уазҵаара зысҭаххазгьы.
– Аӡиас ду Рҩани Ҟәмыри реилаларҭа аԥшаҳәаҿы дубоит.
Арха шьаҟьасҭала уцар умҩа аркьаҿуеит, лассгьы иуԥшаауеит
ргыларҭагьы.
– Уххь згеит, аҽакгьы сазҵаар сҭахуп… Исоуҳәар ҟамлари
абаашқәа заҟа умоу, насгьы иахьгылоу иарбан ҭыԥқәоу?
– О, аԥсуа гәеицҳа, еилукаарц иуҭахқәоу рацәазаап! –
иҳәан Евдемон, дагьааԥышәарччеит.
– Зхы шьарда ннаҵыша, Евдемон, ухаҵкы. Издыруада
аҳ Пыта абри идырырц иҭахны дазҵаар ҟалоит ҳәа сгәы
иахьаанагаз азоуп аилкаара зысҭаххаз.
– Усеиԥш хьаҵрак иԥеиԥшханы дҟалозар, сбаашқәа
дырхызбаауам, аха иҭахымхарашәа збоит. Урҭ ахьыҟоу,
заҟа ыҟоу рдырра ахыццакра аҭахым. Уи азын игәы рҭынчны
дыҟазааит, гыларҭада даанхарым ҳәа сгәы иаанагоит, – убри
агәра ганы дыҟазшәаҵәҟьа иаазгәеиҭеит аҭауад.
– Иуҳәаз еилкаауп, Евдемон, ухаҵкы. Ахыԥхьакра
ҳҭахымхартә еиԥш, ҳазшаз иуциҳәааит.
Ардимон иажәа азырханы, аҭауад дахьтәаз днеихагыланы
инапы ааимихын, уажәшьҭа ҳанеибабаша аҽнынӡа абзиараз
ҳәа наиаҳәаны, ишьҭахьҟа днықәҵәиааны дындәылҵит.
VII
Ардимон аханбааш иаадәылҵымҭаз, Доулаҭ аҽқәа рҿы
ианкны, адәаҿы дизыԥшны дгылан. Ашьҭахь аҩыџьагьы рыҽқәа
нарывакны абаагәара аҭыҵырҭа агәашә инадгылоны еиԥш, ус
Леонти аҟәарч даадәылҵын, дыччаччо днарԥылеит.
337

– Исарҳәеит шьыжьнаҵы амҩа шәшықәлоз. Усымбакәа
умцаразы абра сышәзыԥшын, – иҳәан Леонти, нас зҵааракгьы
наԥишьит. – Удәықәламҭаз аҳ еиҭах дубарц зуҭаххеи?
Иааркьаҿны изеиҭеиҳәеит аҭауад иахь дызнеиз атәы, шьҭа
иҷкәын аиҵбы иахьгьы дцаразы амҩа дшықәлоз наиирдырит.
– Евдемон дшылашәугьы, макьанагьы иеицҳауа игәы
дартәом, – иаазгәеиҭеит Леонти. – Аибашьра аӡбахә иаҳар,
аиарҭа дамазаргьы дылҵны иҿынеихоит. Анаџьалбеит, илашәра
хьаас иҟамҵакәа аибашьцәа рԥызара злеигәаӷьыз џьашьахәыс
исымоуп!
– Алашәгьы игәы еибашьуанаҵы деибашьҩуп, убри ауп
изыргәаӷьыз, – абас аҭак ныҟаиҵеит Ардимон.
– Даараӡа уиашоуп.
Ардимон уаҳа цәажәарыла иҽынмырхакәа Доулаҭи иареи
анааицҽыжәлоз аламҭалаз, ажәҩан иазнымкылазшәа, ақәа
цәыкәбарқәакгьы нкапыҟҟеит.
– Иаууеи, амшцәгьа шәықәнакыр ҟалап! – иҳәеит Леонти,
рҿынахамҭаз ажәҩан даҵаԥшуа.
– Иҳақәнакыргьы, мцашьа ҳамам… Абзиараз! – иҳәан
Ардимон, иҽы амгәацәа амаҳмызқәа наҵакшаны иныҵирҟьеит.
– Амҩа алԥха шәыцзааит! – инарышьҭеиҳәеит Леонти.
Амрагылара шыҟаз рхы рханы акыр инаскьахьаны еиԥш,
ус аҳҭынра шыҟаз идыды-мацәысуа, уажәы-уажәы ажәҩан
аҵыҷҷаара иналагеит. Рышьҭахьҟа амшцәгьа рышьҭаланы
иаауазшәа анырба, рыҽқәа еиҳа иаадырццакит, абар,
ирыхьӡарцгьы шьҭа рацәак рыгым. Ирышьҭархх иааиуаз
ақәаршаҩы акыр ирзааигәахахьаны еиԥш, ус ҳәаакаҿ
аҽынкыланы уаҳа арахь имааскьакәа, нас уи аганахь мацара
инеимаҵәеит. Мышцәгьак уаҳа ирықәнамкыкәа иныҟәеит,
еиҭаныҟәеит, аха рымҩа нҵәара амамызт, амшгьы шьҭа аи­
лахә­ларахь ахы архон. Амраҭашәарахьала аԥсҭҳәа лашьца
иаҵаҵәахны иҟаз амра нҭашәоны еиԥш, ус Ҟәмыр аӡы аԥша­
ҳәаҿы иааидгылеит аԥсаса ирыцыз хьчак. Ардимон иидыруаз
агыршәала ԥсышәак наиҳәан, нас гәыриаа раҳ Евдемон ир
ахьгылаз идыруазар ҳәа днаиазҵааит.
Лахьхьиӡа ирбоз аҳәҭаҿы игылазаарын урҭ, аха мчыбжьык
аԥхьа рҭыԥ иахыҵны иҵегьы аладаҟа иласкьеит ҳәа нараҭеикит
338

ахьча. Ардимон убри ада уаҳа даҽакы дазымҵаакәа иҽы
ныҵирҟьеит, ахьча инапы рхханы иахьыдирбаз аганахь ихы
рханы.
– Убрахь изеиҭаҵрыз абарҭ? – иҳәан Ардимон, ԥыҭк
инаскьахьаны Доулаҭ диазҵааит, уи еиҳа еилкааны имазшәа.
– Аҩсҭаа илымҳа џьгәоуп, ҳахьаауа ишәарҭоу ҳәа акгьы
ҳамбац, ус зырҭаххаз рхаҭақәа роуп издыруа, – аҭак ныҟаи­ҵеит
Доулаҭ.
Даҽа ԥыҭк аҟара инаскьахьаны еиԥш, ус, ҳаблак ианна­
лагылоз аамҭаз зынӡа ианрықәхәла, ашьҭахь аԥшәмацәа
нарызҿыҭны ҩнаҭакаҿ имҩахыҵит. Зыҟны инеиз аҭаацәа,
ибеиамзаргьы, иагьӷарцәамызт, ирфоз-иржәуаз рыман, ирҭааз
асасцәа шаԥсыуааз анеилыркаа, ирымаз акы иамеигӡакәа зегьы
цәырганы ирымҵарҵеит. Аԥшәма хаҵа излеиҳәаз ала, зышҟа
ицоз ар ахьгылаз аҟынӡа шьҭа рацәак ихарамызт, шьыбжьныҟәа
аҟара ауп уанӡа ибжьоу ҳәа агәра диргеит.
Адырҩаҽны шьыжьшаанӡа ишыҩагылазҵәҟьа, аԥшәмацәа
ҭабуп ҳәа нараҳәаны рымҩахь еиҭа рҿынархеит. Зыҟны иԥхьаз
ахаҵа ишреиҳәаз еиԥш, ҵабыргны, шьыбжьоншәа харантә
рылаԥш иааҵашәеит, еизҟьа ишьҭаз адәыхты аҟны акәыкә­
баақәа реиԥш ақьалақәа еивҵрыԥхаа иахьеикәагылаз.
– Абна илаҵаны ирымоу акылԥшцәа шьҭа ҳгәарҭахьеит, аха
цқьа ҳҭырҵаарцаз макьана рхы ҳдырбом, – урҭ џьара рааигәа
ишыҟаз ицәа иалашәаны бжьымаӡала даацәажәеит Ардимон.
– Иҟалап, аибашьцәа ҳацу џьышьаны иҳаҩаӡозар.
– Ааи, уи азоуп рхы заҳдмырбогьы. Абыржәы ҳашьҭахьҟа
ҳхынҳәны ҳҿынаҳхар иаразнакала ахҿа ҳадыргоит, мамзаргьы
иҳақәибаҳәаны ҳарҳәынҷоит, аха ус иҳазныҟәартә иҟаҵатәым,
– иҳәан Ардимон, иҽынкыланы игәы дынҭахәыцит.
– Нас, ишԥаҟаҳҵари?
– Ҳанҽыжәҵны шьапыла ҳҿынаҳхар еиӷьуп. Убасала цәгьа­
рак ҳгәы ишҭамгьы аладҳардыруеит, усҟан рыҽдырцәгьа­рым
сгәахәуеит, – иҳәан Ардимон, афырҳәа аԥхьа дынҽыжәԥеит.
Ҵабыргны, убри аамҭаз иҭаԥшыхәуаз џьоукы игәарҭа­
хьазаарын, аха рыҽцәырымгакәа рышьклаԥшра иаҿын. Рыҽқәа
рҿы ирынкны маҷк инаскьахьаны еиԥш, иахьаацәырҟьаз
абара иахьӡаанӡа, хҩык ахацәа абна иаалҟьаны инарҿагылан,
339

аҟаԥыҳәа асақәа нарҿаркит. Шәызусҭцәада ҳәа ианҵаа, Ардимон
аԥхьа аԥсшәа нареиҳәан, ашьҭахь изусҭцәаз, иахьынтәиаауаз
надирдырын, нас иаргьы днаразҵааит.
– Шәԥызаҩ ҳнаиацәажәар ҳҭахуп, дыҟоума?
– Изыжәуеи ҳԥызаҩ? – дҵааит руаӡәык.
– Иаб иҟынтәи уск аҵыхәала ҳишьҭаланы ҳаауеит, – иҳәан
Ардимон, дырҿамԥакәа ҭынч даацәажәеит.
– Евдемон иоума шәаазышьҭыз? – дҵааит даҽаӡәы.
– Ааи.
– Шәызусҭцәада? – дҵааит аҩбатәи.
– Ҳаԥсыуаауп! – аҭак ныҟаҵаны, нас иажәа инациҵеит
Ардимон. – Ҳзышьҭоу аус аҵыхәала аҳ Евдемонгьы ҳиа­цәа­
жәахьеит. Уи азын иҷкәынгьы ҳиацәажәарц ҳҭахуп, дым­ба­
кәангьы хынҳәышьа ҳамам... Ара дыҟоума иара?
– Ааи, иқьалаҿ дыҟоуп!
– Ус акәзар, иара иахь ҳамҩаԥыжәга.
– Арахь шәҳашьҭаланы шәаала, – иҳәан руаӡәык, уаҳа
зҵаарала ихҭамкыкәа, раԥхьа днагыланы иҿынеихеит.
Еиԥхьытта адәы иқәыз аибашьцәа ианаарылагылоз аамҭазы,
ирзымдыруаз џьоук шракәыз аҟара еилыркааит, аха дара ртәык
дрыцны имҩаԥигозшәа анырба, иахьынарыхәаԥшыз азырханы,
шәызусҭцәада ҳәагьы аӡәы дразҵаауамызт. Ардимон ақьалақәа
еиҿкаарада еилагылазшәа акәын уаанӡа ишибоз, аха ааигәаӡа
ианнеи, абжьысырҭақәа рыҭаны, зегьы ԥкааны ишыҟаҵаз
аагәеи­ҭеит. Имҩаԥызгоз ишьҭагыланы ишааиуаз, ус инадгылеит
егьырҭ инарылукаартә акыр идууз қьалак. Аҿаԥхьаҵәҟьа раб­
џьарқәа кны илагылаз аҟарулцәа руаӡәк убри аамҭаз ақьала
дныҵашәкәеит, рԥыза џьоук шиҭааз адырра ииҭаразы.
Евдемон иԥа Ирадон уаҩы шәпажәпак, акыргьы дауны,
зхаҿсахьагьы мыцхәы иџьбараз, агәыжәлазгьы хәарҭаԥшьк
змамыз аӡә шиакәыз аҟара иҿубаауан. Илахь аҟьаҟьара
макьанагьы акыр иԥшқарахыз акаҷырақәа анубаалартә, ашьа­
уардын аблақәа иреиԥшыз ибла ҵарыхәҵәақәа агәыжәлацәгьара
рхышьшьыла, згәы иамыртәоз еибашьҩык шиакәыз ала иараз­
нак деилукаауан. Абыржәы иқьала дныҵыҵны еибашьра
иҿынеихарашәа кәалӡмаҭәала дчаԥан, аҭра иҭаҵаны имӷыҵраз
340

аса чаԥак имаҟа ҟьаҟьа иаркын. Аџьаз иалхыз икәалӡхылԥа
цырцыруа, иааинырсланы иҟаҵаз еишәак ахахьшәа иқәын,
аибашьыга саԥаркгьы аманыза ахыхь иақәҵаны анаҩсшәа
уи иаван.
Ирадон иҭааз рыҩналара дазыԥшны дышгылаз, ус иаа­
лырҟьаны адәахьы бжьыцәгьақәак анаага, уи ихы иалнарҟьазар
акәхап, ақьала ддәылымԥшыкәа ибжьы рӷәӷәаны инаиргеит.
– Уарбану уа зыбжьы хазырззалаз?
Убри аамҭаз, ақьала аҩналарҭа зыхьчоз руаӡәк дныҩнаххын,
игәыԥжәара цқьа инамырҳәо, ихәда адақәа алпыҟҟа ус иҳәеит:
– Дуацәажәарц зҭаху иабџьар шимоу дыҩналарц ақәикит!
Ишьҭоуҵароуп, нас уандәылҵуа иугап ҳәа иаҳҳәеит, аха
аԥсраказ иуам, ишиҟәну мчыла даҳцәыҩналарц иҭахуп!
– Даашәышьҭ аҳәатәхамҵа, снеиҿаԥшыр сҭахуп.
Ашшразы иҩналаз ахьчаҩ адәылҵха иамраӡакәа,
аԥарда аарблаҟьаны, ус ақьала дааҵалеит Ардимон.
Аԥсшәаҳәара ахаҭыԥан, иҽхыршәааны ацәажәара ахы наиркит
ҽхырцәажәарыла.
– Сгәы иахәеит абысҟак иахьухӡыӡаауа.
– Мчыла уаныҩналахгьы, избан ԥсышәак наҳәаны
сеихырхәара ухы изаҭәаумшьаз? – уи акгьы ахымҳәаакәа
дҵааит Ирадон.
– Иҭахаз афырхаҵа иҳаҭгәыни аԥшьа ныхақәеи роуп
сара сзымҵахырхәо! Ҳанцәахәқәа рыхьӡалагьы убас ҟасҵоит,
аха ауаҩԥсы имҵахырхәараҵәҟьа макьана схы исзаҭәамшьац!
– иаргьы башамашак шиакәымыз ала ихы ирдыруа, аҭак
ныҟаиҵеит Ардимон.
– Сзаҭәазымшьаз шьҭа уеилыскаар сҭахуп... Узусҭада
абысҟак зҽырцәгьаны исҭааз?
– Судырырц уҭахызар, аҳ Пыта жәҩахыруаҩыс имоу аамсҭа
Џьармаҭ иԥа Ардимон соуп, забџьар змырхырц ақәыркыз!
– ишизныҟәаз хьымӡӷны ишидикылаз наиирдырит. – Сара
сабџьар сымӷыҵхра макьана аӡәы изымгәаӷьыц! Иақәызкуагьы
хыда даанхоит!
– Ар рԥызаҩ иқьала дарбанзаалакгьы абџьар шиҟәну
аҩналара аӡәгьы дақәиҭым. Дҭауадзаргьы, даамсҭазаргьы,
341

иабџьар адәахьы иааныжьны ауп дшыҩнало. Иҭахызаргьы
дсасызааит, уаргьы иуарҳәаз хауҵар акәын.
– Сара сабџьари сареи ҳаицрымшәакәа еснагь
ҳаицызароуп! Сабацәа рҳәаҭҳа макьана аӡәы исыҟәнихуа
иҟамлац, дызусҭазаалакгьы дақәиҭыстәуам!
Ирадон убри аамҭаз иқьышәқәа ччаԥшьк ашаха
инықәирххын, нас Ардимон днаидгыланы инапы наимихит.
– Исзыԥшымыз ауаҩи сареи ҳаибабара иара изы насыԥуп
ҳәа сазхәыцуеит, изакәазы сааз анидырлак ашьҭахь, – иҳәеит
Ардимон, ишнеибартәазҵәҟьа ииҳәаз аҵакы аилкаара уадаҩны.
– Сара сзы насыԥума?!.. Изхуҳәааз сзеилымкааит,
ҽԥныҳәоума исуҭаз?
– Аҭауад иԥа аҽԥныҳәа уҭара схы исзаҭәашьом... Мап, мап,
исҳәаз усеиԥш уазымхәыцын, уи иаанаго зынӡа даҽакуп. Анкьа
аԥсуаа ирыдгылаҩцәаз срықәгәыӷны сырҭааит, сгәы иаанагоит
уаргьы саргьы имариаӡаны ҳаилибакаап ҳәагьы, – иажәақәа
ахырқьиара ахьгьы иҟамкәа, аибаҭахра ҳәа ииҳәаз ахьгьы
цқьа иазырхамкәа, иажәақәа маӡак рыҵаҳәҳәа даацәажәеит
Ардимон.
Ирадон убри аамҭаз асас иахь дынхьаԥшит, гәрамгарак зҵаз
илаԥшгьы наидирхалт, иҿаԥшыларагьы аҟаԥыҳәа џьашьарак
иаамҽханакит.
– Ааи, шәареи ҳареи анкьатәи ҳаизыҟазаашьақәа
шыхазыназ цқьа еилкааны иумам, уи азоуп исҳәаз џьашьахәыс
изыҟауҵаз. Насгьы, усҟан уара ухәыҷын, урҭқәа абаугәалашәо,
– иҳәеит Ардимон, дзышьҭаз аус есааира иҽазааигәатәуа. –
Убасҟан иҳабжьаз аидгылара еиҭах ҳазыхынҳәырц азоуп аҭауад
Евдемон сиацәажәарц сзаазгьы.
– Ишԥа, сабгьы уиацәажәахьеит акәу?!
– Ааи, абыржәы сышиашоу иара иҟынтәи ауп сшаауагьы.
– Шәыззеилаӡаз арбану?
Ардимон иажәақәа дрызхәыцуа ацәажәара иҽыназикит,
шьҭа иҳәатәахьы дизаагозар ҳәа. Зегь раԥхьагьы инаиирдырит,
иаб Евдемон аидгылара абжьаҵара дшақәшаҳаҭхаз.
– Акгьы злымҵша аус уашьҭаланы уааит, аамсҭа, ухаҵкы! –
иаҳауаз акыргьы ичҳаит Ирадон.
342

– Аҟәыӷара иазрыцҳам аԥа иҟынтәи ас саҳап ҳәа сыҟамызт!
Еиҭахгьы сақәгәыӷуан, уаб иеиԥш, уаргьы иаразнак уақәшаҳаҭхап
ҳәа! Шәаргьы ҳаргьы ҳҭагылазаашьа зеиԥшроу цқьа ухаҿы
иааганы уазхәыцыр, агәра згоит иҟауҵаз мапкра ушахьхәуа! –
иҳәеит Ардимон, ииҭахыз аусқәа ширманшәалахьазгьы.
– Шәара шәахь ҳцаны ацхыраара шәаҳҭозар акы иамусын,
аха Гыртәыла абашьра ҳара ҳзы агәыларатәи аӷа ирҳара
иазҳәахоит, – иаазгәеиҭеит Ирадон.
– Гыртәыла ҳара ҳаӷацәам, аха аҳ Леуан иашьцәа ркәал
дҭагыланы агырқәеи ҳареи еиҭах ҳаиҿаижьит, убасала
иаҳра изырҭбаауа џьышьаны. Уи зуа ҳакәӡам ҳаргьы, ҽыҭк
иадамзаргьы, ҳадгьыл аӡәы иаҳҭарангьы ҳаҟам. Иумаҳацкәа
уҟоума Леуан аҭырқәцәа ихы шрыдикылаз… Шьҭа агәра уз­
гару, урҭ даарацәажәаны шәара шәышҟагьы рхы имырхап
ҳәа?! Убри аҵыхәала иуасҳәарц исҭаху убри ауп, уаҵәоума,
уаҵәашьҭахьоума, ара шәара шәҟынгьы иаарласны иҟала­раны
иҟоу ашьакаҭәара аанукылар улшоит иуҭаххар.
– Изла?
– Ҩыџьа аҳцәа, уаб Евдемони Пытеи, рҳәатәы азааирала...
Мамзар ҳара ҳаиԥш шәаргьы шәызҭашәараны иҟоу ашәарҭара
ацәцашьак шәзаҭараны шәыҟам. Анацәагьы ахшара рааӡалар
акәхоит, макьанагьы аибашьрақәа ирҿынҵәаларц... Ирадон,
даара сузхәыцит, аха исзеилкаауам иухьчарц иуҭаху адгьыл
амацара акәу, мамзаргьы ажәлар ракәу?
– Ажәлар аныхьчамха, адгьыл зыхьчараны иҟада? – ари
азҵаара ззырхаз цқьа изеилымкаауа зҵаарала аҭак ныҟаиҵеит
иаргьы.
– Убас алагьы уиашоуп, аха иахьала адгьыл амацара
ахьчара уҽазукызшәа збоит. Ииашоуп, адгьыл хьчамкәа
ажәларгьы зыхьчахом, аха адгьыл ахьчаразы еснагь ажәлар
аҿанҵәалар еиӷьума... Абри ушԥазхәыцуеи уара?
– Анцәа ду ҳалахь ус аниҵазар иҳалшагәышьои, убас
мацара ҳамҩаслароуп.
– Уи усоуп, аха аҭауад Евдемон абри ибзиаӡаны еили­
каауеит азоуп итәыла ашәарҭара ацәыхьчараз ԥсыхәа амамкәа
иҟалозар, дшылашәугьы, ар рԥызара дзақәшаҳаҭхаз.
343

– Аԥызара дақәшаҳаҭхама?! – иааџьеишьеит Ирадон.
– Ааи!
– Исыздыруам, исыздырҵәҟьом иуасҳәара, аԥсуа аамсҭа,
ухаҵкы! Зыгәаӷьра цәгьоу аус сыдугалеит! Исзеилкаауам саб
абри дызлақәшаҳаҭхаз? – игәи-игәи еилаԥшуа, аҵыхәтәан ихы
азҵаара наиҭеит Ирадон.
– Аԥхьаҟа аҭагылазаашьақәа шыҟалаша заанаҵ ибоит азоуп
дзақәшаҳаҭхаз. Ашҳам зҿыху амаҭ ҩаԥхьа ашҳам аанахәаанӡа
иумшьыр, нас угәуҽанӡамкәа иуцҳауеит. Убри дырны дахьыҟоу
азоуп идаагалаз аидгылара абжьаҵара мап захимҳәааз.
– Саб ус иҭаххазар, нас аԥызара шьҭыхны ҳаԥхьа дна­
гылааит. Ҳара ҳаибашьцәоуп, иҳадиҵо наҳагӡоит ауп, уаҳа
акымзарак, – иҳәан Ирадон, макьанагьы игәы ишаҭахымыз
иныԥшуа дҩагылан, нас аҟәаҿыҳәа деиҭанатәан, дҵааит. –
Ианбацатәу еибашьра?
– Ианцатәу аҭауад Евдемон адырра иоуеит.
– Ҳара арантәи аҳҭынрахьы ҳаннеиша ҳәа акгьы
уеимҳәаӡеи?
– Уахь ианцатәу иара иузааицҳауеит... Иҭабуп иашала
сахьеилукааз. Аҳ иԥагьы аҟәыӷара ахьааирԥшыз сгәы иахәеит.
Аманшәаларақәа шәаргьы ҳаргьы иаҳԥеиԥшхааит... Абзиараз!
– иҳәан Ардимон, дҩагылеит, ацара иҽазырхиауа.
– Мап, макьана усзышьҭуам! Узышьҭоу аус шырҽеитәу
иҵегьы ҳналацәажәар сҭахуп, – иҳәан Ирадон, нас инапқәа
еинҟьаны аҩналарҭа илагылаз дыҩнагаланы инаидиҵеит. –
Аԥснытәи асасцәа акрымфаӡакәа исзышьҭуам, ишәырмазеи
ачеиџьыка! Аамҭагьы рымаӡам, шәааласы!
– Еиҭахгьы ҭабуп ҳәа ахысҳәаауеит уаб иеиԥш, уаргьы
ҳаҭырла ҳахьудукылаз азын... Ииашаҵәҟьаны сҩызагьы саргьы
амла ҳакуеит. Иҳадугалаз ачеиџьыка гәык-ԥсыкалаҵәҟьа
иҳадаҳкылоит.
Афатәқәа ааганы аишәа андырхиа ашьҭахь, Доулаҭгьы
дыҩнаргалан, нас рыхҩыкгьы неидтәаланы акреицырфеит,
акреицыржәит, излацәажәазгьы маҷмызт. Аамҭа кьаҿк
иалагӡаны, ибзиангьы еибадырит.
– Ҳазшаз уҿаҵахәы имырӡааит! Узҵоу аса ахақәиҭреи
аидгылареи иадыргахааит! Даараӡа иҭабуп, аԥсуаа раҳ дзышьҭоу
344

еилкааны уахьадгылаҩхаз! Убасала ҳагәқәа шыҟауҵаз еиԥш,
уаргьы угәы иахәаша, ҳазшаз есымша иуԥигалалааит! – иҳәан
Ардимон, шьҭа ацара иҽазкуа дҩагылеит.
– Иҭабуп!
– Амшра зцу асасцәа еснагь иуҭаалааит.
– Аибашьраз мап! Ақьафаз иааилааит!
– Амин!
Ашьҭахь,
аишәа
инахыҵны
рыхҩыкгьы
ақьала
ишааҵаҵызҵәҟьа, Ирадон ибжьы наиргеит.
– Асасцәа рыҽқәа рԥыжәгал!
Дук мырҵыкәа аҽқәа ааганы раԥхьа инадыргылеит.
Доулаҭи иареи шынҽыжәлазҵәҟьа, Ардимон инапы нышьҭыхны
рдәықәламҭаз ибжьгьы наиргеит:
– Ақәҿиарақәа рылԥха ҳацзааит! Ҳаидгылара нагӡара
ақәзааит!.. Абзиараз!
Убри аамҭаз, Ирадонгьы инапы ҩышьҭыхны, ус акәхааит
ҳәа аанарго инадирбеит. Ԥыҭк инаскьаанӡагьы лаԥшыла инас­
кьаго, дрышьҭаԥшуа дгылан.
Араҟатәи амҩақәа Ардимон издыруамызт аҟнытә,
иаарԥылоз днаразҵаауа, есааира Доулаҭи иареи раԥхьаҟа
анаскьара иаҿын. Аҳ дызхааишьҭыз аус арманшәалара
ахьилшаз азы, игәы шьҭыԥраауа акәын ишьҭахьҟа дхынҳәны
амҩа дшықәыз. Аидгылара абжьаҵара илиршеит, шьҭа
дызхыццакыша ыҟамызт аҟнытә, уаха џьара иршо, адырҩауха
даҽа ҩнаҭакаҿ инымҩахыҵуа, рыҽқәагьы мыргәамҵкәа, ргәы
рҭынчны аҩныҟа мацара рхы хан. Есҽны, есааира раԥхьаҟа
инаскьо ишнеиуаз, аҵыхәтәан амшын аԥшаҳәа иазкылсны арахь
ианаауаз излааз амҩа ианаангыла, нас мраҭашәараҟа мацара
рхы рханы рҿынархеит.
VIII
Амш ааилашәшәымҭазшәа, арԥыски ԥҳәызбаки Леуан
иаҳ­ҭынра ахьыҟаз абааш ааҵраҿы машәыршәа ианеиҿаҳа,
азныказы аҩыџьагьы рыблақәа иржьазшәа аарамхабеит.
Ишынхашәа еиҿаԥшуа ишеидгылаз, нас еибадырызшәа игәы­
деибаҳәҳәаланы, ԥыҭраамҭакгьы рҽеиларҵәаны игылан. Ра­
345

цәак мырҵыкәа, аҭыԥҳа лылаӷырӡқәа ԥхаҵәыԥхаҵәо ихәда
иааҵаԥсеит, убасҟан, илзымчҳакәа дагьааиҵақьызқьызит. Шьҭа
ахааназ дибап ҳәа иҟамыз, абраҟа дахьибаз макьанагьы цқьа
агәра изымго, абри лара лакәҵәҟьоума ҳәа дшынханы дшыҟаз,
ашьҭахь иҽаалыдхны ибжьы наиргеит.
– Иараби, сыблақәа сыржьоу, мамзаргьы лаԥшҵашәараны
избоу! Мшәан, бынаур сышьҭаланы имаазар, саԥхьа игылоу
Арихан бакәӡами?
– Иҟамхаша, сара соуми! Дадлач уеиԥш саргьы арҭ рнапы
хәымгақәа срымпыҵашәеит, адунеи зымбаша, ҳаимызҵәыз! –
убри аамҭаз дырҩегьых игәышԥы лхы надҵаны лгәы дынҭаӷызит
лара.
– Ԥхыӡ избаргьы ихасҵомызт абра бызбап ҳәа, – ашьҭахь
лӡамҩагьы днагәӡит, лыбзиабара ацынхәрас агәырҩа ахьӡала ҳәа.
– Уаҳа иумбаша сакәхааит, избанзар шьҭа сузаԥсам сара!
– ҩаԥхьа дааиҵақьызқьызит лара. – Уара уеиԥш саргьы анапы
хәымгақәа срымпыҵашәеит! Дадлач, уара узы уаҳа сыҟам!..
Шьҭарнахыс сыԥсуп уара узы!.. Сара сҩыза дабауҭаху шьҭа!..
Наҟ сухаршҭ!
Убасҟан ӷәӷәала иааицәымыӷхеит. Игәы ахаҳә хьшәашәа
еиԥшха иахьынҭашәыз иаанханы, ԥыҭрак аҟарагьы ибжьы
изҭкаауамызт. Дҳашҳатәараха дышгылаз, ашьҭахь аарлаҳәа
ажәақәак неиҳәеит.
– О амыждара иақәшәаз ҳара! Уабаҟоу, Зегь зымчу ҳәа
зыӡбахә рҳәо! Усеиԥш ӡәыр уҟазар, нас, изумбои ҳзықәдыршәо
арыцҳарақәа? О анаџьалбеит, анаџьалбеит, асеиԥш збахьада!..
Мап, мап, иаҳхылаԥшуеит ҳәа зыгәра ҳгалоз ҳанцәахәқәагьы
ҳара ҳзы иҟам! Имчыдоуп ҳныхақәагьы! Урҭ лыԥха зырҭо, ауаа
хзырҵәо, изшьуа, изҭиуа роуп!.. Ааи, ааи, ауаа ҵмыҳәҳәарах­
қәеи ақәылацәеи роуп зымаҵ руа!
Ихы игәы ахшәаӡаны, шьҭарнахыс цәгьагьы-бзиагьы
изеиԥшханы игәы дынҭаӷызын, аҵыхәтәан ауааҭиҩцәа
аԥшьардиагьы нарышьҭеиҵеит абас еиԥшгьы:
– Ҳшамкәа ҳазшаз ухьышьаргәыҵа сакәыхшоуп! Арыцҳақәа
рдоуҳамч ҳәа акрыҟазар, ауаа хәымгақәа зхылҵыз рышьҭамҭа
ашәиԥхьыӡ рыгумыжьырц суҳәоит! Џьаҳаным рҭыԥхааит
346

изхылҵшьҭроу! Ирхылҵшьҭроугьы рхы рызҿымхуа, иҟарҵахьоу
агәнаҳарақәа рхьугӡарц суҳәоит, ииашаны сеилукаауазар! Ушҟа
схы нырханы суашьапкуеит, исҳәаз ааурҳаны анхаҩыжәлар
ирԥырхагоу рыцҳамшьакәа алахьынҵацәгьа руҭарц!
Арихан ас анлаҳа, еиҳагьы лгәы ԥшааны лҵәыуабжьы
аадухеит. Убри аамҭаз дахьеиҵақьызқьызуаз, илшәхаԥжәаны
илшәыз лыҵкы акалҭ анаӡарагьы аҵысҵысра иаҿын.
– Шьҭа егьа бҵәыуаргьы, лаӷырӡыла бгәырҩа бзаиааиуам!
– иҳәеит Дадлач, амрагылара аганахьала есыхәылԥаз
иаацәырҵуаз хәылԥыеҵәа ҩаԥхьа илаԥш надырхаланы.
Дадлач иҭахымхеит Арихан знапы дампыҵашәаз ақәы­
лаҩцәа шлызныҟәаз аилкаара, аха адырҩаҽны убри лхала
иаацәырганы иалҳәеит цәгьамыцәгьала ишлызныҟәаз. Иаҳәшьа
Ҭемырхангьы ларгьы атәцәа ирылакны баашк аҟны ишрымазгьы
еиллыркааит, аха еицҭакқәаз, ҽнак зны ҭырқәцәақәак ианраа­
дырхәа, аҽныҵәҟьа ишеиҟәнагазгьы неилырдырит. Ҭемырхани
лареи уаҳа ишеибамбаз, ашьҭахь лара арахь дшааргаз уҳәа,
изықәдыршәақәаз арыцҳарақәа изеиҭалҳәеит.
Абааш ашьҭахьҟала абаагәара иадҟаҵалан акыр иауз,
хаҳәмацарала иҟаҵаз хыбрак, уаҟа акәын атәцәа ҩнакны
иахьрымаз. Ахацәа еиҳа иахьрыцәшәоз акәхап, зегьы
ҳәагәыжьла ишьаҳан. Рыфатәгьы дара рхала идырмазеилар
акәын, акы злырхша ҳәа ирырҭоз, еилаҵәыҵәхьаз, мамзаргьы
аԥакәа аазхәахьаз абрынџь заҵәык акәын. Афҩы бааԥс
ахҟьо, џьыкада еиларшьышьык алырхуан, абжеиҳан еилам­
гылоз мгьалны ирӡуан. Аҳәсеи ахацәеи еилыхны хазхазы иахьеилакыз, уахынла аӡи акәыбри аҟаҿыҳәа ицҳауа
инарықәпапон. Уи рзымхозшәа, хазы акаҵа аарысны иркуан,
измыцәакәа ишынаҳәы-ааҳәуаз мацара иаадыршон.
Изыҩназ ахыбра иҵегьы иацҵаны иҟарҵаразы, есаашар
ахацәа аҳацаҟьа аҟынтәи ахаҳәқәа ддырцәуан, нас уантәи
иаҵаланы ихаргалон. Даҽа џьоукы, акьыр еиларшьышь
ала ахаҳәеиқәҵара иазкын, еилкаан атәцәа рхыԥхьаӡара
иаздырҳаразы иахьыҩнарҵашаз шыддырҟаҵоз.
Ҽнак зны, рыԥсы анеиҭаркуаз аламҭалазы адәаҿы иахьеи­
латәаз, ирырҭаз афатә ҵкьыҵкьашьаны, арахь иахьымлагоз
347

ирымфар амуа, игәырхынҳәыгаха цәгьала албаадара иаҿын.
Убри аамҭазы, Дадлач инапқәа игәыҵаԥса абаагәра иҽадҵаны
дахьгылаз, урҭ ирыкрыфашьаз илаԥш ахмырԥо дырзыԥшуан.
Амҿлыхсаанқәа ирзанырҭәалаз аӡеиҵырԥхьа афҩы бааԥс
ахҟьа, гьама ҷыдак шамаз шырбозгьы, ҳамԥсындаз ҳәа мчыла
афара иаҿын. Фатәыс ирырҭаз згәы архынҳәуаз инкаҟьаны
иказҭәақәазгьы илаԥш иныҵашәеит. Игәышԥ ҟьаҟьа ҟьантазӡа
иааԥшуа, ишәххаахьаз хыхьтәи ицәамаҭәа, шьҭа изаԥсаны
ишыҟамызгьы, акы ишәуп ҳәа аларҳәарцаз баша ишәхарԥан,
иеиқәа акәзар, уигьы акырџьара ишьхаԥжәаны инаишькла­ҳа­уа
ишьан.
Аханбааш аҟынтәи акәац ахьыржәуаз афҩы хааӡа
ианраҳалоз, усҟан атәцәагьы афатә бзиа рзыԥшын. Ҿаҵак
иадамзаргьы жьашәк зқәымыз абаҩ цәырҵәақәа анрырҭалоз,
зегьы рхәы зҭаҟарҵоз ачуан ду илҭажьны тәанҵас идырмазеиуаз,
алаӷырӡқәа иреиԥшха хәшак кәазо инхылон, усҟан акәын еиҳа
игьаманы акранырфозгьы. Иахьагьы убасеиԥш фҩы хаак агара
ианалага, шьҭа даргьы уаха зны фатә бзиак рфараны ишыҟаз
ргәы азҩеит, аха Дадлач уажәы уи ибо-иаҳауа ҳәа дыҟамызт.
Иахьа шьыжьаахысгьы игәырҩа хәыцрақәа зегьы ахьыҟаз игәы
иҭеикхьаз ахь акәын, аха макьана уи иԥсы иахырӡааны аӡәы
иеимҳәацызт, ҵҟыбынтәи арԥыс Данҭыхә ида. Ҵабыргны, уи
ишәарҭаз усын иара изы, аха шьҭа иаԥикуаз ҳәа акгьы имамызт
аҟнытә, акала дахьхәрангьы дыҟамызт. Убри шырманшәалатәыз
абыржәгьы гәаныла иҳасабуа дышгылаз, нас наҟ днаҳәны
аԥшра дналагеит. Атәцәа ирхылаԥшуаз хҩык ахацәа еидгыланы
аицәажәара иахьаҿыз ахь илаԥш нарханы дшырзыԥшуаз, ус
ишьҭахьҟала аӡәы ибжьы аагеит.
– Дадлач, асҟак узырхәыцуеи?
– Аа, Данҭыхә уоума! Ҳагәқәа зырцәымсаз агәырҩа
хәыцра ҳара иҳамамзар уаҳа измада! – иҳәан Дадлач, илахь
инапы нықәишьит, убри аамҭазы инеиҿатәаз амҵ иҟәицарц. Нас
арахь даахьаҳәны Данҭыхә днаиазҵааит. – Иуасҳәаз азын кыр
узеилкаахьоума?
– Ааи, зегь раԥхьа агыруа Татули иоуп сзацәажәазгьы.
– Иахиҳәааи?
348

– Иаразнак деигәырӷьеит. Быҭхәыз зыхьӡу даҽа гыруакгьы
дақәшаҳаҭхеит.
– Уи заманоуп! – игәы иаахәеит Дадлач. – Ҳрыцҳара ҳазшаз
илаԥш аҟынӡа инаӡахьазар, агәра ганы сыҟоуп ҳманшәалахап
ҳәа. Аиаша уасҳәап, сычҳара шьҭа зынӡа имаҷханы ауп сшыҟоу.
Ҳагәнаҳа иаҵалаз иқәнага данақәшәаша амшгьы, даараӡа
сахыццакуеит.
– Аха иазууеи, дадлантәи арԥыс Гедлас, агәаӷьра шилоугьы,
агәра изгом убри ҳалшарашәа.
– Уи бааԥсуп! Агәрагара ахьимам даараӡа ибааԥсуп, аха
уара уаҳа акгьы иоумҳәан, шьҭа сара схаҭа сҽизыскуеит.
Ирыгәҭакыз иалҵшаз макьаназы аҩыџьагьы цқьа ирыз­
дыруамызт, аха убри агәрагара убасҟак агәацԥыҳәара рнаҭа­
хьан, шьҭа ахьхәышьак рзамҭартә аҟынӡа.
– Шаҭгәынтәи Мамышьгьы илымҳа инҭысшьит. Уигьы
Гедлас иеиԥшҵәҟьа акыр дарлакҩакит, аха мап ҳәа ахимҳәааит.
– Рхы иацәшәоит, арыцҳақәа! Ара иахьыҟоу ԥсык изла­
иеиӷьузеи, зыдгьыл иацәыӡыз ҿааҳәыра имамкәа ибжьаӡыз
аӡәы иҩызазар! – иҳәеит Дадлач, агәаӷьра иахьазрыцҳаз азы
игәы иамыхәакәа.
– Мап, Мамышь ихы дацәшәоит ҳәа узизҳәом. Уи еиҳа
дызқәышаҳаҭу абналара ауп.
– Арантәи бналашьа шҳамам шьҭа зегьы ирдыруазарц
рыхәҭоуп. Усеиԥш акы ҳҽаназаҳкгьы аҟыт ааҳахдырҵуам,
ҳагәҭакы ҳахьымӡакәа башаӡа ҳҭахоит зегьы. Абри рзеилым­
каартә илашәхама зынӡа, – усала ишшәарҭаз аазгәеиҭеит
Дадлач.
– Ҳаит, абаақәа, ԥсыуак ашьоуразы даанымгылац, Дадлач! –
убри аамҭаз агәаӷ зхыҳәҳәылаз иблақәа аацыр­цырит Данҭыхә.
– Егьырҭ шыҟазаалакгьы, сара агәра згоит хымԥада анаг­ӡа­
ра шҳалшо. Ацәгьа зуа цәгьала дышҭахогьы шаҳаҭс ҳазыҟалап.
Ԥсыуак тәыс дҟазҵаз, акькьыҳәа дшәышәуа дышзымцогьы агәра
иҳаргап уи агәымха.
– О зхьышьыргәыҵа сакәыхшоу! Иакәымла иҳазныҟәаз
исырбар сҭахуп, изакәазы сшаны адәы сықәиҵаз! Шьоурала
сыԥсы ҿысхырц азы, исыгәҭаку намыгӡакәа сацәхьаҵрангьы
349

сыҟаӡам! Ҳажәлар зшьыз, ҳахзырҵәаз, тәас ҳҟазҵаз уи аха­
макәача иқәнага иақәыршәаразы зегь рыхьӡала хахәыс схы
ҟасҵар сҭахуп! Уи азын сеигәырӷьаҵәа иахҭнысҵоит сыԥсгьы!
– игәы дҭаӷызуа аҵыхәтәан дагьаамақарит Дадлач.
– Дадлач гәымшәа тәыс уҟаҵара шамуа дурбарц уҭахуп, уи
садгылаҩуп саргьы. Хақәиҭрада иқәсхуазеи адәы, уеиԥшҵәҟьа
аԥсра сазыхиоуп схаҭагьы.
– Данҭыхә, суқәгәыӷуан азоуп сымаӡа зегь раԥхьа уара
изуасҳәазгьы.
Иҵегьы ирацәан еибырҳәашаз, аха убри аамҭаз анҭ еид­
гыланы еицәажәоз хҩык ахылаԥшцәа ражәақәа аадыртәан, нас
атәцәа ахьеилатәаз рыбжьқәа нарықәдыргеит. Икараха иҟаз,
агылара иацәаашьозшәа анырба, ирыҵаҳәҳәаны, убри аамҭаз
рҟамчқәагьы ашыҵә-ашыҵәҳәа инышьҭаркшеит.
– Абга еиԥшҵәҟьа аӡәы ихәламшәа ԥызжәанда ҳәа сыҟоуп,
аха ҳагәҭакы иаԥырхагахар ҳәа сацәшәоит акәымзар, – иҳәан
Данҭыхә, ихаԥыцқәа аҿҿа рыҵго, Дадлач иҿанынеиха иаргьы
днаишьҭагылт.
– Уи саргьы заҟантәы иақәыскхьоу удыруама, аха иааг, –
иҳәеит Дадлачгьы, ишьҭахьҟа дхьамԥшкәа.
Атәцәа ирыҵаҟьаны зегьы анааикәадыргыла, нас аҳәсақәа
аарылганы, ахацәа рааҩсшәа хазы инадыргылеит. Акраамҭагьы
иԥшны игылоуп, аха аӡәгьы акгьы реиҳәом, акы иазырԥшны
ирымоушәа, макьана рылаҿырҭуам. Ацәажәара иақәиҭымкәа
рыблақәа ҭраа рхылаԥшцәеи дареи еиҿаԥшуа ишгылаз, ус ԥҳәыс
ҭаҳаҭыӷьак, лымҩаԥгаҩцәеи лареи еицрыԥссы абааш иаав­
ҵыҵны рҿаархеит. Изыхӡыӡоз уи аԥҳәыс лхаҵкы камыршәуа,
ишакәым лшьапы џьара илыргылар ҳәа иацәшәозшәа ишааиуаз,
ус атәы ҳәсақәа рҿаԥхьаҵәҟьа иааины иаагылт. Изцыз аԥҳәыс
улаԥш аалыдхалартә иҟаз, ԥшӡакы лакәын, ижәҩангәыԥштәылаз
ҵкык шьҭаҳәазо илшәын. Ирқьақьаны лхы агәҭа иқәҿаҳәаз
лыхцәы хьыԥшшәыла абырлаш еимхәыцқәа алаԥаны, амчра
змаз аӡә шлакәыз алаудырыртә, ахьи араӡни мацарала ичаԥаз
гәыргьынкгьы лхагылан. Убри аамҭазы, гәаӷнаԥшыхәас дҟаҵаны
илзыԥшуаз Данҭыхә инапы нагӡаны, Дадлач днаицәхасшәа
ааҟаиҵан, нас быжьхәыҷыла илымҳа инҭеиҳәеит.
350

– Мшәан, ари аҳ иԥҳәыс лакәӡами?
– Лоуми, иахьарнахыс еибамбартә!
– Ааи, уи амшгьы ааигәахара иаҿуп, ҳазшаз иҳациҳәозар, –
иҳәеит Данҭыхә, аҳкәажә илаԥш лыхмырԥо. – Мшәан, иахьада
думбаӡацзи, иумбаша лакәхартә?
– Мап дсымбацызт. Ишуҳәаз еиԥш, иахьарнахыс уаҳагьы
анцәа дсумырбан.
– Амин!
Ус, дук мырҵыкәа, аҳкәажә дахьгылаз атәы ҳәсақәа
аӡәаӡәала иааганы лырбара иналагеит, аха дшынарҿыԥшлак,
илгәамԥхазшәа рышьҭахьҟа илырхынҳәуан. Ус, ҩыџьа аҭыԥҳацәа
анаарылылкаа, хазы идыргыларц лнапала инадлырбеит.
Зегь рышьҭахь Арихангьы даалылхын, илгәаԥхақәаз рахь
днадыргылт. Убарҭ рынахыс, уаҳа илгәаԥхаша ҳәагьы аӡәы
дзыҟамлеит.
Аҭыԥҳацәа
реилыԥшаара
дшаалгазҵәҟьа,
лымҩаԥгаҩцәеи лареи ҩахынҳәны рҿанынарха, иалылкааз анҭ
ахҩык аҭыԥҳацәагьы уахь иналышьҭаргалеит.
Ашьҭахь атәцәа инарыҵаҟьаны ҩаԥхьа аусура иналадыр­
гоны еиԥш, гәыдаҟәатәи арԥыс Дадаџь маӡала дааскьо мацара,
Дадлач аусура дахьаҿыз дааидгылан, шьҭа ҳанбеилацәажәари
ҳәа илымҳа инҭеиҳәеит.
– Уаҵәы, – иҳәеит Дадлач.
– Избан уаҵәынӡа изахугаз?
– Ишырманшәалатәу цқьа сазхәыцроуп.
– Аамҭа умгацәан.
– Иумаҳакәа уаанхар ҳәа ушәома?
– Иҳаҵырдыраар ҳәа сацәымшәои, уи азоуп сзахыццакуа.
– Ҳамхаццакцәар иҳазмырманшәалар ҟалоит.
– Иҳарманшәалароуп, шьҭа уаҳа ԥсыхәагьы ҳамам.
– Анцәа иуциҳәааит.
Атәцәа аусура иахьаҿыз рнапы ҟьашьқәа ахьырҿыршьуаз
аԥхӡи алымти рҿашьыхаа, ргәазхара рыԥсы рзымшьо,
изымеицәажәо, аус шыруаз мацара уи аҽынгьы ус
иааилалашьцеит. Инкаҳабӷало рҭыԥ аҿы иааины «уф, гәышьа»
ҳәа ианааилатәа, иҵкьыҵкьыршьоз ани рыфатә фыҩгара
шырфазҵәҟьа иаразнакала ацәа иаанахуеит. Иахьеилаиаз
зны-зынла ӷызбыжьқәакгьы ана-ара иаагалон, уи аамҭазы
351

ԥхыӡла иаӷьуазгьы дубарын. Ҭаха рызымҭоз аӡқәеи акаҵақәеи
аҟаҿыҳәа иахьрыцҳауаз аԥыжәԥыжәҳәа рцәа аархырхуан, аха
рааԥсара риааины ацәа алҵшьак рзыҟаҵомызт.
Адырҩаҽны шьыбжьоназ аԥсшьара ҳәа атәцәа рааила­
тәамҭазы, ишеибырҳәахьаз еиԥш, зымаӡа еилаз џьарак рҽааид­
кыланы инеидтәалеит. Аамҭагьы рацәак рымамызт аҟнытә, зегь
раԥхьаӡа Дадлач ацәажәара ахы наиркит абас:
– Абрантәи ҳшыбналаша еицаҳаӡбап ҳәоуп сшәацәажәарц
зысҭаххаз. Зегьы ижәдыруеит шьҭа ҳаԥхьаҟа бзиарак шаҳ­
зыԥшым. Иҳаздыруам ҳарҭираны ҳахьыҟоу, иара убас,
ҳанырҭиша амш анакәугьы. Ажәакала, ҳхы ҳаназхәыцша ҳаа­
ҭагылт. Ари абааш ҳнапахьы иаагап ҳҳәаргьы, усеиԥш алшара
ҳамам, бџьаркгьы ҳнапы иакым. Акызаҵәык иаҳзынхаз ҳәа иҟоу,
ишәасҳәахьаз убри амҩазаҵәык акәхеит... Абри иахышәҳәаауа
еилыскаарц сҭахуп!
– Ааи, уи ишәарҭоу усуп, аха убри анулша, зегьы ршьа
уузшәа иԥхьаӡа, – иҳәеит Данҭыхә, аӡәгьы акгьы анимҳәаӡа.
– Убас ада ԥсыхәагьы ыҟам, аха иҵегьы атәцәа
ҳхьырыгӡаанӡа ахыццакра аҭахымзаргьы ҟалап.
– Дадлач, уара акы аӡбра ушазыфраҭу еицгәаҳҭахьеит, аха
атәцәа ҳахьӡаанӡа ҳәа абыржәы иҳадугалаз цқьа уазымхәыцзар
ҟалап, – иҳәеит Мамышь. – Атәцәа ахьынтәааргаша сыз­
дыруам, аха урҭ ҳшырзыԥшу ҳхаҭақәа ҳарҭиир ҟалоит. Сара
еилыскаахьеит, аԥсуааи гырқәаки неилакны ԥыҭҩык аҭырқәцәа
ишраадырхәаз.
– Асеиԥш уазҳәада?
– Тәыс иҟаз гыруак исеиҳәеит.
– Иара ара дыҟоума? – деиҭаҵааит Дадлач.
– Ааи.
– Ихьӡуи?
– Сосо.
– Сызлахәыцуа ала, ҳагәҭакы уи акыр иаԥсахызшәа збоит,
– иҳәеит Дадлач, игәалаҟазаара уи акырӡа иаабжьнахын.
– Уи ҳәа узҿу арбану?
– Актәи азҵаарахь аиасра, – иҳәеит Данҭыхә. – Избанзар,
заҟа ҳлакҩакуа аҟара ахақәымгәыӷрахь ҳкылнагар ҟалоит. Усҟан
352

акымзарак ҳзеиҿырцаараны ҳаҟам. Уи азы Мамышь аиаша
ҳаиҳәеит. Аамҭа ҳгонаҵы, ҳазегьы инаҳагәаны џьара ҳарҭиир
ҟалоит. Аҵкыс еиӷьуп, абааш ҳнапахьы ишаагаша шәыӡбар.
– Уҽаанкыл, Данҭыхә, иҳамчым аҽазкра ҳзаԥсам! –
иҳәан, Ҟанчоу зыхьӡыз, баӷлантәи арԥыск уи днаҿаԥеит. –
Ҳаԥхьа ишьҭоу аус еиԥҟьарц уҭахымзар, аццакра ҳадумгалан.
Иудыруаз, уара уеиԥшҵәҟьа ҳаргьы ҳагәқәа еибафоит, аха еиҳа
ишеиӷьхаша цқьа иазхәыцтәуп.
– Агәеилашреи аццакреи еснагь еишьҭоуп рҳәоит, убасала
акы ӡбашьагьы амаӡам. Убри аҟнытә, даара ҳхы ҳақәгәыӷуа
ҳаныҟалалак акәхоит, ҳагәҭакы анагӡарагьы анҳалшо, – иҳәан
Мамышь, иаразнак Ҟанчоу игәаанагара дадгылаҩхеит.
– Уара, акы шәасҳәашан, шәақәшаҳаҭхозар! – убри аамҭаз
ибжьы наиргеит Гедлас. – Шәгәы иҭашәкыз аҵкыс абналара
ҳҽазаҳкыр еиҳа еиӷьзар?
– Гедласхеит, иуҳәаз цқьа уазхәыцу? Ишԥа, аҳәса ааныжьны
ахацәа ҳабналарцу?!.. Угәы ишԥаанаго, аҳәса ирылшару
абаагәара ҳарак ахыҵра? Иузымҳәеит, Гедлас! Насгьы, ҳаз­
лашьаҳау аҳәагәыжьқәа рҳәазо ҳабанӡазцари зугәахә­уа?
Џьым, иҳалымшаша ҳадумгалан, уи излымҵуа усуп! – усала
мап ацәикит Данҭыхә.
– Ааи, Данҭыхә диашоуп, ус ҟаҵашьа ҳамам, – уи
днақәшаҳаҭхеит Дадлачгьы.
– Абналара саргьы сақәшаҳаҭуп, аха исзеилкаауам, бџьарк
ҳнапы иакымкәа уи шҳалҳаршаша! Мап, мап, иҳалымшаша аус
аҽазкра зегь ҳҭанархар ҟалоит, насгьы, аҽқәа реиԥш ҳшышьаҳау
арантәи цашьа ҳамам! – абналара дзақәшаҳаҭымхеит Мармал
аҳабла аҟынтәи икны иааргаз Микантрагьы.
– Уара, атәы дызҭарцалаз аӷба, сцом, сцом ҳәа амазгәыҭ
дахьынҳаланы икуан ҳәа, ҳаргьы абри ауп иҳахьны иҟоу!
Ишәзеилкаауазар, Микантра ажәа ҟәыш ҳадигалт! – иҳәеит
Ҟанчоу. – Аҳәагәыжьқәа шҳашьоу, ани аӷба амазгәыҭ зкуаз
иеиԥш, ҳамч зқәымхаша ҳаӡбар ҳҭахуп… Ццакрак ҳахьны,
уажәшьҭан мыждарак ҳамхаҟамҵааит, уара?
Рҳәатәы цқьа изеиқәымшәакәа еилахәыцуа ишеидтәалаз
ус, Дадлач ибжьы наиргеит.
353

– Ҳарҭ зегьы ҳгәеилашра иҳазцәырнагаз аццакцәара
иахҟьаны, аҿагылара шыҟаҵатәыз заҵәык акәын иаабоз.
Зынӡагьы ҳхаҿы иҟамызт, иҳамчымыз аҭагылазаашьа ииашаны
ишазнеитәыз. Микантра иҳаҵеиҳәаз, аиашаз, сыхшыҩ арҿыхеит,
ҳамч зқәымхашаз ҳаӡбарц ҳахьаҿу.
– Убри азоуп саргьы сзақәшаҳаҭым, – иҳәеит Мамышь,
ашьҭахь иара игәаанагараҿы зегьы ахьаагылаз гәаԥхашақә
иҟаҵаны. – Бџьарк ҳнапы иакымкәа, ҳхыԥхьаӡарагьы маҷны,
арахь ҳшьаҳангьы ҳаныҟоу аамҭаз, абас-абас ҳәа Данҭыхә
слымҳа ишынҭишьҵәҟьаз иаразнак иаасгәамԥхеит, аха
аҽалархәра сақәшаҳаҭхеит, дшәеит ҳәа сзышәымҳәаразы...
Мап, мап, еиҳа еиӷьу аҽак ӡбатәуп!
– Ус акәзар, зегь ашәарҭа шәҭагылар аҵкыс аҩбатәи
азҵаара анагӡара схаҭа схахьы изгоит, – иҳәеит Дадлач, маҷк
илахь еиқәҵашәа. – Убас сзырҟаҵаша амзызқәагьы рацәоуп.
Саҳәшьазаҵә дкагәаны дызҭииз, иҳәаны исызтәаз аԥҳәызба
хьымӡӷыла лызныҟәара уҳәа, урҭ рыхьӡала схы ахахәс иҟаҵаны
цәгьаԥсышьа иҭаразы агәаҳәара дугьы сымоуп. Шьҭа иаагылогьы
сакәӡам, – аҵыхәтәан дагьаамақарит Дадлач.
– Ишԥа! Дадлач ухахьы иугарц иуҭаххаз уҭанархар шыҟало
уазхәыцу?! – иааџьашьаны дҵааит Мамышь.
– Ааи, исыгәҭаку сзынагӡозар, аҭахара ԥсраны исыԥхьаӡом,
– игәы иҭеикыз ашьоура дшахьымхәуаз агәра дырго иажәа
инациҵеит Дадлач. – Сара сзы зегь акоуп, сыԥса, сынха, шьҭа
иаԥыскуа ҳәа акгьы сымам. Жәларык рыгәнаҳа зыӷрагәоу ауаҩы
иҭархаразы бзиа ибаны исыдыскылоит аԥсра… Аус бзиаз уҭахар,
уи аԥсра ахьӡума?
Дадлач ииҳәаз аҵыхәтәан зегьы иаарцәымыӷхан, аӡәы ажәак
изахымҳәаауа, еилаӡыӷәӡа иааҟанаҵеит. Аҳ дахьынаҵыслак
ихьчаҩцәа икәшаны игылазар, дахьтәоугьы ҩналашьа амамзар,
уахынла даныцәоугьы аҟарулцәа ишә илагылазар, нас иааигәа
неишьас иаиҭои, игәҭакы нагӡашьас иамоуи ҳәа хәыцырҭас
иааҟарҵеит. Убри аӡәы дазҵаанӡа ус ихала иаацәыригеит.
– Ҵабыргны, иааигәа анеира ишмариаусым дыруп. Уахын­
ла акәым, иҽынлазаргьы, абааш ахышә сахрыжьраны иҟам, –
иажәа намыгӡакәа иааҿахиҵәан, хәыцрак иҽнеиҭеит Дадлач.
354

– Нас, угәҭакы наугӡарц шԥауҭаху? – ианизымчҳа дҵааит
Данҭыхә.
– Абри ҳазҿу аргылара гәеиҭарц данааило аҟыт ихсырҵуам.
Агәра гангьы сыҟоуп, аргылара ҳалгаанӡагьы џьара ҳарҭираны
ҳшыҟам. Убри сагьахьнагӡоит сгәахәтәы анагӡара.
– Уи еилкаауп, аха иҭархашьас иауҭои? – дҵааит Мамышь.
– Убрыгьы сазхәыцхьеит, – иҳәан Дадлач, уи ҟаҵашьас
иамаз рзеиҭаҳәара дналагеит.
Абас ианеицәажәа ашьҭахь, амчыбжьқәа неишьҭаланы
акымкәа иниасит, аха изҿыз аргылара макьана алгарахь иҟамызт.
Гыртәыла аҳкәажә иалылкааз Арихани, Џьарымхани, Ҳаридани
зызкыз аӡәӡәара-аҳәҳәара, аӡаагара, ауадақәа реилыргара
уҳәа иахьеи уахеи тәамҩахә рымамкәа лымаҵ аура иаҿын.
Аҽакы еиԥшны ирбомызт, есыуаха аҳкәажә лшьапыӡәӡәара.
Лагьан дук аӡырԥха нанҭәаланы рҿынархацыԥхьаӡа, «Бшьап­­
қәа ааԥыҵәҵәаны ибыцрахааит! Дук мырҵыкәа асаҵарел
алнахааит!» ҳәа, аԥхьа абас ишәииԥшьины акәын ишлызнаргоз.
Рџьабаа акыр ирацәан, аха аҽаганкахьалагьы, ԥыхьа аасҭа
рҭагылазаашьа еиҳа еиӷьын. Рҩызцәа рылымкаа уи рхы
ахырбаагәышьон, аха изларыхәашаз ҳәа иара ус акы иала­
ҟамызт. Убри шыгәныргоз мацара, амшқәа акатаҳәа ацара
иаҿын. Убас уахык зны, русқәа зегьы еилырганы ианааидтәалоз
аамҭазы, Џьарымхан ус лҳәеит:
– Сгәанала, абарҭ ахацәа маӡак ргәы иҭакны ирымазар
ҟалап!.. Сара сызҿу ҳара ҳтәқәа роуп!
– Усеиԥш базҳәада?! – иџьашьаны дҵааит ашьҭалараз
аҽеилыхра иаҿыз Ҳаридан.
– Ишԥа! Убас агәра бгартә ирыдыббалеи? – дҵааит
ишьҭалахьаз Арихангьы.
– Мап, мап, егьа шәҳәаргьы агәра згоит, изгаҵәҟьоит убри
шиашоу ала. Уи аҵыхәала Елыр-ныха сыргаргьы сахықәаауеит,
сгәы сшамжьаз арҵабырграз.
– Иараби, Елыр-ныха ббарцгьы бгәыӷуама? – убри аамҭаз
даалыхлафит Арихан.
– Нас, дыршьас иабҭаз ҳабымҳәо? – деиҭаҵааит Ҳаридан,
лымаҭәақәа зегьы лшәылхаанӡа ацәырдаӷәы лҽаақәылкын.
355

– Иҟарҵарц ирҭаху сыздыруам, аха акрыфара иақәыр­
шәаны, хәҩык раҟара ахацәа шеидтәалало уаанӡагьы илаԥшы­
қәсҵахьан. Убри аамҭаз реидтәалашьақәеи, реихәа­ԥшы­шьа­
қәеи, реицәажәашьақәеи шыҟаз анызба гәҩарас иҟас­ҵеит,
маӡак шеицырыӡбоз аҟара, – убри агәра гаӡаны илыр­ҵабыр­
гырц даҿын Џьарымхан.
– Иабихәац, быблақәа усшәа бнарбазар акәхап, мамзар
иарбан маӡоу атәцәа злыхәдаау, алымшара рыӡбартә еиԥш!
– лҳәеит Ҳаридан, зыгәра лзымгаз уаҳа убри дазхәыцырцгьы
лҭахымкәа.
– Мшәан, акы сзеилымкаартә зынӡа гаӡаҵас сбыԥхьаӡома?!
– уи дналҿаԥеит Џьарымхан. – Сара сгәы зызҩаз ауп ишәасҳәаз.
Ишәҭахызар ихашәымҵан, аха уеизгьы агәра ганы сыҟоуп маӡак
аршара ишаҿу аҟара.
– Издыруада, ишыбналаша рыӡбозар? – аҵыхәтәан уи
маҷк дазааит Ҳаридан.
– Ус акәзаргьы ҟалоит. Иалагаҵәҟьар, изыбнамлап ҳәа
бгәахәуама, – убри агәаанагара днақәшаҳаҭхеит Арихангьы.
– Бара нҵәа, абарҭқәа злагәабҭаз бымҳәо? Брыдгыланы
бырзыӡырҩуазшәа ауп ҳаргьы агәра ҳбыргарц бшаҿу, – лҳәан
Ҳаридан, ашьҭахь лымаҭәақәа аалшәыхны днышьҭалеит.
– Аҳкәажә маҵуцәас ҳҟалҵаанӡагьы игәасҭахьан, афатә
анырзаҳшалоз рҽалкааны хазы ишеидтәалалоз.
– Ишырманшәалатәу сыздыруам акәымзар, сшыԥҳәысугьы
иҟасҵаша ыҟан, – изҭагылаз амчымхара днахашшааит Арихан.
– Иарбан ибызмырманшәало? – дҵааит Џьарымхан.
– Ашьоура!.. Ҳзымпыҵашәаз ацәарԥҽыгақәа иаҳзыруз
иагьынбашәхашҭи, шәанаџьалбеит?! Сара сакәзар, цәгьамыжда­
рыла исызныҟәаз џьара дысҿамҳац акәымзар, дахьаасықә­шәаз
аҿаасҭа инысҵон!.. Иқәлацәа даарылшәартә, иблақәа арахь
иааҭыршәшәаны инапы иасыркуан!
– Иабихәац, ҳагәқәа ҭазырбааз агәырҩа ҩаԥхьа ҿыц
иртытны еиҭаҳгәалабыршәома, банаџьалбеит! – лҳәеит
Ҳаридан, убри аамҭаз лыблақәа алаӷырӡ нархыҵәалан. –
Ҳаԥсқәа ҭоуп бымҳәозар, ԥсык ҳазлаиеиӷьу ҳәа шьҭа акгьы
ҳалаҟам. Ииашаҵәҟьаны, ахацәа акы ргәы иҭакны иҟаҵәҟьазар,
иара саргьы акы нарыҵасҳәақәар сҭахуп.
356

– Ԥҳәыск ирыҵабҳәараны иҟоу арбану? – дҵааит Арихан.
– Ҳаргьы рыцхраара ҳшазыхиоу рдыруазарц.
– Ҳарҭ арыцҳақәа иҳалшараны иҟоуи?! – иааџьалшьеит
Џьарымхан.
– Ҳаниа ахацәа реиԥш акәалӡмаҭәа налышәҵаны
ақәылаҩцәа рабашьра лылшазар, нас ҳара иҳахьи? – аҳәсагьы
акы ахьрылшоз азы даархыҽхәеит Ҳаридан.
– Ҳаниа ҳәа бызҿу дызусҭада? – дҵааит Арихан.
– Аергьаа раҳәшьа лыӡбахә бмаҳацкәа ибзыҟалеи?!
Ажәеиԥшьаа рфырхаҵа Римца иаҳәшьа ҳәа зыӡбахә гахьоу
Ҳаниа лоуп сызҿу.
– Џьбеит, бабаҟоу рҳәааит, ҳаздыбкыло дызусҭада! –
лҳәан Џьарымхан, дааччеит.
– Ыы, иҳахьи ҳара? Ҳҽазаҳкыҵәҟьар, ҳшьа ҳзымуп
ҳәа шәыҟоума? Баалоуԥҳа Мадина ашьоура лылшазар, ҳара
иҳалымшап шәгәахәуама? – афырԥҳәысхара даргьы ишрылшоз
ала дасны арҵабыргра даҿын Ҳаридан.
– Усеиԥш кыр былшарашәа ббозар, Дадлач биацәажәа,
сгәанала, уи иоуп хадара рызҭо, – лҳәеит Џьарымхан, лмахәар
ҟәашқәа аахәыҵганы лнапқәа лхы инаҵалҵан.
Убри аамҭазы ааигәашәа аӡәы иеимҳәабжьы анаага,
Ҳаридан лнацәа лқьышә инадкыланы инадлырбеит, рыбжьы
дмыргаразы. Рыԥсқәа ӡаны аӡырҩра ишаҿыз, ус еиҭах уи
иеимҳәабжьы еиҭаагеит, аха уажәы наҟ хара инарывгашәоуп
ишраҳаз.
Иҟәызгаӡа иҟаз аҵх нымҵәа еиқәышьшьы ацара иаҿын.
Ажәҩан иаҵаԥсаз аеҵәақәа кәалыкәаџьо, бжьы зхылымҵуаз
доуҳак иакызшәа иҿаҳа-дагәаха илбааԥшуан. Амза аҭахамҭа
шааигәахоз убаратәы акырӡа аҽыланарҟәхьан, даҽа мышқәак
рыла, нас ԥыҭраамҭак ибжьаӡраны иҟан. Аагылашьа змамыз
аамҭа еиԥш, агха змыхьцыз аԥсабара амчгьы аикәшара иаҿын,
ауаа ирхыргоз, ирҭагылазаашьаз, изхибарҟьоз уҳәа рыцәгьеи
рыбзиеи хьаас иамамызшәа. Уахатәи аҵхгьы, аагылашьа
зқәымыз убри аамҭеикәшара адунеи аҽамаданы, уаҵәтәи амш
ашарахь ԥшьаала анаскьара иаҿын.
357

IX
Атәцәа зыҩназ ахыбра, аҟарс излеиӷьыз ҳәа акгьы
иалаҟамызт. Игәамҭраха, аҟәыкфҩы ҩынҟьа, игәырхынҳәыгаха,
зегь рыла иԥсҭазаарадаз ала амш хьанҭақәа рыхгара иаҿын
ҩныс иззыҟалаз атәцәа. Ауаҩы дгәаҟӡар дызмышьцылаша
арбану. Иахьыҩназ, аҵыхәтәан аҵкьыҵкьашьарагьы иаҟәыҵын,
ишылашьцалак «уф, гәышьа» ҳәа инкаианы ацәа рҽарҭон.
Изыҟәгаз ахақәиҭра азхәыцрагьы иаҟәыҵхьан, аха уеизгьы ргәы
змышьҭышаз даҽа гәыӷракгьы инкыланы иакын, макьанагьы
изеиԥхыӡуаз ахақәиҭра мышкызны азыхынҳәра рзылԥхарашәа.
Абасала рхы зындраалахьаз шмаҷмызгьы, чҳашьа рзаҭомызт
изымпыҵашәаз аргәаҟыҩцәа уаҩымрыла дара рахь иҟарҵоз
ахыччарақәеи атәамбарақәеи. Убасала амшқәа ирзыннажьуаз
амчымхарақәа ирылахәхәа ишааиуаз, ус иаарыдгылт Дадлач
иҩызцәеи иареи ззыԥшыз амшгьы. Иадынҵәалаха изҿыз
аргылара иаалгоны ауп, уи ахҭыс хамшҭыхә аныҟалазгьы.
– Абар, аҳ дахьаауа! – иҳәан Данҭыхә, маӡала Дадлач
илымҳа инҭеиҳәеит.
– Иахьа ианҳазмырманшәала, нас ари аҩыза аҭагылазаа­
шьа ҳаурангьы ҳаҟам, – иҳәеит Дадлач, ааскьара иаҿыз
аҳ илаԥш дшааҵашәазҵәҟьа. – Ишеибаҳҳәахьоу иҟашәҵа.
Данҭыхә, ҳҩызцәа ргәырҽанҵа!.. Уааласы!
Арԥарцәа ццакны, Дадлач днарыгәҭылакны дырҵәахит.
Убри аамҭаз атәцәа ирхылаԥшуазгьы аҳ иахь акәын рылаԥшқәа
ахьхаз. Иҟалаз аҭагылазаашьа Дадлач ихы иархәаны, заа­
наҵ ахаҳәқәа ирыҵаҵәахны иԥхьеикхьаз абџьар ааҵхны им­
ҟәыҵырӷәӷәа, иҽырхианы дгылахьан. Дзаҩаӡоз аҳ макьана
дхаран. Аԥсалабаҵас еихаҵәык ырҵырны, алаба аԥынҵа иад­
ҿаҳәаланы иикыз акыр иласын аҟнытә, дамхаццакцәаны
иршәыр изынамӡар ҳәа дацәшәаны, аҳ иҵегьы дааскьаанӡа
ҳәа дыԥшын. Уажәшьҭа иаамҭоуп ҳәа анигәахәуаз аамҭазы,
бџьарс иикыз абҵы иқәкны ишилшоз иршәит. Ашыжә нахган,
аҳауа иалҵәраа ишнеиуаз, згәы рҭынч иааиуаз аҳ илаԥш
ахьысаанӡа ижәҩахыр иҩалагылеит. Иаалырҟьаны адабла
наиқәҳаз­шәа, иаразнак избжак имыхәо даагазҽазны, нас ахьы­
дышь­шьра дналагеит.
358

– Ҳат, афасааит, снаршә сышԥажьеи! Иараби, цқьа исыз­
мырманшәалеит! – иҳәан Дадлач, убри аамҭазы иааицәымыӷ­
хеит дахьизамыргаз гәынганы.
Аҳ дыршьыз џьышьаны, хьчаҩцәас ицқәаз ахьышәҭсышәҭҳәа инаидыххыланы, дкамыжькәа иааиҵагылт. Убри
аламҭалазы, Дадлач иҩызцәеи иареи ахьгылаз ахь иԥхеибаҵа
рҿаархахьан аԥсалаба ахьынтәиҿаанахаз зылаԥш иҵашәаз
атәцәа рхылаԥшцәа. Иаразнакала иаарылаххны, изхаразгьы
изхарамызгьы зегь неилакны рҟамчқәа ашыҩҵәҳәа инарыхҟьо,
гәҩарас иҟарҵақәаз рымахцәқәа ирынкны арахь иаарылырган,
рыбӷа адыжәҳәа инкыдсыло ирыма рҿынархеит. Икырҭа
рибамҭо, убри аамҭазы иҵагыла инаргоз аҳгьы аҟәадабаа
ицрашы, абааш ахь рнапы данҵаны дрыма рҿынархахьан.
Адырҩаҽны амра агыламҭазы, абааш аҵантәи аҟарс
иаахәыҵыргеит ашьаршәы зҿаҩаны иҟаз хҩык аха­
цәа. Акраамҭаӡа иахьдырҳәацәоз, уаҩы ишимбац ала
иахьдыргәаҟуаз, ишакәым ала иахьрысуаз ашьа рыцрашәы,
рцәа ахьеибгаз ҭыԥк умбаӡо, ишәыта мацараха акәын ишыҟаз.
Дадлач иакәзар, изблак изхымтуа илацәа ҭчааӡа, ӷәӷәалагьы
ишьапы иҵшьуа, иҵагылаз Гедлас дихьынҳаланы, аарла акәын
ишьаҿақәа шеихигоз. Ус, абааш ашьҭахьҟа ианааваргалаҵәҟьа
иаразнак рылаԥшқәа нараахеит, абаагәара ашьапы аҟынҵәҟьа
ақыдсаҟә хҵәахақәа хҩык ауаҩшьцәа рхы-рҿы ҭаҳәҳәаны,
реиха цҳафырқәа кны иахьахагылаз. Аҳ ишьра згәаӷьыз рыхқәа
шхырыҵәҵәоз атәцәагьы иддырбаразы, рызегьы еидцала
иааганы заанаҵ насҭха идыргылахьан. Дадлач иҩызцәеи иареи
рзыҳәан иҵыхәтәантәииз аҽынтәи амра, ашьыжьтәи ашәахәақәа
рықәԥхо иахьнарцоз, изықәшәараны иҟаз хьаасгьы ирымамызт,
аха ирыцыркыз агырқәа Татули Быҭхәызи ааҟәымҵӡакәа, –
«Ҳамшақә!.. Ҳамшақә!..» ҳәа гыршәала аӷьаҵәыӷьаҵәра иаҿын.
Ишыҟалах дыр, аҳ ишьра аԥшьгацәа ируаӡәкыз Мамышь
дрызгәаамыгӡакәа даанханы дыҟан.
Абаагәара ааигәараҵәҟьа ҽыуардынк ҵаҳәаны игылан,
Дадлач уи шибазҵәҟьа аҟаԥыҳәа идырит, ианыршьлак ашьҭахь
рыԥсыбаҩқәа зларгараны иҟаз шакәыз. Атәцәа шьханԥсыланы
иахьгылаз ахь изхымтуаз изблак ала ихьаԥшымҭаз, машәыршәа
359

даагәеиҭеит Мамышь деиқәшәы дахьгылаз. Иара дизгәаҭо
издыруам, аха убри аамҭазы Дадлач абзиараз ҳәа иеиҳәозшәа
ихы рҵысшәа ааҟаиҵеит.
Аҳ иқьаҳиа иакәын ауаҩшьцәа адҵа рызҭараны иҟаз. Рых­
ҩыкгьы рыхәдақәа ақыдсаҟәқәа ишаақәыркызҵәҟьа, ақьаҳиа
инапы дааҩаханы инадирбеит рус нарыгӡаразы. Убри аам­
ҭазы реиха дуқәа мҩанырҵарц ианааҳараркуаз, амраҿы
иаацырцырын, ахаан ирхамшҭуа абламбатә збараны иҟаз
атәцәа рыблақәа иаархыҷҷалт…
Гыртәыла аҳ Леуан ихәшәтәра иаҿнаҵы иагьиӡбеит, аԥсуаа
ишьра ахьыргәаӷьыз иахырҟьаны, дырҩегьых дрықәланы
зынӡа даарылгарц. Ҩышықәса рыла агәабзиара анизыхынҳә
ашьҭахь, мшаԥымза иақәыршәаны деиҭақәыларц Аԥсныҟа
амҩа дықәлеит. Егры ирны рҿанаарха, амитә иақәшәаз
анхаҩыжәлар еиҭах рхы ԥхьарымкыр ада ԥсыхәа рмоуит.
Иара абыржәгьы Леуан ҿагыларак имоукәа Кьалашәырынӡа
днаӡеит, аха нас уаҳа дымнаскьакәа уаҟа иҽааникылт. Ашьҭахь,
излеилкаахаз ала, Егырԥсҭа инаркны Кьалашәырынӡа адгьылқәа
импыҵаихалазшәа азыԥхьаӡаны, иара итәала Гыртәыла
аҳра иахиԥхьаӡалеит. Сабедиано ҳәа анкьа иҟаз аҳра маҷ
еиҭашаԥиҵаз алагьы алаҳәара ҟаиҵеит, жәҩахыруаҩыс имаз
аӡәы аҳсгьы дахаиргылеит.
Уи ашьҭахь аамҭагьы кыр ныбжьысит, аха аԥсуаа рганахьала
уажәыгьы ҿагыларак аныҟарымҵа, арҭ зынӡа исыцәшәазаап,
сабашьрагьы шьҭа уаҳа ирзыгәаӷьуам ҳәа игәахәзар акәхап,
Сабедиано ҳәа иара итәала иаԥиҵаз аҳраҿ ашьаҟаруаа
рыбжаҩык уаҟа иныжьны, егьырҭ иаанхаз иманы ишьҭахьҟа
дхынҳәит. Абасала, аҵыхәтәан иқәманшәалахазшәа иҟалаз
аҭагылазаашьа ихы иархәаны, ашьҭахь ахәаахәҭра аусқәа
иаҳра аҩнуҵҟа иҵегьы ирӷәӷәарц иҽазикзаап. Уи аамҭазҵәҟьа
Ҟалӷьҭа аҩнуҵҟа аԥара ахархәара даараӡа иԥсыҽханы иҟан,
аилахәаахәҭрақәа аиҳараӡак ишымҩаԥысуаз аиҭныԥсахларақәа
рыла акәын. Убри аҟнытә, иӡбаны иман аԥара ахархәара
амчра шьҭыхны, аџьармыкьатә усқәа иҵегьы ирӷәӷәарц. Абас
агәҭакы рацәа анимаз аламҭалазы, Ермантәыла иаалырҟьаны
360

иҟалаз амлакра ӷәӷәа иахҟьаны, аерман жәларшьҭрақәа
Џьамтәылеи, Шьамтәылеи, иара убас агәырџь дгьылқәеи рахь
хыԥхьаӡара рацәала нхара ииасуа иалагеит. Ҭаацәаныла,
имаҷҩымкәа Ҟрым адгьылқәагьы ирызцазгьы ҟалеит. Урҭ злагаз
анеиҭанеиҭасрақәа Леуан ихы иаирхәарцаз, Џьамтәылаҟа иагаз
аерманқәа даарацәажәан, Џьуга ақалақь аҟынтәи иааганы
Аԥсны амрагыларахьтәи адгьылқәа ирықәынирхарц аԥшьигеит,
ахәаахәҭратә усқәа абраҟагьы ирӷәӷәарц. Абасала, 1600-тәи
ашықәсқәа ралагамҭазы раԥхьаӡа акәны Аԥсныҟа иқәнагалеит
аерман жәлар рхылҵшьҭрақәа. Иара убас, иара ибзоураны нап
аркын, мрагылареи мраҭашәареи еицырдыруа иҟаз Елыртәии
Бедиатәии ауахәамақәа рҟны аџьармыкьатә еилахәаахәҭрақәа
реизырҳара. Убри аамҭаз, еиҳа зхыԥша шьҭыҵыз ируакхеит,
Исгауар ҳәа анкьа ахьӡ зырҭахьаз, Шәқәырча агаҿаҿ иаԥҵахаз
аџьармыкьа ду. Амшын аԥшаҳәа инықәҵаны ладеи-ҩадеи
улаԥш ахьымӡо, быцала ишшны иҟаҵаз ақәацә хәыҷқәа,
ахәаахәҭцәа зыҩназ ҩышә ҩны инреиҳаны иргылан. Кәыдры
амшын иахьалало агаҿаҿ итәаз аҭырқәцәа рзааигәа, Шәқәырча
аԥшаҳәаҿы аерманқәа рколониа аҟалара ргәаԥхо ҳәа иҟамызт.
Аха иаарласны ргәалақәа аԥсахит, иргәылацәахаз ахәаахәҭра
ишазгагаз, иагьшрыцааиуаз анеилыркаа, ашьҭахь аерманқәеи
дареи ааицәажәаны хазы аилахәаахәҭра рыбжьарҵеит.
Ихирыз ԥсҭазаара бзиак аԥсуа жәлар ианбароухьаз. Акыр
мыҟәмабарақәа зхызгахьаз, макьанагьы уи зҽалагӡаны иааиуаз,
ашәиԥхьыӡ иадыргахьаз аҭагылазаашьа цәгьа икыднаҟьахьаз,
рхақәиҭраз еснагь қәԥаран изҿӡаз. Убас мацара аҟазаара
лахьынҵас ирымазшәа, макьанагьы заҟа шәышықәса рыцҳарыла
имҩасраны иахьынӡаҟаз аӡәгьы издыруамызт. Илахьеиқәҵагаз
агәыҭшьаагақәа нҵәара рықәмызт, ианакәызаалакгьы ацә­
гьеи абзиеи рзеиҟараханы акәын аамҭақәа шырхыргоз.
Даҽакы еиԥшымкәа зегь раасҭагьы имыжданы ирзыҟан, ауаа­
ԥсыра тәыс иҟаҵаны рыҭира. Есааира рхәышҭаарамцақәа
ҿзырцәаауаз, рыҩны-ргәарақәа қьаԥҭазтәуаз, жьрацәарала
рышьҭамҭақәа ықәзыӡәӡәаауаз атәра, макьанагьы ацәцашьак
рзамҭацкәа иааиуан. Зегь рыла игәаҟҵәаҟраз аамҭа хьанҭақәа
цәгьамыждарыла ирыхго, аиҳабацәа доуҳаҵас иаанрыжьуаз
руахҭа шынарыгӡоз мацара амҩасра иаҿын.
361

Абасала аԥсуа жәлар рыԥсҭазаара иарҿиауаз ахҭыс
ҿаасҭақәа, аҭоурых изанымӡаауа ицәырнагоз афырхацәа,
хашҭра рықәымкәа еснагь ажәлар ргәалашәараҿы иаанхон.
Ахыхь­чаразы еснагь идырҿыцуаз абаагәарақәеи абаашқәеи
рымацарагьы иуарҳәон, ажәытәӡа аахижьҭеи аԥсуаа рхақәиҭраз
ишықәԥоз, макьанагьы убри ишаҿыз. Амч ӷәӷәа рызҭоз акәны
иҟан, ргәыӷрақәа еиқәызҳәалоз рныҳәаԥхьыӡқәа цҳаражәҳәара
рызуа иаазгоз, агәкамыжьреи агәаӷи рхеибырҭәаара. Абарҭ аҩба
заҵәык ракәын, ахеиқәырхаразы алшара роуртә иҟазҵозгьы.
Иҟан цәгьахәыцрыла иааԥшуаз афырхаҵарақәагьы. Убри
аҩыза ахыԥша баша зырҳахьаз иакәны аԥсуаа рзы даанхеит
Ададианқәа ирхылҵшьҭраз, аԥсуаа рымаҳә аҳ Леуангьы.
Абаша хьӡы рҳаны, рыдгьыл рымазкырц зҭаххаз Гыртәыла аҳ
иахьырхә­разы ԥшьаала аҽеиқәыршәара даҿын убри аамҭаз
згәаӷ царҭа амакәа ихышхыҵәо иҟалахьаз аҭауад Пыта. Ардимон
ицәажәараҿы зныкымкәаны дигәаларшәаны зыӡбахә иҳәахьаз
агыруа Санатрели еиҭах дааны, аҭауад Пыта адырра ииҭеит,
Гыртәыла тәыс инанагаз аԥсыуак абыржәы аабыкьа аҳ Леуан
дишьырц шақәикыз, аха дизамыргакәа дшихәыз, уи аҵы­хәала,
иаргьы днарылакны, хҩык атәцәа рыхқәа шхырҵәаз.
Аҳ Пыта игәҭакыз аҽазкра уи еиҳагьы иаарццакит.
Насгьы даҽакы еиԥшны ибомызт, имаҳә Леуан ихатәԥышәала
Аԥсны мрагыларахьтәи адгьыл ахәҭак Гыртәыла аҳра аҵакра
ахьигәаӷьыз. Уаанӡагьы уи ампыҵакра зҽазызшәахьаз иашьцәа
Ададианқәа реиԥш иаргьы, Сабедиано аҳра ҳәа дара зышьҭаз
еиҭаԥиҵарц иҽахьазикыз аҵыхәала еиҭах иабашьтәыс иоуит.
Уимоу, иабхәа аҳ Пытагьы инапы аҵаҟа дҟалазшәа азхаҵаны,
насгьы дшииааиз алаирҵабыргырц, аԥсуа лашәарыцақәеи
ашьауардынқәеи бжьаны изынаишьҭырц, ауаа иахьраҳауа ҳәа
ашәахтәгьы шиқәиҵаз алагьы изааицҳазаап! Аҭырқәцәагьы
еилыркаахьаз рацәан, аԥсуааи агырқәеи ахькылеибаго аабан­
даз ҳәа азкылԥшра иаҿын. Згәаӷ еимаз еидӷьашкыланы
рымч анбакаҳауеи ҳәа иазышәарыцон, нас иаармариаӡаны
гыруагьы ԥсыуагьы рнапахьы инаргарц. Аԥсны итәаз генуезаа
нахыӡаа ианца, ҳазшаз иџьшьоуп ҳәа аԥсуаа рхы иазырҳәартә
шықәсқәак раҟара хар рымаӡамкәа ихандеиуашәа ишааиуаз,
362

ус иаалырҟьаны еиҭах амҟәыл рызкаҳазшәа, ҩаԥхьа ашәарҭа
иааҭагылт. Излаԥшхьаз арыцҳарақәа рзымхозшәа, аҵыхәтәан
хазы аҭырқәцәагьы нырзацлеит, аӡәгьы издыруамызт шьҭа
урҭгьы рхыӡӡаараны ианыҟаз…
Аҭауад Пыта есҽны қыҭацыԥхьаӡа ажәабжь изааргон,
ивагыларазы агәаҳәара змаз ахацәа шырацәаҩыз, аха иркышаз
абџьар шырзымхоз. Усҟантәи аамҭақәа рзы ԥсыуак иабџьар
аӡәы иирхәҳауа макьаназ иҟамлацызт, игәаԥхаз анибагьы ихазы
иааихәон ҳәа акәымзар, иара итәы аӡәы ииҭомызт. Пыта идыруан
аԥсуаа шыбџьардамыз, аха иҵегьы аҭахуп ҳәа адырра иҭара
ианалага, еиликааит абџьар ныҟәызгашаз аҿар шеиҵагылаз,
уи агәахәара дугьы инаҭеит. Ашьҭахь, ихаҭа дҩықәланы дцарц
иҭаххеит, ажьиҩ ҟаза ҳәа еицырдыруаз Бинагә иԥа Ҟаиҭамыр
диацәажәарц. Ажьира адагьы, Бинагә даныҷкәыназ акыр
еибашьрақәа ихигахьан, ицәеижьы дамыӷаҵас ианыз ашәахсҭа
мацарагьы деиҭарҳәон ианиааз ихаҵашьа зеиԥшраз, макьанагьы
убри иџьбарара ацәара камыжькәа дааиуан. Акыр шықәса
раԥхьагьы Ададианқәеи Ачачбақәеи асаҭыхла еиҿагыланы
рыблақәа анҭибахуаз аламҭалаз, Ҟаиҭамыр ивагыланы ицеи­
башьуаз иҷкәынцәа аҩыџьагьы ҭахеит. Уи лызхымгакәа
иԥҳәысгьы лыдунеи анылԥсах ашьҭахь, шьҭа аԥсҭазаара уаҳа
акгьы изаламшәа ибеит, иеибашьрақәагьы рҵыхәтәа убри
ала иааԥҵәеит. Ималазаҵә данаанха, иаб иҿиҵаахьаз ажьира
хҭеикит, иҟалап убасала игәырҩа хьанҭа алеихигозҭгьы.
Убрижьҭеи икәалӡмаҭәақәа ааишәыхны иахьынкнеиҳаз икнаҳан,
асаба рхаҩҩы, иабџьаргьы ҽырҵасы амамкәа иаанханы иҟан.
Басла аӡы аԥшаҳәаҿы ахаҳәцҳа азааигәаҵәҟьа иҟаз иаб
иџьынџь ималазаҵә дахьахыз, лассы-лаасы иҭаалоз идырцәа
рацәаҩын. Илакҭа џьбара уахьынҭаԥшуаз, анаџьалбеит, анкьа
илеишәа егьа иџьбаран ҳәа ааизуҳәарын, аиашаз, ихигахьаз ала,
иҿаԥшылара убас иҟамларгьы ԥсыхәа амамызт. Дызбоз усшәа
ргәы иаанагон, аха иара иаҟара згәы разыз, иара иаҟарагьы
ақьиара злаз дыҟамзар ҟаларын, ӡыгәҭааи иашҭхәааи рзаагӡа
дызмыцхраацыз ҳәагьы уаҩ дыҟамызт.
Аџьыргәалҩны зҭагылаз ашҭа ҭбаа ду аҭауад Пытеи
Ардимони рааҭаламҭаз рлымҳа иааҭыҩит акеҩ-акеҩҳәа
363

аԥсан­гьери иаахоз ажьаҳәа ашьҭыбжь. Аџьыргәалҩны иав­
ҵырххаӡаны иавагылан акырӡа нызҵхьаз, быцала ишшны,
ҟармышла ихыбыз қәацә ҩныкгьы. Уасҭа ҟазак ишиҟаҵамҭаз
мҩашьо, аҭӡамцқәа ирыласаз амасарқәа аҳәызба аԥынҵа
зцәыҵамлартә еивҵаҵаны быцала иҷарын, адәахьала аҭӡамц­
қәа еидзырӷәӷәалоз адарианқәа иркын. Ҩналарҭа заҵәык
акәын иамаз, ашьҭахьтәи аҭӡамц аҟны ухы нылукыртә хышә
хәыҷык аҿан, ақәацә иахьазеиҟараз агәҭаҵәҟьа ахәышҭаара
ҟаҵан. Ҟаиҭамыр уи амца мырцәакәа иааигон, иахьеи-уахеи
аԥырӷқәа хәыҵаҳәҳәаны иҵикуан, ӡынгьы ԥхынгьы тәарҭасгыларҭас иахьимаз уаҟа акәын. Дахьашьцылахьаз азы, араҟа
ацәарагьы еиҳа изгьаман. Аџьыргәалҩны баша дныҩнаԥшны
ԥшак ҩнеимырслозар, аамҭа зегьы ақәацә аҟны акәын
иахьихигоз, иҭаалоз ахьымҩахигозгьы уахь акәын. Убри ақәацә
еиԥшҵәҟьа иҟаҵаз амҳаракгьы маҷк инахарашәа игылан,
уигьы ҟармышла ихыбын. Есҽны днагәыдԥшылацыԥхьаӡа, аи­
башьра ицәалаӡыз иҷкәынцәа аҩыџьагьы рыҳәсеи дареи
зны-зынла иныҩнибаауазшәагьы игәы ааҟалалон, аха ҭацак
шьҭа уаҳа дыҩнагылараны дшыҟамыз дазхәыццыԥхьаӡа, ашә
аартны аныҩнашыларагьы игәы амыҳәацызт. Анхаразы иҭыԥ
мшуп ҳәа иаб иахьалихыз адгьыл, иахьынӡаҭыԥ мшыз ҳәа
акгьы изадымбалацызт, наҟ еиҳагьы еицәамхазар, хшарала
еиҵаҩҩы иаб ишьҭамҭа зымӷьацеит. Даҽа ганкахьалагьы ихы
даназхәыцуаз, мшәан, анхарҭа ҭыԥ иахароузеи, уааԥсырала
ҳаҭбаахартә, ҳаиҵагылартә аибашьра ҳԥырхагахазар ҳәа
азхаҵаны дыҟан.
Иаалырҟьаны иаагаз алашбыжьқәа Ҟаиҭамыр илымҳа
иҭасзар акәхап, инеиԥынкыланы игоз ажьаҳәа аахабыжьқәа
убри аамҭаз иааиқәтәан, дук мырҵыкәа аҩны ашьҭахьҟала
аган даавшәеит. Ҽыла иҟаз џьоукы ҽыжәҵны ашҭа иҭаланы
иааиуашәа аниба, ибжьы нарганы алақәа рыҟәцо, дырԥыларц
иҿынеихеит.
– Уа мшыбзиа, Ҟаиҭамыр! – иҳәан аҭауад, ажьиҩ инапқәа
шыҟьашьызгьы иааимихит. – Ҳааимҭаз ибзиангьы уҳақәшәеит.
Уск аҵыхәала сушьҭаланы саауеит, сагьуқәгәыӷуеит ухы сыгур­
харым ҳәа.
364

– Бзиала шәаабеит!... Бзиала уаабеит, аҭауад, ухаҵкы!
Иууазеи, схы угсырхартә!.. Шәымҩахыҵ аҩныҟа. Уаҟа еибаҳҳәап,
ирхашҭхьоу ауаҩы иҟны аҭауад дмаар ԥсыхәа изымҭаз арбану.
– Мап, мап, рацәак атәаха ҳамам! Абзиарақәа ҩналашалааит
уҩнаҭа.
Аҽазназы
санаауа
хымԥада
сымҩахыҵуеит,
уажәазыҳәан, мап... Иҭабуп, – иҳәан аҭауад, иаразнак мап
ацәикит.
– Сыҩнаҭа абзиара ҩналашеижьҭеи акрааҵуеит, иумбо
сымалазаҵә сахаанханы сшыҟоу, – иҳәан Ҟаиҭамыр, ихы
днахашшаан, аха нас аҟаԥыҳәа инаихаршҭны дҵааит, аҽ­
нышьыбжьон иҭааз аҭауад баша дшизымааз игәы азҩаны. – Ас
иаалырҟьаны сухәарҭахарашәа сзуԥхьаӡеи, аҭауад, ухаҵкы?
Бзиарак анбаҳзылԥхахьаз, аха узышьҭоу аус бзиароу цәгьа­
роу изызку?
– Иагьыцәгьам, аха иагьбзиацәам, – аҭак ныҟаиҵеит аҭауад.
– Ее, гьиди!.. Еҳ, сабиц, ус сҳәеит ҳәа, ашәарҭара
асакьаҳәымҭа ҳанҭагылоу аамҭаз абзиара абаҟагәышьоу!
Џьоукы ҳашьрагьы рзымариоушәа рамхабозар акәхап, уи азоуп
қәылара изаҳзаауа. Даҽа џьоукых, шәқьырсианра кажьны ҳара
шәыҽҳашәҭароуп ҳәа, урҭгьы хазы рыҽкынҵа иҳашьҭалеит...
Аиаша шәасҳәап, атәымуаа ҳаимакны ҳшеимдырххоз мацара,
ҳаргьы уаҳа наҳаламкәа ҳкарахан, ҳагәқәа зынӡа иҵаӷахеит, –
иҳәан Ҟаиҭамыр, иажәа хыркәшагас иҟаиҵазшәа, аҵыхәтәан
дагьаақәыԥсычҳаит.
Убри аамҭазы аҭауад аҟаԥыҳәа идырт Ҟаиҭамыр иажәақәа
рҵакы ахьхаз. Аҳаҷаҳәагьы иҵидырааит ус зхиҳәааз змааназ,
аха уи акгьы алымҳәаакәа, аҵыхәтәан иажәақәа даҽаџьара
ирхеит.
– Ҟаиҭамыр, агәабзиара згымхаша, ҳагәқәа ҵаӷамхароуп,
мамзар гәыӷрада ҳаанхар ҟалоит.
– Шьардамчы алԥха зауша аҭауад, ухаҵкы! Мшәан,
убри ацәцаразы ԥсыхәак амазар ҳәа ауми уаӷа иабашьраз
аҽазырхиара узаҿугьы? – иҳәан Ҟаиҭамыр, ииҳәаз аҭауад
ишидикылаз ибаразы иблақәа днырхыԥшылт.
– Ус ауп, аха рыцҳарас иҟоу, абџьар ҳазхом. Абри ԥсыхәак
ҳзаҭозар ҳәоуп сушьҭаланы сзаазгьы, – иҳәеит аҭауад, изакәазы
дааз шьҭа Ҟаиҭамыр ирдыруа.
365

– Шәыҽқәа нкыдҿаҳәаланы, арахь шәсышьҭаланы шәаала,
акы нашәсырбақәар сҭахуп, – иҳәан Ҟаиҭамыр, дырзыԥшны
даагылт.
Пытеи Ардимони рыҽқәа наганы аандаҿы ианҿарҳәа
ашьҭахь, Ҟаиҭамыр ижьирҭа шыҟаз днараԥызаны иҿынеихеит.
Инаишьҭагыланы ажьирҭа ианааҩнала, иҩнҟьа ицоз аихаӡа
фҩы иаразнак рԥынҵа иааҭасит. Алҩақ иакхьаз аҭӡамцқәа
еиқәыцәашь, ауасхырқәеи ақьырсҭақәеи абыб рықәыҩҩ,
абызкаҭаҳа иакхьаз ахәыблы агәам аҵаҩҩы иаҵашьыхын.
Цәырдаӷәҵас игҿаҟаҵаз абџьарқәҵарҭаҿы, имаҷымкәа иҟаҵаз
аса цҳафырқәа еиқәыцырцыруа еиқәыжьын. Рааимҭазы
зыӡрыжәра даҿыз даҽа асакгьы аиаҳәа ианҭәалаз аӡыхәашь
иӡааҳәҳәо иӡаан. Имазеиз абџьарқәа рахь инамгакәа, убри
зыӡрыжәра даҿыз нӡаахны идырбо, ус иҳәеит:
– Анкьа аса шьахәқәа аныҟарҵоз ҳабацәеи урҭ рабацәеи
рхаан акәын, – иҳәан Ҟаиҭамыр, абџьар ҟаҵашьас иарҭоз
рзеиҭаҳәара дналагеит. – Усҟан аӷәакьамыса иалырхуан,
аӡы ацынхәрас ашьа ала акәын ишыдӡрыжәуазгьы. Аҳауаҿы
ахцәхәыц еиҩызҵәоз аса аҿы акы иазымҵкәо, акы иазԥымҵәо
иӷәӷәазарц азы, анкьа изладӡрыжәуаз ашьа амаҭ ашҳамгьы
аларҭәон ҳәа сабгьы иҳәоны саҳахьан. Аџьыка ацынхәрас
ақырдуаггьы сақәҵас иххны иаларԥсозаарын. Амала, зегьыҵәҟьа
шьҭа цқьа исгәалашәом, избанзар аӡрыжәраан иарҭақәоз
амарҭхәқәа иҵегьы ирацәан, аха уажәы… Уажәы иабауԥшаахуеи
асҟак иазхаша ашьа? Анкьа иҟаз ашәарах уажәы иабаҟаху,
иаҳҭаауа атәымуаа еицлабны абна илыршьаауазар, анхацәа
рырахәқәа рыхцаны икарцозар, иахьагьы абри иаҿызар, нас
абџьар бзиа анкьа еиԥшҵәҟьа шьҭа ҟаҵашьас иамоузеи?..
Уи адагьы, усҟантәи ажьицәеи уажәтәиқәеи еиԥшымызт.
Анкьатәи ажьицәа амҵ ашьапы зчаԥоз ҟазацәан, раҳаҭыргьы
рбон, иҟарҵозгьы ҟаҵан. Ажәытәӡан зны аџьамқәа ирҿыԥшны
аԥсуаагьы ишҳамыркыз абџьарқәагьы ҟарҵон ҳәагьы рҳәоны
саҳахьан, аха шамахамзар ахархәара арҭомызт. Избанзар,
абџьар шҳамла ауаҩы ишьра гәнаҳароуп ҳәа азыршьон.
– Ааи, аԥсуаа абџьар аҟаҵаразы иҟазацәан рҳәоит, – уи
днақәшаҳаҭхеит аҭауадгьы.
366

– Аҟазацәа есымшагьы иҟан, иахьагьы иҟоуп, аха
рыҟаҵамҭа маҷк ихьысҳахеит ҳамҳәозар… Ихьысҳахеит,
избанзар иахьатәи аҟазацәа араӡынлыхҟаҵареи ахьыҩреи
еиҳа рҽадырцало иалагеит. Аринахысгьы убри амацара заҵәык
ргәы азцо ианыҟала, нас даҽа ԥыҭрак ашьҭахь бџьарҟаҵаҩык
џьара дузымԥшаарашәа иҟалоит, – иҳәеит Ҟаиҭамыр, аҟазацәа
рхыԥхьаӡара амаҷхара иахьаҿыз игәы иаланы.
– Даараӡа уиашоуп, Ҟаиҭмыр! – уи днақәшаҳаҭхеит
аҭауадгьы.
– Макьанагьы бџьарда ԥсыхәа шыҟам еилызкаауа иашҭхәааи,
ӡыгәҭааи, баслааи уҳәа акыр қыҭақәа рҟынтәи аӡәырҩы ааны
иансыҳәа, мап сзымкыкәа, иахьеи уахеи дара рзы ажьаҳәаҟьара
саҿуп. Сзыхьӡахьоугьы абра шәыбла иабаз ауп.
– Уҟаҵамҭа урас иамоуи? – дҵааит аҭауад.
– Храки-ӡаки!
– Асаӡ кьаҿқәагьы ҳҭаххар ҟалап, избанзар зоура кьаҿу
ахацәагьы ыҟами. Урҭ аса ауқәа рыла аибашьра рцәыуадаҩхоит,
– иаазгәеиҭеит аҭауад.
– Уаҵәы убарҭ асаӡқәа рыҟаҵара салагап ҳәа сгәы ишҭаз
ауп, абри азҵаара шцәыругаз, аҭауад, ухаҵкы.
– Ҟаиҭамыр, даараӡа ишьахәуп, даараӡа… Сара суҳәап ҳәа
акәын, аха сахьааиз избеит иудысҵараны иҟаз аус заанаҵгьы
ухаҭа уҽшазукхьоу. Даараӡа сгәы ҟанаҵеит сыбла иабаз, – иҳәан
аҭауад, иаарылихыз асак игәазхара днахәаԥш-аахәаԥшны аҭыԥ
аҿы инықәиҵан, нас арахь даахьаҳәны иажәа инациҵеит. –
Иҟауҵахьоу аҟара еиҭаузыҟаҵар бзиан!
– Еҳ, сабиц, аӷа ҳлаԥшықәиҵонаҵы ҳаргьы абџьар аҟаҵара
ҳзаҟәыҵуам! – иҳәан Ҟаиҭамыр, даақәыԥсычҳаит. Абас аниҳәа,
раԥхьаӡа акәны абыржәы даазхәыцызшәа, нас џьашьарак
наҵагалашәа, аҵыхәтәан иажәа зҵаареитәит. – Мшәан, абџьар
азымхартә, ҳабацәа гәашақәа иныҟәыргоз асҟатәи рҳәаҭҳақәа
абабжьаӡи?
– Ҟаиҭамыр, иҟалаз умбо, уажәы забџьарқәа зцыржуа
рацәаҩхеит, – иаазгәеиҭеит аҭауад. – Ажәакала, сахьааиз
сгәы иахәаша збеит. Уганахьала шьҭа сгәы ҭынчуп. Уажәшьҭа
егьырҭ ажьицәагьы снарыдҵаалап… Умш аабзиахааит, уаҳа
ҳауԥырхагам, уус ҟаҵала.
367

– Анцәа ду уирманшәалааит, аҳ, ухаҵкы! – иҳәан
Ҟаиҭамыргьы, даарыцдәылҵит инаскьеигаразы.
Ацәгьеи абзиеи еилызцо ҳәа иҟақәаз абыргцәа ҟәыӷақәа
ӡәырҩы, аҵыхәтәантәи амшқәа рзы есааира аибарххара иаҿыз
аҭагылазаашьа уадаҩ иахьеи уахеи азхәыцра иаҿын. Аҭауад
Пыта ҩаԥхьа иҽыззикыз аус шәарҭа иахырҳәаара рыздыруа­
мызт. Шьоукы ирҳәон, Ададианқәеи ҳареи шьҭа ахааназ
ҳаизхьамԥшуа наҟ лассы ҳаилгароуп ҳәа, аха даҽа џьоукых
уаӷеимшхаракахь ҳкылеибагаанӡа аҭауад даанкылатәуп ҳәа
азхаҵаны иҟазгьы ыҟан. Абас ахацәа еибырҳәақәоз аҳәса
иахьраҳауаз, абарҭ идыршо аус хлымӡаахрак ахылымҿиаакәа
лыԥхала еилырга ҳәа есҽны рхы рныҳәон, изыхӡыӡаауаз рых­
шара машәырк рмыхьразы.
Ҭынч анхара-анҵыра змауцыз аԥсуаа, ҩаԥхьа дара рахь
зҽырцәгьаӡаны иаацәырҵыз Гыртәыла аҳ Леуан иҟынтәи
ираҳауаз имақаррақәа, иара уажәгьы алаҿымҭкәа ҭынч ирыдыр­
кылон. Ашьакаҭәара иақәшаҳаҭмызгьы рыбжьы дыргомызт,
избанзар зегьы ирдыруан аҭауад Пыта хымԥада имаҳә
диабашьраны дшыҟаз. Абри анбакәхаришь ҳәа зегьы шыԥшыз,
ус ҽнак зны, ажәабжь бжьырҟьаҩцәа ақыҭақәа ирылаланы
алаҳәара ҟарҵеит, аибашьра ицараны иҟаз ахацәа зегьы абригьабригь аҽны Мықә ашҭаҿ еизараны ишыҟаз ала.
X
– Дад Аҭласҟан, иудыруаз, жәлары зегьы еиқәышаҳаҭны аиза­
раҿы ирыӡбаз еиҳау даҽа мчык шзыҟамло, – иҳәан Ардимон,
дырҩегьых маҷк аҟара иԥсы анишьа ашьҭахь иажәа инациҵеит.
– Анаџьалбеит, иаҳбахьоу еицәа ҳалаԥшраны ҳаҟоума ҳәа
абыргцәа хатәрақәа ргәы иааҭанархәыцит, аизара иаӡбраны
иҟаз уажәнатә ргәы азҩаны. Дарбанзаалакгьы идыруан аҭауад
Пыта акырӡа згәаӷьуаз шиакәыз. Иуаажәлар ирыдигалараны
иҟаз аусқәа рӷьырак аԥхьа аизарақәа рҿы акәын иахьиӡбалоз,
уимоу, аҵаҳәара ирҭаларц ихаҭа данразҵаалозгьы рацәан... Дад,
убри аҽны Мықә ашҭаҿы икылсраны иҟаз, аибашьра зуалыз
заҵәык шракәыз анрыларҳәа, иаразнак зегьы ирдырит, шьҭа
уантәи ишиашаз еибашьра ицараны ишыҟаз...
368

Ацхырааразы шәҳазнеироуп ҳәа адырра заухьаз
ашьхарыуажәларқәа рахьынтәи, уаа зықьҩык рҟынӡа бџьарла
рҽеиқәных, агәгәаҳәа амҩа иқәлахьан, шьҭа егьрыгмызт
ашьхакаҵәарақәа ирхысны Ҵабал иазнеирц. Ахҿала ирҭәаны
рҟәаҟәа икыдыз ахҿаҭрақәеи, ирҟәынҳәалаз асақәеи, иркыз
аманызақәеи уҳәа рыла рҽеибыҭаны, ркәалӡхылԥақәа рхыҷ­
ҷаауа, ркәалӡмаҭәақәа рышәхыҷҷаауа имҩасны иахьцоз збоз,
иаразнакы гәҩарас иҟаиҵон, хымԥада еибашьрак ишазцоз
аҟара. Ирыҵаԥаџьԥаџьуаз рыҽқәа ракәзар, злаӡара ӷәӷәаз
ҽааӡақәан, згәы џьбараз ҽыццышәӡақәак ракәын. Анкьаӡа зны
аџьамқәа рыр ԥызаҩ ду Набед дызламҩасхьаз, абырфын мҩа ҳәа
изышьҭаз ала ишааиуаз, нас рымҩа дыркьаҿразы амраҭашәара
аган ахь иааҵәины, аџьамқәа Дари ихьӡ зхырҵахьаз амҩала
имҩасны агаҿа иазкылсит.
Мықә ашҭаҿы абысҟаҩык ауаа меизеижьҭеи акрааҵуан.
Ауахәама ахьгылаз лбааҟа ҩ-ӡиаск, Мықәи Дәаби, реилаларҭаҿы
ишьҭаз адә ду аҟны, ркәалӡмаҭәақәа, рабџьармаҭәақәа уҳәа
абыржәы абрантәи инаҵысны ишындәықәлара рҽеибыҭаны,
еиқәыцаҩцаҩуа уахьынарылаԥшуаз угәы ааизнарҳарын.
Ауахәама аганахьала зегьы иахьырбарҭаз адгьыл ҳарак
аҟынтәи, аҭауад Пыта ижәҩахыруаа аџьҵла ду амҵан дахь­
рылагылаз унаԥшны дубарҭан, убри аамҭазы дырҿагыланы
акы раҳәара даҿын. Еибашьра ҳцару ҳамцару ҳәа згәи-згәи
еилаԥшуа иҟаз шаҭгәынааи, аӡыҩбжьаӷдарааи, гәдаҟәааи,
ԥшьқьарааи, баӷланааи уҳәа ақәылаҩцәа анрықәлаз аҭауад
рыхьчара иҽахьазимкыз азы ргәы нханы иҟазаарын. Аха
нас, ианеиԥхьхәыцаа, ахацәа зегьы еибашьра иахьцо мап
ацәаҳкыр ҳшәазшәа ҳарԥшӡарым ҳәа ргәахәын, ашьҭахь урҭгьы
рҽааибыҭаны зегьы еизараны иахьыҟаз ашҭахь рҿаархеит.
Заанаҵы иаахьан Қьызбан лашьцәагьы: Есҭеман, Хьсырхәа,
Задан, Кәамшьашь, аишьцәа руаӡәык аҩны даанхар акәын
аҟнытә, ҳхынҳәаанӡа уара уҟазароуп рҳәан, реиҵыбӡа Ҭаҭслан
дааныжьны, егьырҭ аԥшьҩыкгьы ран лгәы ишаҭахымыз ауп
ишааз. Даргьы иаагыло ракәызма, рдәықәламҭаз ран Ерына
лкасы аалхыхны, лыжәҩа инықәыршәны ашҭа даақәгылан,
лыҷкәынцәа ахьнеиуаз дрышьклаԥшуа, машәырк рмыхькәа
еибганы ихынҳәразы анцәа иҳәара дналагеит.
369

– О Анцәа ду, сшамкәа сызшаз, суҳәоит сыӷра иҭшаз
сԥацәа аԥшьҩыкгьы еибга-изҩыда сыбла иаурбарц! – лнапқәа
рыҩбагьы лгәы инадкыланы ауп аматанеира дшалагаз. –
Ҳазшаз ухьышьаргәыҵа сакәыхшоуп, сажәымҭа умырцәгьарц!
Суашьапкуеит, аибашьра ицаз сыҷкәынцәа машәырда
рышьҭахьҟа рыхынҳәра улаԥш ахызарц!.. О сызкәахшоу Анцәа
ду, ҿаҭахьас исҳәаз сурбозар, хәыцеиқәаҵәа злам аныҳәагатә
ухьӡала иқәсыргылоит!
Ашҭаҿы еизнагаз аҽыццышәқәа, ауаа реиԥшҵәҟьа аибашь­
рақәа зхызгахьаз, аҽеидысларақәа иахьрышьцылахьаз азы,
бааԥсыла згәыжәлагьы џьбарахахьаз ракәын. Рызегьы џьарак
изымгыло, ақәаршьашьеира иаҿын, дырҩегьых ҽыҳәҵәыла
ажәылара рықәшәараны ишыҟаз уажәнатә рцәа иа­лашәа­
хьазшәа. Ахааназ еибамбацыз аҽыжәлақәа, иахьа мҩакы
иахьеицықәлоз азы рыԥстәы бызшәала еибырҳәозшәа,
рыхәда ҭҳәақәа неихьыршьуан, иҟан згәы ҵкапны аҟаҿыҳәа
еицҳауазгьы.
Аизараҿы иҟан аӡәырҩы зықәрахь инеихьақәаз, мамзаргьы
аибашьра иуаабжанатәқәахьазгьы, шьҭа аибашьра злымшоз
ахацәагьы, аха ргәы иамыртәакәа, иааит даргьы. Ӡәырҩы
оумашәа ибаны, мшәан, абри ҳапап Данил абра дзыҟамзеи
ҳәа ишеизҵаауаз, ус даакылсит иаргьы, ихәда иахаз аџьар ду
игәыдгьало. Иааира иазыԥшызшәа, нахьхьи аџьҵла амҵан
аҭауад ижәҩахыруааи иареи ахьгылаз дшаарыдгылазҵәҟьа, нас
рызегьы арахь иаахьаԥшын, еизаз ирылаԥшуа иаагылт. Убри
аамҭаз, аҭауад Пыта урҭ даарылҵны маҷк аԥхьаҟа дааскьан,
иқызықызуа ашҭа иқәгылаз илаԥш иааҵакны даагылт. Ашьҭахь,
инапы ҩышьҭыхны ианааҳареик, убри аамҭазы аууҳәа адәы
иқәыҩуаз абжьыцәгьақәа иаразнак иааиқәтәеит. Зныкҟьарала
жәларык иҳашҳатәарахазшәа рҟытбжьык мгаӡо, ҽырҵасы
рымамкәа ианаагыла, ус иаалырҟьаны аҭауад ибжьы ҿаца
идоуҳа бжьушәа инархыҩит.
– Иахьа абра еизаз зегьы иӷьеҩқәоу аибашьцәа шәоуп!
– оумакала ихаз абыжь ду аҿынаирхеит аҭауад, иажәақәа
ахҿаҭҟьақәа иреиԥшха, ашҭа ахышәара-аҵышәара ҭырҭәааны
еилагылаз, лахьхьи инаркны аахьхьынӡа илаԥш нархыгааархыго. – Аказы згәы мыҭрысыц аԥсуа еибашьцәа! Ишыжә­дыруа
370

еиԥш, иахьагьы аӷа даҳхьыԥшуп, ацәгьара ахьҳаҵеигалашагьы
дашьҭоуп! Убри аҵыхәалоуп иахьа абра еиҭахгьы ҳаизартә
ҳҟазҵазгьы!
Ирхыҩуаз абжьы иаршьаҳиҭхазшәа ишыӡырҩуаз, ус
иаалырҟьаны, аӡыршы нарыларҭәазшәа иааилаҭырит, ираҳаз
ргәаԥсахы ааибанаркызшәа. Оумакала бжьыцәгьақәакгьы
аархылҩит, аха аҭауад изыӡырҩырц инапы ашҵа дара рахь
ирханы, «шәааӡырҩы» ҳәа аанарго данааҩаха, игәаарымгӡакәа
иахьиԥырхагахаз иназхәыцызшәа, убри аамҭазы аҟаԥыҳәа
рҽааиқәыркит.
– Егры нырцә инхо ҳгәылацәеи ҳареи, ишыжәдыруа еиԥш,
анкьа аидгылара ҳабжьан, ҳаизыҟазаашьақәагьы цәгьамызт! –
иажәа нароуӡаны анагӡара деиҭаналагеит аҭауад. – Ус ҳшааиуаз,
Ададианқәа анаацәырҵ нахыс, дареи ҳареи аиҿагыларахь
ҳкылибагеит! Ууахара зҭахым укәадыр амаха даҳәоит ҳәа,
иахьагьы ҳадгьылқәа ҳамакны иахьҳабашьыша иашьҭоуп!
Гыртәыла аҳ Леуан еибашьрала дахьаҳҭааз анаҩсангьы,
аҽакы еиԥшым амрагыларахьтәи ҳадгьылқәа Кәыдры инаркны
Егрынӡа шьҭарнахыс иаҳра иаҵеикызшәа иаҳзааицҳаз ажәа
ԥаршеи! Иныҵыҩ-ааҵыҩҩны изласаҳауа ала, хазы ҳара
ҳтәқәакгьы, иҭынчым аҭагылазаашьа рхы иархәаны, ҳадгьыл
алахьынҵа аҭырқәцәа рнапы ианырҵарцаз маӡала аусқәа
рыршара иаҿуп ҳәагьы дыррақәак соухьеит! Аха уажәы урҭ
рықәӡбра азын акәым иахьа ара ҳаззеизаз! Ҳәатәык азыӡырҩра
ахаҭыԥан, армаӷьырма еихақәогьы ҟалеит, рхы иазеиӷьу
мацара иахьашьҭалаз аҵыхәала! Аҭауад Рабиа ихаангьы
абри иаҿын, ҩ-рык еисуан, Хабжьын дкәашон ҳәа, иахьагьы
уи изаҟәыҵуам! Ҳаграқәа зегьы уажәы араҟа ицәырганы
ҳрықәыӡбартә аамҭа ҳамам, иагьаҭахым ҳәагьы сазхәыцуеит,
иахьатәи ҳаизара даҽа хырхарҭак иахьазку азыҳәан!.. Иашьцәа
реиԥш ҳтәыла цәгьамыждарыла дазныҟәаны, ҳажәлар ӡәырҩы
тәыс иҟаҵаны изгаз сымаҳә хазына, уаҳа арахь аҿаахара
изымгәаӷьуа дахьырхәтәуп! Абри абыржәы ианҳалымша, нас
аринахысгьы дҳаӷрыӡаараны дҟалашам! Сшибара сибаӡазшәа,
аабыкьашәа исзааицҳаит, шьҭарнахыс инапы аҵаҟа сшыҟалаз
аршаҳаҭразы, шәахтәк аҳасабала, аԥсуа лашәарыцақәеи ибжьоу
ахьшьыцбақәеи изысҭиирц ҟәадас ишсықәиҵаз ала! Асҵәҟьа
371

амалаҽшьыга збахьада!.. Иара итәала, аԥхьа схаҭа снаргыланы,
аԥсуаа зегьы ҳатәеимбарц иҭахуп, аха сара еилсыркаараны
сыҟоуп иҟаиҵаз еицәа даласырԥшраны сшыҟоу! Дзықәшәараны
дыҟоу макьана иԥхыӡгьы иаламшәацзар ҟалап! Ишәцәызӡом,
аԥсуаа ҳахь Ададианқәа рнапы иҩахартә иҟазҵаз ҳара ҳхаҭақәа
шҳакәу, аха уи зыхҟьаз уажәы алацәажәаха ҳамам! Иаадырша
убри ауп, Леуан дахьырхәымкәа данаанха, усҟан иашьцәа
реиԥш ижәлар ырбыжкны ҳажәҵара ааникылараны дшыҟам!..
Сыуаажәлар, шәхаҵкы! Шәышьҭахьҟа иншәыжьыз шәҭаацәа,
шәанацәа, шәабацәа, шәаҳәшьцәа, шәхәыҷқәа уҳәа зегьы
гәыӷуеит алаԥшцәгьа рацәыхьчара шшәылшо! Ишәцәызӡом
аҭырқәцәа рганахьалагьы хазы ашәарҭа шыҟоу! Изласаҳахьоу
ала, ахаан ҳабла иамбац бџьар мыждакгьы рымоуп ҳәагьы
адырра сырҭахьеит! Уи ахьрыднагалаз сыздыруам, аха иҭ­
нарҟьо ахызаҵә ахьынкаҳауа ахаҳәршы еиԥшҵәҟьа иԥжәоит,
ааигәасигәа зегьы архәашоит! Абаагәара иаахаргьы ирбганы
еиланажьуеит ҳәагьы рҳәоит, убри аҟнытә аҭырқәцәа макьана
рылакьакьара аҭахым ҳәа сазхәыцуеит! Ажәакала, даараӡа
ҟәышрыла ҳанныҟәаша аамҭа ҳааҭагылт, уи аҵыхәала акыр
усқәа ҳаԥхьаҟа иаҳзыԥшуп!..
Аҭауад иажәақәа ибзиоу ҵаҳәараны иахьрыдыркылаз
азы, аӡәы иҟытбжьык мгаӡо еиқәыӡырҩуа изыԥшуан. Ашьҭахь,
иашьа изгьы агәала шимаз рцәымӡакәа, убригьы анрылеиҳәа,
уиак акыр иаарзымбатәбарахеит, аха иреиҳәаз ахьиашаз азын
рхәыцрақәагьы акыр иаррацәеит.
– … Еибаҳҳәаша шьардаӡа ирацәоуп, аха, аԥхьан ишыс­
ҳәаз еиԥш, ҳара иахьа ҳаззеизаз зҵаара заҵәык азыҳәан
ауп! – убри аамҭаз аҭауад ибжьы ҿаца акара-караҳәа ҩ-ӡык
ирзеиԥшыз аԥшаҳәа зегьы идыды-мацәысха ақәыҩра иаҿын.
– Уи аԥхьаҟатәи ҳҭагылазаашьа аиӷьтәра ауп ҵаҵӷәыс
иамоугьы! Иарбану ҳәа шәазҵаауазар, Гыртәыла аҳ ҳара ҳҿаԥ­
хьа дшымчыдоу ахьиҳардырша ауп гәҭакыс иаҳзыҟалаша!
Заанаҵгьы ишәсырдыруеит, абри иақәшаҳаҭым абра ӡәыр уҟазар,
аҩныҟа ухынҳәыр шыҟало! Уи азын аӡәгьы гәыбӷан усҭом, избанзар
сара исҭаху исывагылаша ахацәа ӷьеҩқәа роуп!..
Аҭауад абас анааиҳәа, ашьхыҵә анеицгыло еиԥшха, аууҳәа
бжьыцәгьак аарыхган, мшынцәқәырԥаҵас иааилазазаны иа­
372

нааи­лацәқәырԥа, ркәалӡмаҭәақәагьы еилыбзаауа амраҿы
иааилацырцырит. Зажәа анагӡара змаӡаз аҭауад, ибжьы
рмаҳартә ианыҟала, рҽеиқәыркаанӡа ҳәа, маҷк даарзыԥшит,
аха иханагалацәазшәа аниба, дырҩегьых инапы дааҩахеит.
Убри аамҭаз хәыҷы-хәыҷла рҽынкыло мацара, аҵыхәтәан
еиқәышьшьы, зегь рылаԥшқәа иара иахь ианаадырха, ибжьы
ҟамчҟьараҵас ҩаԥхьа еиҭанаиргеит.
– Анс-арс ҳәа акәымкәаны, ахацәа зегьы анеицгылаша
аамҭахеит иахьа! Абар-абар, лассы иҳахьӡараны иҟоуп ацхы­
раара ҳәа иаҳзаараны иҟоу ашьханхыҵынтәи ҳашьцәагьы!
Дышҳадгылаҩу ала ажәа ҳаиҭахьеит гәыриаа рыр ԥызаҩ ду
аҭауад Евдемонгьы! – ацәажәаҩ дахьгылаз адгьылҳаракыра
аҟынтәи икәалӡдәушәа иибоз ауаа рацәа ахьеилагылаз лахьхьиаахьхьи илаԥш рыхго, иажәа шьҭа ахыркәшарахь инаирхеит.
– Ишыжәдыруа еиԥш, ианакәзаалакгьы еибашьрыла акәын
ҳажәлар рхы шырыхьчоз, макьанагьы абри аамҭа ауп ҳазҭагы­
лоу! Гыртәыла аҳ ҳақәлара игәаӷьызар, ақәылараз ҳаргьы
иҳалшо иҳарбап!.. Ирбара амацара аҟынгьы даансыжьуам,
ҳашҟа уаҳа дзықәымло иҟаҵара ауп исыгәҭакугьы!.. Сара сажәа
салгеит! Снаҩсан акы зҳәарц зҭаху ӡәыр уҟазар, арахь уаарылҵ!
– Аҭауад, ухаҵкы, саргьы ажәақәак насҳәар сҭахуп! –
иҳәан Ардимон, ашырҳәа иҿааихеит.
Арахь дааскьаны, аҭауад иааигәа даагыланы ибжьы ҿаца
анааирга, убри аамҭаз аҳауа арҵысрашәа зегьы инархыҩит.
– Абра игылоу зегьы, шәыххь згеит, аҭауад изымҳәаз акы
ацысҵап ҳәа акәым, насгьы ара еиҳа зҳәарыда ҳәа ҳмеизеит! –
абас иажәа ахы наиркит Ардимон. – Зегьы иаадыруеит ҳаԥхьа
ишьҭоу аус арбану! Аҭауад ишьҭахь акы аҳәара уадаҩуп, аха
иныҟәызго абри абџьари исшәу абри акәалӡи сабду Џьармаҭ
иаанижьыз ҳәаҭҳауп, – убри аамҭаз ишьапаҟынӡа инаӡоз аса
наимӷыҵхны, зегьы ирбаратәы иааҳареикит, иажәа иацҵо,
– абри сабду иҷан саб Сасҭангазгьы анкьа далеибашьуан,
акырынтәгьы иԥсы еиқәнархахьан. Уажәы, ишыжәбо, сара снапы
иакуп! Уиаахижьҭеигьы сабацәа рҳәаҭҳаныҟәгаҩ сакәушәагьы
схы сыԥхьаӡоит!
373

Ардимон иажәа аанымкылакәа, ирҳаракны иикыз аса
ааларҟәны, даҽазныкгьы нахьхьи-аахьхьынӡа илаԥш нарых­
ганы, нас аҵыхәтәан, иажәа хыркәшо, ус иҳәеит:
– Аҳәаҭҳа аныҟәгарагьы ус имариам! Иудкыл, дад, шьҭа
иара ахьӡгьы ахьымӡӷгьы знапы иаку уара уоуп, хьӡы алаугааит
ҳәа сныҳәаны, саб Сасҭангаз снапы ианаиркуаз иҟасҵаз аҭоуба
аасгәаланаршәеит иахьатәи шәцәажәара! Убри ауп ажәа­
қәак рҳәара сгәазырԥхазгьы! Абыржәы еиҭахгьы абра зегьы
ишәаҳауа шәҿаԥхьа ҭоуба шьҭасҵоит, аӷа дыҟанаҵы абри
аҳәаҭҳа шышьҭасымҵо ала!
Убри аамҭаз агәырқь дырган, анапеинҟьабжьқәа дыдраҵас
адәы иаақәҩит. Ус-ус, аҵыхәтәан, рҽанааиқәырк ашьҭахь,
аҭауад Пыта иаалырҟьаны инапы дааҩаханы еиҭах ибжьы
нарылаиргеит.
– Сара дысҭахуп аӷьараҳәа днасывагыланы аибашьцәа
ԥызара рызҭаша ауаҩы! Уи шәара шәхала далшәхырцгьы сҭахуп!
Абри иакәзааит ҳәа шәнацәа назқәышәкуа саргьы сиқәшаҳаҭуп!
– Аҭауад, ухаҵкы, ус уҭахызар, «Аҳәаҭҳаныҟәгаҩ» ҳәа зхы
иазызҳәаз, уаҟа иувагылоу Ардимон иеиӷьу дузыԥшаашам!
Жәҩахыруаҩыс дузыҟаларцаз ҳаргьы ҳақәшаҳаҭуп! – убри
аамҭаз акеҩҳәа аӡәы ибжьы наиргеит.
Уи ииҳәаз ргәы иааҭанархәыцызшәа, зегьы еилаӡыӷәаа
иааҟанаҵеит. Еиқәышьшьы ишеилагылаз, ус ԥыҭҩык рыбжьқәа
нарганы, инеицырҳәеит абас:
– Аҳәаҭҳаныҟәгаҩ Ардимон!.. Аҳәаҭҳаныҟәгаҩ Ардимон!..
Аҳәаҭҳаныҟәгаҩ Ардимон!
Дук мырҵыкәа адәы зегьы абжьы рацәа иаамҽханакит, аха
агәҭахьӡа игылази ашьҭахьӡа игылақәази злеицәыхараз ала,
рыбжьқәа еиқәыршәаны ирызҳәомызт аҟнытә, џьара «Ардимон…
димон…» ҳәа уаҳауан, даҽаџьара «Аҳәаҭҳаныҟәгаҩ… Аҳәаҭҳа…
аныҟәгаҩ… аныҟәгаҩ…» ҳәа ажәанамӡақәа улымҳа иҭасуан.
– Дад, убри аҽны инаркны «Аҳәаҭҳаныҟәгаҩ» ҳәа зегьы
хьыӡшьараны исырҭеит, – хәыцрак дагәылашьшьы иажәа
анагӡара даҿын Ардимон. – Аиашаз, снапы ианырҵаз аус
хьанҭа сымч ақәымхар ҳәагьы сацәшәон, аха азныказы
исцәыуадаҩхазаргьы, аибашьра иунамырҵо арбану. Ԥыҭрак
374

ашьҭахь еиҳа саманшәалахеит, дад. Усҟан зынӡа сызлақәыԥшыз
ала, аҭауад изымдыруа ҳәа иҵасҳәараны иҟаз, ижәҩахыруаҩыс
саныҟаиҵоз иара иуаҩыбжара днахыҳәҳәахьан. Акы здыруа
иаҟара сыԥхьаӡаны, иҵасҳәалоз ахьхеиҵоз рацәан.
– Саҭамыз, уажәа еиԥысҟьоит, аха Мықә ашҭа аҟынтәи нас
еибашьра шәцама? – иҳәан Аҭласҟан, ацәажәаҩ даҽакахьы
данаахнага, зҵаарала дириашарц иҭаххеит.
– Дад, уи атәгьы уасымҳәашеи! – иҳәеит Ардимон, уаанӡа
дызлацәажәоз дшахнагаз аниба. – Аиеи, дад, аԥхьан аҳәара
сшаҿыз саҟәыҵит, уи ашҭа аҟынтәи ҳдәықәламҭаз, аҭауад Пыта
апап иахь дынхьаҳәны акы наиеиҳәеит. Убри аамҭаз сара урҭ
рааигәашәа сгылан аҟнытә, еибырҳәазгьы аҟаԥыҳәа слымҳа
иааҭасит... Аҭауад ӷәӷәала ақьырсианра дахьықәныҟәоз, уи
идоуҳаны иахьидикылахьаз азын, иеибашьцәагьы ԥшьаны амҩа
иқәигалар иҭахызаарын, убри акәзаарын апап иеиҳәозгьы.
Ашьҭахь, Данил арахь даахьаҳәны даагылан, ашлара злаҩҩы
иҟалахьаз ижакьа иаҵакнаҳаз аџьар ду ихәда иаахыхны, амҩа
иқәлараны иҟаз рахь инархханы, оумашәа идууз, акыргьы иҿацаз
ибжьы гәаҩа анааирга, аладахьы иҟаз Џьалтәи ахәы ҳарак ду
ианыҩны убри аамҭаз арахь ҳлымҳа иааҭасит абас еиԥш:
– О зылԥха-згәаԥха ҳауша! Ушҟа схы рханы сзыҳәо
уурҳарцаз, иаҳхылаԥшхәу Анцәа дуӡӡа, суҳәоит! Адунеи
дуӡӡа зшаз, ԥсы зхоу зегьы ԥсыс ирхоу Ҳазшаз, суашьапкуеит,
зхақәиҭраз еибашьра ицараны иҟоу улаԥш рхызарц! Ауаа зегьы
ирзеиԥшны адгьыл анырзушоз аԥсуаа дгьылс ираҭәоушьаз
иахьа иззеимакырахаз рахь уаахьаԥшны, иртәым зтәызтәырц
иашьҭалаз ахьурхәырцаз ҳахьгылоу аԥшьаҭыԥынтәи ужәҩан
цқьа самҵаматанеиуеит! Иаҳзымдыруа азын ҳаҭоумҵан, аха
ҳажәлар ираҭәоушьаз адгьыл иахызбаауа бџьарла ирҿамгылар
ԥсыхәа рымам, убри азын икарҭәараны иҟоу ашьа ԥырхагас
ирумҭаразы суҳәоит! Изықәынурхаз удгьылԥшьа рымазкуа
дыҟанаҵы, бџьаршьҭыхла еснагь рхы рмыхьчар ԥсыхәа
рымамызт, абыржәгьы убри аамҭоуп изҭагылоу! Убри аҵыхәала
дырҩегьых абри ашҭа ԥшьа адәаҿы ухьӡала еиҭашьҭарҵоит
аҭоуба, ԥсадгьылны ираҭәоушьаз шеиқәдырхо ала!
375

Апап иматанеира анааникыла, – «Иаҳҭоубоуп!» ҳәа рыбжь­
қәа еиқәыршәаны рызегьы хынтә аӷуҳәа ианааицырҳәа, аҳауа
аарҵасит. Апапгьы уи игәы анаарцыхцых, иџьар ду аибашьцәа
рахь инархханы, нас инапы ахьынӡеиҵыҵуаз иааҳаракны
иӡатәуа хынтә иааиԥшьеит.
Нхыҵынтәи иаараны иҟаз аибашьцәа, Шалуман иԥа
Саустом ԥызас днарыҭаны, ацхырааразы иццакы-ццакуа
амҩа иқәыз, акыр иааскьахьан убри аамҭаз, шьҭа Мықә ашҭа
иазааигәахарцгьы рацәак рыгмызт. Изыцхыраараны иҟаз, из­
дыруада, ирхьымӡакәаны иҟалозар, нас рхы ахьдырхара
рзымдыруа ишааиуаз, Саустомгьы иҽы аӷәра наҿархханы
дааҭгылан, ишьҭагыла иааиуаз ижәҩахыруаа наихьыгӡаны
днаразҵааит.
– Аҭауад Пыта иаҳҭынраҟны – Аҟәатәи абааш аҿы дыҟаз
џьысшьон, аха, ишыжәбо, ҳаихьымӡеит. Иахьа Мықә ашҭаҿ
аибашьцәа еизганы амҩа дықәлараны дыҟоуп ҳәа иҳарҳәаз
агәҭыха снаҭеит, избанзар иара уаҟагьы ҳархьымӡар ҳәа
сацәшәоит.
Ари ас аниҳәа, ҳԥызаҩ игәы аазсырхаҵап ҳәа игәахәзар
акәхап, ашьҭахь руаӡәык ус иҳәеит:
– Егьа ҳааԥсазаргьы, ҳцалароуп. Издыруда, уаҟагьы
ҳархьымӡакәа амҩа иқәлахьазаргьы, ҳаанымгылакәа ҳҽыр­
хьаҳагӡароуп, мамзар иԥхашьара духоит ианаамҭоу ацхыраара
ҳзымнеир.
– Мап, џьоушьҭ, аибашьра рҽазыркаанӡа ҳрыхьӡашт, аха
еиҳарак уажәы сгәы иҭыхо зынӡа даҽакуп! Исҳәарц исҭаху,
еицу ҳхыԥхьаӡара ҟәныршьар ҳәа сацәшәоит!
– Нас заҟаҩы ҳаҟазарц ақәнагаз? – дҵааит даҽаӡәы.
– Ианеиҵамха, абыржәы иҟоу ҳаҟара еиҭах иҟазар ахәҭан.
– Саустом, саҭоумҵан, аха ас анугәахәуаз, нас иуҳәаз аҟара
здәықәумгалеи? – деиҭаҵааит уи.
– Избанзар, ацхырааразы адырра анҳарҭоз абрысҟаҩык
аҭахуп ҳәа рымҳәеит. Убри аҟнытә, ҳарҭ еицу ҳмаҷыршьацәар
ҳәа гәҭыхас исымоуп, – иҳәеит Саустом.
– Усеиԥш агәаанагара умазар, нас ҳашьҭахьҟа ицҳаны
еиҭааҳамгои, – ирзыӡырҩуаз ахԥатәигьы иажәа нарылеиҵеит.
376

– Ааи, убас ҟаҵатәхаргьы ҟалоит, – иҳәан Саустом, нас
иҽы амаҳмызқәа наҵакшаны иааирццакит.
Аҭауад ишьҭагылақәаз рыҽқәа ырцыхцыхуа, убри аамҭаз
рԥыза инаишьҭалеит. Абасала шәца ҳәа аҵыхәтәан изқәырҵаз
амҩала ишааиуаз, ус Мықә ашҭаҿы ианаакылс, рааира иазыԥшыз
реигәырӷьаҵәа, агәырқьҳәа инарԥыххыланы иааҽыжәырхит.
Ԥыҭраамҭак аҟарагьы рҽеиларҵәаны аԥсшәеибыҳәара иаҿын.
Амҩа хара иԥнашәаны иҟаз мырццакыкәа уи аҽны рыԥсы
ддыршьеит, ауха адәаҿы инеидтәаланы акреицырфеит,
изеибамдыруазгьы ӡәырҩы еибадырит.
Ус, адырҩаҽны, амра агыламҭа иақәыршәаны адҵа ҟалеит
адәықәларазы. Аҭауад Пыта ишькылкыҩцәа наивагьежьны
данынҽыжәырҵа, оумакала згәы џьбарацәаз иҽыццышә
убри аамҭаз аҽыркьакьаӡаны, иҩышьҭыԥаны инкаԥан, нас
ахәда ҭҳәа аарҳаракны, зҽырхианы игылаз раԥхьа ииасны,
иҵаԥаџьԥаџьуа аҿынанахеит. Алар иқәгылазшәа рҽеиҟаратәны,
мцахара-мцахарала заанаҵ зҽеихшаны игылахьаз аибашьцәа
иахьырзеиҟараз рыгәҭаҵәҟьа дааины раԥхьа данаагыла,
рдәықәламҭаз акы аҳәара иҽазымкыкәа днарылаԥш-ҩары­
лаԥшшәа ааҟаиҵан, нас инапы иаԥхьаҟа инаирххеит, ишьҭаланы
рҿынархаразы. Дзықәтәаз иҽыхәа иаҵәа иҵакәаша-кәашо,
еилбзаауа ишәыз икәалӡмаҭәа даҵаӷьазӷьазуа зегьы рханы
дгыланы иҿанынеиха, ҽыла мацара иҟаз агәгәаҳәа инаҵысны
иара инаишьҭагылеит. Убри аамҭаз наҟ-ааҟ аҭауад дрыбжьакны
инаивагылеит, шьҭарнахыс дахьынаҵыслак дыжәҩахыруаҩны
изыҟалаз, убри аҽны инаркны «Аҳәаҭҳаныҟәгаҩ» ҳәа ахьӡ
зырҭаз Ардимони нхыҵынтәи цхыраара изааз Саустоми. Зегь
рышьҭахьӡа игыланы инеиуан, ҽыла иҟаз раасҭагьы зхыԥхьаӡара
рацәаз, Федыҟ иԥа Состикәал дзыԥхьагылаз ашьаҟаргьы.
Ақыҭақәа ирылсны иахьцоз, аҳәсақәа Анцәа ду иҳәо
иматанеиуан, амҩа иқәлаз ахацәа лассы машәырда рышьҭахьҟа
ихынҳәразы. Ҳәсагьы хацәагьы ргәы иҭагәаҭеиуа ирышьклаԥшуа
иахьгылаз рхаҿы ирзаагомызт, еиқәырццак ирықәлаз ақәылацәа
аҵыхәтәан иԥхьатәазшәа ианыҟала, уажәы аԥсуаа аалаганы
уи арӷыӷкра аԥшьгара ргәазырԥхаз. Гәҩарасгьы иҟарҵахьан
377

абри шьҭа ҽеирак ахылҿиаараны ишыҟамыз, аха ахацәа аҳәса
рҳәатәы харҵо ианбаҟалахьаз. Еибашьтәуп ҳәа шаараҳалак,
зегьы рабџьарқәа нышьҭԥааны, рҭаацәа ааизныжьны аԥсра
иаԥыларц иԥхеибаҵа ицон. Уажәы арҭгьы рхы ахьхаз убрахь
шакәыз ала ргәы ирыҵанаҳәон.
XI
Ардимон иажәабжь даҿнаҵы, уеизгьы хынтәҟа дгыланы
амца дныҽҳәатәахьан. Ибӷа анааԥсалак, нас ҩаԥхьа иҽааи­ҵыхны
ицәардаӷәы днықәиахуан, аха акраамҭа аиарагьы анилымшалак,
дҩыҵыгәгәаны даахықәтәалон. Убас аныҟаиҵалоз акәын,
иажәа аанкыланы акраамҭа хәыцрак иҽанеиҭалоз. Абыржәгьы
данықәиагьы убас ҟаиҵеит, аха ицәажәара алагамҭазы иажәа
даҽаџьара ирхеит.
– Дад Аҭласҟан, сзыӡырҩра угәы ахшәазар сажәа азсырхап?
– Мап, мап, уххь згеит, уаналагах, шьҭа аҵыхәтәанӡа
исзеиҭоуҳәарц суҳәоит! Саҭоумҵан усырааԥсазар, аха ацәа­
жәара улшозар, уажәабжь наугӡар сҭахуп! – иҳәеит Аҭласҟан,
убри аамҭаз аҭаҳмада илаԥш наидырхаланы.
– Дад, Анцәа ду иҿаԥхьоуп саҭоумҵан ҳәа ахьуҳәаша.
Исхызгахьоу уаҳәара сара исҭаххазар, саҭоумҵан ҳәа зсоу­
ҳәарызеи, дад, – абас ааҳәаны, изнапык ихы инаҵаҵаны, арахь
дааԥшуа ивара днықәианы, нас дҵааит, – дад, сахьаагылаз
аасгәаларшәеи?
– Мықә ашҭа аҟынтәи шәышдәықәлаз атәы уалацәажәон,
уххь згеит.
– Аа, аиеи, дад, аиеи… Иараби, сажәымҭаҽха агәхашҭрагьы
ҵызго салагазаап, аха уи азын шьҭа гәыбӷан сыҭатәума асҟак
нызҵхьоу ауаҩы, – убри аиҭаҳәара даналага нахыс, ииасхьаз
аамҭақәа рыхҭысқәа ҩаԥхьа иаразнак дааргәылархалеит. – Аиеи,
дад, усоуп… Аԥхьан ишысҳәаз еиԥш, аҭауад Пыта дзаԥхьагылаз
ар ду Егры аӡиас ирны, аҷоуаа рахь узгоз амҩа аихыҵырҭаҿ
ҳанааи, убраҟа маҷк ҳаԥсы еиҭаҳкырц ҳаагылт. Насгьы, уаҟа
иҳаниараны иҟан ацхыраара ҳазҭараны иҟаз гәырелиаа
рырхәҭақәагьы. Ҳара ҳганахьала еизакыз ар ду реиҳараҩык
ԥызацәас ирхагылақәаз ҭауади-аамсҭеи иреиуаз ракәын, аха урҭ
рхыԥхьаӡараҿы иҟан анхацәа ирхылҵшьҭрақәазгьы. Иаагозар,
378

аибашьраҿы аԥышәа ду змақәаз Бақьыр иԥа Кәыҷукәбеи,
Гассан иԥа Салыбеи, агаҿа аганахьтәиқәа Шасоу иԥа Ратмир,
Дабаџь иԥа Дадашь, Ҟаҭлоу иԥа Уалҟан уҳәа егьырҭгьы.
Иашҭхәааи, абжьаҟәааи, гәымааи, ҵҟыбынааи, Кәыдры аарцә
абжьыуаа реибашьцәеи ҩыџьараны еихшаны ԥызара рырҭон
Кәатеи иԥа Чараныҟәеи Иадгәа иԥа Ерысҭоуи реиԥш иҟақәаз
аԥызацәа. Ицхырааҩцәаны иалхыз агәыԥқәа ԥызара рырҭон,
сымаҳә Аразам дназлаз аҿарацәа, сабхәында Есҭемани, нас
уаанӡа зыӡбахә сҳәахьоу аишьцәа Асламази Ҟазлаҭи.
– Саҭамыз, уажәа саԥырхагахоит, аха анҭ гәырелиаа
ҳәа узҿыз цхыраара ишәзымааӡеи? – игәы иамукәа дҵааит
Аҭласҟан.
– Иаҳзымааи, дад, аха уи аҽны рыхабарк аныҟамлаӡа,
иараби, Евдемон амц сижьамашь ҳәагьы ааигәахәт аҭауад
Пыта, – иҳәан Ардимон, ицәажәара инациҵеит. – Уи аамҭазы
ҳашьҭахьҟа иҟаз ашьаҟаргьы макьана иаҳхьымӡацызт аҟнытә, урҭ
ҳарзыԥшнаҵы ишԥаҳхьымӡари ҳәа агәыӷра шимаз, ҵабыргны,
адырҩаҽны шьыбжьагәазы ус иааҳахьӡеит алашә Евдемон
дзаԥхьагылаз. Урҭ инарышьҭарххны иаакылсит ҳашьҭахьҟа иҟаз
ҳшьаҟаргьы… Дад, абасала рҽеидыркылт зҿагылара уадаҩыз,
амч дуӡӡа зманы иҟалаз ар ду. Евдемон ҩыџьа амҩаԥгаҩцәа
дрыбжьаргыланы ҳаҭауад дахьыҟаз ианааи, уеизгьы длашәын
аҟнытә, иара ицынхәрас дара нкахырхәеит.
– Аԥсны аҳ Путо итәыла иаԥырхагоу иахьырхәра иҽа­
хьазикыз, насгьы уи азыҳәан ҳгәаанагарақәа ахьеиқәшәо азы
иҳабжьаҳҵаз аидгылара еиламгакәа ацхыраара уҭараз сузааит,
аиааира алԥха зауша аҳ, ухаҵкы, – акгьы зымбоз иблақәа убри
аамҭазы ашьхара аганахь џьара икыдырхаланы ибжьы наир­
геит Евдемон.
– Сара аҽакы еиԥшымкәа сеигәырӷьеит, аҭынчԥсҭазаара
адгылаҩ, аҭауад Евдемон илабарҭа ахьсиҭаз. Исхашҭраны сы­ҟам,
сыгәҭакы еилкааны уахьахаҵгылаз, – иҳәан Пыта, алашә инапы
аанкыланы иааирӷәӷәеит, иаара дшеигәырӷьаз инапкышьала
ирдыруа.
– Заҳраҿ аҭынчра иашьҭам аӷа ирҳарахьы ауп дахькылнаго,
аха убранӡа анамышьҭра уара уахьазықәԥаҩу ауп ҳҩыџьагьы
379

ҳаибабартә ҳҟазҵаз, – иҳәеит Евдемон, макьанагьы дахь­
ԥшыц дыԥшуа.
– Аӷа дыҟанаҵ шәарҭа наскьом рҳәоит аԥсуаа, аха аидгы­
лара ахьыҟоу ахыхьчара хырҳага алоуп, аҭауад, уххь згеит, –
иҳәан Пыта, нас иварахь дынхьаҳәны ибжьы аӡәы инаиқәиргеит.
– Амҩа иқәыз аҭауад Евдемон дааԥсаны дыҟоуп, ҟәардәык
изааганы дшәыртәа. Еибаҳҳәашагьы рацәаны иҳамоуп.
Дук мырҵыкәа аҟәардә ааганы ианаадыргыла, Евдемон
имҩаԥгаҩцәа имахәар данкны ашьшьыҳәа днықәдыртәан, нас
хара имцакәа иааигәашәа иаагылт.
– Ацхырааҩ ду дысзааит, шьҭа аҭаԥшыхәцәа аԥхьаҟа
иҳашьҭыргьы ҟалоит, – иҳәеит Пыта, ишьамхқәа еиқәыршәны
дшынатәазҵәҟьа.
– Уи уахымццакын, аҳ, избанзар сара сҭаԥшыхәцәа
заанаҵгьы уахь исышьҭхьеит. Арахь амҩа сықәламҭаз ҩыџьа
хынҳәны адырра сырҭеит Леуан иаҳҭынраҿы макьана
ишҭынчроу. Издыруада, аԥсуаа раҳ ируаа иманы иҿааихеит ҳәа
лымҳаҭасқәак раҳаны иҟалозар, усҟан уа инханы иҟоу егьырҭ
сҭаԥшыхәцәа иаразнак адырра ҳарҭарц рыдҵоуп, – иҳәеит
Евдемон, заанаҵ иҟаиҵахьаз агәҽанызаара аҭауад ирдыруа.
– Уи шьахәуп, аха аҭаԥшыхәрақәа аанымкылакәа,
еиԥҟьарада адыррақәа ҳзааргалароуп, – иаазгәеиҭеит аҭауад.
– Уи агхарым, аха сара аԥхьа еилкааны исымазарц сҭахуп,
аҳ Путо хықәкыс имоу Гыртәыла аимҵәара акәу, мамзаргьы
Леуан иабашьра заҵәык акәу иҽыззикуа? – аҵыхәтәан
азҵаарагьы наԥишьит Евдемон.
– Исаӷахаз сымаҳә Леуан стәыла дшазныҟәаз еицәа итәыла
азныҟәара!.. Абри ауп схықәкы, – убри аамҭаз игәгьы ааилашит
аҭауад.
– Ус акәзар, аҳ Путо ихықәкы ақәылара мацара шакәу
еилыскааит, – иаазгәеиҭеит Евдемон.
– Ииашаны еилукааит, аха ақәыларагьы саӷа иабашьрагьы
сара акны избоит, аҩбагьы сзеиԥшуп, – иҳәан аҭауад, нас
даалаган, уи азын мчыс имаз Евдемон изеиҭаҳәара дналагеит.
Евдемон иааимҭазы имҩаԥгаҩцәа иарҳәахьан иқызықызуа
адәы иқәыз ар шырацәаҩыз, бџьарлагьы даара бзиа ишеи­
быҭаз. Пытагьы абыржәы иеилиркаауаз, еидкыланы имаз ар
380

ду рылшара зеиԥшраз акәын. Насгьы, ԥызаҩцәас ирхагылаз
аԥышәа дуӡӡа змақәаз шракәыз, ҽыла заҟаҩы ыҟаз, ашьаҟаруаа
еиҳагьы ишырацәаҩыз, иара убас хазы ашьхарыуаа рҟынтәигьы
ацхырааҩцәа шизаахьаз уҳәа, Евдемон иирдырыз рацәан.
Уи ауха уаҟа иԥхьеит. Адырҩаҽны шьыжьнаҵы какалк
анырк ашьҭахь, ар ду ҩаҵысны раԥхьаҟа рҿынархеит, ақыҭақәа
аганахь иааныжьуа, адгьыл ҟәаԥаҿаԥара еиҳа рҽадкыланы.
Аҽнынтәарак аныҟәара иаҿын, хәылԥазынӡа Гыртәыла акыргьы
рҽагәылархалт. Ааԥсара шьҭа иаарныԥшуа ишааиуаз, аилаҳара
зҽазызкхьаз баашк аҟны амш аилашәшәымҭаз иахьаакылсыз,
ауха уаҟа иԥхьарц ақәыркит. Шьҭарнахыс агәҽанызаарагьы
даараӡа иаҭахын аҟнытә, аҟарулцәагьы еихшаны ладеи-ҩадеи
идыргылт.
Ауха аԥызаҩцәа анеилацәажәоз, Пыта ирабжьигаз зегьы
ақәшаҳаҭхеит. Евдемонгьы уи игәаԥхеит, ақәылара рҽа­
зыркаанӡа ҩымшҟа аԥсшьара ахьрырҭаз азын, аха Ардимони
Сусҭари уи ргәаԥхомызт ҩымш рацәашьаны, избанзар иа­
хьаа­гылаз аҭыԥ ахыхьчараз рацәак иманшәаламызт. Иара
убас аҵыхәтәанӡа ишьақәмыргылакәа икарыжьхьаз абааш
аҿы аагыларагьы ашәарҭара ацуп ҳәагьы азырԥхьаӡеит.
Акыр иҳаракыз дгьылхәык ахәадаҿы иахьыргылаз азнеира
маншәалан, иӷәӷәоу ақәылаҩцәа рзы ампыҵахаларазгьы рацәак
иуадаҩмызт. Анкьаӡа зны мыждарак ишаниахьаз мҩашьо,
еилаҟәыбаз ахаҳәҭыӡқәа рбганы иамҵажьын, аха еиқәханы
иҟаз азбжак уаа зықьҩык инреиҳаны рхы ныҵаркыртә иҟан.
Абааш ашьҭахьҟала зҭысра уадаҩыз аиҩхаа ҵаулак ашьхара
шыҟаз ицон, уи аганахь иқәылоз рзынгьы, ихьаҵуаз рзынгьы
иманшәаламызт. Егьырҭ аганқәа зегьы идгьыл наараны
илбаашьҭын, устәи ажәылареи ахьаҵреи рзыҳәангьы зынӡа
имариан. Абри аҭыԥ алызхыз цқьа ихы иазымӡбама здырхуада,
баша аџьабаа адбаланы иахьыргылаз азы ирҭахымхакәа
ирхадыршҭхьаз акы акәын. Ааигәасигәа џьарамзар-џьара
иҟамызт унызҿыхәашаз ӡыхьк, иҟалап абааш ааныжьра
еиҳаракгьы аӡы аҟамзаара иахҟьазаргьы. Ашьхарыуаа рыр
ԥызаҩ Шалуман иԥа Саустомгьы игәамԥхакәа Ардимони
Сусҭари ргәаанагараҿы дыҟан, ҵабыргны, џьоукы аакылҟьаны
инарыжәлар ашәарҭа иҭашәар ахьыҟалоз азын.
381

Ус, дук мырҵыкәа иааилалашьцеит. Амза шамшам гәа­
зырҳагаха уахынлатәи аԥсабара арлашон. Уи аамҭаз аҽқәа ҳәуа
адәы иахьықәыз зны-зынла лымҳаҭасқәак раҳауазшәа ашақә
иаслоз рыда, егьыс абааш акәшамыкәша зегьы аҭынчра кашьшьы
иҟан. Ардимон цәалашәарак имазшәа уахак игәы ҭынчмызт
аҟнытә, лацәааихьшьык изыҟаҵомызт. Ихы аннықәиҵаҵәҟьа,
азныказ ацәа дынҭанагалазшәа дааҟалеит, аха иаалырҟьаны
ус ҽык акьыркьырбжьы игәы ишаақәҩызҵәҟьа аҟаԥыҳәа
даалҵын, убринахыс баша илацәақәа еиқәԥсаны диазаарын.
Иара иеиԥшҵәҟьа ицәа ҟьаланы дыҟазаарын иабхәында
агәыб­жьанытә Хьсырхәагьы. Абра еилаххаа ишыцәоу аӡә
дрықәлар ҳәа иаргьы агәҭахәыцра даргәаҭеиуа дакызаарын.
Ҵабыргны, асҟаҩык ар ду ахьыҟаз даушла рыжәлара усҵәҟьа
иагьымариамызт, аха араҟатәи аҭыԥқәа зларзымдыруаз ала,
аӡәы иҿааихаӡаргьы, ахьаҵра рцәыцәгьахар ҟалон. Маҳәи
абхәындеи цасҳәан ҳәа ргәаанагарақәа еиқәшәазшәа, аҩы­
џьагьы абыржәы изызхәыцуазгьы убри акәзаарын. Арди­монгьы
уи ҭаха анинамҭаӡа, ашырҳәа дыҩхықәтәаланы днаԥшы-ааԥшит,
зегьы каххаа еилаианы ицәоушәа аниба, ивараҿы ишьҭаз
иабџьар аашьҭыхны ашьшьыҳәа иҿынахамҭаз, ус аӡәы ибжьы
ныҵакны инаиқәиргеит.
– Ардимон, уабацо?
Убри аамҭаз дааҭгыланы ишьҭахьҟа ихьаԥшымҭаз, ала­
шь­цара дналибааит иабхәында Хьсырхәа, дҩыҵыззаны
дшизыԥшуаз.
– Адәахьы сындәылҵыр сҭахуп… Узмырцәои, Хьсырхәа,
уԥсы шьа, сара уажәыҵәҟьа схынҳәуеит, – аҭак наиҭаны абааш
дындәылҵит Ардимон.
Адәахьы дындәылҵны ашҭа даақәгылоны еиԥш, ус иара
инаишьҭарххны, иабхәында дихьӡаны днаиазҵааит.
– Ардимон, сара сеиԥш уаргьы уаха узмырцәои?
– Сара сызмыцәеит, аха уара ухы зыхурҟьои? – иҳәеит
Ардимон, амза зҿалашоз иабхәында днеизыԥшын.
– Исыздыруам гәҭынчымзаарак сызҭаз, убри сарцәом уаха.
– Схаҭагьы убасҵәҟьоуп сшыҟоу. Уаныцәоу акгьы узгәаҭом,
аха узмыцәакәа баша указза акаиара еиҳагьы уаркароит азы,
адәахьы исыршар еиҳа еиӷьысшьеит, – аҭак ныҟаи­ҵеит Ардимон.
382

Убри аамҭаз, ишаҳәшаҳәуашәа иубоз амза ажәҩан
иаҵаӡсо иахьаҵаз, ашәахәа хьшәашәақәа ахәылҟьа, аԥсабара
амшмыхәла иҵахазшәа, ихҩежьаа-хеиқәарааӡа ԥхаррак зхы­
лымҵуаз лашарак аханарԥхон. Абааш иазымкыз аибашьцәа
аҽықәҵаршәқәа рыҵаҵаны, адәахьы икаианы ицәаз еиҳагьы
ирацәаҩын, урҭ зыхьчоз аҟарулцәа ахьылаҩеиуазгьы акыр­
џьара улаԥш иааҵашәон. Аҷаԥшьара здыз ацәа иамкырц
ргәырҽаннаҵозшәа, тыҩарҩаркгьы абжьы ҭҟыҟӡа аҵх алыҩра
иаҿын. Имлагоз абгассагьы уажәы-уажәы иахьеибарҳәҳәоз,
рыбжьқәа аԥсӡы еиԥшха харантә иааҩуан. Аҵх ҟәандашьшьыраӡа
иҟан. Ашареи аҵхи реибарххара шьҭа аҽаазнакуан. Убри
аламҭалаз маҳәи бхәындеи еицәажәо, еилабгахьаз абааш
хаҳәқәак рҽаақәкны хара-хара инеиватәеит.
– Баша ҳгәы ҳажьоит акәымзар, ааигәасигәа уаҩ дахь­
нымхаӡо абри аҩыза аҭыԥ аҿы иаарыда? – иҳәеит Хьсырхәа,
илаԥш амза инадырхаланы.
– Леуан хлаҳәада иҟаиҵахьоу имдыруеи. Зыхзыгәҩароу
ауаҩы игәиҽанызарц ихәҭами, иалудыраауеи, ладагьы-ҩадагьы
аҭаԥшыхәцәа шьҭны имазаргьы ҟалоит. Уаҩ дахьнымхо
аҭыԥқәа роуп еиҳагьы ишәарҭоу. Леуангьы убри еиликаауеит
азын, абнақәагьы ҭаԥшыхәрада ишаанимыжьуа дыруп... Ҳаз­
барыда уҳәеит, аха иҟалоит ҳгәаҭаны маӡала иҳаҩаӡо шьҭа
иҳашьҭалахьазаргьы, – игәаанагара аазгәеиҭеит Ардимон.
Уи азын Хьсырхәагьы акы иҳәарц шиҭахыз, ус иаалырҟьаны
ҽқәак ршьапышьҭыбжьқәак анаага, убри аамҭаз аҩыџьагьы
ашырсырҳәа иҩаҵеибарҟьан, аҵх иалаӡырҩуа иаагылт.
– Џьоукы абааш ахь ахалара иаҿуп! – иҳәеит Хьсырхәа.
– Аҵх агәазы ихалартә иҟалеи? – зҵаарала иаазгәеиҭеит
Ардимонгьы.
Рыгәҭынчымзаара гәҽынҵагаха аҩыџьагьы иаарнырыртә
аҽанаарӷәӷәа, ахалара иаҿыз ирԥыларц рҿынархеит. Амарда
ахықәаҿ инаӡоны еиԥш, ус арахь иаарԥылеит ҽыла иҟаз ҩыџьа
ахацәа.
– Шәҩызцәа ааныжьны шәабацо арахь? – ианаарҿагыла
ибжьы наиргеит Ардимон.
– Ҳгәарымҭакәа иҟам, бџьарла еибыҭоу џьоукы ҳашьҭа­
ланы ааскьара иаҿуп! – аҭак ныҟаиҵеит руаӡәык.
383

– Алашьцараҿы цқьа ҳабла иазеилмыргеит, аха ирацәаҩны
еицу џьоукы абааш ашьҭахьҟала аҭшәарра иҭысны акыргьы
рыҽҳадырхалахьеит! – иҳәеит аҩбатәигьы, иҩыза иажәа
днацхраан.
– Заанаҵ ишԥашәызгәамҭеи ашьҭаԥшыҩцәа шҳауз? –
аҽԥныҳәа зҵаара нариҭеит Ардимон.
– Ҳашьҭахьҟа цқьан, аӡәы дҳашьклаԥшуа ҳамбацызт!
– Нас, арҭ абантәааи, ажәҩан иалбганы иаама?
– Ааи, ааи, ажәҩан илбаазшәа ауп иаалырҟьаны ишгәаҳҭаз!
Сгәанала, аҭаԥшыхәцәа рҽыԥсаҟьаны атәыла иалазар ҟалап! –
аҭак ныҟаиҵеит аҩбатәигьы.
– Ицәоу рҿыхатәуп! – игәы иазымчҳакәа даагәаҭеит
Хьсырхәа.
– Мап, уи иахыццактәым! Избанзар, уахынла аибашьра
ишшәарҭа усу даргьы ирдыруеит азы, имшакәа ижәылап ҳәа
сыҟам! – уи дазыразымхеит Ардимон.
Аҭаԥшыхәцәа игәарҭаз рхыԥхьаӡара иагьырацәамызт, аха
рышьҭахьҟа иҵегьы ыҟазар ҟалон аҟнытә, иаарласны абааш
ааныжьтәуп ҳәа азиԥхьаӡеит Ардимон, дхәыцуа дгыланаҵы.
Аҭауад Пыта дирҿыхарызу димырҿыхарызу изымдыруа азнаказ
даалакҩакит, аха хымԥада адырра иҭатәуп ҳәа аҵыхәтәан
ианазишьа, нас ашырҳәа днықәҵәиааны абааш ахь иҿынеихеит.
Аҭауад дынкыдиаалашәа дахьыцәаз данааирҵысыҵәҟьа,
дыцәамызшәа ахьышәҭҳәа дыҩхықәтәалеит, аха Ардимон
иакәызшәа аниба, игәы аарҭынчшәа днаиазҵааит.
– Иҟалеи, Ардимон? Сызурҿыхеи?
– Џьоукы ҳзааигәахара иаҿуп ҳәа абыржәы адырра ааргеит
ҭаԥшыхәцәақәак.
Аҭауад абас игәы ишнықәишьыҵәҟьаз, ашырҳәа дҩаҵҟьаны
ибжьы наиргеит абас:
– Ишәырҿых зегьы!
– Баша уццакцәеит, аҭауад, ухаҵкы.
– Избан?
– Избанзар ҳара џьаргьы цатәыс иҳамам, аӷа ихала абааш
дазааигәаӡаны дааскьахьеит, – аҭак ныҟаиҵеит Ардимон.
– Мап, мап, иҳакәшаанӡа ҳааццакыроуп!
384

– Сара заанаҵгьы сцәа иалашәахьан абыржәымзарабыржәы аӷа ҳгәеиҭараны дшыҟаз…
– Изла?
– Аиаша уҭахыҵәҟьазар, зынӡагьы исҭахымызт абра
ҳахьаагылаз. Избанзар, аӡә дызхым абааш ҭацәқәа еснагь
гәрамгарҭас ауаҩы иҟаиҵоит. Ианҭынчрам аамҭаз атәым
лаԥшгьы ахуп, убри ауп иаарласӡаны ҳгәарҭартә ҳҟазҵазгьы.
Сгәы иаанагоит, уаӷа Леуан иабашьраз абри абааш аҟынтәи
иахьа ахы аркхоит ҳәа, – убас агәра ганы ирҵабыргуа
иаазгәеиҭеит Ардимон.
Урҭ рыбжьы иарҿыхаз аҭауад Сусҭаргьы дҩагыланы
данаарыдгыла, уигьы уи днақәшаҳаҭханы ус иҳәеит:
– Ардимон иуабжьигаз иашазар ҳәа сгәахәуеит, аҭауад,
уххь згеит.
– Абыржәы ада аӷа уиҿамгылацшәа ауп, Сусҭар, исы­
ҵауҳәаз хырхарҭас иауҭаз! – игәы иҭеикыз дахьхәырц
иҭахымызт Пыта.
– Мап, еицәаны сахьақәшәақәахьазгьы ыҟан, аӷа данҳакә­
шалозгьы акырынтә ҳицәцақәахьан, аха араҟатәи адгьыл ҭыԥқәа
азымдырра ҳԥырхагахаргьы ҟалоит. Абри ауп Ардимонгьы
дзызхәыцуа, – абас аҭак ныҟаиҵеит Сусҭар.
– Аҭауад, ухаҵкы, ҳашьҭахьҟа иҟоу Федыҟ иԥа Состикәал
ишьаҟаргьы шьҭа лассы иҳахьӡараны иҟоуп… Ҳаарзыԥшыр
еиӷьымхари? – иҟаиҵаз азҵааразы егьырҭгьы ишрыдыркылаз
ибарц илаԥш нархигеит убри аамҭаз иаарыдгылаз Есҭемангьы.
– Урҭ ашамҭаз ара иҟалап угәахәуама? – иҳәеит аҭауад.
– Хымԥада, мап. Ҳахьӡашьа рымам, насгьы урҭ ҳшырзыԥшу
ианҳажәла, ҳшьаҟари ҳареи ҳзеицымхраауа ҳаицрырҟьар ҟалоит.
– Аҳ, ухаҵкы, саргьы уи азын исгәаанагароу удыр­
уазарц сҭахуп, – иҳәеит Саустом, аҳ ирабжьеигаз макьана
дзақәшаҳаҭымхакәа. – Ҳара иҳаздыруам араҟатәи аиҩхаа­
қәеи аԥсҭақәеи зеиԥшроу. Ари абааш акәшамыкәша иахьеи­
башьтәугьы ҳара ҳзы имаӡоуп. Ишарцаз шьҭа рацәак нымхеит,
ҳааԥшып шьыжьынӡа, мамзар иҭахо рацәаҩхар ҟалоит.
– Ахҭархаразы ҳмааит, аиааира ҳгарц азоуп ара ҳзыҟоу! –
абри игәы аладуны иаазгәеиҭеит Пыта.
385

– Мап, аҳ, ухаҵкы! – уахынлагьы ҽынлагьы азеиԥшны,
алашьцара зхатәаз иблақәа хазы ирханы, уи аамҭаз ибжьы
наиргеит Евдемон. – Даара сышәзыӡырҩит, аха иуҵарҳәаз,
сгәанала, ииашоуп ҳәа сазхәыцит саргьы. Дәыхтык аҿы
ҳаҟазҭгьы акы уҳәарын, аха ҳахьыҟоу идгьыл мчымхароуп ҳәа
ахьырҳәо саҳауеит. Ус анакәха, ари аҩыза аҭыԥ аҿы аибашьра
шыуадаҩу узеилымкаауа уҟам. Аӷа имч еидикылаанӡа ҳәа угәы
иахьуҵанаҳәо, сгәанала, уарццакцәазар ҟалап. Иааԥштәуп ҳәа
аҵаҳәара узҭаз срықәшаҳаҭуп, избанзар иҟоу аҭагылазаашьа
ииашаны азхәыцра арҭеит.
– Ардимон, уаргьы угәы иаанагома убас еиҳа еиӷьхап ҳәа?
– дҵааит аҭауад.
– Хымԥада!.. Ҵаҟа игылоугьы арахь ихагалатәуп, – урҭ
дрыдгылаҩхеит Ардимонгьы. – Насгьы, аԥхьа аӷа ажәылара
иҽазикыр ҳара еиҳа иаҳзеиӷьхоит.
Иараӡәзаҵәык ида зегьы еицҿакны абри агәаанагараҿы
ишыҟаз аниба, ашьҭахь аҭауадгьы урҭ дрықәымшаҳаҭхар ада
ԥсыхәа имоуит.
– Ажәытәӡан зны, 1243 шықәсазы, агәырџьқәа ацхыраара
риҭарц амонголцәа дырҿагыланы деибашьхьан, убасҟан фыр­
хаҵарыла иҭахаз, ар рԥыза ду Чачба Дадынгьы, – иҳәан Пыта,
убри ҿырԥшыгас дҟаҵаны ацәажәара дналагеит. – Ҳаргьы арахь
ҳаара баша иҟамлеит. Анцәа ду дҳацхраар, ҳадгьыл ҳамакны
ҭаха ҳазымҭо уаҳа ҳашҟа изықәымло рхы иахьҳархәуеит.
Ианакәзаалакгьы ҳара аӡәы итәы ҳашьҭамлацызт, иагьаҳҭахым.
Ҳабацәа ҭахон ахақәиҭраз, иҭахон рабџьарқәа шыркыз фырха­
ҵарыла... Ауаатәаҩса зегьы рыдунеи рыԥсахуеит, аха хашҭра
ақәымкәа зыхьӡқәа аанхо афырхацәа роуп. Аӷа ицәшәаз
ихы дацәыбналоит рҳәоит, аха ҳара аӡәы ҳицәшәартә анцәа
ҳимшеит. Зхақәиҭра зыхьчо ҳазшазгьы дицхраауеит, избанзар
ахмырӡразы дықәԥоит, ҳаргьы хықәкыс иҳамоу убри ауп.
Аӷа дҳакәшеит ҳәа гәкаҳарак ҳмыхьроуп, ҳашьҭахьҟа иҟоуп
ҳзықәгәыӷуа ашьаҟаргьы. Урҭ ҳахьӡаанӡа ашацкыраз нап
аҳаркуеит раԥхьаӡатәи ажәылара.
– Ишԥа?! Аԥхьа ҳара ҳжәыларцу? – иџьашьаны дҵааит
Саустом.
386

– Арантәи ҳцарц ҳҭахызар, ҳамжәылакәа цашьас иаҳҭои?
– уи изҵаара азҵаара наҿаиргылт аҭауад.
– Ԥсыхәа амоуп, амала, уи азын маанала иныҟәатәуп, –
иҳәеит Саустом, уи аамҭаз еиӷьыз акы ӡбаны ишимаз ихаҿсахьа
ианыԥшуа.
– Иарбану еиӷьны иубаз?
– Аԥхьа дара ажәылара рҽазыркаанӡа иаарзыԥштәуп, –
иҳәан Саустом, имырхьааӡакәа аҭак ныҟаиҵеит.
– Усоума ҳшеицәажәаз? Ҳагәҭакы еиҭах изааурҳәи?
– Уи аилкаара оумаӡак аҭахӡам, – иҳәеит Ардимон, Саустом
иабжьгара дадгылаҩны. – Аԥхьа ҳара ҳдәықәлар, мҩабжарагьы
ҳнарышьҭуам, иаразнак ахҿа ҳадыргоит, иҭахогьы рацәаҩӡахар
ҟалоит. Убри аҟнытә, дара рҿаархар еиӷьуп, усҟан ҳаргьы еиҳа
иаҳзыманшәалахоит хыхьынтәи рынкылара. Астәи ибзианы
иахьубарҭоу азын, рааԥсамҭа иақәыршәаны анаара иаҿагәаны
ҳнарыжәлар, ршәаџьҳәаҩык дыҟамкәа рызегьы ҳаарылгоит.
– Евдемонгьы иахиҳәаауа саҳар сҭахуп, – иҳәеит аҭауад,
иоуз абжьгара аҵыхәтәан ишигәаԥхаз мҩашьо.
– Сгәы иахәеит Ардимон ԥызаҩс дахьыҟашәҵаз. Ихәыц­
шьа шыбзиоу, сара сҿы даныҟазгьы иаразнак иҵыздырааит.
Ишәабжьигаз садгылаҩуп, избанзар абыржәы еиҿашәкуа
азҵаара саргьы сазхәыцхьан, насгьы иаргьы саргьы ҳгәаа­
нагарақәа ахьеиқәшәаз азынгьы гәахәас иҟасҵеит. Убас еиҳа
иахьеиӷьу азы аҳ Путогьы дақәшаҳаҭхароуп, – инароуны аҭак
ныҟаиҵеит Евдемон.
– Ибзиоуп, ишышәыӡбаз иҟазааит, – аҵыхәтәан урҭ
рҳәатәаҿы даагылт аҭауадгьы.
Адырҩаҽны шьыбжьагәазыҵәҟьа иақәыршәаны, амарда
иаҿеибаҳәа рҿаархеит иззыԥшыз. Еицәажәарак ҟамҵа
ижәыларц ақәыркызар иудырыртә иҟан, абааш аҟны итәаз
азусҭцәаз еилкааны ишрымаз аҟара. Рымч инанагарашәа
рбазар акәхап, зныкҟьарала еицдәықәлаз амарда абжеиҳара
ааиҩыршахьаны еиԥш, ус хыхьынтәи ахҿа рацәа ҩарыларҵеит.
Убасҟан даргьы ршьамхқәа нарсны, ҵҩа змамыз ахҿа рацәа
арахь аҿаадырхеит, ԥыҭраамҭакгьы аиҿахысра иаҿын.
Аҵыхәтәан, ахҿақәа рцәынҵәозшәа рбазар акәхап, ашьҭахь,
аманызақәа рԥыракны рхы хьчо, ирласӡаны амарда иаҿысны
387

ихаларц ақәыркит. Убри аамҭаз хыхьынтәи ирыжәырҵеит
абааш иамҵажьыз ахаҳә былгьақәа. Лассы ҳазхаландаз ҳәа
зыԥсқәа згәы икылахоз, иаалырҟьаны иргәыдҳалоз ахаҳәқәа
хыцәгашьак рзамҭо, зхы ԥнаҽуаз, ибӷанаҵоз уҳәа рацәаҩхо
иалагеит, аха иԥсы-инха уеизгьы ԥхьаҟа аихара иаҿын.
Ус, хыхьынтәи икаууа рҿаархеит аԥса лабақәагьы. Изыршә­
қәоз ӷәӷәаӡақәак ракәымкәа иҟамызт, изаахоз ркәалӡмаҭәақәа
ирзымыхьчакәа иҩкылжәаны ргәышҵақәа инарылагылон, мам­
заргьы рызқәа иалызза, аҟыт рзымҳәакәа еизҟьа иканажьуан.
Акры анҵы ашьҭахь, аҭауад иабџьар иаԥхьаҟа инархханы, ҩаԥхьа
адҵа ҟаиҵеит, шьҭа ажәыларахь ииасразы. Убри аамҭаз Ардимон
игәамԥхеит аҭауад ас лассы дахьамхаццакцәаз, шьҭа уеизгьы
иаанкылашьак амамызт аҟнытә, ашьҭахь иаргьы аса импыҵарӷәӷәа
иара дишьҭаххны днаишьҭалеит.
Ҩ-ӡык анеилаӡҩо еиԥш, ус дук мырҵыкәа наҟ-ааҟгьы инеи­
ҿаххны ишынеидыслазҵәҟьа, рышьҭыбжь оумаха ахара ицеит.
Асақәа ахьеиҿакшоз еиҩҵәҵәон, аманызақәа ирылымшакәа
еиҟәжәон, забџьарқәа зымпыҵаԥыҵәҵәоз, нас ҳәызбаҭыхла
инеиҿалон. Аиашазы, даргьы еибашьыҩцәа ӷәӷәақәан, аха абааш
аҟынӡа ахалара рылымшакәа ирылыршьаауаз рацәаҩӡахозшәа
анырба, ашьҭахь рыԥсы ргаразы, иаанхаз ахьаҵра рҽазыркуа
иалагеит. Евдемон хадара зиҭоз ажәыларахь рнагара зынӡагьы
иаҭахымхеит. Ишыԥшыз иаанхеит Есҭеман ԥызара зиҭоз
аибашьцәагьы.
Аԥсуааи ацхырааҩцәеи рганахьала жәаҩык раҟара
ахәрақәа зауз рыда, егьыс уаҩ дҭамхеит. Асҵәҟьа аманшәалахара
анрықәҿиа, еиҳагьы ргәы шьҭыԥраауа иҟанаҵеит. Аидыслара
ашьҭахь хымшҟа ааҵхьаны ауп, аӷа иҭаԥшыхәцәақәак
икылԥш-кылӡырҩуа ианаакылс. Абааш ааныжьны ишаԥырҵыз
анеилыркаа, алаҳәақәеи алашәагеи игәарҭахьаз аԥсыбаҩқәа
џьарак иааизыркын, нас аҽыуардынқәа ирынҵаны иргеит.
Гыртәыла абашьразы раԥхьаӡатәи ахҭыс ахы шаркхаз
аиҭаҳәара иаҿыз, хаҭалагьы уи иалахәыз Ардимон иаалырҟьаны
ицәажәара ааникылеит. Убри аамҭаз Аҭласҟан ажәабжьҳәаҩ
иахь данынхьаԥш, акы дшазхәыцуаз аҟара иблақәа инархи­
баалеит. Аҭоурых аамҭақәа рыхҭысҳәаҩ дхәыцуанаҵы, иаргьы
388

ҿымҭӡакәа дтәан. Зҿара умбаз иажәра уахымыччан ҳәа
зхырҳәаауазгьы ааигәалашәеит. Избанзар, амбатә зхызгахьаз,
амбатәӡагьы иалаԥшхьаз ари аҭаҳмада иҿара ззымдыруаз
уажәы илаԥш дахьааҵашәоз, баша зықәра ахызфаахьоу аӡәы
иакәызшәа дазхәыцуазар акәхап ҳәагьы игәы инҭиҳәааит.
Ардимон ацәажәара дарааԥсазшәа акәын иԥшышьақәа шыҟаз,
аха ус ибжьы нарганы еиҭах иажәабжь ду инациҵеит.
– Дад, аҭауад Пыта иԥҳаи сыҷкәын Гьетагьири бзиа
еибабагәышьон, аха еилахьынҵамхеит, – иажәабжь даҽакахьы
инахганы ауп ацәажәара дшалагаз. – Гыртәыла аҳ Леуани Пытеи
еиуахарцаз исҭацахараны иҟаз иԥҳазаҵә лыҭира игәаӷьит,
аха иазууеи, лхаҵа ашәикка, иаб иашьа иԥҳәыс данлыхнаҳәаа
ашьҭахь ишакәым ала длызныҟәеит. Уи шыҟалаз иахьанӡагьы
аиаша аӡәгьы издыруам, аха иԥҳәыс Ҭануриа лыхшарагьы
ларгьы ишьит ҳәоуп усҟан ишҳаҳаз.
– Нас, уи еилкаамкәа иаанхама? – убри дназҵааит
Аҭласҟан.
– Аиеи, дад, иахьанӡагьы еилкаамкәа иааиуеит. Леуан
иҟаиҵаз ақәнамгара измырхакәа, ашьҭахь даалаган, иабхәа
иаҳрагьы ахәитәырц ақәикит... Дад, сыхшыҩ исыҵанамкуазар,
1621 шықәса инаркны 1657 шықәсанӡа, «Ҩажәи жәаба шықәса
аибашьра» ҳәа аҭоурых аҿы ихҭысны иаанхаз, абхәеи амаҳәи
рыбжьара аибашьра ду ахы аркхеит. Иааҟәымҵӡакәа наҟааҟгьы изҿыз аиқәыларақәа ирыхҟьаны ауаа арыцҳара дуқәа
ирықәнаршәеит, ихнарҵәази иҭанархази рацәаҩхеит. Иаҵахо
дҟалаанӡа ҳәа ҩажәижәаба шықәса дуӡӡа аҩыџьагьы ӷашақә
иҟаибаҵаны, зны Леуан деиҭақәыларын, нас уи аҭак ацынхәрас
Пытагьы еибашьрыла Гыртәыла дазцаларын. Убас цәгьашақә
ишеишьҭаз мацара, аҵыхәтәантәи аидыслараан Леуан иоуз
ахәра иахҟьаны дахԥсаанӡа аибашьрақәа ааныркыломызт, аха
урҭ реибашьра атәы хазы аиҭаҳәара аҭахуп. Убри аибашьра ду
схаҭагьы салахәын, абыржәы иуасҳәарц исҭахугьы убри ауп, дад.
Ардимон еиҭах ицәажәара ааникылан, аибашьра ду ҳәа
абыржәы зҭыӡшәа цәыригазгьы игәалаиршәарц иҭаххазшәа,
ҩаԥхьа хәыцра ҵаулак иҽнеиҭеит. Аҭласҟагьы дыԥшын иажәа
ианбациҵои ҳәа, Аҳәаҭҳаныҟәгаҩ ҳәа анкьа зегьы еицырдыруаз
аибашьҩы илаԥш идырхаланы.

АԤШЬБАТӘИ АХӘҬА
I
Ардимон ишықәсқәа рыхьанҭара шьҭа ишииааиуаз убара­
тәы, аӷьырак дшықәиаз мацара ихигон, аха аиара иҽаиҭаӡаргьы
ишизеицәаз дырны, уажәы-уажәы дҩагылалон. Ицәажәара
аанкыланы, абыржәы еиҭах дҩагыларц анақәикуаз аамҭазы,
аҽышьҭыхра аницәыуадаҩха, Аҭласҟан уи шаагәеиҭазҵәҟьа
ахьышәҭҳәа дҩаҵҟьеит дицхраарц, аха убри аамҭаз абас иҳәеит:
– Мап, дад, уа утәаз, уа… Схала сгылоит… Аӡәы ицхыраара
сҽасыршьцыларгьы сҭахцәам, мамзар сыбаҩқәа зынӡа ихәарҽ­
хар, саашьо салагоит, – убасҟан ихы лафкгьы нахҳәааны,
абыржәы заҵәык акәны, ибжьгьы ҩҭганы дагьааччеит иара.
Ашьҭахь деихеигәо дааины амца даныҽҳәатәагьы,
ԥыҭраамҭак ибжьы мыргаӡо, абылра иаҿыз акәаш мҿы аҽҳәа
иахьыҽҳәатҟәацуаз илаԥш адырхалашәа дазыԥшуан. Амца
игәышҵа иҵаршуа дтәанаҵы акымзарак дазымхәыцӡозшәа,
ихаҿсахьа еизадаха акәын ишыҟаз, ахәышҭаарамца иахылҵуаз
амцабз ешьыл илаԥш ахмырԥо дахьахәаԥшуаз. Аҭласҟан
убри аамҭаз иблақәа еихмырсыӷьӡакәа, аамҭа ахҭыс дуқәа
дырҿахәҳәагаха иҿатәаз адоуҳауаҩы изыԥшра даҿын. Ишьа­
хәар ауқәа наиҵагалашәа, ирықәкны иикыз имахәарқәа иаԥхьаҟа
инархханы, инапсыргәыҵақәа амца рныршуа дахьтәаз, данҿаз
егьа дуаҩы дауаԥшьын ҳәа угәы иаанагон уахьынаихәаԥшуаз.
Иҵегьы еиҭеиҳәаша шимоугьы, уаҳа уи ацәыргара иҭахымшәа,
ҿиҭуам-ԥсишьуам, дтәоуп дыштәац, иблақәа кыдырхаланы,
аҭоурых иаларсыз аамҭа хҭысқәа ргәаларшәара шьҭа агәаҳәара
рацәак имамызшәа. Аҭласҟангьы иҭахымызт ари ауаҩ ихигахьаз
шьҭа аҵыхәтәанӡа имырҳәакәа, ихыбжаҿыбжаны ааныжьра.
Изеиҭеиҳәахьаз убысҟак агәаҳәара ду инаҭеит уажәшьҭа зегьы
еиликаарц, убри аҟнытә ацәажәара дызлалаиргашаз изымдыруа
дшыҟаз, нас иаагәаӷьны днаиазҵаауеит.
– Аибашьра ду ахы акит уҳәеит, аха лҵшәас иаиуз умҳәац,
уххь згеит.
– О дад, уи аибашьра ауаа рацәаҩӡаны иннарҵәеит!..
Аразҟыцәгьа зауз сықәлацәа, аибашьцәа дуқәа ҳәа иԥхьаӡаз
390

ӡәырҩы еиқәысԥхьаӡозар: Иаҭқьар иԥа Камдаҭ, Ҟамсарҟал иԥа
Ҟазауҭ, Ҟаҭрас иԥа Саусҭан, Рамшьыц иԥа Ҭаҭласҟан, Шасоу иԥа
Ратмир, Адгьоу иԥа Адлыхә, Алҭоурым иԥа Арзадын, сабхәында
агәыбжьанытә Мҳәызмаҭаа Хьсырхәа уҳәа ахацәа нагақәа
ҳәа иԥхьаӡаз убасҟан фырхаҵарылаҵәҟьа иҭахагәышьеит.
Егьырҭ еизынхақәаз, ӡи-мцеи иргәылсны зықәрақәа рҟынӡа
анеира зылшақәаз, зыԥсаҭақәа бзиахаша : Албаҭ иԥа Арзамыхә,
Аруман иԥа Арусҭан, Арымшьыхә иԥа Асҭырҟан, Базырҟан иԥа
Башьхәыҭ, Дабаџь иԥа Дадашь, Иадгәа иԥа Ерысҭоу, Бирам иԥа
Габаџь, Ҟаҭроу иԥа Уалҟан, сабхәындцәа аишьцәа Мҳәызмаҭаа
Соу иԥацәа Есҭемани Задани уҳәа ӡәырҩы саԥхьа рыдунеи
рыԥсахгәышьахьеит... Арҭ исгәалашәақәо роуп, аха иҵегьы
ирацәаҩуп зыхьӡқәа сымҳәаз, насгьы урҭ зегьы рдырра уара
иабауҭаху, иаанӡа умнеиааит, дад. Реиҳа нуҵааит, – иҳәан
Ардимон, иажәа аанкыланы аҟаԥыҳәа хәыцрак иҽнеиҭеит, уи
аибашьрагьы ахы шаркхаз шеиҭеиҳәаша абыржәы азхәыцра
иҽыназикызшәа.
Ардимон ҟазшьас иман, ицәажәара анааникылоз, наҟ
ииҳәашаз цқьа дазхәыцны ацәыргара. Абыржәгьы акыр анҵы
ашьҭахь ауп, даара иҭахәаҽхьаз ибжьы ныхҵа-аахҵо, ииҳәарц
ииҭахыз цқьа игәаларшәа-гәаларшәо ицәажәара ишнациҵаз.
– Дад, иуасҳәараны иҟоу ахҭысқәа оумакала иҟоуп,
ихаумҵаргьы ҟалап, аха иҟам-ианым абауҭаху, хаҭала сзын­
иахьоу, исаҳахьоу, сызлаԥшхьоу аҵабырг ауп иуасҳәарцгьы
исҭаху, – аҵыхәтәан, ихы ирқьиозшәа, даацәажәеит Ардимон.
– Аамҭа мыждахәырақәа ирхылҿиаахьоу, амбатә хҭысқәа
зхызгахьоу аӡәы изымдыруа иҳацԥсыр аҵкыс, убарҭқәа зегьы
шәара аҿар ижәдыруазар шәызҿыԥшша шәоуеит. Шәаԥхьаҟагьы
шәхы шәазнырхәыцлартә шәҟанаҵоит, дад.
– Уххь згеит, иухугахьоу шьҭа аҵыхәтәанӡа иуҳәарц
зысҭахугьы убри азоуми, – иҳәеит Аҭласҟан, аҭаҳмада ииҳәаз
ихы иархәаны.
– Аиеи, дад, аиеи, ус ауп! – уи игәы иаахәаны днақә­
шаҳаҭхеит Ардимонгьы. – Аԥхьан ишысҳәаз еиԥш, сара
сықәлацәа ирхыргахьоу аӡәы изымдыруа ианыҟала, ажәытә
хҭысқәа ҟамлаӡазшәа гәырӡ-шашәаӡ иныбжьаӡ ицоит. Насгьы,
391

иудыруаз, дад, зхатәы ҭоурых змам ажәлар зыҿиом жәларҵас.
Убри аҟнытә абиԥарақәа ирзеиҭаҳәалатәуп, идырдырлатәуп
иҟалахьоу, усҟан даргьы еиҳа рхы иазнархәыцуа иҟанаҵоит.
Сабацәа ирҳәоны исаҳахьаз, хаҭала саргьы исыхҭысхьоу уажәы
уара иуасҳәарц зысҭаххазгьы уи азоуп... Убри аибашьра ду атәы
аҳәара салагаанӡа, Амзаратәи ауахәамаҿ католикс иҟаз Захари
Кәуириани исзеиҭеиҳәақәаз ала аԥхьа салагар сҭахуп, дад.
– Дагыруазма? – дҵааит Аҭласҟан.
– Ижәла злаҟаз ала, дшәаныуазар ҟаларын.
– Избан, ауахәама уи дахадмыргылар ԥсыуак дырзымԥшааи?
– Абас азҵаара аныҟауҵах, уи атәгьы уасымҳәои, дад,
уӡырҩла... Убри Захари, аиашазы, аибашьрақәа баны дынхомызт,
дызлеилыскааз ала, акыргьы ишәаргәындаз уаҩын. Ишысҳәаз
еиԥш, уи идагьы усҟантәи аамҭазы ирацәаҩын ҳуахәамақәа
рҟны католикцәаси, папцәаси, дикәанцәаси иҟақәаз агырқәеи
ашәанцәеи, иара убас агәырџьқәагьы нарыдкыланы. Ашьҭахь,
Пыта Чачба дмыждаха Леуан иабашьра иҽаназик, аԥсуаа
руахәамақәа рҟны рыҟазаара шшәарҭаз еилызкаақәаз ҟа­
леит. Арахь, хазы аҭырқәцәагьы ақьырсианра иазшәарҭаны
ианаацәырҵ, усҟантәи аамҭазы аԥсуа уахәамақәа зегьы
хадара рызҭоз убри Захари даалаган, Аԥснытәи акатоликосцәа
ртәарҭа Қәҭешь азааигәа Гелаҭиҟа ииаигеит. Аԥхьаҟа апапхара
шьҭызхраны иҟаз дарбанзаалакгьы, знык иадамзаргьы Амза­
ратәи ауахәамахь дцаны, анцәа имаҵура мҩаԥганы дхынҳәларц
идын. Избанзар, Амзаратәи ауахәама аурымқәа рхааназ
VI ашәышықәсазы иргылаз акы акәын. Ақәра дуӡӡа зламаз
ала, Кавказ ауахәамақәа зегьы реиҳабы, мамзаргьы раб ҳәа
иԥхьаӡан... Захари ҽнак зны Амзараҟа дышцоз, машәыршәа
амҩан ҳаиқәшәеит, убасҟан исзеиҭеиҳәаз ауп уажәы уаргьы
иуасҳәарц исҭахугьы, дад...
Иарбан шықәсоу шьҭа аӡәгьы игәалашәомызт, Ардимонгьы
ихашҭхьан, ҽнак зны иаалырҟьаны, Гыртәыла аганахь ӷәӷәала
иҟалаз адгьылҵысра, хәыҷгьы дугьы иаарцәымыӷхартә игәыҭ­
ҟьагаха ианырзыҟалаз. Убри аҽны, аҳ Леуан иԥҳәыс илыдеизалаз
амаҵуҩы ҳәсақәа, дара ртәала ргәаанагарақәа еибырҳәазаап,
адгьыл дуӡӡа хыџхыџыртә иҟазҵаз аибыҳәарҭа рибамҭо.
392

– Сгәанала, аҳ мыждарак иԥеиԥшуп, абри ауп адгьылҵысра
змааноу! – иаразнак абас азылшьазаап аҳԥҳәыс.
Абжаҩык уи изақәшаҳаҭымхазшәа ҟарҵеит, аҳԥҳәыс
лгәы зынӡа иканамыжьразы. Дара рхаҭақәагьы уи еилкааны
ишрымамызгьы, уеизгьы илыҵарҳәеит, агәкажьра шаҭахымыз
агәра лдыргарц.
– Иабихәац, адгьылҵысра егьраангьы иҟалахьеит, егьа­
џьарагьы иҵысхьеит, аха цәгьарак аанагахьеит ҳәа смаҳац!
Ишәгәаламшәо, быжьбаҟа шықәса раԥхьагьы адгьылҵысра
аныҟалаз? Усҟангьы цәгьарак иазҳәаны иҟамызт, баша
иҵысит ауп! Сгәанала, аҳ аиааира ганы ихынҳәра ишазҳәоу
ала агәҽанызаара ҳаиҭоит ҳазшаз! – уи дзақәшаҳаҭымхакәа
днаҿаԥеит ахыԥхьакразы аҳҭынраҿы иааны иҟаз аҳкәажә
ԥҳәыс Ҭамрико.
– Усеиԥш игәҽанҵагоу аҟаларақәа рацәоуп, аха урҭқәа
зегьы ҳара иаҳзеилкаауам шәымҳәозар, – уи азын зынӡа даҽа
гәаанагарак лыман гыруа аамсҭак иԥҳәыс, Кира зыхьӡыз.
– Хымԥада! – убри днақәшаҳаҭхеит аҳԥҳәысгьы.
Аԥсабараҿы иҟалалоз ацәырҵрақәа абзиара иатәыз шыҟаз
еиԥш, ацәгьара иазҳәаз шыҟазгьы лдыруан аҳԥҳәыс, аха зегь
раасҭагьы ихалҵон адоуҳа амч шыҟаз аҟара. Цәгьарак ҟазҵазгьы
мышкызны ишихьӡоз алагьы агәра лгон, лара лхаҭагьы цәгьа­
шақә дшыҟазгьы лымдыруази, усеиԥш мыждарак ҟасҵахьеит ҳәа
лҿы иааҭыхны аӡәы иалымҳәацыз агәаларшәарагьы лҭахымызт.
Иҟалҵалакгьы, дхыхны хаҵас ишьҭылхыз лабхәында Леуангьы
гәнаҳарыла дныҟәахьан лара лҵыхәала, уи изымхозшәа, нас
даалаган, еиҭарыциҵеит.
Убри адгьылҵысра ашьҭахь мчыбжьык аҟара ааҵхьаны еиԥш,
Гелаҭинтәи дҩықәланы аҳҭынрахьы дцазаап Захари. Да­хьааиз
зегьы иеигәырӷьаҵәа дрыдыркылеит, Ҭориа Гәыдунагьы хазы
ҳаҭырла диԥылеит. Захари деигәыӷуамызт асҵәҟьа дҳаракны
дыршьап ҳәа, избанзар изыҟарҵаз аҳаҭырбара аҟын­ӡаҵәҟьа
дшыҟамызгьы идыруан, ишәаргәындара аҵыхәала. Уи иаара
мзызс иамаз аилкаара аҳԥҳәыс дахыццакуа дыштәаз, ус дук мыр­
ҵыкәа дааҩналеит иаргьы. Ашәхымс дшаахыҵызҵәҟьа ихәда
иахаз аџьар ду ала аԥхьа харантә дааиӡатәын, нас дышиашаз
дааины дналыдгыланы инапы азқәа налымҵеикит дагәӡразы.
393

– Аныҟәара аншәарҭоу аамҭа иақәыршәаны баша ушы­мааз
аҟара гәҽанҵарак снаҭеит, ацқьаныҟәгаҩ Захари? – инапы
ҵкьыҵкьашьаны лқьышә инахьлырсшәа анааҟалҵа ашьҭахь,
атәаха иамраӡакәа зҵаарала ацәажәара ахы налыркит аҳԥҳәыс.
– Анцәа ду илаԥш хаа згымхаша, ииашаны еилыбкааит,
Гыртәыла аҳкәажә, бхаҵкы! – налаҭеикит Захари, утәа ҳәа
шиалымҳәазгьы, ҟәардәык иҽнықәикын. – Аиашазы, иахьа,
убри аҩыза аамҭак ҳааҭагылт, Анцәа ду илԥха-игәаԥха ԥыр­
хагас иаҳзыҟалазшәа, ацәгьеи абзиеи хык узамҭартә аҟынӡа
еилаҩашьаны! Уахьынаҵыслакгьы бааԥсрамзар џьара бзиарак
уаҳашам!.. Аҳԥҳәыс, бхаҵкы, саргьы убри ауп аҳҭынрахьы
саартә сҟазҵазгьы! Сзыӡырҩыха аамҭа бымазар, ибасҳәаша
ыҟоуп! Ҵабыргны, уи гәахәарак бнаҭашам, аха, уеизгьы, убри
бдыруазар ибцәымцхәхап ҳәа сгәы иаанагом!
– Иаалырҟьаны уаара бзиарак ишазҳәам саргьы
еилыскаахьеит, аха сызшьыша акы акәымзар, иаацәырга,
сузыӡырҩуеит, – лҳәеит Несҭан-Дареџьан, апап лааигәа
дыштәамызгьы, убри аамҭаз иԥхӡы афҩы игәырхынҳәыгаха
лԥынҵа иахьҭасуаз лхы-лҿы еиқәыҵәыҵәха иҟаҵаны.
– Ҳтәылаҿы иҟалаз ашәарҭа ду иахҟьаны, ауахәамақәа
рышәқәа аркны ҳарԥырымҵыр амуит, аҳԥҳәыс, бхаҵкы! – абас
ахы наиркит ицәажәара.
– Аԥшьаҭыԥқәа рылакьысра згәаӷьуа ҳәа иҟада? – убри
аамҭаз иажәа днаԥыҩланы азҵаара неиҿалкит.
– Ус акәзароуп, аха иҟоуп изгәаӷьуагьы, – иаразнак
ахырқьиара иҽыназикит Захари.
– Агәра сургарц уҭахуп, Гелаҭитәи ауахәама ашә аркны
шәшаԥырҵыз. Иааншәыжьыз ауахәама хьаас иҟамҵакәа
уҩызцәа бнаҵаны, ухаҭагьы ахыԥхьакраз арахь ушааз аума
исоуҳәарц иуҭаху... Усоума?
– Мап, аҽыҵәахраз смааит, аҳкәажә, бхаҵкы! Ҳҭагыла­
заашьақәа зеиԥшрахаз басҳәарц ауп исҭаху, – аҳԥҳәыс
лҵаашьақәа ааигәамԥхеит Захари.
– Мшәан, абарҭқәа сара изсоуҳәауа, аҳ ихаҭа дыԥшааны изеи­
ҭоуҳәарауааз? – есааира цасҳәан лажәақәа лырым­чуан ларгьы.
394

– Аҳра алԥха згымхаша аҳкәажә, бхаҵкы! Аҳ дахьыҟоу
сыздыруам, уи ауп исыхьыз! – убри аамҭаз акыр иааицәымыӷ­
хеит иара.
– Иуҭаххазҭгьы ибзиаҵәҟьаны дуԥшаауан, – макьаназ
жәаҟәандак лҿыҵымҟьацызт. – Унаҵаа-ааҵаақәар, дахьыҟаз
уарҳәарын, аха иԥшаара уацәаашьеит... Нас, сара ԥҳәыск
исоуҳәарц иуҭаххаз арбану?
– Ауахәама шаҳаркыз басҳәарц!
– Уи уҳәахьеит.
– Ааи, исҳәахьеит, аха ауахәамақәа рмазарақәа ахьы­
ҵәахтәу ҳаҵаҳәаны хык ҳақәыбҵап ҳәа сааит, бхаҵкы!
– Ауахәамақәа ӷаршәтәырц, иҭынхадашәтәырц ауп
иуҭаххаз… Изыхьчаша ауаа зумамзеи?
– Былаԥш абзиахә абааит, Гыртәыла изакәытә ҭагылазаа­
шьахаз иазыҟалаз ббоит, аҳԥҳәыс, бхаҵкы! Аԥшьаҭыԥқәа рҿы
ашьакаҭәара ԥырхага дууп! Анцәа ду дахарахар, усҟан аҳ
иԥырхагахаргьы ҟалоит!
– Нас, иузыҟасҵарц иуҭаху умҳәо?
– Ибасымҳәашеи, аҳԥҳәыс, бхаҵкы!..
Аҳҭынра ахьчара знапы ианыз Гәыдунагьы ибзиаҵәҟьаны
идыруан аҳ Леуан аԥсуаа рыдгьыл иазааицахьаз. Шьҭа
аԥсуаагьы еицәа ашьа рураны шырҭахызгьы азхаҵаны
дыҟан. Аҳҭынра ахьчара инаҷыдангьы, хазы аҳԥҳәысгьы
лыхьчаразы агәҽанызаара ду аҭахны иԥхьаӡон, ҳаӷеимшхара,
уи анилымшагьы, нас ԥсран изыԥшыз. Ахарантә изааргоз
ажәабжьқәа рыда макьаназы шәарҭара ӷәӷәак даргәамҵыртә
иҟамызт, аха уеизгьы уахгьы-ҽынгьы агәҽанызаара имырԥсыҽ­
цызт. Ахара анаԥшыҩцәа ҳәа иалхны имаз аҟарулцәа, ладагьыҩадагьы есҽны ргәырҽанын. Иахьеи-уахеи зышәқәа ыҵарҟаца
иаркыз абаагәара анҭыҵгьы, бџьарла еиқәныхыз ахылаԥшцәа
аваҟыруа иаван, ишырҳәо еиԥш, ҵыск зҭамлартә аҳҭынра хьчан.
Захарии аҳԥҳәыси аицәажәара ианаҿыз аламҭалаз, ҭаԥшыхә­
цәақәак адырра кылырҟьа иааргеит, зхыԥхьаӡара рацәа­ҩымыз,
ҽыла иҟаз џьоукы аҳҭынрахьы рхы рханы ааскьара ишаҿыз
ала. Гәыдуна ари шааиаҳазҵәҟьа акыр иааицәымыӷхеит,
усшәа игәгьы иаанагеит, аԥсуаа қәылаҩцәа аҳҭынрахьгьы
395

рҿаархазшәа. Аха цқьа даназхәыц, насгьы рхыԥхьаӡара рацәам
ҳәа злаиарҳәаз ала, аҵыхәтәан урҭ ракәхарым ҳәа азхеиҵазшәа
иуит. Егьаумҳәан, агәҽанызаара мыцхәны ианбаҟалахьаз, убри
аҟнытә ҩаԥхьа аҭыԥшыхәцәа ишьҭит изусҭцәоу еилкааны лассы
ихынҳәразы. Ҵабыргны, рацәак инымхакәа икылҟьа иааит,
уажәы агәырӷьаҿҳәаша рыманы. Ираԥхьагылоу аамсҭа Отиа
иоуп ҳәа Гәыдуна ажәабжь анизаарга иаҟара наицнаҵеит,
избанзар ианаҭахыз аамҭа иақәыршәаны ацхыраараз разҟны
дизаазшәа азишьеит, аха макьана издыруамызт иаалырҟьаны
аҳҭынрахьы иаара мзызс иамаз.
Ус, дук мырҵыкәа, агәгәаҳәа абаагәара агәашә иаадгылт
даргьы. Аҳԥҳәыс аҟаԥыҳәа адырра лзааргеит аамсҭа Отиа
дшырҭааз ала, аха лара уи деигәырӷьарызу дацәшәарызу
лзымдыруа длакҩакуа дааҟанаҵеит, аԥхьатәи лхаҵа Гьаргь
Липартиани ирхәҭак хыс ирхагылаз аамсҭа иаара. Аҩбатәи
лхаҵа Леуан дызҿыз аибашьра аҭагылазаашьа зеиԥшраз
аилкаара дазыԥшызижьҭеигьы акрааҵуан, аха уахьынтәи аӡәы
дыррак ааиго макьана илымбацызт. Аҳҭынрахьы даап ҳәа
дызқәымгәыӷуаз Отиа уажәы ас иаалырҟьаны данаакылҟьа,
имҩахыҵра змааназ аиаша шылзымдыруазгьы, лгәы еивҵа­
зырӷәӷәашала цәымыӷхарак аалнаҭеит.
«Абыржәы дышԥааҩналари иара? Аҳԥҳәыск сакәны
сибару, мамзаргьы ҽраԥшь ҳаҭырбарак ҟаҵашәа дсацәажәарц
даау?.. Мшәан, сара сеиԥшҵәҟьа аԥхьатәи схаҵа ицәымӷра
иаргьы ишимаз зымдыруеи, нас, избан асҟак сызицәшәара?
Аха, уеизгьы, аҽнышьыбжьон дкылгәгәа даазгазеи, мцахәыцәа!
Иара дзеигәырӷьаша, сара сгәы ԥызжәаша аума исзааига?
Дабантәиаауеи? Даазышьҭыда? Дзааи?» – лгәы дҭахәыцуа
инеишьҭаргыланы абас лхы азҵаарақәа налҭеит.
Ус, иаргьы дааҩналеит деиқәыӷьазӷьазуа, кәалӡмаҭәала
дчаԥаны. Ҳаҭырла дынлеихырхәан, нас ашацаҳәа лара дахьтәаз
ахь иҿанааиха, иаԥуп ҳәа иҟаз анапгәыдкылара дазхәыцны,
заанаҵ лнапы шьҭыхны инаимҵалкит. Лнацәа ҟәымшәышәқәа
аанкыланы лнапы азқәа ангәыдикылоз аамҭаз, ихы-иҿы
ҭынчӡа ишыҟаз лылаԥш нахьысит, убасҟан лгәы аисшьа еиҳа
аҽааиқәнакызшәагьы ааламхабеит. Ашьҭахь лнацәа нархханы
396

инеилырбеит, ицыҩцыҩуа ихьыраӡынԥсараха ичаԥаз аҟәардә
ҳарак аҟны дтәаразы.
– Ажәабжьк сазҳәашаз сизыԥшуижьҭеи иҵӡозеи, аа,
абар, уажәы уи амшгьы ахьызбаз! Сгәанала, сзыргәырӷьаша
дырра бзиак ма уара ишысзааугаз аҟара акы исыҵанаҳәошәа
збоит! – лҳәеит аҳԥҳәыс, аамсҭа дшынатәазҵәҟьа акы аҳәаха
иамраӡакәа.
– Аҳԥҳәыс дзеигәырӷьашоу? Ааи, саргьы исҭахым,
ашәаџьҳәаҩ иеиԥш, ибааԥсу акы еиҭаҳәаҩыс сҟаларц, аха
ҳазшаз игәаԥханы иузааиго мҳәашьа амам, иагьабанӡауҵәахри,
– иҳәеит Отиа, нас Захари дахьтәаз ахьгьы дынхьаԥшны.
– Исзеилымкааит… Имҳәакәа иузымҵәахуа арбану? –
дҵааит лара.
– Агәра бсыргарц сҭахуп аҳ иҽахьиҵәахуа шшәарҭам.
– Аамсҭа, уажәақәа аартым! Захари иахьиаҳауа аҳәара
уҭахымзар, ирмаанашәа иуҳәаз аилкаара уадаҩуп... Иҭахама аҳ
ируаа? Ишәиааима аԥсуаа? – иаалцәымыӷхеит аҳԥҳәыс.
– Мап, Захари ицәаҳӡаша ҳәа акгьы ыҟам, избанзар уи
зегьы ираҳахьеит. Ишыбҳәаз еиԥшҵәҟьа аҵахара аҟынӡаҵәҟьа
ҳрызнамгеит, аха аҵахара еиԥшхеит аҳ ибналара.
– Ишԥа?! Мшәан, слымҳа сажьама?!.. Акымзарак сзеилым­
кааит, рыуа дарбану ибналаз?
– Мап, блымҳа абзиахә аҳааит, бамжьеит! Аԥсуааи ҳареи
фынтә ӷәӷәала ҳаидыслеит, аха раанкылара ҳамч ақәымхеит!
Ашьҭахь аҳ Леуан ашәанцәа рганахь днаскьаны, аибашьцәа
аԥсҭақәа руак ирҭагаланы иԥхьеикит!
Отиа иҭахымызт изынҟьаз-изынԥаз зегьы уажәы иҭырттаны
лаҳәара, уи иагьаҭахымызт, аха аҳԥҳәыс ас анылҭаххах, шьҭа
мҳәашьа имамызт аҟнытә, изықәшәақәаз иааркьаҿӡаны лзеиҭа­
ҳәара иҽыназикит. Иара дцәажәонаҵы лара дӡырҩуан ллымҳа
изкыд­ҵаны, макьаназы зҵаарала дыхҭамккәа. Зегьы раԥхьаӡагьы
илеиҳәеит, Гәырелиаа раҳ Евдемон алашә иԥацәа наиваргыланы
аԥсуаа ацхыраара шриҭаз. Аидысларақәа раан ирыцәҭахаз шы­
рацәаҩхаз, аҵыхәтәан ихьамҵыр ԥсыхәа шыр­моуз уҳәа ирзыҟалаз
аихьымӡарақәа анеиқәиԥхьаӡа, аҳԥҳәыс лгәалаҟазаара акырӡа
ибжьнахын, иаразнак деихаԥсӡа дааҟанаҵеит.
397

– Анцәа иџьшьоуп, ашьакаҭәара аанкылахазар!.. Абналара
аҵахара иазҳәоуп ҳәа изҭаху иазишьалааит, аха сара стәала, аҳ
ииашаны иҟаиҵеит дахьхьаҵыз. Еилызкаауа рзы уи шхьымӡӷым
рдыруеит, избанзар ақәылаҩцәа ҳаиааит ҳәа шьҭа рышьҭахьҟа
ихынҳәыргьы ҟалоит, – абас зхиҳәааз аилкаара уадаҩны
иаазгәеиҭеит Захари.
– Захари!.. Аҳ ицхырааҩ уакәхазшәа, аҳра аусқәа рыӡбара
уҽазукижьҭеи крааҵуама? – иус зламыз иҽахьалеигалоз азы
игәҽанҵагаз азҵаара днаҿеикит Отиа.
– Мап, мап! Абналара аҵахара иазҳәам ҳәа Захари ииҳәаз
иашоуп!
– Быххь згеит, сара усеиԥш агәаанагара сыманы исымҳәеит!
– убри аамҭаз иааицәымыӷхеит Захари.
– Бцәажәашьа саршанхеит, аҳԥҳәыс, бхаҵкы! – иҳәан
Отиа, уи акгьы ахымҳәаакәа аҵыхәтәан зҵаара мацарала
даацәажәеит. – Сгәы иаанагом аҳ иаҵахара беигәырӷьеит ҳәа.
Избан бхаҵа ибналара асҟак агәахәара зыбнаҭаз?.. Мшәан, абри
ииашаны ибҳәоу, мамзаргьы сара исзеилымкаау? Издыруада
салаԥыбшәарц иҟабҵозар?
– Ааи, иҟалаз гәырҩоуп, ихьаауп, аха аҳ ибналара шьҭа
аибашьра аанкылара иазҳәахап ҳәа сазхәыцуеит.
– Аҳԥҳәыс, бхаҵкы, бара ибыздыруам ҳәа акәым, аха
абыржәы ҳанаҵаха, усҟан Гыртәыла аҳраз зегь рыла ибӷаԥ­
ҵәагахоит!
– Ахацәа абри шәзеилымкаауа ишәыхьзеи, абааԥсы! Аӷа
ирҳарала аҳра рӷәӷәашьа амаӡам. Иараби, сшыԥҳәысугьы
аилкаара сылшазар, абри уара ишԥаузеилымкаауеи, Отиа?..
Иззымдыруада заҟа уеибашьуа аҟара аҳра ишазеицәоу, амч­
рагьы шарԥсыҽуа. Аиаша уҭахыҵәҟьазар, сара исҭахымызт
схаҵа аԥсуаа рықәлара данцоз. Уи иахҟьаз ауп уажәы арыцҳара
ҳҭазыргылаз, аха усҟан сара исҳәаз илымҳа иаимырҳаит.
Аибашьра еснагь аибашьра шахылҿиаауа адырра митәыс
иаҭахузеи, абри ззеилымкаауа гаӡак иакәымзар, – лгәы намӡо
даацәажәеит лара.
– Бажәақәа рхы ахьбырхо сзеилкаауам, аҳԥҳәыс, бхаҵкы?
398

Убри аамҭаз Несҭан-Дареџьан блаҵархәыла Отиа лылаԥш
наихьлырсын, нас лхы налықәыжьшәа, лгәы иҭагәаҭеиуаз
дырҩегьых еиҭаацәырылгеит.
– Ихьшәацәахаз иарбанзаалакгьы уашьҭха аиҭархынҳәра
ауам. Отиа, абри уаргьы иудыруазароуп. Сгәы урҭынчырц
шуҭахугьы збоит, аха ус зхыҟауҵаауа уҵзымдырааз џьумшьан.
Аҳ иаҳаҭыраз ҳәа саргьы саҳаҭыр убошәа уҽыҟауҵоит акәымзар,
исзааугаз ажәабжь ганкахьалагьы игәахәтәы хҽыгоуп сара сзы.
– Иарбан гәахәтәы нагӡагоу беилаҳартә иаазгаз? Аҳ
изыҟалаз ақәымҿиара аума абысҟак агәышьҭыхра бызҭаз? –
дцәажәонаҵы иакәымыз зҵаарак иҿыҵҟьаз џьашьаны лажәа
днаԥыҩлеит Отиа.
– Сара агәра ганы сыҟам, схаҵа аҳс дыҟанаҵы ихыԥша
салагәырӷьалап ҳәа. Ианакәзаалакгьы схәыцраҿы иҟан иреиӷьу
аамҭа бзиақәа рыла ҳаанхарашәа, аха уи ахаҭыԥан агәҭын­
чымзаара, мшы рацәала аԥшра, ашәарҭа ахгара, абри ауп разҟыс
исзыҟалаз. Аныҳәақәа разгәаҭареи, асасцәа рԥыларақәеи
рцынхәрас, иҳаӷацәаҳтәыз аԥсуаа ҳақәланы ҳанбаршьуеи ҳәа,
иахьеи уахеи сышгәырҩоз мацара уаҳа сылам. Схаҵа иаҩсҭаахә
диԥырхагахеит акәымзар, аԥсуаа рықәлара игәазырԥхаз сыз­
дыруам.
– Аҳԥҳәыс, бхаҵкы, исҳәар сҭахымызт, аха бхала абри
анцәырыбгах, шьҭа исыбмырҳәар бымуит усеиԥш игәазырԥхаз
арбану... Мшәан, усҟак ахҳәаара азнауеи, бхаҭагьы ибымдыруеи
аԥсуаа игәаӷ шьҭырхыртә иҟазҵаз?
– Издыруеит, аха ақәыларақәа даарҟәаҵны аҳра аҳәаақәа
рырӷәӷәара иҽазикыр еиҳа еиӷьӡамзи?
– Аҭауад Путо уи дыннакыло ҳәа дыҟам.
– Ааи, аха инкылара шәылымшеитеи? – лгәы иҭыхоз ихала
ианааиҿыҵҟьа иаразнак аҽԥныҳәа наилҭеит. – Аамсҭа гәрага,
исҳәаз џьашьахәыс иҟаумҵан, насгьы ҳазҭашәаз арыцҳара
хьаас исымамшәа еилукааз усҟак уамыршанхан.
– Аҳԥҳәыс, бхаҵкы, бареи сареи цқьа ҳаизеилибамкааит
сгәахәуеит! – иҳәан Отиа, аҵыхәтәан лажәа днаԥыҩлеит,
лцәажәара ахьлырхаз аниба. – Сара зынӡагьы сашьҭам ииасхьоу
артытра. Сус злам ахаангьы схы алазымгалац, аха абри аԥхьа
399

ицәырызгаз бара боуп. Насгьы, уажәы уи акәым сара зҭыӡшәа
сымоу, сызлацәажәарц исҭаху зынӡа даҽакуп.
– Ус акәзар, исоуҳәарц иуҭаху сзеилымкаац?
– Ааи, избоит ишыбзеилымкааз. Сара арахь саара зынӡа
даҽа хықәкык ауп изызҳәоу.
– Нас, иарбану умҳәо?
– Аҳ дхынҳәраны даныҟоу уаҩы издыруам. Убри аҵыхәала
сбацәажәарц сҭахуп азоуп снабыдҵаарац зысҭаххазгьы.
– Избан аҳ дхынҳәраны дзыҟам? Ируаа ныжьны дабацеи?
– Шәантәылаҟа дцаны дыҟоуп. Ададашьқьалианқәа ацхы­
раара ирҭарц азыҳәан, дрыҳәарц дрызцеит.
– Мшәан, ашәанцәа аԥсуаа раҳра иалҵны Имереҭиа
аҳра рҽадыркылахьеит ҳәоуп ишыздыруа! Ацәгьабжьыгаҩцәа
ирыхҟьаны ашәанцәеи ҳареи уажәы рацәак ҳаизыуаам…
Ададашь­қьалианқәа ақәшаҳаҭхару идгылара?
– Уи шыҟалаша сыздыруам, аҳԥҳәыс, бхаҵкы. Гәылацәақәак
раҳасабала рыгәра ганы драцәажәарц дцеит, знызаҵәык иадам­
заргьы ацхыраара ирҭарц, – инымҵәаӡоз аҳԥҳәыс лыз­ҵаа­рақәа
еиҭах аҭак ныҟаиҵеит.
– Сгәы иаанагом ддырманшәалап ҳәа, избанзар Ададашь­
қьалианқәа ацхыраара ирҭарц рҭахызаргьы, аԥхьа имереҭаа
раҳ имеида рымамкәа изақәшаҳаҭхарым. Насгьы, уажәы Қарҭли
аҩнуҵҟагьы излаҭынчым ала, Гыртәыла аҳ иаха зынӡагьы
ирымаӡам, – аҳра аусқәа ларгьы лнапы рыла­кызшәаҵәҟьа
акәын алкаақәа шыҟалҵоз.
– Избан усеиԥш агәаанагара збымоу?
– Избанзар, Қарҭли иаҭатәаз аџьамқәа рықәцараз, 1625
шықәса раахыс, Гьаргь Саакаӡе ируаа драԥгыла рабашь­ра
даҿуп. Уажәы уаҟа аилаҩеиласра ду ианамҽхаку аамҭоуп.
– Аҳԥҳәыс, бхаҵкы, усеиԥш иҟоу аӡбатәқәа сыхшыҩ
ақәхом, ибҳәаз аҿырԥштәқәа рзы ибасҳәашагьы сыздыруам.
Иҟаҵатәу аҳ иоуп изусу, ашәанцәа рыцхыраара дақәгәыӷуазар
акәхап дызцаз.
– Иақәшаҳаҭхап ҳәагьы сыҟам.
– Избан?
– Игәра рзымгар ҟалоит.
– Изакәазы?
400

– Избанзар, 1623 шықәсазы схаҵа имереҭиатәи аҳ Гьаргь
III даниабашьуаз, усҟан аԥсуаагьы ицхрааит. Қәҭешь азааигәа
аиааирагьы игеит, аха аԥсуаа изыҟарҵаз абзиара ихаршҭны,
уажәы ӷацәас иахьыҟаиҵаз дахырҟьаны, шьҭа даргьы аагы­
лараны иҟам… Уажәы ашәанцәа рыцхыраара даҳәарц дахьцаз
агәра рызгару аԥсуаа ишырзиуз еиԥш, нас дааҳәны даргьы
дшырҿамгыло ала? – аҵыхәтәан азҵаарагьы наԥшьны, нас
лажәа гәынамӡарак нацҵаны абасеиԥшгьы иаахлыркәшеит. –
Излазбо, схаҵа аибашьра аҵыхәтәа ирцәар иҭахым, убри азоуп
изхысҳәааз, аԥсуаагьы иаагыло ракәӡам ҳәа.
– Уи азын бахьиашақәоу рацәоуп, аҳԥҳәыс, бхаҵкы, –
лхәыцшьа игәы иахәеит Отиа. – Ибдыруаз, бгәаанагара саргьы
садгылаҩуп, аха ашәарҭа ҳанҭагылоу аамҭазы акы ҳҽазымккәа
ҳнапқәа еиқәыԥсаны тәашьас иҳамоуи? Аҳра ашәарҭа иалгатәуп,
убри азыҳәан иаарласӡаны ԥсыхәак ҟаҵатәуп... Аҳԥҳәыс,
бхаҵкы, аҳ игәҭакы бадгылаҩу џьысшьоит.
– Игәҭакқәа еснагь садгылаҩуп, аха аибашьра – мап…
– Уи зҭахқәам рацәаҩуп. Убри, ибҭахы-ибҭахым, аибашьра
шьҭа ахы анаркха, баргьы быцхыраара абыржәы иаҭахны
избоит.
– Сароу?!
– Ааи!
– Сара ԥҳәыс мчыдак исылшараны иҟоуи аибашьра аусқәа
рзы? Ахаҵаус сымч ақәхару?
– Ибылшаша ыҟоуп, уи азоуп быгәра ганы избасҳәаз,
аҳԥҳәыс, гәеилца.
– Исылшарашәа иубеи?
– Аԥҳәыс лажәа ҟәыӷа.
– Иарбан ажәа ҟәыӷоу иуасҳәараны иҟоу?
– Бажәа ҟәыӷала бахаҵгыланы бамыцхраар, сара егьа
сҳәаргьы акгьы аанамгар ҟалоит. Уи азын бара ибҳәараны иҟоу
акырӡа алнадоит, ԥҳәыск ибцәыԥхашьаны мап шырзымкуагьы
агәра згоит.
– Уажәақәа цқьа иаарты, иуҳәо схы азцом, аамсҭа?
– Гыртәыла аҳԥҳәыс каԥха-каҷҷа, сбыҳәоит сажәа
аҳәаха аасабраӡарц, – иҳәан Отиа, инапы игәы инадикылеит,
лаҳаҭырбара иадырганы. – Ҳаицәажәара зынӡа даҽакахьы
401

ҳахнагеит акәымзар, сзышьҭоу аус беилыркааразы абыржәоуп
аҳәаха ансоу. Насгьы, ибцәызӡом аҳ дызҭахқәамгьы шыҟоу,
имереҭиаа раҳ Евдемон иакәзар, иара диҿагылаҩхеит. Ҵа­
быргны, имереҭиааи гәырелиааи бзиа ҳанбарбахьаз, ҳара
ҳзы кахеҭиаагьы қарҭлиаагьы убасҵәҟьоуп ишыҟоу. Абрахь
аԥсуаагьы нарылаҵаны ҳазҭахқәам ааҳакәыршаны ианыҟоу
аамҭазы, абџьар шьҭыхра иацәаашьақәогьы ыҟоуп. Абас
ашәар­ҭа ҳанҭагылоу угәы излаури аҳра аусқәа рҽахгара?
Иаҳҳәа-иааӡа, изыхҟьазаалакгьы, ҳаҳра ырӡны, ҳаҳҭынрагьы
нкажьны аҭырқәцәеи аԥсуааи маҵуцәас ҳхы раҳҭарыма?.. Бгәы
ишԥаанаго, аҳԥҳәыс, бхаҵкы?
Аҵыхәтәан игәкажьгаха иаԥишьыз иҵааршәыраха днеил­
на­шьааит, убри заҟа цәымӷыс иҟалҵаз убаратәы, иаразнакала
лхы-лҿгьы еиқәараха иааныԥшит.
– Отиа, суҳәоит, ажәа самыршьыкәа ишаасоуҳәара, иузы­
ҟасҵараны иҟоу арбану?
– Акы иаҿымкәа иҟоу ахацәа ҿырԥштәыс бырзыҟаларц.
– Иарбан ҿырԥштәу идсырбарц иуҭаххаз?
– Ацхыраара сиҭарц арахь дсыцны дааит Мухуртәи абааш
зыхьчоз Мускиа Бесогьы. Даараӡа узықәгәыӷша уаҩуп иара, аҳ
идгылаҩцәа дыруаӡәкуп.
– Аҳ идымгылаҩцәагьы ыҟахума?!
– Урҭгьы шыҟоу аԥхьан исымҳәеи, аха ибаҩбыжьзар
акәхап. Иааԥшыз аидымгылара иахҟьаноуп ҳаартә ҳҟазҵазгьы.
Убри аҵыхәала даараӡа иаҳҭахны ҳаҟоуп бара быцхыраарагьы
– Ааи, аха убри арбану, ҳәашьак ааузамҭеит, дыршьас
иасҭари?
– Иаасараӡа, аҳԥҳәыс, бхаҵкы! Уи арбану цқьа ибеилс­
мыркаар, нас даҽакала базхәыцыр ҟалоит... Аамсҭа Бесои сареи
иҳаӡбеит аҳ ацхыраара иҭаразы, еибашьыртә иҟоу ахацәа
зегьы еизганы аҳҭынра ахьчара иазгыларц. Убри азын ҳгәы
иҭоуп, ладагьы-ҩадагьы алаҳәара ҟаҳҵарц. Ҳтәыла ашәарҭа
бааԥс ахаԥеит. Ахеиқәырхаразы хаҵа зхылаҳәоу зегьы ҳшьапы
ҳақәымгылар ада ԥсыхәажәлагә ҳамамкәа ҳааҭагылт. Абас
ашәарҭа аныҟоу аамҭаз, аԥҳәыс лажәагьы акырӡа аҵанакуа
иҟоуп. Убри аҟнытә, еизараны иҟоу ахацәа бнарылагыланы
402

ирылабҳәароуп, аҳҭынра ахьчаразы абџьар шьҭырхырц. Агәра
гангьы сыҟоуп, аԥҳәыс ахацәа данрыԥхьа, убри иацәыԥхашьаны
мацарагьы рхы еигӡарым ҳәа... Аҳԥҳәыс, бхаҵкы, абри азын ауп
арахь саара зыхҟьаз, – иҳәан Отиа, иҵегьы аҳәатәы шимазгьы,
иажәа ааиркьаҿит.
Аҳԥҳәыс илаҳаз дшархәыцыз убаратәы лҿаԥшылара еиқә­
патаӡа иааҟалеит, ԥыҭраамҭакгьы лгәы дҭахәыцуа дтәан.
– Ишԥарыԥсыхәоу ақыҭақәа хьчамкәа ақәылаҩцәа ирзаан­
шәыжьыр? – иакәымыз акы иамхаҳәар ҳәа дшәаԥыр­ҳаԥуа
дҵааит аӡырҩра иаҿыз Захари.
– Урҭ рҽыԥхьакны рхала рхы рыхьчарц ргәырҽанҵоуп, –
иааркьаҿны аҭак ныҟаиҵеит Отиа.
Реицәажәара хдыркәшаанӡа, ус ашәхьчаҩцәа руаӡәык
дааҩналан, аҳԥҳәыс адырра лиҭеит, Ҷҟәандыдтәи абааш аҟын­
тәи зыԥсы згаз еибашьҩык длацәажәарц шиҭахыз. Отиа иаразнак
гәҩарас иааҟаиҵеит, иааз аибашьҩы хымԥада иҽеимыз
ажәабжьк шааигаз аҟара. Аҳԥҳәыс идкылара данақәшаҳаҭха,
дук мырҵыкәа дыҩнарыжьлеит, ашьа иаганы иҟаз цахак ала
зхы ҿаҳәаз еибашьҩык. Икәалӡмаҭәақәа ишәхаԥжәаны, деи­
мацәыххаа дызлаҟаз ала, дзықәшәаз мыждарак иԥсы алганы
дшааз ҩашьомызт. Иарма шьапы дзықәымгыло, бааԥсылашәа
иҵшьуа дшааҩналазҵәҟьа, ишаԥыз ахырхәараҵәҟьа илымшо,
аҳԥҳәыс дналымҵахырхәашәа ныҟаиҵеит, аха ибжьы аргара
дахьым­гӡакәа лылаԥш ахьынаидлырхалаз иаанкыланы дна­
иазҵааит.
– Узусҭада?
– Ҷҟәандыдтәи абааш зыхьчақәоз среиуоуп, аҳԥҳәыс,
бхаҵкы!
– Уеимацәкәыкәы, узықәшәазеи мыждарас?
– Аҳ Путо Чачба дҳақәлеит, аҳԥҳәыс, бхаҵкы! Сыгәра
жәга, урҭ иреицәоу макьана срықәымшәац! Аҳ Леуан ԥсыхәак
аныҟаимҵа, ҳтәыла зегьы лассы ишьаҟьаны иахысыр ҟалоит!
Агәра ганы ҳаҟан абааш ахьчара ҳамч ақәхап ҳәа, аха иҳа­
лымшакәа иҭахеит зегьы! Сара цәгьала сыԥсы рыцәганы,
абыржәы убрантәи сышиашоу саауеит!
– Избан абааш ааныжьны шәзаԥырымҵыз? – иаҳаз хьаа­
ганы дҵааит Отиа.
403

– Ԥызас иҳамаз аамсҭа Гоги иҭахымхеит ааныжьра!
– Убасала ахьӡ ирҳарц иҭахын… Усоума?
– Мап, ахьӡ арҳара ахаангьы дашьҭамлацызт! Уи ииҭахыз
абааш ахьчара акәын, дамеигӡакәа иахҭниҵеит ихгьы!
– Аибашьцәагьы ақәирӡит, – усеиԥш афырхаҵара
дазыразымкәа иазгәалҭеит аҳԥҳәысгьы.
– Ақәылаҩцәа ҳбаашқәа нарымҵажьны, аҳ ахыхьчара
зеи­ӷьеишьаз еилкаашьак ҳзаҭом! Убас ҟаимҵазҭгьы, ҳбааш
ҳнапаҿы иҟазаарын! Иҳақәлаз ҿагыларак рымамкәа, ишырҭаху
ақыҭақәа шьаҟьо ирылоуп! – ихәра ахьаа иахҟьаны, ихы-иҿы
еицакха ишыҟаз акәын ацәажәара дшаҿыз аибашьҩы.
– Аҳра ахьчаразы ухы ушамеигӡо збоит, аха уажәақәа
урызхәыцны уцәажәала! Изоуҳәогьы аҳԥҳәыс шлакәу дырла! –
иҳәеит Отиа.
– Ус абасымҳәо, аҳ иҽыԥхьакра ақәылаҩцәа рхы иар­хәаны
ақыҭақәа реимӷәыцәаара иаҿызар! Ҩнышьаҭагә аанмыжь­кәа
акыр қыҭақәа ццышәыртәызар! Изласаҳахьоу ала, еидцаланы
тәыс иргахьақәогьы рацәаҩӡоуп рҳәеит!
– Уи ҵабыргуп! – днақәшаҳаҭхеит Захаригьы.
– Абысҟак угәы ахьеицҳауа агәахәара снаҭеит, аха амч
еснагь аԥыжәара шьҭнахыртә изыҟалом, – лаԥхьа игылаз
аибашьҩы аҵыхәтәан абжьгарақәа илҭозшәа лыбжьы налыргеит
аҳԥҳәыс. – Амч ахьазымиааиуа аҟәыӷара иаԥнагозароуп.
Абри ауп аҳгьы азхәыцра зиҭаз, уажәазын дхьаҵзар, ируаа
еиқәирхарц азоуп ус зыҟаиҵа. Иара дашьҭоуп имч ирӷәӷәаразы
ацхыраацәа идикыларц, убри аҟнытә хаҵа зхылаҳәоу зегьы
идеилшәыркаа, иаҳҭааз аӷацәгьа аҳҭынрахьы иаамышьҭразы
иаарласӡаны аҽеизгара иалагарц.
– Аҳԥҳәыс, бҟәыӷара сеихырхәоит, аха ақәылаҩцәа
ргәеилашра алашҩыкымҭазҵәҟьа ахацәа реизгара ус имариам!
Урҭ қыҭацыԥхьаӡа рҽахьыгӡаны излаҟоу ала, уахьырҿаҳауа
узымдыруа, изхылаԥшуа амҩақәа рацәоуп.
– Егьа ус акәзаргьы, ԥсыхәак аҭатәуп! – иҳәеит Захари, иус
зламыз азҵаара ҩаԥхьа иҽалагаланы. – Хеиқәырхарас иҟоу,
иаарласӡаны аҽеидкылара ауп. Ишәарҭахаз аҭагылазаашьа
аԥсах­разы аҽырбжьаҟазара ԥырхага усуп. Иҟаҵатәу цқьа аз­
хәыцра амҭакәа акы аҽазкрагьы ауам.
404

– Захари, уара уҵаҳәара ҳаргәаҟуа ҳаҟам! Уара иуусу
ауахәамақәа реиқәырхара аҽазкра ауп! – абас инаиаҽԥни­
ҳәеит Отиа.
– Шьҭа сдәылҵыр ҟалома? – дҵааит аибашьҩы.
– Ааи, иҟалоит… Иахьа иаҳзааугаз ажәабжь гәырхьгоуп,
аха, ишыҟазаалакгьы, иахьҳурдырыз бзианы иҟауҵеит… Убра,
адәаҿы уаасзыԥшы, дҵак усҭараны сыҟоуп, – иҳәеит Отиа.
– Уаҳа исоуҳәои, аамсҭа Отиа? – аибашьҩы дандәылҵ
ашьҭахь дҵааит аҳԥҳәыс.
– Исҭахыҵәҟьоу макьана ицәырсымгац, аҳкәажә, бхаҵкы,
– иҳәан, убри аамҭазы иварахь џьара дыԥшуа, изымҳәацыз
аацәыригеит аҵыхәтәан Отиа. – Сара исҭахым аҳ исыдимҵаз
акы аҽазкра. Уи сусгьы алам, аха уеизгьы исымҳәаргьы сгәы
иауам, аҳҭынраҿы аҳԥҳәыс лыҟазаара шшәарҭоу.
– Ишԥа, шьҭа саргьы сыбналарцу?! – иааџьалшьеит.
– Аҳҭынра ааныжьра, аҳԥҳәыс лыбналара иазҳәам, уи
ахыхьчара ауп изызкхо. Аҳ дыхьчоуп, аха аҳԥҳәыс лыԥсҭазаара
ашәарҭа ишҭагылоу лдыруазарц сҭахуп. Иалбдыраауеи, даҽа
мышқәак рыла ақәылаҩцәа аҳҭынра иаадгыларгьы ҟалоит.
– Абас удызҵаз аҳ иоума?
– Мап, схала исыӡбаз ауп. Аҭагылазаашьақәа шыҟалаша
цқьа саназхәыц ашьҭахь бгәыбҽанысҵарц сҭаххеит... Аҳԥҳәыс,
бхаҵкы, ибысҭо аҵаҳәара баргәаҟуа быҟам. Абас ҟабҵароуп
ҳәагьы быдҵашьа сымам, аха бгәыбҽанысҵоит, быԥсҭазаара
ашәарҭа иҭагылар шыҟало. Абри шьҭа бара базхәц ишыҟаб­
ҵаша, – иҳәан Отиа, иажәа ааникылеит.
– Мшәан, ишуҳәо еиԥшҵәҟьа ашәарҭара ыҟазҭгьы,
аҽыҵәахра шаҭаххаз ала схаҵа ихаҭагьы дыррак сиҭарын! –
аҵыхәтәан лакҩакрак даашьҭнахит.
– Ибзааицҳартә еиԥш уажәы аха имам, дхынҳәраны даны­
ҟоугьы аӡәгьы издыруам... Аҳԥҳәыс хшыҩеилыкка, аԥхьан
ишазгәасҭаз еиԥш, исҭахым машәырк бақәшәар.
– Ҭынха дук иеиԥшҵәҟьа уахьсыхӡыӡаауа ҭабуп ҳәа
уасҳәоит, шьҭа саргьы сазхәыцып ишыҟасҵаша, – лҳәан
аҳԥҳәыс, аҵыхәтәан маҷк аҟара лылахьгьы ааиқәылҵеит.
– Ааи, азхәыцтә сыдугалт. Сара сганахьала, ари икьасахаз
гәҭахәыцроуп, аха, ҵабыргны, ахшыҩзышьҭра зыҭатәу акоуп.
405

Шьҭа схала сааныжь, исыҵауҳәақәаз ҭынч снатәаны сазхәыцыр
сҭахуп... Захари, уаргьы ухы уақәиҭуп.
Отиеи Захарии дәылҵны ианца, аҳԥҳәыс акраамҭаӡа
лымалазаҵә дтәан. Абасҵәҟьа ашәарҭара ыҟоуп ҳәагьы д­ыҟа­
мызт, аха иаалырҟьаны илзааргаз адыррақәа агәра лдыргеит,
аҳра ҭазырхашаз ҭагылазаашьа мыждак ааигәахара иша­ҿыз
аҟара. Аԥхьаҟаз ԥсыхәак ҟаҵатәын, аха уи арбаныз аилкаара
цқьа лыхшыҩ ақәхартә иҟамызт. Амала, уажәы иҟаҵатәны ҳәа
илбоз, Отиа илабжьеигаз заҵәык шакәыз ала лгәы илыҵанаҳәон.
– Дад, абыржәы иааузеиҭасҳәаз, аԥхьан ишысҳәаз еиԥш,
абарҭқәа зегьы Захари исзеиҭеиҳәахьан. Уажәшьҭа аԥхьаҟа
иуасҳәараны иҟоу ахҭысқәа, урҭ сара сызлаԥшыз ауп, – иҳәан
Ардимон, нас маҷк иԥсы ааиҭеикразы дырҩегьых ицәажәара
ааникылт.
II
Гыртәыла аҳ Леуан ихҟьаны 1621 шықәса инаркны
аибашьра ду ахы анаркха, абри аҭагылазаашьа аҭырқәцәа
рхы иархәаны, 1636 шықәсазы Џьамтәыла ашахи Ҭырқәтәыла
асулҭан Мурад IV ааицәажәаны, рыбжьара агәырџь дгьылқәа
еихыршеит. Қарҭлии Кахеҭиеи ирыҵакыз адгьылқәа Џьамтәыла
иаҵанакит, Ахалцыхь инаркны амрагыларахьтәи адгьылқәа
аосмантә Ҭырқәтәыла иампыҵанакит. Ахалцыхьынтәи рымчра
адыргалт, аҵыхәтәан гыларҭақәас иахьыҟарҵаз Имереҭиа,
Гыртәыла, Гәыриа, абрахь инаԥыршьит Аԥсынтәылагьы. Абасала
ирмариаӡаны рнапаҿы иҟалаз адгьылқәа ирықәынхоз аҭыԥантәи
ауааԥсыра, иаразнакала рхәурагьы инҭадыргылт. Аҭыԥантәи
ажәларшьҭрақәа ирылаҽхьаз ақьырсиан динхаҵарагьы ԥшьаала
иаԥсахуа иалагеит, аҭырқәцәа мчыла залырҵәара иалагаз
аҟәырҟан ҩыра иаҳәоз аԥсылманхаратә ҵасқәа. Абасала
аԥшәма­хара иашьҭалаз аҭырқәцәагьы есааира рҽазҵәылхӡаны
идырӷәӷәон ақьырсианцәа рышьк­лаԥшра, аҳәатәхамҵацәа
ақәнага иақәдыршәон. Зхы мацара иазхәыцуаз аҭыԥантәиқәагьы
аӡәырҩы, аҭырқәцәа џьара акала ҳхы иаҳзархәанда ҳәа зхы
рыдызкылозгьы ҟало иалагеит. Иаармариаӡаны аҭырқәцәа
зхы рызҭақәаз агыруа ҭауадцәеи аамсҭацәеи шыҟаз еиԥш,
406

Аԥсны амраҭашәарахьтәи аҳ Чачба Қарабеигьы аӡәы ҳәа урҭ
рымҵәыжәҩа зҽыҵазкқәаз дыруаӡәкхеит. Амрагыларахь аҳс
иҟаз, иашьа Пыта аибашьра данаҿыз аамҭаз цхыраарак им­
ҭакәа, иара иҽырҭынчӡаны Лыхны абааш дыҩнатәан.
Аҭауад Пыта цхыраара изааз мҩашьарада агәра ргеит,
аԥсуаа раанкылара шьҭа Гыртәыла аҳ имч ақәхараны дшыҟамыз.
Евдемон хазы џьашьахәыс иман аԥсуа еибашьцәа ҳаҭырла
рхы ахьымҩаԥыргоз, игәахәара дунгьы иҟаиҵеит, аҳ Пыта
ақьырсианра аҵасқәа еиламгакәа, Гыртәыла аԥшьаҭыԥқәас
иԥхьаӡаз ауахәамақәа дахьрыламкьысыз. Ари Анцәа дугьы
игәы иахәоз акәны иазиԥхьаӡеит, аибашьраҿы асеиԥш дзыр­
маншәалазгьы, ҳазшаз игәы иалсшаз ала дахьымныҟәаз азоуп
ҳәагьы азхеиҵеит.
Зҽыԥхьазкыз аҳ Леуан иаӷа ишьклаԥшразы иишьҭлоз
акылԥш­кылӡырҩцәа рыла еиликаауаз рацәан, агәрагьы игеит
аҿагыларақәа хымԥада иаанимкылар ада ԥсыхәа шама­мыз
аҟара. Имдыруази аԥсуаа данрықәлаз изықәиршәаз арыц­
ҳарақәа, уаҩымрыла дышрызнеиз, аха дзаӷахаз иабхәа – аҭауад
ируаа ахымҩаԥгашьа рҽақәыршәаны, аҳәсеи, ахәыҷқәеи,
абыргцәеи уаҩрыла иахьрызныҟәаз еиҳагьы ӷәӷәала дар­гәааит,
арахь уаҳа имч хомызт иаӷа иҿагылара.
Акы иаҿым аамҭа аагылазшәа иамхабоит рҳәоит, аха
еилахоу изыҳәан, еиҳаракгьы еибашьуа рзы ирызгәамҭаӡакәа
амчыбжьқәеи амзақәеи лҭакәкәа ицоит. Қәылара иааижьҭеи,
ирызгәамҭаӡакәа аҟыршоурақәа ааиқәтәан, амшқәагьы ҭагалан
ахь рхы дырхеит. Убри аамҭазы, оумакала зхыԥша гахьаз аҳ
Пыта, ируаа ирхымҩаԥгашьоу ҳәа, агырқәа ргәаӷ алашьҭырхразы
иҟам-ианым еиқәыршәо ауааԥсыра ирыладырҵәон. Аԥсуа
еибашь­цәа шаҭарада аҳәсеи ахәыҷқәеи аҩнқәа ирыҩнакны
иҩнарбылуазшәа, аԥшқацәа шгараз амца иаларыжьуазшәа
амц еиқәырҽаҽақәа рышьҭуан. Џьоукы игәараргалоз ажәабжь
ҿаасҭақәа лымҳаҭасла иахьраҳауаз, абасала ашәарҭа ҳааҭазыр­
гылаз ҳәа, Гыртәыла аҳ Леуан аԥхьа днаргыланы, зымшала
арыцҳара иақәшәаз ирзышәиуан.
– Мшәан, иазыҟалазеи ҳтәыла?! Аԥсуаа абысҟак ҳгәаӷ
ркыртә ирзааухьази цәгьарас? Иҳамаркузеи ҭынчла иҟоу, аи­
407

башьра зҭахым ҳарҭ, ахлаҳәадақәа! Избан, ҳазшаз абысҟак
агәнаҳарақәа заҳԥигалаз? – абас еизҵаауан ӡәырҩы.
– Избанзар, аҳ Леуан иҵыхәала ҳадгьыл шәиуп! Имшь­
ҭагьы цәгьоуп, шьҭарнахыс бзиарак ҳбарангьы ҳаҟам! Ҳахшара
ҭынч иаҳзымааӡартә аамҭеиқәаҵәа ҳааҭаиргылт! Ишьҭыӡхьоу
аҿаргьы маҷҩума! – иҟаз аиаша ззымдыруаз даҽа џьоукы абас
аҭак ҟарҵон .
– Аԥсуаа изакәазы иҳақәлаз шәзымдыруашәа зынӡа
шәыҽшәмыргаӡан! Аҳ Леуан иоуп зегь зхароу, избанзар аԥхьа
иқәылаз иара иоуп! Насгьы, шәзазымхәыцуеи Леуан иԥҳәыс,
аҳ Путо иԥҳа Ҭануриа ԥшӡа дышлызныҟәаз? Аԥсуаа гәыбӷанс
ирымоуи, иҳақәлазар ацынхәра ашьа рурц азоуп бџьарла
изаҳҭааз! Агәаӷ агәаӷ ахылҿиааит, абри ауп иҟалаз! – ашәарҭара
иҭазырԥшыз раҳ изгәааны абас изызҳәозгьы ҟалеит.
Иҟам жәларык, аибашьра еилаҳахьоу! Ианакәызаалакгьы
уи зҭахны иашьҭаз амҟәыҵахалаҩцәа ракәын! Агырқәа ра­
хьынтәигьы иҟан аԥсуаа ҳаҭыр рықәызҵоз, рабашьрагьы иақә­
шаҳаҭмыз! Уи аҵыхәала ирацәаҩӡан аҳ Леуан ихымҩаԥ­гашьа­
қәа иадгылаҩцәамызгьы, аха иҟан агәыҩбара иажьақәозгьы.
– Шәгәы ишԥаанаго, ақәылаҩцәа ҳара ҳҟынӡагьы иаа­
ӡару? – урҭ ахьымнеицыз ақыҭақәа рҟны абас аӡәырҩы
еизҵаауан. – Аҳ аиааира илымшазар, шьҭа ҳара иҳалшару урҭ
раанкылара? Ҳтәыла абжеиҳара ахамышҭыхә иалазырԥшыз
ақәылаҩцәа, излаҳаҳауа ала, рыцҳашьарак рыздыруам рҳәеит!
Қәылаҩык ишьапы Гыртәыла иамбароуп ҳәа иҽхәоз ҳаҳ хазына
Леуан дабаҟоу? Дзыцәшәаз ақәылаҩцәа ҳарзааныжьны иара
дыбналт!.. Ҳагәхьаа имкит!
– Аԥхьаҟа ишыҟаиҵаша џьара акы иӡбозар акәхап, аха уи
ҳара иҳазҳәарыда!
– Ҳтәыла зегьы аныршьаҟьалак аума ианиӡбо! Уаанӡа
дызҿыз? Абар, аҭагаларақәа зынӡа иааигәахеит! Ақәылаҩцәа
ҳԥырӡааны ианцаша аадыруазҭгьы, нас иҟаҳҵаша џьара акы
ҳмыӡбрыз!..
– Урҭ царц азоума изааз, ҳтәыла рымпыҵархаларц ауп
ирыгәҭаку!
– Мап, мап, изларҳәо ала, аԥсуаа иртәым дгьылк
рымпыҵархалахьеит ҳәа ҳмаҳац! Ҳгәаӷ шьҭыхны иҳақәлазар,
408

уи зыхҟьаз Леуан иоуп! Дрықәланы ирзааицаз ҳәа ирҳәо
шәмаҳахьеи, убри ашьаԥса рурц азоуп даргьы асаҭыхла
изаҳҭааз!
Пыта ихыԥша абасала игәыҭҟьаганы иззыҟалаз агырқәа,
аԥхьаҟа ирԥеиԥшхараны иҟаз ахьырзымдыруаз аҵыхәала,
рҭагылазаашьа ргәыӷрақәа арцәахьан. Ирҭахын аҳ Леуан
игәҭакыз рдыруазарц, аха иара, цасҳәан иҟаиҵозшәа, ижәлар
рышҟа ацәырҵра дахыццакуамызт, абысҟаамҭа Шәантәыла
иҽыҵәахра змааназгьы аӡәы издыруамызт.
Ашәанцәа ахьынхоз шьхатәылан, ашьха ԥсҭазаара маца­
рала иааиуаз жәларшьҭран. Иаарыкәыршаны иҟаз ашьха
еибаркырақәеи ахра ҭакнаҳақәеи раамҷыдарахаз дгьыл
ҟьаҟьарак џьара иҟоуп ҳәагьы иҟамызт, арҩашқәа рнаҩсан,
мшынк ыҟоуп ҳәа рауҳәаргьы ихарҵомызт, абарагьы еилам­
ҳацызт. Аханатә аахысгьы мыцхәы иуааџьбарақәан, алафҳәара
рнааломызт, амцҳәарагьы раабуамызт, рылакьакьа­рагьы бзиа
ирбомызт. Аршәара зыхьӡыз рааигәагьы иҟамызт, иуаах­жәа­
қәаз, аӡәы иус аҽалагаларагьы рҭахцәамызт, ҳазшаз усеиԥш
ҟазшьаны ириҭахьан. Ашьха цәаҩа зцәаҩаз, хныҟәгагас
арахәаа­ӡареи ашәарыцареи мацара зыԥсҭазаараз ракәын,
шамахаӡак акәымзар, аибашьрақәа рыҽрылархәрақәа ахаангьы
еиламҳацызт, амала дара рышҟа аӡәы даамақарыр, усҟан
адруҳәа аицгылара рылан. Ажәытәӡан, аурымқәеи аџьамқәеи
рхаан, ашьхақәа ирҿаҟаҵаз абаашқәа еиқәырханы иааргон,
макьанагьы уаҟа нхарҭас измақәазгьы рацәаҩын. Ашьхадгьыл
кажьны даҽаџьара анхара ахааназгьы иамеилаҳацызт, иагьыр­
ҭахымызт, иаԥырҵны ианыҟалагьы, рыԥсҭазаара рымухыр ир­
заҩызан. Агәабзиареи агәамч ӷәӷәеи зызҭаз, акыргьы зшьамхы
ҵарыз, дыԥҳәыс, дхаҵа, шәагаалагьы иуаа дуқәаз ракәын. Рымч
зқәымхашаз, мыждарак иақәымшәакәа аӡәы иламкьакьацызт,
рԥырхагахара агәаӷьрагьы ус имариамызт. Ацәгьеи абзиеи рзы
аҵаҳәарақәа рызҭоз, ирылабжьоз, изыххәыцуаз аиҳабацәа
рыман, урҭ рҳәатәы дара рзы исамарлықьын, ари аҵас ажәытәӡа
аахыс икамыжькәа иааргон… Абыржәы убарҭ рахь ицаны иҟаз аҳ
Леуан убри аамҭаз иҭагылазаашьақәа зеиԥшраз аҭоурыхеиҭаҳәаҩ
Ардимон ҽеишәа издыруамызт, аха уҳәансҳәанла излаиаҳахьаз
ала, дзынцәажәоз ахҭысқәа абас еиԥш иҟан:
409

Шьхаԥшӡак ахәадаҿы ашәаԥыџьаԥра иагәылагылаз абааш
баагәара, адәахьала игылаз агәашәхьчаҩцәа иаҿаршәӡаны
мап ркит, аӡәымзар-аӡәы дышҭармыжьло ала. Убри аамҭаз,
аԥсалабақәа неихданы, инармышьҭыз ауаҩы иахьиҿагылаз азы
игәы ԥжәо дшыҟазгьы, зегь акоуп, уеизгьы дҭамлар шимуа ала
агәра дыргара даҿын, аха дара уаҳа изыӡырҩра рҭахымкәа,
наҟ дрыдҵны дцарц иҳәара иаҿын. Снашәмышьҭыр ҟалом ҳәа
иаргьы иуамызт, аха даргьы иаҿаршәӡаны ируҵәҟьомызт.
– Шәантәыла аҭауад Дадашьқьалиани Како ҳгәыҳҽани­
ҵахьеит, аӡәы даниҭоу аамҭаз даҽаӡәы дышид­имкыло! Ари адҵа
аилагара ҳақәиҭым, уажәы иҭоу ауаҩы дцаанӡа уааԥшыроуп! –
иҳәеит дназмышьҭуаз руаӡәык.
– Шәара шә-Како сиацәажәарц смааит, сара избарц исҭаху
Гыртәыла аҳ Леуан иоуп!
– Иаҳҳәаз улымҳа иазеилмыргеи?! Убри дааумбар ада
ԥсыхәажәлагә умамзар, нас абнахь унаскьаны уааизыԥшы!
– Уи даҽа мызкы ара даанхаргьы, саргьы убранӡа ара
сыргыланы сшәымоума? Иараби, сзацәажәаша уаҳа еиҳабык
дшәымаӡамкәа шәыҟоума? Иҟалозар ма убри дысзаажәг!..
Шәанаџьалбеит, агаӡа иикыз икит ҳәа, асҵәҟьа убахьоума!
– Угәы иалумырсын, егьа уҳаҳәаргьы уҳазҭажьлом! –
иуҵәҟьомызт руаӡәык.
– Иҟалеи иахьа? Иахьа даҽа мшхама? Иахьатәиала аӡәгьы
дышшәыдшәымкыло ала амшӷьарс шәықәума?
– Како иҭоу ауаҩы дцаанӡа уаҳзоужьуам ҳәа уаҳамҳәеи!
– Заҟантә ишәасҳәари сара исҭаху уи иакәым ҳәа!
– Уи дуҭахым, аха уажәы аӡәы иҭажьлара ҳақәиҭым!..
Иабихәац, ҳгәы ԥымҵәакәа абнахь унаскьаны угыл, иҟалозар!
Иахьынӡауҭахугьы уԥшыз!
Абас ажәақәа шынеиҿарк-ааиҿаркуаз, ус илаԥш иаа­
ҵашәеит, кәалӡмаҭәала еибыҭаз џьоукы рҽы џьбарақәа
рыҵаԥаџьԥаџьуа ишаауаз.
– Иарбан хыԥшоу ҳашҟа уаазгаз, аамсҭа Отиа? – агәашә
ишаадгылазҵәҟьа ибжьы наиргеит зегьы рханӡа игылаз ахаҵа.
– Ҟаҳ, Дадашьқьалиан Џьимир уоума! Усзымдырырц аԥсык
аасыгхеит! – иҳәеит Отиа, уи дшынҽыжәҵызҵәҟьа икәалӡ
410

хылԥа ихыхны, аҭауад Како иашьа иԥа ианаамҭаз дахьиқә­шәаз
деигәырӷьаны.
– Избан ара узгылоу? – рнапқәа анааимырх ашьҭахь
дҵааит Џьимир.
– Анцәа имчала, уанысҭахҵәҟьаз усықәшәеит! – иҳәан
Отиа, нас гәынамӡарыла ацәажәара дналагеит. – Ашә
иларгыланы ишәымоу абарҭ аҩыџьагьы егьа срыҳәазаргьы,
аԥсреинҵәаразы ирымуҵәҟьеит! Сҭармыжьлеит абаагәара!
Шәанаџьалбеит, уск сашьҭаланы сааит ҳәа расҳәеит, аха, егьа
сҳәазаргьы, алакышьашь еиԥш ара исԥырахеит!.. Аҳ Леуан ара
дыҟоуп, избарц исҭахугьы уи иоуп!
– Ашә аашәырты! Ари ауаҩгьы сара дсыццоит, –
уаҳа ацәажәара иҽаламгалакәа, ашә илагылақәаз ибжьы
нарықәиргеит Џьимир.
Аҩыџьагьы рыҽқәа рҿы ианкны рҿанынарха, Отиа
ицқәазгьы еибарԥшны, дара инарышьҭагыланы абаагәара
инҭалеит.
– Џьимир, иҭабуп, сурманшәалеит, – иҳәеит Отиа,
иаалырҟьаны дааҭгылан. – Шьҭа исҭахын аҳ Леуан иԥшаара
азынгьы усыцхраарц.
– Уажәыҵәҟьа еилаҳамкаашеи, – иҳәан Џьимир, убри
аамҭаз раԥхьаӡа илаԥш иааҵашәаз хаҵак наиқәҿыҭны
днаиазҵааит.
– Аҳ Леуан дахьыԥшаатәу ҳәа ижәдыруеи?
– Абааш ашьҭахьҟа џьара дыҟоуп, – иҳәеит уи.
Отиа даҽа зныкгьы Џьимир ҭабуп ҳәа наиаҳәаны дыш­
неиуаз, ус абааш дахьааваҵәиҵәҟьаз, ҵабыргны, аҳ Леуан
џьоукы дрыдгыланы рацәажәара дшаҿыз даагәеиҭеит. Убри
аамҭаз Леуангьы арахь иаахьаԥшымҭаз, ус иаргьы Отиа илаԥш
данааҵашәа, ицәажәара аанкыланы иблақәа наидирхалт.
– Избоит усышьҭаланы ушааз! Сгәы иахәаша ажәабжьк
шааумгазгьы еилкаауп…Узааи? Уаазышьҭыда? – иҳәан аҳ, иараз­­
нак дҵааит Отиа дшааидгылазҵәҟьа, аԥсшәаҳәара дахьымыгӡакәа.
– Аӡәгьы сааимышьҭит, аҳ, ухаҵкы! Схаҭа исҭахханы сааит!
– Избан?
– Иаҳаӡбаз уеилҳаркаарц.
411

– Ажәа самыршьыкәа уааццакны иҳәа, уаха зынӡагьы
исымаӡам!
– Аҳ, ухаҵкы, улԥха сашьапкуеит усзыӡырҩырц. Иусыр­
дырырцгьы сҭахуп, иуасҳәараны иҟоу уақәшаҳаҭымхар адагьы
ԥсыхәа шумам.
– Иарбан ихасҵараны иҟоу?
– Абыржәы сышиашоу аҳҭынра аҟынтәи саауеит. Даараӡа
ҳазхәыцит, аха аҳҭынра аанаҳмыжьыр ада ԥсыхәа ыҟам.
Аҳ иҿаԥшылара убри аамҭаз иааикәашәан, аӡыхәашь
еиԥшха иныхшәааит, иӡамҩа ԥсылагьы ааибарххеит, аха ажәак
изымҳәо дхаҳәыршәыраха акәын дышгылаз.
– Арахь санаауаз амҩан саниеит, ӡык ахықәан ишьҭаз Дур
иԥа Мамука иԥсыбаҩ!
– Мамука?
– Ааи, аибашьҩы бзиа ҳәа иушьоз Мамука, ақәылаҩцәа
раанкылараз хацәнамырхаҵәҟьа дырҿагылан, аха аҵыхәтәан
ируаагьы иаргьы ҭахеит! Аԥаԥа иркхьаз иԥсыбаҩгьы убра
ааигәа анышә иамаздеит! Хацәақәак ԥшааны ирасҳәеит, егьырҭ
аԥсыбаҩқәагьы иаарласӡаны аҭыԥ иқәырҵарц!
Идыдбыжьха аҳ илымҳа иҭасуаз Отиа ибжьы, уаҳа азы­
ӡырҩра иҭахымхакәа днаиԥыҩлан, иажәақәа џьашьарак нары­
ҵагаланы ус иҳәеит:
– Среигәыӷны иаансыжьыз схынҳәаанӡа мыждарак
шрамхаҟаҵоз гәҩарас исымамзи. Зегь раҳаҭыр збацәеит, уи ауп
иҟалаз... О сара хәаша, аҳра ахьчараз сзықәгәыӷрыда шьҭа!..
Хатәԥышәала аҳҭынра ааныжьра шәақәиҭызтәда ҳәа сҵаауеит?
Сара дысԥыҩланы Гәыдуна иоума асеиԥш зыӡбаз?
– Аҳ, ухаҵкы, аҳҭынра ааныжьра саргьы сақәшаҳаҭым,
убри аҟнытә абџьар зкыртә иҟоу ахацәа зегьы еизганы
ҳрацәажәараны ҳҟоуп. Аҳкәажә лхаҭагьы уи дақәшаҳаҭхеит.
Абри уеилсыркаарц азоуп сушьҭаланы сзаазгьы, – акала акы
изазымааиуаз аҳ аҽакала ишиацәажәатәыз дақәшәомызт Отиа.
– Сара снаҩсан аҳра аусқәа рыӡбара зҽазызкыз шәҟалеит
акәу?! – иаҳаз иԥсы еилахәаны дшыҟанаҵазгьы, иабжьигарц
ииҭахыз макьанагьы иҽақәиршәарц иҭахымызт.
412

– Аҳ Путо имаҷымкәа ақыҭақәа еимҵәаны, уажәы аҳҭын­
рахьы ихы рханы есааира ааскьара даҿуп. Агәыԥжәара
ауаҩы данарццакуагьы ыҟоуп, аха аҭагылазаашьа зеиԥшрахаз
ала, иаарласӡаны џьара акы уӡбароуп. Иаҳҭагылазаашьахаз
ала, аамҭа зынӡаскгьы иумаӡам, аҳ, ухаҵкы, – макьаназы
гәыԥжәагамзар еиӷьыз аҽак изҳәомызт Отиа. – Аҳ хшыҩ лаша,
иҟаҳҵараны иҟоу азы удҵа зегь ҳазыԥшуп.
Леуан убри аамҭаз даақәыԥсычаҳаны гәҭахәыцрак иҽ­
неиҭан, нас џьарак дзымгыло даагәаҭеит, ԥыҭраамҭакгьы
дгьежьы-хынҳәуа иҽизеиқәкуамызт. Иҟаиҵашаз аҵыхәтәан
даазхәыцызшәа, иаалырҟьаны иҽаанкыланы, Отиа илаԥш даа­
ҵеикын, нас ибла ҭаҟәбарқәа наидырхаланы гәаӷ бжьыла
даацәажәеит.
– Сабхәа ишиҭаху стәыла далагьежьуа далоуп! Иҟалап
сиԥшаарц дсышьҭазаргьы, аха асҵәҟьа ирмариаӡаны дысиааи­
рашәа игәы дшажьо изеилкаауам! Сахьхьаҵыз азы сицәшәаны
сыбналаз џьишьозар акәхап! Макьана издыруам аԥхьаҟа
дзықәшәараны дыҟоу! – аҵыхәтәан дагьаамақарит Леуан.
Отиа иҟәынҳәалаз аса амҳасҭа импыҵырӷәӷәа аҳ илакҭа
дышҭаԥшуаз, ус иажәақәа бжьагарак еиԥштәны деиҭазҵааит
абасеиԥш:
– Ахацәа еизгатәуп ҳәа исҳәаз уақәшаҳаҭума, аҳ, ухаҵкы?
– Ааи, иуҳәаз нагӡа! Издыруа ҳәа иҟада, аха иҟалар алшоит,
убри ҳара ҳзы иҵыхәтәантәихаргьы!
– Избан ас узазхәыцуа? – иааџьеишьеит Отиа. –
Иуҳәаз гәкажьгәоуп, аҳ, ухаҵкы! Иҟаҵатәу хык ҳақәуҵар ҳхы
ҳаигӡарым!..
Аҳ агәҭахәыцра иҽаҭаӡаны дышгылаз, данааиуаз рызгәам­
ҭаӡакәа, ус даарыдгылт Џьимир. Агәамч ӷәӷәа зызҭаз ашьхауаҩ,
ишәагаа ду даҵаҽырбо, еиқәаҵәасамсалӡа иҿаз ижакьа инапы
налшь-аалшьуа, ибжьгәаҩа ду нарганы, аҳ иахь зҵаара мацарала
даацәажәеит.
– Иугәамԥхо арбану, аҳ, ухаҵкы? Акы бааԥсыла угәы
ишыҵхо збоит, иуԥырхагахаз соуҳәар ҟамлари? Отиа ажәабжь
бааԥсык узааимгакәа дыҟам, уи азоуп лахьеиҵых зумам?..
Сабаухәари?
413

– Ажәа бзиа уҳәеит, аицхыраара азынгьы уи зеиӷьыҟам
ауп! – урҭ азҵаарақәа рҭакҟаҵара иҽынахигеит аҳ.
– Уцәажәашьа злаҟоу ала, уаҳраҿ аҭагылазаашьақәа
шшәарҭахаз гәҩарас иҟауҵаратәы иҟоуп, – аҳ игәалаҟазаара
ацҭәа наԥишьит Џьимир.
– Ааи, агәахәара сызҭаша ҳәа акгьы ыҟам! Ашәарах
зышьҭалаз ақәыџьмақәа реиԥш, сабхәа ируаа ҟырлышуа
сыԥшаара иахьаҿу ишырҭаху саҳра иалақьауазуа иалоуп ҳәа,
саԥхьа игылоу абри ауаҩ ажәабжь сзааигеит! – иҳәан аҳ,
дахьгылаз еиҭах даагәаҭеит.
– Нас, иҟаҵатәны иҟоу ҳәа иубои? – деиҭаҵааит Џьимир.
– Арантәи ацхыраацәа сыманы схынҳәаанӡа ахыхьчарахь
ҳаиасроуп. Уажәазыҳәан абри ауп еиҳа еиӷьны избо, – зхәыцрак
амҭакәа аҭак ныҟаиҵеит аҳ. – Ааи, аҳҭынра саӷа имҵажьтәым…
Отиа, ушьҭахьҟа ухынҳәы. Ишуҳәаз еиԥш, ахацәа еизганы
аҳҭынра ахьчара шәҽазышәк.
– Изласаҳахьоу ала, аҳ Путо идҵақәа рынагӡаразы иеи­
башьцәа дреигӡом ҳәагьы рҳәоит, убри ауп ишәарҭоугьы! –
иаазгәеиҭеит Отиа.
– Уи анеилкаахо аҵыхәтәан акәхоит.
– Аҳ, ухаҵкы, иҟауҵаша уҵасҳәошәа сахьцәажәо саҭоумҵан,
аха ухаҭа аҳҭынрахьы ухынҳәыр еиӷьзар?
– Мап, макьана хынҳәышьа сымам!
– Асеиԥш агәаанагара умазар, нас ацхырааҩцәа ҳахьӡаанӡа
ҳааԥшыр еиӷьӡами? – аҳ ас еиԥш аҳәарҭа анииҭа дҵааит Отиа.
– Ацхырааҩцәа ҳауаанӡа ҳәа ақәылаҩцәа ҳара иаҳ­
зыԥшума. Аҭырқәцәагьы срацәажәараны сыҟоуп адгылара ҳар­
ҭарц, – урҭ ацхыраара ширҭоз ала агәра ганы аҭак ныҟаи­ҵеит
Леуан.
– Мшәан, урҭ знык мап уцәырымкхьеи, уажәы иақәшаҳаҭ­
хап ҳәа агәра ганы уҟоума, аҳ доуҳа лаша?
– Иақәшаҳаҭымхар, абаџьшәара ааныскылар акәхоит.
Иара убас, сара сҟынтәи атәцәагьы рцәыӡыр ҟалоит. Ҵабыргны,
ари шьапҿаршәуп дара рзы, иақәшаҳаҭымхар, ирыцәнарӡуа
рацәахоит... Ааи, издыруеит сшәаны схьаҵызшәа згәы иаа­
нагақәаз шыҟалазгьы, аха сара сыԥшуп саӷа итәылахь дхын­
ҳәаанӡа ҳәа. Уи азоуп аҿагыларақәа зааныскылаз... Нас... Нас,
414

сабхәа исырбап еиҭах сышизнеиуа. Ашәанцәа ақәшаҳаҭхеит
сыдгылара, уажәшьҭа аҭырқәцәа рганахьалагьы ацхыраара
соуны сҟалозар, усҟан Аԥсынтәыла зегьы снапахьы иаазгоит.
Издыруада, иамуӡакәа иҟалозар, Гәымсҭа аӡиасынӡа ма
ампыҵакра сылсыршап, – абас гәыӷрала даацәажәан, нас Отиа
иахь иажәа наирхеит аҳ. – Аҳкәажә улаԥш лхыз, издыруада,
ишәарҭахаӡошәа убозар, џьара дганы дыԥхьак.
– Инагӡахоит, аҳ, ухаҵкы!
– Ушнеилак аҳҭынра ахьчара уҽазкы. Абри аус ҷыдала
уара унапы ианысҵоит.
– Уи азын угәы рҭынчны уҟаз, аҳ, ухаҵкы!
Отиа убри аҽныҵәҟьа ишьҭахьҟа дхынҳәны амҩа дықә­
леит. Ақәылаҩцәа џьара дырҿамҳакәа, дманшәаланы ҩымш
рыла аҳҭынра дазааигәахоны еиԥш, ус амҩан иааиԥылеит
аҭаԥшыхәрахь ицаны иҟаз ҩыџьа арԥарцәақәак. Аҟаԥыҳәа
иаразнак рхаҿсахьа ианибаалеит гәҭынчымзаарак иаргәаҭеиуа
ишыҟазгьы.
– Аамсҭа, ухаҵкы, умҩа уԥсахроуп, мамзар ақәылаҩцәа
рҭаԥшыхәцәа рнапы уаԥыхьашәар ҟалоит! – иҳәеит руаӡәк,
ишааиҿагылазҵәҟьа уаҳа цәажәарак бжьамгалакәа.
– Иахьтәоу кыр бжьоума?
– Арантәи ԥыҭк унаскьар, – убри аамҭаз инапы наирххеит
аҩбатәи, – ахәыҳарак аҟынтәи ибзианы иубарҭоуп иахьгылоу.
Агәаҳәара умазар, уҳашьҭаланы уаала, иуҳарбап иахьаагылаз.
Отиа уи днақәшаҳаҭхеит. Абна илсны ишнеиуаз, ус
иаахалеит рацәак иҳаракымыз хәык. Уантәи бзиа иубарҭан
шәаԥыџьаԥла иҭалаҳаны лбааҟа ишьҭаз адгьыл ҟьаҟьара.
Џьара-џьарагьы абнара акыр иааӷарны иахьыҟаз, икылҟьашкылҟьашааӡа адәҳәыԥшқәа улаԥш нараахон. Еиҳа иаадуны иҟаз
адәаҿы акәын аибашьцәа ахьтәаз.
– Ҩажәи хәба нызқьҩык уеизгьы иреиҵам, иҟалоит ҩажәи
жәаба нызқьҩык рҟынӡа ыҟазаргьы, – лаԥшыла рхыԥхьаӡара
аазгәеиҭеит Отиа.
– Рхы дырхараны иахьыҟоу ҳаздыруам, аха ҽырҵасы
рымамкәа итәоуижьҭеи мчыбжьык аҟара ҵуеит, – иҳәеит
аҭаԥшыхәцәа руаӡәык.
415

Ар рымцақәа ахьеиқәыз адәыхты акәшамыкәша алҩа
еила­ҳантаӡа абна иахатәан, уарлашәарла инықәслоз аԥша
лас аҽаҭаны ганкахьы мацара ацара иаҿын. Абна еилачыра
азааигәаҵәҟьа иҟаз дәык аҟны аҽқәа ҳәуа иахьықәыз ахь акәын,
Отиа уажәы илаԥш ахьхаз. Ибла иабоз дшааиҵанарӷәӷәазгьы,
инамырԥшкәа, ишиҟазшьаз еиԥш, шәаԥырҳаԥрак иҽамҭакәа
акәын аҭагылазаашьақәа шидикылоз.
Отиа Шәантәылантәи даныхынҳә ашьҭахь, ианрылаҳәаз
аҽны ирацәаҩӡаны еизаз ахацәа, шьҭа абааш аӡәы дааҩныҵны
данбацәажәари ҳәа иԥшны игылан. Акырӡа анҵы ашьҭахь,
ус Отиеи Гәыдунеи аадәылҵны рҿанаарха, убри аамҭаз зегь
рылаԥшқәа урҭ рахь инадырхеит.
– Уажәы ажәақәак нашәеиҳәар иҭахуп, ԥшьымшҟа раԥхьа
Шәантәылантәи ихынҳәыз аҳ Леуан ижәҩахыруаҩ, аамсҭа
Отиа! – рааигәа иааины ишаагылазҵәҟьа, ибжьы наиргеит
Гәыдуна.
Иажәа алгаха иамраӡакәа, џьоукы неиԥыҩланы рыбжьқәа
надыргеит абас:
– Мшәан, Отиа иоума ҳаизызгаз? Дабаҟоу иҳацәажәарц
зҭахыз аҳкәажә? Ҳашҟа дызцәырымҵуеи? Шәааироуп ҳәа
иҳаԥхьаз лара лакәӡами?!
– Маҷк иаашәычҳа, аҳкәажәгьы лассы дааираны дыҟоуп,
– иҳәан Гәыдуна, инапы дааҩахеит рҽеиқәыркырц. – Уи
дҳахьӡаанӡа Отиа шәааизыӡырҩы, избанзар аҳ иҟынтәи иааигаз
ажәабжь шәаргьы ижәдыруазарц иҭахуп.
Убри аамҭаз зегь рылаԥшқәа Отиа инаиддырхалеит.
Иаргьы аамҭагарак ҟамҵакәа, жәахырҿиаарала ацәажәара
иҽазымкыкәа, иажәа ахы наиркит игәҽанҵагаха, акыргьы
иаарџьбарашәа.
– Иахьа ҳҭагылазаашьа даара иуадаҩны иҟоуп!
Ҳабашьра иаҿу аӷа цәгьа дшәарҭаны даҳҭааит! Лабак зкыртә
иҟоу дарбанзаалакгьы иҭаацәа еиқәирхарц иҭахызар, ихы
дамеигӡароуп!..
– Мшәан, убранӡаҵәҟьа ҳнеихьазар, нас иҟаҵатәу зыӡ­
баша аҳ ихаҭа иакәзароуми! Мышкы иадымзаргьы, абранӡа
даабжьҟьаны, хык ҳнықәҵаны дцар ахәҭаӡами? – ус аӡәы игәы
ианазымчҳаӡа гәынамӡарыла ибжьы наиргеит.
416

– Аҳ Леуан мышқәак рыла ацхыраараз аҭырқәцәагьы
драцәажәараны дыҟоуп! Арахь сдәықәламҭаз абас еиԥшгьы
сеиҳәеит, ацхыраацәа даараӡа иаҳҭахны ҳаҟоуп ҳәа! Убри аҟнытә,
аҭырқәцәагьы агәра диргар иҭахуп дареи ҳареи ҳаицхырааны
аԥсуаа аннаҳамкыла, нас уажәшьҭан дара рзынгьы ишәарҭаны
ирзыҟалар шыҟало! Ҵабыргны, ари аҭырқәцәагьы ирзеицәоуп,
избанзар, аҳ ириҭо абаџь ааннакылар ҟалоит! Убри азын
ҳацхыраара мап ацәыркып ҳәа сыҟам, иҳәеит! Саныхынҳәуаз
аҽны аҭырқәцәа рахь дцаразы аҽеибыҭара даҿын, иҟалап шьҭа
драцәажәаны дхынҳәхьазаргьы! Иахьа абра ҳаизараны ҳзыҟаз
анисырдыр, даараӡа гәахәас иҟаиҵеит, хаҭала снапгьы ианиҵеит
ҳаҳҭынра ахьчара схахьы изгарц! Агәра гангьы дыҟоуп, шәарҭ
зегьы шәымчала аҳҭынра ақәылаҩцәа рнапаҿы ишзыҟамло!
Зегьы еилаӡыӷәаа иахьыӡырҩуаз, хәыцрак иамҽханакны
рҟытбжьык мгаӡо ишгылаз, ус иаалырҟьаны аӡәы ибжьы
наиргеит.
– Отиа, увагылара ҳазыразуп, аха избан ҳаҳ ируаа
зыԥхьеикыз? Урҭ рыцҳашьаны ҳара дҳаигӡар иҭахым, абасоума
ишеилаҳкааша?
– Убри цәырызгарц сгәы ишҭаз ауп азҵаара шсоуз! –
иҳәан Отиа, аҵыхәтәан аҭакҟаҵара иҽыназикит. – Аҳ иҟынтәи
ацхырааҩцәа ҳзаараны иҟоуп, иахьоума, уаҵәоума, лассы ара
иҟалоит! Аԥсуа еибашьцәа ракәзар, акырӡа аҳҭынра рҽазааи­
гәатәӡаны итәоуп! Урҭ сыблала избеит жәацы, аха арахь
рҿаархараны ианыҟоу аӡәгьы иҳаздыруам!..
Аҳԥҳәыс дахьынаҵыслакгьы уеизгьы лымҩаԥгаҩцәа лыц­
зар акәын, абыржәгьы илыцраԥссы аханбааш даадәылҵын,
ашацаҳәа лҿаалхеит, еизаз рышҟа лхы рханы. Ацәажәаҩ ииҳәоз
ишазыӡырҩуаз, ашьҭахь, зегьы рылаԥшқәа ганкахьы мацара
ианаадырха, абарҭ ирбазеи ҳәа Отиагьы иажәа аанкыланы
ишьҭахьҟа дынхьаԥшит. Убри аамҭаз, аҳкәажә дааиуашәа
аниба, ибжьы акыр иаамаҷхеит, аҵыхәтәан, ицәажәара зынӡа
иааникылт, уи лааира дазыԥшны. Ус, дук мырҵыкәа, акырӡа
данырзааигәаха, анҭ илыцқәаз аҳәса лышьҭахьҟа рҽаанкыланы,
аганахьшәа рыхқәа неидкыланы инеикәагылт. Лныҟәашәа даз­
ԥагьаны дшааиуаз, ус Отиеи Гәыдунеи данаарыдгыла, убри аам­
ҭазы аҩыџьагьы рнапқәа ргәы инадкыланы ианалеихырхәеит.
417

– Аҳра алԥха гәыӷырҭас иамоу ахацәа ӷьеҩқәа! Уажәы
дшәацәажәар лҭахуп, ҳаиҳа зымчу илԥха згымхаша аҳкәажә
каԥха-каҷҷа Несҭан-Дареџьан! Иахьа ишәыԥхьазгьы лара лоуп,
илҳәо шәаҳап, шәгәы-шәыԥсы лзышьҭ шәаалзыӡырҩы! – иҳәан
Отиа, даҽазныкгьы дынлеихырхәаны, нас аганахь днаскьаны
даагылт.
Ацәажәара данбалаго ҳәа зегь рыблақәа лыдырхаланы
илзыԥшын, аха илҳәарц илҭахыз абыржәы азхәыцра лҽа­
зылкызшәа, лыбжьы аргара дахыццакуамызт. Иахьа заҟаҩы
еизаз аԥхьа еилылкаарц лҭахызшәа, лылаԥш рыхгара дшаҿыз,
ашьҭахь лыԥшышьа иналагӡаны лыбжьы налыргеит.
– Иахьа аҳҭынраҿы изакәазы шәеизызгаз шьҭа зегьы
еилышәкаахьеит! – уаҳа анс-арс ҳәа акәымкәаны, лцәажәара
иаразнак аус ашҟа иниалгеит. – Аҵаҳәара шәҭахым ҳәа сгәы
иаанагоит, аҳра ашәарҭара ианҭагылоу аамҭаз хеигӡарак
шыҟаҵатәым! Зегьы ижәдыруазарцгьы сҭахуп, иахьа иааҳад­
гылаз убри аамҭа шакәхаз! Ахацәа зегьы еибадырны аҳ ацхы­
раара анирымҭа, нас дук хара имгакәа ҳаҳра ҳцәыԥхасҭахар
ҟалоит, ишәцәызӡом, зынӡа иаҳцәыӡыргьы шыҟало! Ақәылаҩцәа
иахьа ишакәым ала ианҳазныҟәо аамҭазы, акы иаҿым ахацәа
рҽырҵәахып ҳәа сшыԥҳәысугьы исызхаҵом! Иаалырҟьаны даӷа
цәгьаны иаҳзыҟалаз аԥсуаа раҳ Путо Чачба акырӡа зымчу ар
ду драԥгыла ҳтәыла ашьаҟьара даҿуп! Изласарҳәахьоу ала,
аҳҭынра аганахь такәгьы дааскьахьазаап!
– Мшәан, асҵәҟьа ашәарҭа ҳхы иадаабалозар, нас
еиҳа еиӷьӡами иҳақәлаз рнаалара ҳҽазаҳкыр? Иҳабжьалаз
аиӷара ҳабжьыганы рнышәара шаҳҭаххаз ала ажәа рнаҳҵар,
иахамҵгылап ҳәа шәыҟоума? – аӡәы игәы ианазымчҳаӡа аӷьеҩ­
ҳәа ибжьы инаиргеит.
Убри аамҭаз ацәажәабжьқәа нышьҭыҵны ауу аарыхгеит,
Отиа инапы дааҩаханы ибжьы нарылаиргаанӡагьы рҽыр­
зеиқәкуамызт.
– Абас зҳәаз уажәа ахы урхарц абауҭаххеи? – инапы
шьҭыхны ишикыз ибжьы аарҿацаны инаиргеит Отиа. –
Азин узҭада аҳкәажә данцәажәо улԥыҩланы лԥырхагахара?
Шәӡырҩла зегьы!
418

– Усеиԥш ахыларҟәра ҟамлароуп! – ани зыбжьы
зыргаз ахаҵа ииҳәаз лгәы азыԥжәаны, лыбжьы днаҵаӷәӷәеит
ларгьы, убасҟан ллакҭақәагьы акыр иааџьбарахеит. – Оо,
абас зҳәаз уз­бом, аха ҳаимызҵәаз иҟарҵаша аныҟарҵа
ашьҭахь аума урнааларц ануҭахха? Аҳ изымдыруа маӡала
иҵакны акы аҽазкра, ари аҳра анаԥхара акәхоит изызҳәахо!
Абас ихәыцқәо шәрацәаҩызар, усҟан ари игәҽанҵагахоит
Гыртәыла аҳра аҵацәараз!.. Ҳаит, абаақәа, ишәыхьзеи, ахацәа!
Ақәылаҩцәа рхыԥша зынӡа шәгәы шәымнаҟьама? Иараби,
сара сшыԥҳәысугьы, иаҭахханы ианыҟала, абџьар аашьҭыхны
схаҭагьы шәаԥхьа снагылоит!.. Сшәазҵаауеит, ақәылаҩцәа
аҳҭынра рымҭаразы абџьар шьҭыхны ҳарԥылару, мамзаргьы
ишәҭаху ҳзыжәу ҳәа ҳаҽраҳҭару?
Иаалырҟьаны ԥҳәыск ираҽԥнылҳәаз хьымӡӷыс иҟаҵаны,
убри аамҭаз хаҵак ибжьы акырӡа иаарҿацаны иаагеит.
– Оо, ишәыхьзеи ахацәа! Аҳәса абас ҳаҽԥнырҳәартә
аҟынӡа ҳнеима ҳәа сшәазҵаауеит? Қәылаҩык дҳақәлеит ҳәа
шәгәы мыҭрысзааит, амарџьа! Ҳазлаҳаз ашәарҭара ацәцаразы
мҩа заҵәык ауп иаҳзынхаз, уи амҩа бџьарла ахыхьчара ауп!
Иахьа схаҵоуп ҳәа зхы зыԥхьаӡо дарбанзаалакгьы дкылсроуп
ахеиқәырхарахь!
Иаалырҟьаны бжьыцәгьак аархылҵит, ашьхыҵә ангыло
иаҩызаха, ауу рыхга, акраамҭаӡагьы рҽырзеиқәкуамызт.
Аҳкәажә акыргьы даарԥеиԥшит, аха рҽырзеиқәымкуашәа
анылба, ашьҭахь ларгьы лнапы дааҩахеит илзыӡырҩразы.
Макьанагьы акы лҳәақәарц шылҭахыз аҟара анырба, ус, дук
мырҵыкәа, мчыла рҽыҟажашәа еиқәышьшьы иаагылт.
– Гыртәыла ахацәа! – аҵыхәтәан лыбжьы дааҵаҽырбашәа
иналыргеит, лара илыбзоураны ахацәа ргәалаҟазаара аҳарак­
хара лгәы иаахәаны. – Шәыҩнқәа рышәқәа амкырцаз, аҳҭынра
абаагәарахь зегь шәеиха! Ахаҵа гәаӷь зызҭоу уарбанзаалакгьы
қыҭацыԥхьаӡа зегьы шәааибадырны, ишәҭахқәоу аԥызаҩцәа
шәхала иалхны аҳҭынрахьы шәкылсроуп! Иаҳзынхаз аамҭа
зынӡа имаҷуп. Аҳ игәы иахәаша аншәылшәырша, усҟан уарбан­
заалакгьы хырҩада ушаанимыжьуагьы удыруаз! Иахьа иара ара
дыҟам, аха дшәықәгәыӷуеит аҳҭынра ахьчара шшәылшо ала!
419

Аҳкәажә лажәақәа аҵыхәтәан ргәы шьҭнахзар акәхап,
лцәа­жәара ахыркәшамҭаз агәырқь дырган, рнапқәа аинҟьара
иналагеит, ԥыҭраамҭакгьы дыдраҵас абаагәара иҭыҩуан.
Абасала ианеицәажәа ашьҭахь, дасу рыҩныҟақәа рахь ицеит,
рҭаацәа ргәырҽанҵаны, нас бџьарла рҽеибыҭаны ихынҳәразы.
III
Убри аҽны убасала еицәажәаны ианеиԥырҵ ашьҭахь,
Мухуртәи абааш аанзыжьыз Мускиа Бесо иҭаххеит ианшьа
Лукаиа Џьандри иԥҳацәеи иареи баны иҩныҟа дхынҳәразы.
Ианшьа иԥҳәыс дыԥсижьҭеигьы дидымҵаалацызт аҟнытә, да­
ханы данаах, шьҭа ара дшыҟаз дымбакәа дзымцеит.
– Саҭоумҵан, саншьа, иахьанӡа сааны уахьысзымбац. Убара
заҟа саргәаҟуаз удыруама, аха ҳазҭашәаз закәытә аамҭахаз
умбои, саартә сзыҟамлеит, уи азын гәыбӷан сумҭан, – иҳәеит
Бесо, ианшьа аԥсшәа наиаҳәаны дшынатәазҵәҟьа.
– Сара стәы усым, шәара машәырк шәмыхьразы амши аҵхи
зшаз сиҳәоит... Аҭагылазаашьа шәарҭахеит рҳәеит, уи аҵыхәала
акәхап уаргьы узааз?
– Угәы касыжьыр сҭахым, аха саргьы сбааш ныжьны
саԥырымҵыр ԥсыхәа смоуит. Сызхәарҭахаша ҟалозар ҳәа
ашьҭахь аҳҭынрахьы сааит рхы садырхәаразы, – иҳәан Бесо,
игәы дынҭақәыԥсычҳаит, иҟалаз аҭагылазаашьа уадаҩ зынӡа
иқәыӷәӷәаӡаны дшыҟаз иҿаԥшылара ианыԥшуа.
– Иараби, ҳанҵәара амш ааины иааҳадгылама?! –
иаҳәшьаԥа ицәажәашьеи иҿаԥшылареи зеиԥшраз аниба, акыр
иааицәымыӷхеит Џьандри. – Агәра сызгом ҳкәыкәылк ыҟамкәа
зегьы ҳнырҵәара ақәылаҩцәа ирылшап ҳәа... Саҳәшьаԥа,
аҭагылазаашьа уахьахәаԥшуа угәы ишԥаанаго, аиааира ҳазгару?
– Уи атәы шыҟалаша сыздырцәом, саншьа, ухаҵкы. Ишу­
дыруа еиԥш, аҳ Леуан Шәантәылаҟа дхьаҵит. Еизынхаз ахацәа
шьҭа ҳамч зеибархоу изеибамырхоу сыздырцәом.
Џьандри дахьынхоз иабду иҩны хаҳәла еиқәҵаны, хыхь
лампаӷәыла иҟаҵаз акы акәын. Аԥа дихылҵыртә илахь ианы­
мызт, аха рхаҵацара шьҭа иаахыԥома ҳәа ззуҳәашаз ҩыџьа
аҭыԥҳацәа иман. Ашәарҭа ҟалар алшоит ҳәа абыржәы иаҳәшьаԥа
420

дзынцәажәоз, анаџьалбеит, џьара машәырк иақәымшәандаз ҳәа
иԥҳацәа дрыцәшәаны дагьынарыхӡыӡааит аҵыхәтәан.
– Иараби, иаалырҟьаны абас ишԥаҟалеи?! Хьаак-баак
ҳамамкәа ҳшааиуаз ҳгәаҳҽанӡамкәа ашәарҭара ду ҳнаҿаҳаит.
Ахацәа шәусқәа нышьҭаҵаны аҳҭынра ахьчара шәҽазышәкроуп
ҳәа, зегьы ҳгәаҳҽанырҵеит. Ишԥаҟасҵари, абас анаҭаххах, шьҭа
сыԥҳацәа џьара иныԥхьакны аҳҭынрахьы скылсыр акәхеит.
– Ауаҩы чымазыҩ абра уҩны уҟаз, уахь уара умцаргьы
инеиша ҟалап. Уиаҵкыс, уԥҳацәа унапы нарыкәыршаны рыхь­
чара уҽазукыр еиҳа еиӷьуп, ақәылаҩцәа ирымпыҵашәар аасҭа.
– Ҳаи, абааԥсы, иуҿазыршәазеи ажәа гәырхьга! Усеиԥш
лахьынҵаны анцәа иримҭааит! Урҭ акы анрыхь, нас адәы
иқәысхуазеи, усҟан схаҭагьы наҟ схы салгоит!
– Убри азоуп убас зхысҳәааз.
– Ишыҟазаалакгьы, аҳҭынрахьы саргьы суццар сҭахуп.
– Избан?
– Избанзар, аамсҭа Отиа снаидгыланы иасҳәаша сымоуп.
Аианшьеи аиаҳәшьаԥеи еидтәаланы еицәажәонаҵы,
аиҳәшьцәа еицхырааны уаххьа дырхиеит. Ашьҭахь, ишынҭаа­
цәаз инеидтәаланы акреицырфеит, аухантәарак ргәазхарагьы
еицәажәеит. Бесо ианшьеи иареи аҵх ганы ианышьҭалагьы
акраамҭа рыгәҭыха иарцәомызт, еиҳараӡак Џьандри иакәын
шаанӡа инаҳәы-ааҳәуаз. Аухантәарак алақәагьы ҿааихак ры­
мамкәа ишшуаз мацара иаадыршеит, мыждарак ҟаларашәа,
гәыла лақәакгьы ааҟәымҵӡакәа ишууаз иаархыргеит.
Ашьыжь какалк анырк ашьҭахь, Џьандри иԥҳацәа аҩны
рҽыҵәахны иҟазарц ргәаарҽаниҵан, нас иаҳәшьаԥеи иареи
аҳҭынрахьы ицарц шьапыла амҩа иқәлеит. Еицәажәо ԥыҭк
инаскьахьан еиԥш, еигәылацәаз ҩыџьа арԥарцәақәак ашҭа ан­
ҭыҵ акы рзеимакыразшәа еиҿыхо ишеидгылаз иаарыдгылт.
– Шәаргьы шәхы ахьхоу аҳҭынрахьы акәхап? – урҭ
днаразҵааит Џьандри.
– Ааи! Ахацәа зегьы иахьрыԥхьо ҳамцар ҟалома, – аҭак
ныҟаиҵеит руаӡәык.
– Уахь шәнапқәа ыркало шәцома, абџьарқәа зышь­
ҭышәымхи? – дҵааит Бесогьы.
421

– Убри ауп иаҳзеимакыроугьы! Бџьарда ҳцеит ҳәа,
ҳахьнеиуа иаҳурҟаҵои? – ихы днахашшааит аҩбатәи арԥыс.
– Абџьар зныкыр иныҟәыжәгахьазу? – деиҭаҵааит Бесо.
– Ахаангьы иҳаднамгалац! Ҳабацәагьы аҽага ада бџьарк
рымкыцызт. Урҭ еснагь изҿыз адгьыл ақәаарыхреи арахә
рааӡареи акәын, – аҭак ныҟаиҵеит егьи.
– Ус акәзар, аибашьышьа шәыздыруам, шәахьнеиуа
иҟашәҵои? – абџьар ахархәашьа ахьырзымдыруаз ааџьеи­
шьеит Бесо.
– Арҭ макьана зынӡа иқәыԥшқәоуп, гәыбӷанк рыҭатәым.
Аҵкыс еиӷьуп аҳәсеи ахәыҷқәеи рхылаԥшра шәҽазышәкыр.
Сара сыԥҳацәагьы аҩны иҟоуп, урҭгьы шәылаԥш рыгшәмыжьын,
– иҳәеит Џьандри, игәылацәа аибашьраз хәарҭарак шрыламыз
ахьидыруаз аҟнытә, ицәажәашьа рџьарак аҵамгалакәа.
Џьандрии Бесои уаҳа ирыламцәажәакәа рҿынархоны еиԥш,
ус рышьҭахьҟа аӷьалпалбыжьқәак рлымҳа иааҭасит. Убри аам­
ҭазы ҳәсақәаки хәыҷқәаки рыӷьаҵәыӷьаҵәбыжьқәагьы аагеит.
Мдыршьа амамызт аҳабла рыцҳарак ишақәшәаз аҟара.
– Анаџьалбеит, анаџьалбеит, сыԥҳацәа машәырк рмы­
хьында! – абас шааиҳәазҵәҟьа, ишьҭахьҟа дхынҳәны дыҿҟьаса
иҿынеихеит Џьандри.
Бесогьы ицәымыӷханы, иаргьы ашацаҳәа ианшьа днаишь­
ҭалеит. Аҩыџьагьы еихьымӡеиԥымӡо ишнеиуаз, ус амҩан
иаарԥаҳалеит, зыҩнқәа ныжьны ибналарц ақәызкыз ӡәырҩы
игәыҭҟьаԥсыҭҟьаха, илаӷырӡырқәақәо ишаауаз.
– Иҳақәлеит!.. Ақәылаҩцәа ҳақәлеит, уахь шәымцан! –
зхәыҷқәа знапы ианкны ирԥылаз ҳәсақәак акы иарырҳаны
иаанацозшәа, иаанымгылакәа рыбжьқәа абас инадыргеит.
– Ақәылаҩцәа ақыҭа аҵыхәала иалаланы аҩнқәа былуа
ааскьара иаҿуп!.. Уахь шәымцан, шәыршьуеит!.. Шәҽышәҵәах!
– ус быргк даарҿагыланы, абас нараҳәаны, нас еихьысеиԥысуа
ицоз днарышьҭалеит иаргьы.
Бесо ианшьеи иареи ццакы-ццакуа иахьнеиуаз ирбон,
зыҩнқәа рҟны зҽынкыланы иҟаз хацәақәакгьы шыҟаз. Урҭ
зықәгәыӷуаз еилкаамызт, аха ақәылаҩцәа рҿагылара рҽа­
зырхианы, рабџьарқәа кны ашҭа агәҭа иқәгылан. Аҩыџьагьы
422

рыԥсқәа ргәы икылхо ишааиуаз, дук мырҵыкәа Џьандри игәашә
ианаадгыла, Бесо ус иҳәеит:
– Џьандри, сара араҟа сааԥшуеит!
– Умацара машәырк ухы иазумун! Аҩны аҵаҟа акәиа
амоуп, сыԥҳацәа уаҟа ихәыҵаҵәахны лассы схынҳәуеит саргьы!
– иҳәан Џьандри, ашацаҳәа ашҭа дынҭаххит.
Ҵабыргны, рацәакгьы днымхеит, аха иԥҳацәа ԥхьакны
аҩны иаадәылҵымҭазҵәҟьа, агәашә анҭыҵ илаԥш нарықәшәеит
жәаҩык раҟара ҽыла иҟаз џьоукы иаҳәшьаԥа дырҿагьежьны
рабашьра дшаҿыз. Иаразнакала дыҿҟьаҿҟьо уахь иҿынеихеит
иаҳәшьаԥа дицхрааразы, аха ашҭа ааиҩишоны еиԥш, ус хҿа
ҟьалак игәышҵа иныҵашәан, убри аамҭаз адабла неихаҳазшәа
дзеиҭамҵуа дыннакылт. Ԥыҭрак аҟарагьы иҽкамыжькәа дгы­
лашәа иуит, аха нас ихы изнымкылакәа азаҟьаҳәа ивара
днықәҳаит. Убри аамҭаз илымҳақәа ҵуу рыҭга, дызхәыз
ахҿа дардагәазшәа, иара ус бжьык имаҳаӡо дааҟалеит. Ус
иаалырҟьаны ихдыррагьы аахәашьын, адунеи лашара имбаӡо
илаиқәлашьцеит, убринахыс уаҳагьы акгьы игәалашәомызт.
Заҟаамҭа бжьысыз здырхуада, ус аӡәы ибжьы игәы
иқәыҩны иаҳауашәагьы дааҟалеит, убри аамҭаз ихдыррагьы
аҿы­хара аҽазнакызшәа, ԥшьаала изыхынҳәра иналагеит.
Иқәлашьцаны иҟаз адунеигьы еимыгганы, лашарак лаԥшҵа­
шәароушәагьы иблақәа иаарыхгылт. Ихаԥаз амчымхара дал­
ганы даамырхынҳәыр ада ԥсыхәа ыҟамшәа, ихдырра хәашьы
иалыҩны аӡәы ихьӡ ҳәаны иқәҿыҭра даҿуп, арахь хазы акы
ицәхасрагьы иаҿыхуп.
– Џьандри!.. Џьандри!.. Исҳәо уаҳауама, арахь уаасы­
хәаԥши!.. Уалҵ шьҭа, уалҵ!.. Угыл, сара суцхраауеит!.. Даҽа
џьоукы ҳахьӡаанӡа ҳабналароуп!.. Угыл, угыл!..
Дихатәаны ицәхасра иаҿыз ахаҵа иеиҵыршәшәара дана­
ҟәымҵӡа, ашьҭахь ихдырра изыхынҳәшәа иблақәа аарла
иаахитит. Убри аамҭаз зегь раԥхьа илаԥш иҵашәаз, иабду
иҟаҵамҭаз аҩны ақьырсҭақәа макьанагьы алҩа рхылзза абылра
иахьаҿыз ауп.
– Џьандри, арахь уаасыхәаԥши! Пепо соуп, сузымдырӡеи?
Умч ааизганы угыл, саргьы суцхраауеит! Ирласны ҳабнала­
423

роуп! – иҳәеит Пепо, дшәаԥырҳаԥуа дахьихатәаз, уажәы-уажәы
ӡәыр дааиуазар ҳәагьы игәиҽанны дхарахаԥшуа.
Џьандри, нас арахь даахьаԥшны, илаԥш уи арԥыс ина­
идирхалеит, иаразнак дагьидырит рҩадахьы инхоз ргәыла
ҷкәын Пепо.
– Алҵра улшазар, акымзарак ухьуам! Аԥсра уацәынхазар,
шьҭа ақәра ду нуҵаанӡа акраамҭа уаанхоит! – аҵыхәтәан
днаихлафызшәагьы ааҟаиҵеит Пепо.
– Сыԥҳцәа аҩны иҩнаблыма? – убри аамҭаз аарла ибжьы
нарганы аԥхьа иӡӷабцәа днаразҵааит Џьандри.
– Макьана уаҳәара сҭахымызт, аха уанразҵаах, шьҭа
исымҳәар ауам!.. Урҭ ақәылаҩцәа иргеит! Ианыргозгьы сыбла
иабеит!
– Саҳәшьаԥа!.. Саҳәшьаԥа Бесо дзеиқәхама?
– Мап! Ималазаҵә илшарыз, дшырҿагылаз дҭахагәышьеит!
– Аа, сара хәашабга! Сымшақә рҳәааит! Сыԥҳацәа ыҟамкәа,
саҳәшьаԥагьы сашҭаҿы дҭарханы, шьҭа адәы иқәысхуа­
зеи сымалазаҵә! Суҳәоит, сгәаҵаӷара иалагылоу абри ахҿа
унагәҭасны наҟ сурҭынчырц! – илаӷырӡқәа иҿаҳәҳәы убри
аамҭаз игәы дынҭаӷызит Џьандри.
– Ишԥаҟауҵари, амықәшәатә уақәшәагәышьеит! Ухала
уакәу џьушьома, ус заҟаҩы ирхабгаз удыруама! Сара сашьагьы
дырҿагыларц анақәик акгьы илмыршакәа дҭадырхеит! Сан
ачымазаҩ лакәзар, аҩны далаблит! Уԥҳацәа ргагәышьеит, аха,
ианамуӡах, рыԥсқәа ҭами, иахьагалакгьы, ишеиқәхаз умдыруеи!
Усгьы акыр иузаԥсоуп, Џьандри! – иҳәеит Пепо, ашьҭахь иаргьы
илаӷырӡқәа неиҿаҳәҳәын.
– Уҭаацәеи уареи шәанеицәыӡ нахыс ԥсык уиҩызами!
– иҳәан Џьандри, илазза илаз ахҿа убри аамҭаз илихырц
иҽаазикит.
– Мап, мап, уахымццакын! Уҽаанкыл, иларҟәны иула­
ԥысҵәоит, иалухыр ашьацара аанымгылар ҟалоит!
– Иаанымгыло убааит! Сыхшара ыҟамкәа шьҭа схала
адунеи иқәсхуеи! Илыбыргузеи абарҭқәа зыбла иамбаз ран,
ахәашацәгьа! Џьанаҭ дымцеи! – ҩаԥхьа даагәынқьит Џьандри.
– Ухәра ӷәӷәоуп, ирласӡаны уҽанумхәышәтә, убасҟан
акәхоит, ҵабыргны, уԥҳацәа уԥшаартә уанзыҟамло! – иҳәеит
424

Пепо, иҳәатәы анхеимҵа, убас шихьуаз агәра ирго. – Аҳы,
ҳдәықәҵа! Ақәылаҩцәа еиҭах рылаԥш ҳныҵашәар, џьанаҭҟа
ацарагьы ҳахьырыгӡом!
– Саҳәшьаԥа ибаҩ анышә иамҭакәа адәы ишықәжьу
сцарыма?
– Уи азын угәы рҭынч! Агәылацәа маӡала еицхырааны
иҭахақәаз зегьы анышә иарҭарц иргахьеит. Уаргьы уҭахаз
џьышьаны ҳаҟан, аха уԥсы шҭаз анызба, сухо-суго мацара
цәгьала уалсхит. Мамзар, уԥсахәага шҭаз гәаамыгӡакәа ур­
жыргьы ҟалон.
– Ҳаи, сыржызшәагьы сыҟандаз, усҟан абарҭқәа акгьы
збомызт, иагьсаҳауамызт! Ишубо, агәырҩацәгьа салаирԥшыр
иҭаххеит сызшаз! – иҳәан Џьандри, ашьҭахь игәыла иҳәатәы
хаҵаны, дивагыла иҿынаихеит.
Убри аҽны қыҭа дук еимҵәаны иахысыз Џьаманҟәыл
иԥа Асланыҟәеи, Џьудар иԥа Аразами, Нарықь иԥа Асламази
реибашьцәеи дареи дәык аҿы рҽааныркылеит, шьҭа уаҟа ирықә­
шәараны иҟаз егьырҭ рҩызцәа иаарзыԥшразы. Амш аилахәлам­
ҭаз, уаххьак инацҳаразы ианааилатәоз аламҭалаз, Аразам
иҩызцәа днаразҵааит, шьҭа аҳҭынра ампыҵахалараз ԥсыхәас
иамоузеи ҳәа.
– Абас ауп ишыҟаҵатәу ҳәа макьаназ акы аҳәара уа­
даҩуп, избанзар ҳара иҳаздыруам аҳҭынра акәшамыкәша
аҭыԥқәа зеиԥшроу. Иҭҵааны излаҳамам ала, ампыҵахалара
ҳзымариамхаргьы ҟалоит, – убри аамҭаз абас аҭак ныҟаиҵеит
Асланыҟәа.
– Аилкааразы аҭаԥшыхәцәа ҳашьҭыр? Иахышәҳәаауеи
абри? – зҵаарала иажәа нарылеиҵеит Асламазгьы.
– Иузымҳәеит, Асламаз! – уи дзақәшаҳаҭымхеит Аразам.
– Избан?
– Избанзар, аҳҭынра абаагәара иаакәыршаны аҭаԥшыхә­
цәа ықәыргыланы ирымам џьушьома?
– Иабихәац, уи усҟак шәҽаҿышәымшьаан! Аҳ Пыта аԥхьа
днаргыланы, ар рԥызаҩцәа Ардимон, Саустом, алашә Евдимон,
425

Состикәал, Сустар уҳәа реиԥш аԥышәа ду змақәоу раҟара
ишыҟаҵатәу здыруада, – иҳәеит Аразам. – Урҭгьы шьҭа лассы
иааиуазар акәхап, ҳаарзыԥшып.
– Ааи, ааи, ҳаарзаԥшып, – уи днақәшаҳаҭхеит Асламаз.
– Сабхәа ианиҳәоз саҳауан, аҳҭынра ампыҵахалара ар­
ман­шәаларазы аԥхьа ааигәасигәа иҟоу ақыҭақәа анапахьы
ишаагатәыз. Ииашангьы иҳәеит, избанзар ушьҭахьҟа аӷа дануз­
кылатәам угәҭакгьы гәырҭынчла инаугӡоит, ақәҿиара­қәагьы
уԥнагалоит, – уи иахьгьы аҭак ныҟаиҵеит Аразам.
Ирҳәынҷақәаз днарылаԥшырц, Асланыҟәа дҩагыланы
иҿанынеихоз аамҭазы, Аразамгьы урҭ ибарц иҭахханы днаишь­
ҭалеит. Быжьҩык ахацәеи ҩыџьа ҭыԥҳацәақәаки еидҿаҳәа­
ланы иахьеидтәалаз ианаарыдгыла, иаразнак игәарҭеит
руаӡәык ӷәӷәала дышхәыз. Убри аӡәк ишьамхы дазнымкыло,
хаҵак дихьынԥашаланы дшикыз ауп дгарыгаҽо дшыҩагылазгьы,
егьырҭ раасҭа иара еиҳа цәымӷкрак иныԥшуа акәын иԥшы­
шьақәа шыҟазгьы.
– Дабаҟоу шәаҳ? Дабабналеи? Агәаӷрҳаҩы ҳнеиҿаԥшыр
ҳҭахын! – ихәыз ахаҵа ихы наиқәкны дҵааит Асламаз.
– Уи даныжәбаша даҽазназы акәхоит, – абас аҭак
ныҟаиҵеит.
– Избан даҽазнахьы изахуго? Ара ҳшыҟоу ихы ҳирбар
еиҳа еиӷьми?
– Мап, еиҭах арахь шәааго егьиуа, усҟак ауадаҩ шәалеи­
ҵом. Шьҭа шәышҟа днеины ауп ихы шшәықәиршәо, – гәаӷкрак
дшахәаҽуазгьы, инамырԥшкәа аҭак ныҟаиҵеит уи.
– Ихы ҳирбап, аха хыда ахынҳәра иқәшәаргьы ҟалоит, –
уи ахаҵа ииҳәаз алаф нахҳәааны дааччеит Аразам.
– Ус зҳәо убасеиԥш ихаҭа дақәшәаргьы ҟалоит! –
даҵамхакәа аҭак ныҟаиҵеит иаргьы.
– Ухы ацәыӡра уамеилаҳауазар, иҳәа аиаша… Шәаҳ араҟа
иаанижьыз аибашьцәа шаҟаҩы шәыҟада? – иҽынахыганы
дҵааит Асланыҟәа.
– Шаҟаҩы аанхаз раҟара аибашьцәагьы ыҟоуп! Зхы
иахәартә иҟоу дарбанзаалакгьы ахыхьчара рҽазкны шәнеира
иазыԥшуп! – игәаԥсахы еиҟәыҷҷо аҭак ныҟаиҵеит еиҭах.
426

Убри аамҭаз Аразам ӷәӷәала дааилашәеит, аха иҳәынҷоу
ауаҩы илакьысра шхаҵарамыз дазхәыцны, игәеилашра ицәа
инҭагӡаны, аҵыхәтәан анҭ аҭыԥҳацәа илаԥш нарыдирхалт.
Еициқәаз шракәыз мҩашьо, аҩыџьагьы цәгьалаҵәҟьа ԥшра­
ла еиԥшын, руаӡәык лызуаҭәак ашьа ацрашы, леиԥка баа­
ӡажжыраӡа иҟан. Еиқәыхәлацәгьаха ашәшьы зхаԥаз лыбла
гәыҭбаақәа аԥсҭазаара рхыӡланы, лыхәра иацраз ахьаа мчыла
иахьылчҳауаз иахҟьаны, дааҟәымҵӡакәа ҵаҟатәи лқьышә
ахыҟаҟаара даҿын.
– Мшәан, аҳәса кны изаажәгеи? – дҵааит Аразам. –
Иаҳҿагыларц ақәызкуа рыда егьырҭ шәрыламкьысын ҳәа аҭауад
иҳаиҭахьоу агәҽанҵара зеилажәгеи?
– Аҳ идҵа еилагашьас иамоузеи, аха арҭ аиҳәшьцәа
ҳҿагыланы иҳабашьырц ақәыркит, дара ртәала. Ҵабалтәи
аибашьҩы Саим ҳәызбала дрымхәызҭгьы, ҳрылакьысуамызт,
аха асеиԥш аныргәаӷьы ҳраҩсны ҳзымцеит, – иҳәеит атҟәацәа
ирхылаԥшуаз руаӡәык.
– Уара уабатәиу?
– Саргьы Ҵабалтәуп.
– Иухьӡуи?
– Данарчоу.
– Арҭ абашәԥыхьашәеи?
– Ҩнык аҵаҟа иҵаҟаҵаз акәиа аҟны рҽыҵәахны иҟан.
– Аҩыџьагьы наҟ иоушәыжь. Рхы рыхьчон азоуп уҩыза
дзырхәыз. Ҳара аҳәса ҳрабашьырц арахь ҳмааит, – иҳәеит
Аразам.
Данарчоу уи џьеишьартә дшыҟанаҵазгьы, уаҳа акгьы
мҳәакәа, аҭыԥҳацәа рнапқәа злаҿаҳәаз аҷапырхәақәа аса
ала иааԥыҟҟаны рхы инақәиҭитәын, нас инапала идирбеит
иахьырҭаху ицаразы. Убри аамҭаз аиҳәшьцәа неиҿаԥшыааиҿаԥшит, макьанагьы уи агәра рзымго, аха ицарцаз дыр­
ҩегьых инапы наҟьаны инадирба, мшәан, абарҭ цасҳәан иаҳ­
зыруама ҳәа гәрамгас иҟаҵаны, имага-маго рҿынархеит, раԥхьа­
ҟа инас­кьацыԥхьаӡа уажәы-уажәы рышьҭахьҟа иаахьаԥшуа.
427

IV
Адырҩаҽны уи адәаҿы рҽеимардеит аҳ Пыта Чачбеи,
Шалуман иԥа Саустоми, алашә Евдемони зыԥхьагылаз аи­
башьцәа. Убри аамҭаз, аҳ Леуан иаҳҭынра ахьчаҩцәа рымч
шақәымхоз шырбозгьы, абаагәара рҽадгаланы инагылт,
аҵыхә­тәантәи аҿагылара рҽазырхианы. Урҭ рхырӷәӷәарҭақәа
зеиԥшраз заанаҵ игәаҭаны ихынҳәхьан Аразами Асланыҟәеи
ирышьҭхьаз аҭаԥшыхәцәа, аҳ Пыта иааимҭаз, зегьы раԥхьаӡа
иеилдыркаазгьы убри ауп.
Абаагәара анҭыҵ аԥхьаҟа иааскьаны итәаз аибашьцәа рхы
рныҳәон, хаҵарыла аҳҭынра ахьчара рылшаразы. Иҳәынҷаны
тәыс иҟарымҵаразы, рыԥсы шҭоу рыҽрырымҭаразы еибыҳәаны,
аԥсуа еибашьцәа рнеира иазыԥшын. Ҵабыргны, рацәакгьы
аԥшра рықәымшәеит. Мызкы аҟара ааҵхьаны еиԥш, ҽнак зны,
шьыжьнаҵы аԥсуаа рыцхырааҩцәеи дареи жәыларц рҿаархеит.
Аҳ Пыта игәышԥы злаҭаҳәҳәаз асаураҷ иаҵыԥшуа, гәыргәыл
ссала иԥаны ишәыз икәалӡмаҭәа ишәхацырцыруа, убри аамҭаз
абааш бзианы иахьибарҭаз ҳаракырак аҟынтәи иҽы дақәтәаны,
лаԥшыла иҭҵаауа дгылан. Алашә Евдемонгьы уаҟа дахьива­
гылаз уажәы-уажәы дҵаауан, ажәылара иалагахьазу иаламгацзу
еиликаарц.
– Ажәылара иалагахьазҭгьы, абыжьқәа смаҳар ауамызт.
Сыбла лашәқәа еилыркаауеит макьана аидыслара ишаламгац,
аха сахьахыццакцәо самызҵааргьы сгәы иауам, – иҳәан
Евдемон, аҵыхәтәан зҵааракгьы наԥишьит. – Путо, иубои
уахьԥшуа?
– Абаагәара аҩнуҵҟа иарацәаҩны иахьеилеиҩласуа збоит.
Угәы азҩаратәы иҟоуп ҳҿагылара рыҽшаздырхиоз. Анҭыҵгьы
итәоуп раԥхьатәи ажәылара здызкылаша, – иҳәан Пыта, харантә
иибоз наиирдырит.
Абаагәара аҩнуҵҟа убри аамҭаз баша аамҭа згоз ҳәа аӡәы
дубомызт, зегьы уск-уск рхы иадҵаны ахыхьчараз аҽеибыҭара
иаҿын. Ақәаб дуқәа рыла ахәараҳәа еилашуа аӡыршқәа
рзақәгылан, иаакәыршаны ахырӷәӷәарҭа ҟазҵашаз аибашьцәа
заанаҵ идыргылахьан. Еибашьыртә иҟаз дарбанызаалакгьы
асақәеи, аԥсалабақәеи, асаԥарқәеи, ахҿала ахысҩцәа уҳәа дасу
рҭыԥқәа ныркылахьан.
428

Зҽырхианы игылаз аибашьцәа, Пыта иҟынтәи адҵа
шроузҵәҟьа, еибадырны ажәыларахь рҿынархеит. Дук мыр­
ҵыкәа, абаагәара анҭыҵҟа игылақәази дареи неидыслеит,
гәышԥыла еиҿаланы акыргьы иқәибакшеит, аха згәаӷ хыш­хы­ҵәо
иҟаз аԥсуа еибашьцәа ирҿагылаз рацәак ирыдымхалацәакәа,
реиҳараҩӡак ҭарханы, иаанхазгьы андырырҳа, Шалуман иԥа
Саустоми алашә Евдемони ирҭаххеит реибашьра ааным­
кылакәа абаагәара ажәларахь ииасразы. Ардимонгьы урҭ
дышрықәшаҳаҭхаз аҳ Пыта ишидырызҵәҟьа адҵа ҟаиҵеит,
ԥсеиҭакрада шьҭа абааш ампыҵахаларахь ииасразы. Даараӡа
рҽыршәеит, аха абаагәара бзианы излахьчаз ала, уи аҽны
изҭамлакәа имхьаҵыр ада ԥсыхәа рмоуит.
Абааш ампыҵахалараз ԥсыхәас иаҭатәыз ишәа-иза цқьа
ианышьақәдыргыла, адырҩаҽны шьыжьнаҵы еиҭажәылеит.
Убри аҽны, иагьа аџьабаа адырбалазаргьы, ақыдуахәа ажәҵо
мацара, ус агәашәқәа ԥжәаны инҭашылеит. Ирзаанымкылакәа
хазы абаагәарагьы ирыцәхыҵны агәырқьҳәа ианрыцәҭала,
макьаназы қәылаҩк изымгацыз ари абааш ашҭаҿ убри аҽны
иҟалеит иҵыхәтәантәихаз аидыслара ӷәӷәаҵәҟьа ззуҳәа­шаз.
Аҳҭынра ахьчаҩцәа даараӡа рыҽдырцәгьеит, аха ақәылаҩ­
цәагьы амаиааир руамызт. Ашьа рҿыкәкәа еиҿакшоз асақәа
амца рҿыддуан, даҽа џьоукых аԥсақәа еилыршьуан, напы­
шьашәала рыхәдацәақәа ҵибакааны, аибарԥсра иахьаҿыз знызынла ҭаҷкәымлагьы икшон, хазы асаԥарқәеи аҳәызбақәеи
мҩанырҵон. Ишеиҿагылаз мацара акыр ианықәибакша, ахан­
бааш ахыхьчацәа аҵыхәтәан реибашьышьа еиҳа ихьыс­ҳахо
иалагеит. Шьыбжьагәы инахысуаны еиԥш, аидыслара хрыжьхрыжь иԥсыҽхо мацара, аҵыхәтәан ишеиқәтәара иааиқәтәеит.
Аха убри аамҭазы абаагәара азааигәараҵәҟьа еибашьҩык,
ихы аадимыршьыр имуашәа, иабџьар шьҭамҵакәа џьоукы
дырҿагыланы рабашьра даҿын. Иара зыуаҩыбжара инарҭыс­
хьаз еибашьҩык иакәын, икәалӡхылԥа иаҵыкәкәаны иҿалоз
ашьа уажәы-уажәы ирыцқьо, аса амҩанҵара дахьарӷьазкхьаз
азы иԥсеивгара акырӡа ицәыхьанҭаханы акәын ишлеигаҩеигоз. Убри аамҭаз, аҳ Пыта уи аибашьҩы иеилҟьеилӷәыцәшьа
игәарԥханы харантәы дшизыԥшуаз, ашьҭахь игәы иамукәа
иҿагылаз ибжьы нарықәиргеит.
429

– Исҳәо шәаҳауама?! Дымшьыкәа, дҳәынҷаны арахь
дысзаажәг! Сара уи снаиацәажәарц сҭахуп!
Аҳ ибжьы Асламаз илымҳа ишааҭасызҵәҟьа, ирманшәа­
ланы иршәыз аҟәараӷ уи аибашьҩы ишынеихаԥаҵәҟьаз, иаб­
џьар уаҳа ихы изамырхәо, иҩнапыкгьы еидгәаланы даԥахит.
Иабашьра иаҿыз рыхҩыкгьы днышьҭагәаны дааилыршьын,
нас дырхыс-хысуа аҳ иаԥхьа дааганы днадыргылеит. Убри
аамҭаз рылаԥш нақәшәеит, икәалӡхылԥа аварахьала аӡәы иса
иахьҭанарффалаз еиҟәжәаны ишыҟаз.
– Уара, аибашьраз саӷламк шуакәу ҩашьом. Даараӡа сгәы
иахәеит уеибашьышьа, – иҳәеит аҳ, иаԥхьа игылаз аибашьҩы
дырҽхәо.
– Аҭак ҟаҵа! Иуацәажәо аҳ Чачба Пыта иоуп! – дызҳәынҷаз
руаӡәык ибжьы наиқәиргеит.
– Иҭабуп, сеибашьратә ҟазара ҳаракны иахьушьаз!
– Наҟ дыԥшәыртла! Асеиԥш иҟоу аибашьҩы иаҳаҭыр
аларҟәра ахәҭам, ишьрагьы схы исзаҭәашьом, – иҳәеит аҳ.
Иаразнакала дԥыртланы ихы даақәиҭыртәит, аха дыз­
ҳәынҷаз макьанагьы игәра рызгомызт аҟнытә, идымҵыкәа
иааигәараҵәҟьа игылан.
– Избоит аҳ Леуан ихьчаҩцәа ушыруаӡәку. Еилыскаар
сҭахуп уара уеиԥш иҟоу аибашьҩы ӷәӷәа аҳҭынраҿы узызкыз
иарбан усыз?
– Сеилкаара уеилаҳазар, аҳҭынра ахьчаҩцәа сырхадан!
– Иухьӡуи?
– Гәыдуна.
Аҳ дзызҵаақәаз рҭакқәа аныҟаиҵа ашьҭахь, Гәыдуна
икәалӡ­хылԥа ааихыхны днахәаԥш-аахәаԥшит, аха шьҭа иш­
хәар­ҭамыз аҟара аниба, ирббаӡа иршәны иганахьшәа џьара
инкаижьит.
– Ааи, еилкаауп… Еилкаауп аҳҭынра ашәарҭадара
знапы ианыз ауаҩы дыӷәӷәамзар шзыҟамло. Уи фраҭлаҵәҟьа
уеибашьышьагьы иарҵабыргит, – игәы дахәаны еиҭах даа­
ирҽхәеит аҳ.
Гәыдуна уи акгьы ахымҳәаакәа, убри аамҭаз ихы ларҟәшәа
дгылан, ахақәиҭра ахьимхыз гәынганы.
430

– Аҳ Леуан зыгәра иго аибашьҩы аҟәыӷарагьы игымзароуп
ҳәа сазхәыцуеит, – ҩаԥхьа ицәажәара инациҵеит аҳ. – Аҳҭынра
ахьчара аҳ Леуан ихаҭа иҽазикуаз џьысшьон, аха араҟагьы
ихабарк симырбеит. Сабашьра даҟәыҵны иҽыԥхьеикит. Иуаажә­
лар рыгәхьаа ахьимкыз аҵыхәала арыцҳара ду иақәшәеит.
Ухшыҩ акыр еилнацо иҟазар, еилыскаар сҭахын, сҿагылара
уаҳа ишәзаԥсоу ишәзаԥсаму ма уара исоуҳәарц. Аиаша сазҳәо,
дсаӷазаргьы, игәаӷ шьҭыхны сҟамлац… Гәыдуна, абри уара
ушазыҟоу аҭак сыҭ?
– Сара издыруеит ҳтәыла ампыҵахалара шәшашьҭам! –
иаразнак аҭакҟаҵара иҽыназикит. – Издыруеит араҟа аангы­
лара шәшымаазгьы! Гыртәыла аҳ Леуан аԥсуаа раҳ уабашьра
анааникыла нахыс, ҳтәыла зегьы шәнапаҿы иҟала иаҩызоуп!
Ижәблыз ақыҭақәа рацәоуп, ишәҿагылаша ҳәагьы уаҳа уаҩ
днымхеит! Сара издыруеит аҳ Леуан игәаӷ зумоу, аха уара уҩыза
еицырдыруа аҳ иаҭәам аибашьра зҭахым ауаа рыцҳамшьакәа
баша рҭархара! Ҵабыргуп, угәы еилашӡаны уҟоуп, аха аҳ Леуан
иахь иумоу агәаӷ аҭынчнхацәа иахьрылаухуго афырхаҵара иа­
тәымшәа збоит! Уи шҵабыргу уаргьы ибзиаҵәҟьаны иудыруеит!
Гәыдуна иажәа намыгӡакәа иаалырҟьаны ианааҿахиҵәа,
аҳ ԥыҭрак дааиԥеиԥшит, аха уаҳа акгьы имҳәаӡошәа аниба,
ибжьы наиқәиргеит.
– Уцәажәара аанумкылан, иҵегьы угәы иамыхәо арбан­
қәоу еилыскаарц сҭахуп. Сара сыхәҭаахьала, шәҿагылара
уаҳа иаԥсамшәа збоит. Иахьарнахыс шәара шәганахьала шәеи­
башьрақәа шаанкылахо ала агәра сургозар, иахьаҵәҟьа сышь­
ҭахьҟа схынҳәуеит. Насгьы, саӷа агьангьаш иаасҭа уара еиҳа угәра
шгатәу збоит, убри аҟнытә, исоуҳәар сҭахуп ишыҟасҵара.
– Аԥсуа аҳ, ухаҵкы! Ақәылаҩ уаҳа ишԥаҟасҵари ҳәа иаӷа
диазҵаауа макьана исмаҳац, аха убри уаназҵаах, аҭак ҟасҵоит
абасала!.. Абџьар зкым анхацәа шьҭа урмабашьуазар, уаҳа
иҟам иуҿагылаша! Иусырдыруеит араҟа аангылашьагьы шумам,
избанзар уеибашьцәа акрыфара шырҭаху уеизгьы иудыруеит!
Иҭашәырцәыз ақыҭақәа рҟынтәи акы шәоурангьы шәыҟам, убри
аҟнытә шьҭа шәышьҭахьҟа шәыхнымҳәыр ада ԥсыхәа шәымам!
431

Аҳ, иуасҳәаз гьангьашрк аҵамгалакәа ауп аҭак шыҟасҵаз, шьҭа
абри хауҵа ихаумҵа, уи уара иуусуп!
Аҳ ԥыҭраамҭак аҟара дынкахәыцуа дышгылаз, нас даал­
ҟьаны ус иҳәеит:
– Иуҳәаз хасҵоит, избанзар ииашаны уцәажәеит. Убри
аҵыхәала сызулакьысуам, аԥсҭазаара ҳамҭас уҭара уаԥсоуп.
Амала, исаӷахаз сымаҳә Леуан, иаҳҭынрахьы ахынҳәра изы­
гәаӷьны дҟалозар, исызиаҳәа, абринахыс иҽанаанимкыла, иара
ихҟьаны иуаажәлар абыржәы изыниаз аасҭагьы еицәа иалаԥшыр
шыҟало. Иҳәатәы хаҵаны исҿагыларц ақәызкуагьы ирдырааит,
абыржәы аасҭагьы сеицәаха еиҭах шәаҳра сша­ҭаауа. Издыруада,
сымаҳә ихы дырны хаала ихы сиҭозар, ҳаибашьрақәагьы убри
ала иаанкылахоит, аха дышсызныҟәаз аҵыхәала дахьыр­
хәымкәа дшаанысмыжьуагьы наирдыр, – игәҽанҵагаха иҟаз
иажәақәа қәмақаррак аныԥшуа ауп ишиҳәоз аҳ. – Даараӡа сгәы
иалоуп саӷеи сареи ҳнеиҿагыланы ҳаиҿамԥшкәа сахьыхынҳәуа,
аха игәы иаанамгааит саӷахара ахьигәаӷьыз ианасыжьрашәа.
– Усеиԥш иҟоу азҵаарақәа рыӡыбраз сара исазҵаауада, аҳ,
ухаҵкы! – аҵыхәтәан ихы ааирқьиеит Гәыдуна.
Аҳ Пыта иҟаиҵаз ақәылара, макьанагьы иагьқәҿиарамкәа,
иагьиааирамкәа аҭагылазаашьа ахьыҟалаз аҵыхәала, илиршаз
цқьа игәы азҭамызт. Иаӷахаз имаҳә дахьмырхәыкәа ахынҳәра
ахьиқәшәаз азыҳәангьы ихьааха ицран. Уи адагьы, гәҩарас
иҟаҵаны дыҟан, иаӷа ихыԥхьакра маанас иаҵаз, убри азоуп
еиҳаракгьы уаҳа араҟа иҽнамырхакәа ахынҳәра ахәҭаны
изиԥхьаӡазгьы. Идыруан имаҳәгьы иаангыло шиакәмыз,
аринахысгьы иахьырхәырҭак ииҭарангьы дшыҟамыз. Шьҭа
руаӡәык даҵахаанӡа, мамзаргьы дҭамхакәа реибашьрақәагьы
еиқәтәараны иҟамызт, усеиԥш еиӷьазшьазгьы ӷас дҟазҵаз имаҳә
Леуан иакәын.
– Дад Аҭласҟан, убасҟан жәеизаҩык аибашьцәа ахьҳацә­
ҭахаз аҳ Пыта даараӡа ихьааигеит. Урҭ рхыԥхьаӡараҿы
иҟалеит сҩызцәа бзиақәа Шасоу иԥа Ратмири Алҭоурым иԥа
Арзадани, амала, бзиарас иҳалшаз убри ауп, рыԥсыбаҩқәа
уаҟа иаанмыжькәа дасу изтәыз рахь иганы анышә иамадахартә
иҟаҳҵеит… Аҳ Пыта иаӷа дҭамырхакәа усҟан ахынҳәра
432

ахьиқәшәаз игәҭыхаха ицран, аха уаҟа дабанӡаагыларыз. Еиҭах
мышкызны џьара ҳашԥеиқәымшәари ҳәа азхаҵаны дыҟан.
Ацхыраара изҭаз алашә Евдемон уантәи дышиашаз ишьҭахьҟа
дхынҳәит. Шалуман иԥа Саустом дзыԥхьагылаз ашьха­рыуажә­
лар реибашьцәагьы аҳ иаҳҭынраҿы иахьааиз, хымшҟа рыԥсы
аныршьа ашьҭахь, урҭгьы иҩықәланы ицеит. Амала, рцамҭаз аҳ
Пыта иарҳәеит, издыруада, дырҩегьых ацхыраара иҭаххоны
дҟалозар ирзынаицҳарц, – иҳәан Ардимон, ицәажәара шьҭа
ихиркәшошәа ааҟаиҵеит.
Убринахыс аҳ Леуан игәҭакыз Ардимон издыруамызт
аҟнытә, усеиԥш еилырганы Аҭласҟан акгьы изиамҳәеит.
Ҵабыргны, аҳ Пыта иаӷа иаҳра дшазныҟәаз еицәа иаргьы
Аԥсынтәыла дырҩегьых иазааицарц, ашьҭахь иҽазҵәылхӡаны
аҽеиқәыршәара далагазаап. Ԥызаҩцәас имаз ижәҩахыруаа
ирыдиҵазаап иааиуа ашықәс ааԥынразы ақәылара иазхианы
иҟазарц, уаанӡа аибашьцәа рхыԥхьаӡарагьы еиздырҳарц. Уи
аамҭаз шамахамзар Леуан аҳҭынраҿы дубомызт, аибашьцәа
ахьгылаз абаашқәа рҟны акәын аиҳараӡак дахьыҟаз. Иаа­
лырҟьаны аҳҭынрахьы дхынҳәыргьы, мышқәак рышьҭахь ҩаԥ­
хьа дара дрызцон. Ӷәӷәалаҵәҟьа ихы иақәҵаӡаны дыҟан иаҳра
иабхәа иазааицаз, убри аҟнытә, ашьаԥса иурцаз аибашьра
ду иҽазырхиара даҿын. Еиҭах иҟаиҵараны иҟаз ақәылара
алагашьа убасала еиҿкаахарцгьы иҭахын, аҽнышьыбжьон
ианыдыдуа еиԥшҵәҟьа иаалырҟьаны, иоумаха аԥсуаа рыдгьыл
рахшьааразы агәацԥыҳәара ду ацны иҟазарц.
Несҭан-Дареџьан илҭахымызт лхаҵа еиҭах изқәикыз
ашәар­ҭа ус иҽахьазикуаз, шьҭа руаӡәык даҵахаанӡа зхы аркхаз
ашьоурақәа аанкылашьак аиоураны иахьыҟамыз аҵыхәала
гәҭы­хасгьы ишьҭыхӡаны дыҟан. Аԥхьа-аԥхьаҵәҟьа убри ԥыҭ­
раа­мҭак илнылмырԥшрашәа лҽыҟалҵеит, аха ашьҭахь лгәы
иамукәа, уахык убри аҭыӡшәа аацәырганы лхаҵа иалҳәарц ахы
налыркит абасала:
– Аҳра аусқәа схы ахьалазгало гәыбӷан сумҭан, аха еиҭах
лымҳаҭасла исаҳауа сгәы иахәартә иҟам. Убри аҟнытә исҳәар
сҭахуп, сгәаҵа иҭырҷабны иҭаҵәаху арбану удыруазарц...
433

Сара бзиа узызбаз уахьеибашьҩу, мамзаргьы аҳс уахьыҟоу
азын мацара акәӡам. Аиаша уасҳәап, бзиа узбартә аҟынӡа
схызхыз арбану макьанагьы исыздыруам, иҟалап лахьынҵазар.
Убриаахижьҭеи узшаз иуцишаз адоуҳа арҩшьыга снаҭазшәа
сҳәынҷаны сакуп, сгәы-сыԥсы зегьы аауцрымшәакәа уахьца­
лакгьы иуцуп. Анцәа духылаԥшааит, аха уԥсраны уҟазар, сара
сыԥсгьы уара ишуцԥсуа удыруаз.
Леуан убри аамҭаз илахь аҿы акаҷырақәа зегьы рҽанааи­
дыркыла, ихаҿсахьагьы абӷьы канӡа еиԥшха еидкаҷылаӡа
иааҟалеит. Лара дцәажәонаҵы, ихы наиқәыжьшәа, дцәыҵԥшны
дылзыԥшуа лзыӡырҩра даҿын, еиқәараха иҟаз лҿаԥшылара
уажәы-уажәы аҽеиҭакшьақәа илаԥш адырхаланы.
– Иааиуа ашықәс азы дырҩегьых бареи сареи ԥыҭраамҭак
ҳаиԥырҵыр акәхоит, – иҳәеит иара, иаалырҟьаны лажәа
шаанылкылазҵәҟьа. – Аиааира ганы схынҳәаанӡа аԥшра бықә­
шәоит. Ибдыруаз, аибашьҩы иԥҳәысгьы ачҳара лымазарц
шлыхәҭоу. Агәра згоит баргьы убарҭ аҳәса ӷәӷәақәа бышреиԥшу.
– Ус угәы иаанагоит, аха… – убри аамҭаз гәырҩак дахәаҽуа
уаҳа лзацымҵеит.
– Избан, исҳәаз агәра бзымгаӡеи?
– Агәра згоит, аха машәырк ухьыр ҳәагьы сымшәои!..
Иануқәымҿио ҳәагьы ыҟахми!
– Бымшәан, еиҭах сеибганы сшыхынҳәуа агәра бсыргоит.
– Ианбыкәу уцараны уаныҟоу?
– Иааиуа аԥхынра мшқәа ирхызгом
– Аказы суазҵаар сҭахын… Уақәшаҳаҭума?
– Иарбан сызқәышаҳаҭхара?
– Иугәазырԥхеи дырҩегьых ақәылара, шьҭа иазурхар
ҟамлаӡои?
Убри аамҭаз иџьашьаны иџьымшьқәа дҩарыхеит, ибла­
қәагьы гәрамгаха иааҟаҵаны ихаҿсахьа зегьы зҵаарала
инеихпапалеит.
– Избан уи бзазҵааз? Ибымдыруеи аӷацәгьа дырҳаны
дышсымоу. Сара сахь абџьар изышьҭымхуа даныҟасҵалак
акәхоит сгәы ансырҭынчша. Ҵабыргны, усеиԥш саӷа иҭаргылара
даараӡа иуадаҩуп, аха убри ансылымша, нас саҳра еснагь
даԥырхага дуны даанхоит.
434

– Уаӷагьы даараӡа деибашьҩы ӷәӷәоуп рҳәоит, иатәам­
бара хаҭала сақәшаҳаҭым! Убри аҟнытә, иуасҳәаз азхәыцра
ахәҭаны иҟоуп ҳәа сгәы иаанагоит.
– Сылашара, излабҳәо ала, уаӷа аӷәӷәақәа дреиуоуп, уаҳа
илакьакьара узаԥсам ҳәоуп бгәы ишаанаго... Усоума? – иԥҳәыс
рацәак дахьиқәымгәыӷуаз хьымӡӷшьаны дҵааит иара.
– Угәы нсырхар сҭахым, аха еиҭах изқәукыз уара узы
ишәарҭоушәа збоит! Ӷас ишьҭухыз абысҟак дшәарҭаны дҟаз­
ҵазгьы… – убри аамҭаз лажәа анагӡара маҷк иаалцәыцәгьахеит,
аха нас иаагәаӷьны инацылҵеит, – уара уоуп!
Убри аамҭаз Леуан ицәымыӷханы дааҭрысит, аха ма­
кьана аҭак аҳәара иҽазымкыкәа, илаԥш ахьыналыдирхалаз
иаанкыланы дылзыԥшуан.
– Иумдыруеи ақәылара зны-зынлагьы ишгәахәтәыхьыг­
ӡагам?
Леуан изблак ааҵырҟәаҿны, убри аамҭазҵәҟьа иқьышәқәа
ччаԥшьк нарықәырххшәа дҵааит.
– Нас, исабжьыбгарц ибҭаху сабымҳәо?
– Уажәшьҭа уаҳа даҽакала аҭагылазаашьа ԥсахшьак
узам­­ҭозар, исҭахуп угәы иҭаукыз уқәҿиарц азы аԥхьа цқьа
уҽазыҟаҵаны, нас зныкҟьарала анагӡара улуршарц! Сгәанала,
уара ушаҿу ала иауам, избанзар хыркәшашьак амамкәа есымша
аибашьра убахьоума? Заҟаҩы ҭахогьы уазхәыцла!
– Несҭан, сыԥсыхаара зцу! Иҿажәкны иӡышо адгьыл хҩаа
азхара аӡы шаиоулак аԥсы шеивнаго еиԥшҵәҟьа ауп, саргьы
сыԥсы набылаҵәаны сшыҟоу. Сымшқәеи сыҵхқәеи рыхаара зцу
с-Несҭан ԥшӡа, агәаӷьра злоу еибашьҩык сара сахь изымҳәашаз
аҳәара бара ибгәаӷьит, – иҵалҳәаз игәы ааҟанаҵеит оумакала.
– Убзиабара исымоу агәаӷьра аасҭагьы иӷәӷәоуп. Убри
аҵыхәала иҵегьы акы насҳәақәар сҭахуп, уааӡырҩы... Уара
уаҳра иаҵаку адгьыл маҷым, акыргьы иҭбаауп. Зегь раԥхьагьы,
аҳәаақәа рӷәӷәаны ахылаԥшра уҽазукыр, убри еиҳа еиӷьу
џьышьоит. Сгәы иҵхо даҽакгьы сҳәоит… Қәылара ҳәа уцараны
уахьыҟоу, ԥыхьа ишыҟауҵаз еиԥш, анхацәа урыламкьысын,
иумблын рынхарақәа, ирыцҳашьа аҳәсеи ахәыҷқәеи. Аԥсуаа
рыдгьыл зегьы уԥсы азыцәгьамхакәа, аԥхьа уаалаганы ԥыҭк
435

ампыҵахалара анулша, нас иаанхаз агара еиҳа иузымариахоит,
– лҳәан Несҭан, лыблақәа аҵыхәтәан изҵаара мацараха лхаҵа
инаидлырхалеит.
Убри аамҭаз иара, уи игәаԥсахы еибанаркызшәа, илҳәаз
даацыцҟьаны абасеиԥшгьы иҳәеит:
– Абри быҵазҳәада, мамзаргьы бхала бхы иҭыбҳәаау? Абас
сабҳәарц аӡәы базыҟаиҵеит акәымзар, раԥхьаӡакәны қәылара
санцоз абыржәы ибҳәаз усҟан исабымҳәоз. Бхала ибзыӡ­
барымызт абарҭқәа, насгьы, уажәнатә ибасҳәоит исабжьыб­гарц
ибҭаххаз мап шацәыскуа. Избанзар, аибашьцәа ирысҭахьоу
сажәа еилазгар сҭахым, исыргәыӷхьеит қәылара сцараны
сахьыҟоу заҟа рҭаху амал ргарц. Ҵабыргуп, усҟан мҩабжара
схынҳәит, аха уажәы снаӡараны сахьынӡаҟоу Ҟәбанынӡагьы
аимҵәара иақәиҭыстәхьеит. Ибдыруаз, сыруаа амал аимҵәара
иаҟәысхыр аибашьрагьы шырцәыуадаҩхо, урҭ қәыланы амал
ргонаҵы еснагь еибашьцәоуп. Анкьа аурымқәеи, аџьамқәеи,
арабцәеи реибашьцәагьы аҷан агара иақәиҭыртәуан, аибашь­
рақәа рыламыхьшәашәаразы.
Несҭан иламхаҳәаз аҵыхәтәан днахьхәит, уи акыргьы
иаалцәымыӷхеит, аха алахьеиқәҵара лҽамҭакәа, реицәажәара
даҽа хырхарҭак наҭаны дҵааит.
– Шәахьцо кыр шәаанхома?
– Ҳшыманшәалахо еиԥш.
– Уеизгьы?
– Абысҟак ҳәа сызбаҳәом, аха шықәсыбжак аҟара ҳаан­
харгьы ҟалоит.
– Абысҟакаамҭа усымбарцу?
– Иҟалоит еиҳаны сбымбаргьы, – иҳәан Леуан дҩагылан,
нас даалафшәа иажәа инациҵеит. – Ахацәа рус бааҟәыҵны
аԥҳәыс ус бҽазыбкыр еиҳа сгәы ҟанаҵон. Убри заҟа исҭаху
бдыруандаз!
– Еиҳа иуҭаххаз арбану?
– Шьҭа аӡәы дыбхылҵырцаз иҟаҵатәу бымдыруеи. Мышкы
зны аҳра сымаздаша ахаҵарԥыс иоуп сзеилаҳауагьы. Аибашьра
еибашьроуп, иалудыраауеи иҟалаша, сыхҭылҵк иааӡара сахь­
ӡаанӡа сҭахаргьы ҟалоит.
436

Убасала иԥҳәыс аҳәатәы анлиҭа, ииҳәаз деигәырӷьаны
ларгьы ус лҳәеит:
– Убри азын ауми џьара уцар зысҭахым. Иаҳхылҵраны
иҟоу абыда даанмыжькәа, ааӡара бзиа иҭаны, аҳрагьы ашәарҭа
иҭамыргылакәа ҭынчла анхара еиӷьу арбану. Излагатәугьы убри
ауми.
– Уи азын бгәы рҭынчны быҟаз, абыда аӡәгьы даансыжьуам,
аха исааӡаша аԥхьа дысбырбароуп, – даалафит еиҭахгьы.
– Иаачҳа, иуааӡашагьы мышкызны дубап.
– Ианбанӡа?
– Шьҭа иаарласны, амала дыҷкәыноу дыӡӷабу сызуа­
ҳәом, – аҵыхәтәан лгәы азҭаны дааччеит лара.
– Оо Несҭан, сымш лашара! Иахьеи уахеи сизыԥшызаа­
уеит ҳамҭас исыбҭараны иҟоу ахаҵарԥыс! Амчра дуӡӡа змоу
сакәны саанхарцаз, аԥхьа саӷа иаҳра рхәашаны схынҳәыроуп,
мамзар ибыхшараны иҟоу дызбаанӡа саҳра иара ирхәашоит!
Убри иахьа санахьымӡа, нас схаҭыԥан мышкызны сԥа даҿаҳар
ҟалоит!
Леуан абас аниҳәа, иԥҳәыс днылхагыланы дааигәыҵеикын,
нас лӡамҩақәа неимда-ааимданы даагәыдикылеит. Убринахыс
лара уаҳа акгьы анылымҳәа, иаргьы аҽак мҳәакәа ашацаҳәа
дындәылҵын, адәахьала ашә ашьшьыҳәа иныдиҵеит.
V
Ардимон ицәажәара аанкыланы дынкахәыцуа дышиаз,
иаалырҟьаны ацәа дынҭанагалан, убри аамҭаз ахырхырҳәа
ихәдагьы абжьы аагеит. Ус, рацәак аамырҵыкәа, дааҳәцы­
мыцын, маҷк аҟара ихицәааз изхазшәа, аимҳәара дшыхҭанам­
кызгьы, днеимҳәа-ааимҳәаны даалҵит. Еимгеимцарак аҟара
илаԥш нкыдхалашәа дшыҟаз, ашьҭахь даалҟьаны ибжьы наир­
геит, дшамхацәаз зынӡагьы изгәамҭаӡакәа.
– Дад Аҭласҟан, абыржәы сызлацәажәоз аасгәаларшәеи.
– Леуан деиҭақәыларц игәы ишҭеикыз атәы уалацәажәон,
уххь згеит!
– Аа, аиеи, дад, аиеи! Акы сшаҿыз уажәы даҽакахьы сиа­
нагоит, аха сажәа еиҭасҳәозаргьы, ишысҳәаз еиԥш, 1555 шықә­
437

сазы ашәанқәеи аҭырқәцәеи ааицәажәаны аиқәышаҳаҭра
нарыбжьарҵан, ирзеимакыраз адгьылқәагьы еихыршеит. Иш­
уас­ҳәахьоу еиԥш, аҭырқәцәа рнапаҿы иҟалеит Имереҭиеи,
Гыртәылеи, Гәырелиеи, Аԥсынтәылеи, аха рыгәҭакы наӡарцаз
аԥхьа мчыла ирымпыҵархалар акәын. Саб излеиҳәахьаз ала,
Меҳмед-ибн Несыхә ҳәа аӡәы хадас дызмаз аҭырқә гарнизон
Аҟәа азааигәа агаҿаҿ иргылеит. Реибашьыгатә ӷбақәа рылагьы
амшын мҩақәа рхаҩара иалагеит, тәымӷбак зыӡхымҵразы!..
Дад, аҭырқәцәа рҭыӡшәа еиҭах изцәырызгаз убри азоуп, урҭ
раара аԥсуа жәлар даара иԥырхага дуны ирзыҟалеит. Динлагьы
еиҟәшаны иҟанаҵеит.
– Уажәа сахьаԥыҩло саҭамыз, аха избан усла изеиҩшахаз?
– Иуасымҳәои, уӡырҩла, дад! Ҳара ҳаиԥшҵәҟьа аҭырқә­
цәа ргәаӷ рыман Дони Днепрԥсҭеи рыԥшаҳәақәа рҿы инхоз
аказақцәагьы. Аҭырқәцәа Аԥсны ианаҭатәа нахыс аказақцәа
рнышьқәа рыла, аԥсуаа ҳагаҿақәа рахьгьы икылсуа иалагеит.
Урҭ аҭырқәцәа ишырҿагылаҩцәаз збаз аԥсуа қьырсианцәа
иаразнак аказақцәа рхы рыдкыланы, ацхыраара рыҭара
рҽа­зыркит. Убринахыс ауп, амал зымпыҵакыз аԥсуа ҭауа­
дцәеи аамсҭацәеи ргәаӷ шьҭыхны реимҵәара аҭырқәцәа
ианыхҭарк, идырҳәуан ауахәамақәагьы. Аҭыԥантәи ауааԥсыра
ирықәырҵахьз ашәахтәгьы акыр иҳараркит… Дад, убри
аҵыхәала ақьырсианцәагьы ауахәама агәрагара рцәыӡуа
иалагеит, избанзар ауаа тәыс иҟаҵаны аҭырқәцәа ираадырхәо
ианалага нахыс, иахьазымыхьчоз азы гәрамгарҭас иҟарҵеит.
– Уххь згеит, еиҭахгьы уажәа саԥыҩлоит, аха аԥсуа
ҭауадцәеи аамсҭацәеи дара ртәқәагьы кагәаны ирҭиуан ҳәоуп
ишеилыскааз!
– Ииашаны еилукааит, дад. Ус акәгәышьан... Аҭырқәцәа
шаазҵәҟьа зхы рыдызкылақәаз рҵыхәала, аԥсуа ҭыԥҳацәеи
арԥарцәеи, тәыс иҟарҵоз, ахәԥса нарықәҵаны ҭитәыс аџьар­
мыкьаҿ иқәдыргылон. Ргәылацәа ирықәланы, рыхшара
рхыҟә­­шәааны иргон, абжаҩык рӷьычуан. Ауаа рыҭира агьама
ззыбзиахаз ргәаӷ кны дышрыхцәажәоз слымҳала исаҳахьан,
Антиохиатәи апатриарх Макари, агырқәа рҟынтәи дшаауаз аҳ
438

Пыта даниҭааз ҽнак зны абасеиԥш иҳәеит: « Ҳара иҳаҳахьан
анхацәа тәыс иҟаҵаны изҭиқәоз ӡәырҩы рыӡбахәқәа, иара убас
ауахәамақәа рымаҵ азызуазгьы аӡәырҩы убрахь иналакны…
Сыблақәа рыла избеит, слымҳақәа рыла исаҳаит анцәа
имаҵуҩцәақәакгьы аԥшра бзиа змаз аҭыԥҳацәеи арԥарцәеи, хаҵа
ицахьаз аҳәса ҿарацәагьы ахәԥса рацәа рықәҵаны ишырҭиуаз.
Урҭ рхацәа ишырбоз рыҳәсақәа аарыцәганы ирҭиуеит,
мамзаргьы аҳәса ишырбоз акәын рхацәа шыргоз. Сара хаҭала
еилыскааит Мықәтәи ауахәама аепископ Андреи шықәсык
аҩнуҵҟала 60-ҩык ауаа шиҭииз… Ари аҩыза аҭагылазаашьаҿ,
усҟан, хымԥада, ажәлар рҿаԥхьа иарбан ҳаҭыру ауахәама
иаиоураны иҟаз…» – абас Макари игәы иаланы иҳәеит, дад.
Убри азоуп ақьырсианцәа ауахәама агәрагара иаҟәыҵуа иза­
лагаз ҳәа зхысҳәаазгьы.
– Уххь згеит, иқьырсианцәаз рдин рыԥсахуа иалагазма
усҟан?
– Убри ауми, дад, рыцҳарас иҟазгьы. Ауаа зҭиуаз апапцәа
рҵыхәала здин ԥсахны аҵыхәтәан аԥсылманрахь ииасуаз
рацәаҩхо иалагеит. Анцәа ду ицынхәрас аллаҳ рыԥсы дахарҵон,
аԥшьаҩыра ахаҭыԥан аҟәырҟан аԥхьарахь иианагеит. Аҭырқәцәа
рхаҭақәагьы аԥсылманрахь мчыла ииаргозгьы рацәаҩын, уи мап
ацәызкуаз ақьырсианцәа рышьҭашәарыцара аҵыхәтәан еиҳагьы
идырӷәӷәеит. Атәцәа ықәыргыланы иахьырҭиуаз аџьармыкьақәа
рыҟны 25–40 шықәса зхыҵуаз ахацәа ахьԥарала 15 мааҭ ҳәа
ирҭиуан, еиҳа еиҳаны изхыҵуаз – 8–10 мааҭ иаԥсан! Аҭыԥ­
ҳацәа еиҳа рыхәԥса еиҳан – 13–18 шықәса зхыҵуаз – 20 мааҭ
иаԥсан, аҳәса – 12 мааҭ, ахәыҷқәа ракәзар – 3-4 рҟынӡа
иаԥсартәуан... Дад, ҳажәлар рыҭира иахьагьы иаанкылам,
Есгауртәи (Шәқәырча) агаҿаҿ еизыркуаз аԥсуаа рнаҩсангьы,
есышықәса Гыртәылантәи иааргоз 12-нызқьҩык рҟынӡа аҳәсеи
ахацәеи тәыс иҟаҵаны, Константинопольҟа ргара ишаҿыц иа­ҿуп
аҭырқәцәа. Абас ауаа рыҭира игра бааԥсны иҟоуп иахьанӡагьы,
ари ҳмилаҭ рзы даараӡа ирыцҳара дууп. Аҭырқәцәа ргәы
алаҟаҳҵоит ҳәа, ԥыҭҩык аԥсацәагьы аҭырқә хьыӡқәа шьҭырхуа
иалагеит аҵыхәтәан. Урҭ еицлабны иреиӷьқәоу аҿарацәа
439

алԥшааны ирҭиуанаҵы, аԥсуа жәлар еизҳашьак роурангьы
иҟам, дад.
– Упату схы иқәуп сахьуԥыҩло. Убри ахьынӡаиашоугьы
сыздыруам, аха аҳ Пыта ихаҭагьы ауаа рыҭиразы зегьы даа­
рылукаартә дыҟан ҳәа шизырҳәогьы саҳахьеит.
– Ҳаи, дадхеит, асеиԥш амц узжьада! Иуаҳауа зегьы
хаумҵалан, игәаӷ змақәаз ракәхап усеиԥш гәаразгалаз... Аԥсы
уиныӡбар ушьамхы иахысаанӡа иаҳауеит рҳәоит, аха ҵабыргны
аӡәы димҭиицызт ҳәагьы сызҳәом. Избанзар, Гыртәылаҟа
қәылара данцалоз, уахьынтәи иҳәынҷаны иааигоз алаз
хылҵшьҭрақәа ракәын ииҭиуаз. Ишԥаҟаиҵарыз иҿагыланы
иабашьуаз тәыс иҟаҵаны имҭир. Иахьимшьуаз ҭабуп рҳәааит.
Имаҳә ахәымга, ҩажәи жәаба шықәса диабашьуанаҵы, маҷгьы
иҳәынҷама, маҷгьы иҭима, уи азын акәхап ус зихырҳәааз, дад, –
абри игәы иааҵырххӡаны ауп ишиҳәаз Ардимон.
– Саҭамыз, аха исаҳахьоу ауп исҳәаз!
– Мап, дад, усеиԥш иахьагьы ирҳәозар, уара иухара­
гәышьоуи, иуаҳаз ауп иуҳәаз. Аԥсуаа рахь цәгьамзар бзиак
ҟазымҵаз Гыртәыла аҳ Леуан ихымҟьацыз арбаныз, аха
изхарада иабхәа дизыцәгьахартә аҟынӡа ихаҭа днеигазар, дад.
– Абысҟак зхызгахьоу ҳажәлар ргәы камҳакәа иахьааиуа
ауп оумашәа иубаша, – убри аамҭаз иҽааирӷәапит Аҭласҟан.
– Дад, аԥсуа жәлар анкьа аурымқәеи аџьамқәеи
рыбжьыԥсаара иахьаҿыз рзымхозшәа, аҵыхәтәан агырқәеи
аҭырқәцәеи иаарыбжьахеит. Ишыҟазаалакгьы, агырқәа еиҳа
иаҳзааигәамзи, дад. Анкьа дареи ҳареи аҳрак аҟны ҳаицнымхози,
аџьамқәа рабашьраҿгьы ҳаицхыраауан, аха Ададианқәа аҳра
иахагыло ианалага нахыс, ҳадгьылқәа ҳамакны ҳаимацәгьахартә
аҟынӡа ҳнаргеит. Аҵыхәтәан, иашьцәа дреицәаны даақәгылт
Леуангьы... Дад, еснагь иудыруаз, аибашьра ахы аркра ианакә­
заалакгьы изыхҟьо ампыҵахаларақәеи ашьоурақәеи роуп ҽыҵ­
гас иамоу. Исҳәарц исҭаху убри ауп, дад, аҳ Леуан дзышьҭаз
ҳадгьыл зегьы ахьимпыҵеихалаша акәын. Пыта иакәзар,
иҽкынҵа ашьоура дашьҭан, ҩажәи жәаба шықәса аибашьра,
изыхҟьазаалакгьы, агырқәагьы аԥсуаагьы ҭазырхоз акәны ирзы­
ҟан. Аҳ Пыта ампыҵахаларақәа дрышьҭазҭгьы, Гыртәыла зегьы
440

инапаҿы иҟалартә аҭагылазаашьақәа зныкымкәаны иоухьан,
аха усеиԥш ҟамҵакәа ишьҭахьҟа дхынҳәуан. Ауаа иаарҳәо
зегьы уазыӡырҩуа уалагар, аиаша арбану ахааназгьы иузеилка­
рынгьы уҟам, дад...
Аҽы иканажьуа изхара каҳа ҟалом ҳәа, Пыта ихынҳәра
Леуан ихы иархәаны, адырҩашықәсан деиҭақәылеит, аха
Кәыдры аӡиас дахымскәа иҽаанкыланы ируаа ирылеиҳәеит,
шьҭарнахыс абри аӡиас ду инаркны Егрынӡа иҟаз адгьылқәа
иаҳра ишаҵаикыз ала. Ҽнак зны, Леуан ижәҩахыруааи иареи
ақьала иҵатәаны ианеилацәажәоз аамҭаз аҭаԥшыхәцәа
реиҳабы дааҩналан, аҵыхәтәантәи адырраҭара изеиҭаҳәара
иҽыназикит.
– Агәахәара ҳнаҭартә иҟам, араҟа инхо аԥсуаа ирыдаагало
ахьырҭахым аҵыхәала. Реиҳараҩык иҟарҵо аҽырҭынчцәара
иахҟьаны, шьҭа рыгәрагарагьы уадаҩхеит. Даҽа џьоукы маӡала
иҳашьклаԥшуа иҳашьҭоуп, иахьынтәаауа башьак амамкәа,
амҩақәа рҿы иаацәырҟьаны ҳаибашьцәа ҭадырхоит, рыҽқәеи
рҳәаҭҳақәеи рхыхны иргоит!.. Ари уаҩ дызмыхәаша акы
акәхеит!
– Патын Леуани! – ацәажәара иаҿыз иажәа алгаха
иамраӡакәа ибжьы наиргеит аамсҭа Отиа. – Араҟа инхо ҳәсагьы
хацәагьы, ҵабыргны, ҳабашьра иазыхиоуп ҳәа азхауҵартә иҟоуп!
Ҿагыларак ҳмоукәа аранӡа ҳааскьазаргьы, иҟарҵо аҽынкылара
ҳара ҳзы игәҽынҵагоуп ҳәа сахәаԥшуеит! Ҳазқәымгәыӷуа акыр
шәарҭарақәа ҳаԥхьаҟа иаҳзыԥшызаргьы ҟалоит!.. Убри азын
даараӡа ҳгәаҳҽанызароуп!
– Мап, Отиа! Еилкааны иумам аҭагылазаашьа, иуаӷеимш­
хараны иаҳзыҟаларашәа заанаҵ ахыршәара аҭахым, – убри
аамҭаз ибжьы наиргеит аҭаԥшыхәцәа реиҳабы. – Аӡнырцәҟа
исышьҭыз ҩыџьа аҭаԥшыхәцәа еилыркааз ргәы ақәбзиаха, иахьа
ашьыжь ихынҳәит. Ҳзыцәшәаша ҳәа акгьы ыҟам. Путо ируаагьы
џьара игыланы иҳамбеит рҳәеит. Аӡнырцә инхо ауаагьы
ргәы ҭынчуп, шәарҭарак ианиап ҳәагьы иҟам. Кьалашәыртәи
абаагәара аҟынӡа аҭаԥшыхәрақәа мҩаԥгоуп, уи анахыс наҟ
иҟоу еилкаам, аха убри абаагәара аҟынӡа ҳаанызкылаша ҳәа
акгьы ыҟам, аҳ, ухаҵкы.
441

Леуан ихы наиқәыжьшәа дахьтәаз, ирҳәоз даҿамԥакәа
рзыӡырҩра даҿын. Убри аамҭаз ихы-иҿы аиқәара хаҳәыр­
хырахазшәа ишыҟазгьы, аҿымҭра иҽаҭаӡаны дыҟан. Аԥызаҩцәа
илаԥш џьбара иныҵга-ааҵго дшырзыԥшуаз, ашьҭахь, акы
иааигәанарԥхазшәа, зегьы ирзеиԥшны дҵааит абасеиԥш:
– Нас иҳахәарҭахаша ҳәа исыҵашәҳәои?
Убри аамҭаз ԥыҭҩык инеицҿакны иазгәарҭеит, Егырԥсҭа
инаркны Кәыдрынӡа инхо аԥсуаа аршәара шырнымаалоз, урҭ
дара рзы ишшәарҭауааз, рҿагыларагьы шыуадаҩыз. Рызегьы
еицҿакны еиҳа иҟаҵатәны иҟаз рхы шазымцоз, уи аҵыхәала
еиқәымшәоз дасу ргәаанагарақәа аназгәарҭа, еснагь алахҿыхра
иашьцылаз Нико еиҳагьы иҽаарлахҿыхны абас иҳәеит:
– Мшәан, уи усҟак изеимашәкуеи, акы иннамкылац аҳ
Леуан иаӷа дрырҳаны иҭыҩра дҭеицалахьазар! Ара аӡхықәаҿ
ҳаанымгылакәа аԥхьаҟа ҳҿанынаҳха, агәра згоит амрагыла­
рахьтәи адгьылқәагьы иаарласӡаны ҳнапаҿы ишыҟало!
Нико асеиԥш аниҳәа, есымша агәынқьра иашьцылаз,
ианакә­заалакгьы зегьы рзы згәы намӡацыз аԥызаҩ Кәыкәыри
дааицрашәаны абас иҳәеит:
– Абри Нико ассир далашоуп! Ахгәрагацәара ахьилоу
аҵыхәала еснагь ақәҿиарақәа ҳзылԥхо џьишьоит! Зегьы агәра
ганы шәыҟоума аԥхьаҟа аҿынахара ҳақәманшәалахап ҳәа?
Ҳашьҭахьҟа инҳажьуа ҳара ҳахь уаҳа рнапы изымҩахо аԥхьа
иҟамҵакәа, адгьылқәа рымпыҵакраз аҿынахара, ари еиҭах агха
ҿыц аҟаҵара иазҳәахоит, сгәанала!
– Агха!.. Ишԥауҳәеи!.. Ԥхьаҟа аҿынахара гхахоит уҳәама?
Избан, исыгәҭаку гханы изушьаз? Нас ус акәзар, ишыҟаҵатәу
удыруазар иумҳәо? – аҵыхәтәан иҵаашьақәа қәымчрак
аныԥшуа ауп ишиҳәаз Леуан.
Аԥызаҩцәагьы инеиҿаԥшы-ааиҿаԥшқәеит, убри аламҭалаз
рыблақәа зҵаара заҵәык рхыҳәҳәыла. Еилыркаарц ирҭахызгьы,
шьҭа Кәыкәыри хырқьиагас ииҳәараны иҟаз акәын. Иаргьы ихы
дшақәгәыӷуаз дирбарц иҭахызшәа, даҵамхакәа цасҳәан аҭак
аҟаҵара иҽыназикит иаразнак.
– Ауаа рҭархара гәаӷркыгоуп, убри аҟнытә еиҳа еиӷьуп
ҳәа сазхәыцуеит, иҳаҵаҳкыз адгьыл иқәынхо ауааԥсыра
ҳшырԥырхагам деилыркаара! Убасала ҳашьҭахьҟа ҳзыцә­
442

шәаша шыҟам агәра анаагалак акәхоит, нас ԥхьаҟа аҿына­хара
ианаамҭахо!
– Уаанӡа саӷа иҳаираӡар! – иҳәан, Леуан, нас еиҭах иажәа
инациҵеит. – Кәыкәыри, адҵа усҭоит, уеибашьцәа аӡиас ирганы
саӷа иаҳҭынра ақәлараз уҿынаухарц. Уара ишазгәоуҭаз еиԥш,
гхак уаҳа аҟамҵаразы цхырааҩыс иуцысҵоит узқәышаҳаҭу
Нико иеибашьцәагьы иаргьы... Аӡиас арра шәҽазышәкроуп
уаҵәы иахымгакәа.
– Аҳ лаша, ҳамацара ҳамч ақәхару ҳнапы иануҵаз
анагӡара?
– Умшәан, аҳҭынра аҟынӡа шәнаӡаанӡа ацхырааҩцәагьы
шәхьысыгӡоит. Нас иаарласӡаны ҳаргьы ҳнашәышьҭалоит. Саӷа
игәы дҭаччо дысзааныжьуам, избанзар иара сара саҳҭынра
ампыҵахалара илшазар, усеиԥш саргьы исылымшарашәа схы
исырбаргьы сҭахым.
Убри аамҭаз Кәыкәыри ихы-иҿы зегьы изҵаара мацараха
иҟаҵаны, уи аҵыхәала иаргьы игәаанагара иҳәарцаз
иаазгәеиҭеит абас:
– Аҳ, уаҳаҭыр сеихырхәо исҳәар сҭахуп исгәаанагароу
даҽакгьы. Иҳадуҵаз адҵазы ҳхы ҳаигӡарым, аха агәра ганы
уҟоума амраҭашәарахьтәи аҳ Чачба Қарабеи иашьа Путо
ицхыраара иҽазимкып ҳәа? Уи адагьы, Зупу (Лыхны) аҳҭынраҿы
итәоу Қарабеии аҭырқәцәеи еимабзиоуп ҳәагьы саҳахьеит.
Абааԥсы, сашьа ҳицхраап ҳәа дрыҳәар, нас аҭырқәцәагьы
ҳҿамгылап ҳәа агәра узгару?
– Ҳара иҳалшароуп иаҳҿагыларц ақәызкуа дарбанзаа­
лакгьы имч архәашара! – убри аамҭаз иҽаарцәгьаны ибжьы
наиргеит ахақәгәыӷцәара злаз Леуан. – Ҳара иҳалшароуп
иааирала сабхәа иаԥыгара, уи азын ауп арахь ҳзаазгьы! Ҵабыргны,
аԥсуаа аршәара знымаало жәларуп, аха, ишыҟазаалакгьы, саӷа
ихы даламырԥшыкәа хынҳәышьа сымаӡам! Иҽырҭаслымны
данысԥымла, усҟан бџьарла иҳалҳаршароуп сҿаԥхьа ишьамхы
нарсны сшьапы агәыдкыларазы иргылара! Убасала иаҳра
дгьылқәа снапаҿы ианыҟалалак акәхоит, ҳазҿу аибашьрақәагьы
анаанкылахо!
– Амин! – уи днақәшаҳаҭханы аӡәы ибжьы наиргеит.
443

– Ацхыраараз исывагылоу Дадашьқьалиани Како, шьҭа
исоуҳәарц сҭахуп, иугәылоу аӷа дуԥырхагамхаразы изутәу? –
аҵыхәтәан уи ихы наиқәкны дҵааит Леуан.
Како ашьшьыҳәа ихы дааҩаханы итәақәаз аԥхьа илаԥш
нархиган, нас дмыццакыкәа аҭакҟаҵара иҽыназикит. Убасҟан
маҷк аҟара иҿы дакуама ҳәа ааизуҳәаратәы, иажәақәа нҿахҵәаааҿахҵәо ауп ацәажәара дшалагаз.
– Сара… Сара сгәы иаанагоит!.. Шәара… Уажәтәи
шәныҟәараҿы зегь раԥхьаӡагьы иуадаҩны ишәҿагыло…
иаҳҿагы­лараны иҟоу аибашьцәа рыфатә аԥшаара акәхоит.
Аҳ Леуан иаӷа ихырҟьаны аԥсуаа ратәамбара иҽазикыр
игха духоит ҳәа сазхәыцуеит. Ҳаргьы убри ҳҭахы иаҳҭахым,
ибзиаҵәҟьаны иаадыруеит ҳазҿагылоугьы ишеибашьцәа
ӷәӷәа­қәоу. Ианшәарҭахо аамҭаз аԥсуаагьы заманалаҵәҟьа
ирыӡбоит иҟаҵатәу. Қәылаҩык данырҭаауа рырахәқәа ахцаны
иԥхьаркуеит, фатәыс-жәтәыс иаарымоу зегьы рҵәахуеит.
Ирықәлаз рҭагылазаашьа дырцәгьаразы, еизакны ирымоу
аҟашәақәа амца рыцраҵаны ирбылуеит. Убри аҟнытә, аҳ
Леуан заҟа изырласуа акәхоит мчысгьы иоуа, ируаагьы убри
еиқәнархоит. Аԥсуа нхацәа убарҭқәа рыҟаҵара иахьӡаанӡа,
ҳҿагыларазгьы рҽеиқәдыршәаанӡа заҟа ҳзыласуа акәхоит
фатәысгьы, ҟашәасгьы, қәҿиарасгьы иҳауа... Шьҭа аҳ Леуан
дазхәыцааит, ҳаҽқәеи ҳаруааи ирфаша ҟамлар лшарас ироу­
раны иҟоу.
– Иазхоуп, уаҳа уи алацәажәара аҭахым! Адҵа зысҭаз уа­
ҵәы шьыжьнаҵы аӡы шәырны шәҿынашәхоит. Ишысҳәаз еиԥш,
нас ҳаргьы ҳнашәышьҭагыланы лассы ҳшәыхьӡоит, – иҳәан
Леуан, аилацәажәара азырханы, инапала инадирбеит шьҭа
идәылҵны ицар шыҟалоз.
Адҵа зиҭаз шьыжьнаҵы аӡы ирны ԥхьаҟа рҿынархеит, аха
аӡнырцә инхоз аԥсуаа имҩасны ацара иаҿыз шгәарҭахьазгьы,
раанкылара рҽазыркуамызт. Убри аҽны ашьыбжьышьҭахь ус
ахыгәҳәа иаадгылт, 850 шықәса раԥхьа арабцәа анқәылаз
идырбгаз, аха ашьҭахь византиаа еиҭашьақәдыргылаз Кьа­
лашәыртәи абаагәара. Рышьҭахьҟа ирыхьӡараны иҟаз заанаҵ
амҩа рзаарттәын аҟнытә, иаанымгылакәа абаагәара рбганы
иҭаларц ақәыркит, аха убасҟан иаарҿагылт изқәымгәыӷӡоз
444

аҭагылазаашьа уадаҩ. Зыхабарк ыҟамыз аԥсуа еибашьцәа
иаалырҟьаны, адгьыл иааҵаҵызшәа иаацәырҟьаны абаагәара
иаа­хықә­гылан, аҳәиҵәҳәа ахҿа рацәа нарыжәырҵеит. Ахырӷә­­
ӷәарҭа ахышәараҵышәара маҷымкәа ирымҽхакны иахь­
гылазынтәи иршьҭуаз ахҿа рацәа, иҭанархоз рхыԥхьаӡара
есааира еизҳауан. Кәыкәырии Никои реибашьцәа рышьҭахь­
ҟала, харантә игыланы ргәы ԥыжәжәо иахьырзыԥшуаз, абаа­
гәара гашьас иаҭатәыз шьҭа рхаҭагьы ирыздыруамызт.
Аԥсуа еибашьцәа рҽырӷәӷәаӡаны иахьгылазынтәи, ирҿа­
гыланы зымҩа ркыз рықәыҳәҳәара иаҿын, рызегьы абра
иаванҵәарц рҭахымзар, абаагәара иадҵны рышьҭахьҟа ихын­
ҳәразы. Ҵабыргны, ақәылаҩцәа аҭахара ишаҿызгьы, даараӡа
рҽазҵәылхӡаны рҽадырцалеит абаагәара ахыҵра, аха акгьы
рылымшакәа ирықәхәло ианалага, рышьҭахьҟа инаскьаны
дәыкаҿ инатәеит.
– …Дад Аҭласҟан, Пыта иаӷа асҵәҟьа ирласӡаны дқәы­
лараны дшыҟаз идыруазҭгьы, ацхыраара изҭақәаз Шалуман
иԥа Саустоми алашә Евдемони деиҭарыҳәарын, аха урҭ
адырра рыҭара дахьӡаанӡа, аԥсуаа цхырааҩык дрымамкәа
рхала рхы рыхьчар акәхеит. Зыҩныҟақәа рахь ицахьаз ахацәа
еибашьцәа зегьы адырра рыҭаны ҩымш-хымш рыла аҳ Пыта
еиҭах еизигеит... Дҵангьы иқәиргылт, Кьалашәырынӡа иааскьаз
ақәылаҩцәа ирласӡаны ианықәрымца анхацәа раарыхрқәа
мчыла ишырцәыргоз, ршьамаҟеи рыԥсасеи рцәырфар шыҟалоз.
Ардимон убри аамҭаз акы иԥырхагахазшәа ицәажәара
ааникылан, дынкахәыцит, аха нас ирласны игәалашәазшәа
ицәа­жәара инациҵеит абас:
– Аҳ Пыта адҵа ҟаиҵеит, аҭауад Сусҭари сымаҳә Аразами
зыԥхьагылаз Кьалашәыртәи абаагәара иақәлаз рҭырхаразы
ицарц. Дад, ирықәҿианы иагьынарыгӡеит адҵа. Ақәылаҩцәа
ахьтәаз маӡала рҽырзааигәатәны, аҵхыбжьон агәазы, рыцәа­
ԥсымҭа иақәыршәаны иҩеи иҩарыжәлан, еилыцҟьаа иқәыр­
ҵеит. Алашьцара рҽалакны зшьамхы зҽазыргаз ахыцҩыцқәа
ракәымзар, егьырҭ зегьы ндырҵәеит!
– Зегьыҵәҟьа ҭадырхама?! – ажәабжьҳәаҩ ииҳәаз џьа­
шьаны дҵааит Аҭласҟан.
445

– Зегьыҵәҟьа ҳәа сызуаҳәом, аха реиҳараҩык ҭадырхеит,
дад... Изхысҳәаауа, ашьыжь шарԥазӡа аҳ Пыта изаарыцҳаит,
абаагәара иақәлаз ахьтәаз уахынла ирықәланы ишырцҟьаз.
Иара убас изырцҳаит ирышьҭагыланы ааскьара ишаҿыз зхыԥ­
хьаӡара рацәаз иаӷа иеибашьцәа, раанкыларагьы рхала рымч
шақәымхоз. Ас еиԥш аҳ адырра шиоузҵәҟьа, Федыҟ иԥа
Состикәал адҵа ииҭеит, Ҵҟыбыни Абгыӡреи рыбжьара иҟаз
агаҿа аԥшаҳәаҿы аӷа ируаа ихьырԥшны, астәи ацхыраацәа
рыхьӡаанӡа иааникыларазы... Дад, сзыӡырҩра уарааԥсазшәа
збоит, иуҭахызар сҽааныскылап? – иҳәан Ардимон, абыржәгьы
усшәа аниамхаба даҽазныкгьы дҵааит.
– Мап, мап, уххь згеит, ишԥасҭахым узыӡырҩра! Ухаҭа
умааԥсазар, уажәабжь иацуҵар сҭахуп! Уззымӡырҩышагьы аума,
уара иубзоураны ҳажәлар ирхыргахьоу акырқәа еилыскааит! Уи
азын ҭабуп ҳәагьы ахысҳәаауеит! – иҳәеит Аҭласҟан.
– Ус акәзар, уӡырҩла, дад. Ишысҳәаз еиԥш, ашьҭахь ҳара
иаанхазгьы аҳ Пыта дҳаԥгыланы ҳашнеиуаз, аԥхьаҟа иишьҭхьаз
иаарласӡаны ҳҽырхьаҳагӡеит. Агаҿа ахықәан Абгыӡра адәаҿы
иагьыҟалеит аибашьра ӷәӷәаҵәҟьа ззуҳәашаз. Раԥхьатәи
аидыс­лараан иҭахеит зыԥсаҭа бзиахаша сҩызцәа шьахәқәа,
Џьаманҟәыл иԥа Асланыҟәеи Ҟамсархан иԥа Ҟазауҭи. Иҟауҵари,
аибашьра еибашьроуп, аӡә дҭамхаргьы ауамызт, дад...
Ардимон иҩызцәа рҭахара абыржәы еиҭах иахьигәала­
шәаз хьааигазшәа, иаалырҟьаны ицәажәара аанкыланы,
хәыцрак иҽнеиҭеит, аха рацәак иҽнамырхакәа иажәа инациҵеит
абасеиԥш:
– Дад, аҳ Леуан ашьҭахь игәы азҩазар акәхап иабхәа
дшизымиааиуаз аҟара. Иҭахаз рыԥсыбаҩқәа уаҟа иааныжьны
ахьаҵра иҽазикит, аха ҳаргьы ҳаанымгылакәа ҳрышьҭагыланы
ҳҿынаҳхеит. Рышьҭахьҟа инаскьацыԥхьаӡа ҳаргьы ҳрыцнаскьо
мацара, ус Кәыдры аӡиас ҳазкылсит. Ҳрыхьӡаны ҳрабашьыр
ҳәа ишәазар акәхап, уаҟагьы иаанымгылакәа аӡиас рҽалажьны
нырцәҟа ииасит… Дад, ишуасҳәахьоу еиԥш, Егры инаркны
Кәыдрынӡа иҟаз ҳадгьылқәа Леуан иаҳра иаҵаикызшәа
азиԥхьаӡахьан иара итәала, аха асҟак аанкылара аҵыхәтәан имч
446

ақәымхошәа ибазар акәхап, ашьҭахь иеибашьцәа аархынҳәны
ишнеиуаз ирымҩатәны Шаҭгәын адәаҿы иаагылт.
– Уххь згеит, уи адәы абашәаҟоу? – уи ахьӡ имаҳацызт
аҟнытә, еиликаарц иҭаххеит Аҭласҟан.
– Дад, уи агаҿа иацәыхарамкәа иҟоу дәуп, ар ртәарҭа
ҳәагьы иашьҭоуп. Цихәаш аӡиас иазааигәоуп… Изхысҳәаауа,
дад, аԥсеиҭакха рыҭатәымызт аҟнытә, аҳ Пыта адҵа ҟаиҵеит
шьыжьнаҵы ҳжәыларц. Ҵабыргны, убри аҽны Шаҭгәын
адәаҿы иҟалаз аибашьра аҩызаҵәҟьа аԥсуаа ақәымшәацзар
ҟаларын. Нкылашьа змам абӷа ҵысны иандәықәло еиԥшҵәҟьа
ҳаумацәгьаха ҳҩеи ҳҩарыжәлан, ахамшҭыхә зыхьӡыз иала­
ҳарԥшит. Даргьы аибашьраз ихәыдақәамызт, аха зегьакоуп
ҳиааи­ра рымч ақәымхеит. Убри аҽны, Леуан дызқәымгәыӷуаз
ала ааха ӷәӷәа аниоу ашьҭахь, иаанхаз иеибашьцәа еиқәирха­
разы ишьҭахьҟа дхьаҵны ддәықәлеит… Дад Аҭласҟан, убри
ашықәсан дареи ҳареи акырынтә ҳаидыслақәеит. Акгьы
шилҳмыршоз збаз Леуан, асҵәҟьа ахынҳәра хьымӡӷшьаны
дыҟан, Егырԥсҭа даннеи, уаҟагьы иҽырцәгьаны даҳҿагыларц
ақәикит. Егьа ҟаиҵазаргьы, уаҟагьы акымзарак илмыршакәа,
иеибашьцәа ҳрышьҭагыланы ҳшаарыцрасуаз мацара ирырҳаны,
мызқәак рыла Егры нырцәҟа икаҳцеит, – иҳәан Ардимон, иажәа
нҿахҵәаны ицәажәара ҩаԥхьа иааникылт.
VI
– Дад Аҭласҟан, убринахысгьы Леуан заҟантәы дҳақәлаз,
нас уи аҭак аҟаҵараз ҳаргьы заҟантәы Гыртәыла ҳақәлаз
аиҭаҳәара амитәӡа аҭахуп, аха урҭ зегьы ртәы абауҭаху, еиҳа
иудырша ауп иуаҳәатәу, – ацәажәара дшаркарахахьазгьы, ихи­
гахьаз шьҭа аҵыхәтәанӡа изеиҭеиҳәарц иҭахны ԥыҭрак ашьҭахь
иажәа анагӡара деиҭаналагеит Ардимон. – Ианеиҵамха, уеизгьы
ҩажәантә раҟара инеиҳангьы дҳақәлазар ҟалап, ҳаргьы убри
аҟараҵәҟьа ацынхәра аҭак ҟаҵаны ҳхынҳәхьан. Ианаҳҭаххоз
аамҭазы ацхырааразы ишҳавагылац иҳавагылан абазақәа,
ачерқьезқәа, ҟабардаа уҳәа ашьхарыуажәларқәа аӡәырҩы.
Зыԥсаҭа бзиахаша алашә Евдемон уи аамҭазы иԥсҭазаара
447

далҵхьан, знызаҵәык ацхыраара анҳаиҭа ашьҭахь даҽа
ԥшьы­шықәсаҟа дыҟан, рыцҳа… Леуан аԥсуаа данырмыхәаӡа
ашьҭахь даалаган, агырқәеи ҳареи ҳҳәааҿ абаагәара ргыланы
ахырӷәӷәарҭа ҟаиҵеит, иара итәала. Аҳ Пыта уи дыннакыло
дыҟазма, иаӷа дқәылацыԥхьаӡа игәаӷ шьҭыхны, иаргьы уахь
дцаны дышқәылоз мацара, Гыртәыла амитә азааицахьан.
Абарҭ еиҭасҳәақәаз рахьынтәи, 1647 шықәсазы Леуан иҟаиҵаз
ақәылареи, убри ашьҭахь уи аҭак ацынхәрас, аҳ Пыта дмыж­
дацәгьаханы Гыртәыла аҵыхәтәан иазааицаз амықәшәатә
ашьҭахь, аибашьрагьы убриала аҵыхәтәа ԥҵәеит. Абарҭ аҩхҭыск
роуп, исхамшҭыцкәа еиҳа сгәалашәараҿы иаанхазгьы, дад.
– Уххь згеит, избан урҭ еиҳа изалкаатәу? – дҵааит Аҭласҟан.
– Избанзар, Леуан данқәылалоз имереҭааи аҭырқәцәеи
ицырхырааны бааԥсылаҵәҟьа ҳадгьыл даҭаауан. Иҟаиҵахьаз
анкьатәи иқәыларақәа иреиԥшымкәа, шықәсык зны дмитәха
даакылсын, ҳшиҿагылаз мацара, убасҟан Лыхнынӡагьы
даҳцәынаӡеит. Асеиԥш ақәҿиара анизылԥха, аԥсуаа зегьы
ирмышьцаз џьышьаны ишьҭахьҟа дхынҳәны дшааиуаз, анцәа
исахьа зныз аныхачаԥа, илиршаз иеихьӡарақәа гәырџь
бызшәала иадҩыланы Елыртәи ауахәамаҿ инижьзаап.
– Уххь згеит, уи аныхачаԥа ҳәа узҿу ианыз кыр
угәалашәома? – убригьы идырырц иҭаххеит Аҭласҟан.
– Уи аамҭаз ауахәама папыс иахагылаз дагыруан, дад.
Ачачбақәеи Ададианқәеи реибашьра аилгамҭазшәа ауп уи
аныхачаԥа аӡбахә ансаҳаз. Ианыз ажәақәа уажәы рацәак
исгәалашәом, аха аҵакы абасеиԥшгьы иҟан: «Ҳара Шервашиӡеаа
ҳрыжәланы Зупу ҳанақәлаз аӡиас Муцу аганахьала иаҳӷәыхит,
убри ашьҭахь Зупу ҳаиҭақәлеит аӡиас Капоети аганахьалагьы,
уаҟагьы ахырӷәӷәарҭақәа ахьыҟаҵаз ибылны, иӷәыхны иахьабалак
ҳахысит, ҳнапаҿы иааганы зегьы нҳарҵәеит. Убри ашьҭахь аӡиас
Капоети аганахьала Зипуари Сихуари Амаршьанқәа ҳақәлеит, аха
урҭгьы ҳариааины раԥсҭыр аиҳараҩык нҳарҵәеит, иаанхазгьы
ҳәынҷаны иааирала ҳхынҳәит.»
– Уххь згеит, убасҵәҟьа рылшама?! – иааџьеишьеит
Аҭласҟан.
448

– Аиеи, дад, ианыз аҩыра иашан. Ҵабыргны, аҳ Леуан
убасҟан мыждарыла ҳтәыла дазныҟәеит, абжьааԥынтәи иқәы­
ларақәа иреиԥшымкәа амитәҵәҟьа азааицеит.
– Уххь згеит, Зупу ҳәа иуҳәаз абыкәу иахьыҟоу? –
изеилымкаакәа акы ицәынхар ҳәа дшәозшәа дҵааит Аҭласҟан.
– Аа, уи аума иузымдырыз. Зупу ҳәа изышьҭаз Лыхны ауми,
дад. Усеиԥш аҭыԥхьыӡқәа зырԥсахуаз сыздыруам, аха, иаагозар,
Мҷышьҭа – Муцу ҳәа иашьҭан. Бзыԥ аӡиас – Капоети ҳәа ахьӡ
ԥсахын... Дад, аԥсуаа ракәыз џьушьома рыдгьыл ҭыԥқәеи,
рықалақьқәеи, рӡиасқәеи, рышьхақәеи рыхьӡқәа зыԥсахуаз.
Иаҳҭаауаз атәымуаа ракәын дара ирҭахыз ахьӡ ҿыцқәа рхызҵоз.
– Шервашиӡеаа ҳәа узҿу зусҭцәада?
– Урҭ, аҭауадцәа Чачаа ракәымзи, дад.
– Избан Шервашиӡеаа ҳәа изрышьҭаз?
– Излаздыруа ала, уи даҽа жәлак иаламҩашьо, зегь раасҭа
амчра змоу аҭауад жәла ҳәа иршьон, дад, – иҳәан Ардимон,
ҩаԥхьа ицәажәара аанкыланы хәыцрак иҽнеиҭеит.
Аҭласҟан дӡыӷәӡа дтәан, ажәабжьҳәаҩы иажәабжь анагӡара
дазыԥшны. Ԥыҭрак аҟара ааҵхьаны еиԥш, Ардимон ԥыхьа ишы­
ҟаиҵаз еиԥш, ҩаԥхьа днеимҳәа-ааимҳәаны, нас иажәа анагӡара
деиҭаналагеит.
– Дад Аҭласҟан, аҳ Леуан аҭырқәцәа ицырхырааны
аҵыхә­тәан иҟаиҵаз ақәылара ӷәӷәа ихы иархәаны, аӡиас
Рҩан инаркны Кәыдрынӡа иҟаз ҳадгьылқәа импыҵахаланы,
ҵабыргны, убасҟан иаҳра арҭбаара илиршеит. Пытагьы иаӷа
иҭархара дашьҭеижьҭеи акрааҵуан, аха Леуан уи ахьидыруаз
азы машәыршәагьы ихы џьара иқәиршәомызт. Макьанагьы
дгәыӷуазар акәхарын, аҭырқәцәа ҩаԥхьа ицырхырааны иабхәа
уаҳа иара иахь дзықәымло дҟаҵаны, нас аԥсуаа ҳадгьыл
ахәҭак инапахьы инеигарашәа. Аҵыхәтәан қәҿиарала иҟаиҵаз
убри ақәылара, ҵабыргны, агәрагара инаҭазар акәхап, иҵегьы
акырқәа илиршарашәа, аха егьа умҳәан, иабхәа макьанагьы
ӷәӷәала дицәымшәози, иаразнак деиханы ишьҭахьҟа дхынҳәит
усҟан. Идыруан, иҟаиҵаз ацынхәра шьҭа иаргьы уи еицәоу аҭак
иоураны дшыҟаз, аха убри ақәылара ашьҭахь Пыта рацәак
449

аҽырҵысра дахымццакыкәа, иҽаанкылашәа дыҟан. Ичҳаны
асҟак иҽахьынирхаз ҳаргьы иааџьаҳшьақәеит, аха ашьҭахь,
ҽнак зны ижәҩахыруаа зегьы ҳаизганы иҳаиҳәеит, иҟаиҵоз
аҽынкылара змааназ. Егьи, игәы иҭакны имазаарын, ҽеишәа
иҽеибыҭаны иҟаиҵараны иҟаз аҵыхәтәантәи ақәыларала иаӷа
иҵыхәтәа зынӡа ирцәаразы, убриала аибашьрагьы хиркәшарц.
Ҵабыргны, убри иагьҵыхәтәантәихеит Гыртәыла аҳ Леуан
изыҳәан. Аҭауад Пыта иҟаиҵаз убри аҵыхәтәантәи ақәылара
иахылҿиааз ахҭысқәа зеиԥшрахаз ауп уажәы иузеиҭасҳәарц
исҭахугьы, дад.
Ардимон иажәабжь ду шьҭа ахыркәшарахь икылигаразы,
ахҭысқәа рацәак иҽаламгалацәакәа еиҭеиҳәарц иҭахын, аха
ацәажәара даналага нахыс изгәамҭаӡакәа ҩаԥхьа деиҭана­
лашҩыкит. Абыржәы еиҭеиҳәозгьы убри акәын, Гыртәылаҟа
аҿынахараз аҳ Пыта ижәҩахыруаа изыԥшны иҟеижьҭеи
акыршааҵуаз. Аҳ дуӡӡак шәара исыҵашәҳәо саргәаҟуа сыҟам
ҳәа ахааназгьы имҳәацызт, игәы иҭеиклақәоз анагӡара
иҽаназиклозгьы, ижәҩахыруаа иабжьаргалозгьы идкыланы
дазыӡырҩуан. Даргьы убри ахьеилыркаауаз азы, аҳ, шьҭа угәы
иҭоузеи, ҳәа акагьы иамызҵааӡо ишыҟаз, ҽнак зны Сусҭари
Ардимони ааԥхьаны ус реиҳәеит:
– Шьҭа иаарласӡаны шәҩыџьагьы шәыцхыраара сҭаххоит!
– Аҳ, ухаҵкы, еснагь ҳазыхиоуп уцхыраара, – уи азы уаҳа
имырҳәакәа иаразнак аҭак ныҟаиҵеит Ардимон.
– Даараӡа ибзиоуп шәахьазыхиоу! Шәнапы ианысҵоит
саԥсҭыр рыхәҭак. Шәҩыџьагьы уаҵәы шьыжьнаҵы адәықәлара
шәҽазырхианы шәыҟаз, Егры шәырны шәышиашоу Аԥсанӡа
шәнаӡоит. Ацхырааразы ашьхарыуаа реибашьцәа шааилак,
нас иаарласӡаны ҳаргьы ҳнашәышьҭалоит. Сара сҟынтәи адҵа
шәоуаанӡа шәыԥшыз, избанзар аҵыхәтәантәи ҳқәылара уаан­
ӡатәиқәа иреиԥшхом. Егьрааны исҳәахьазаргьы абыржәшьҭа
зынӡа исырцәоит саӷа иҵыхәтәа. Абри шәаргьы агәра жәгарц
сҭахуп, – иҳәан Пыта, аҵыхәтәан мақарбжьыла даацәажәеит.
– Угәра шԥаҳамго, сашьа, ухаҵкы. Иҳадуҵаз уажәнатәгьы
инагӡоушәа иԥхьаӡа, – иҳәеит Сусҭар, уи уаҳа аҽак ахымҳәаакәа.
450

– Ааи, аха иахьуҳәаз аҭыԥ аҟынӡа ҳнаӡаанӡа иаҳҿагыларц
ақәыркыр? – иаазгәеиҭеит Ардимон.
– Ирырҳаны иԥхашәырс, аха шәара ахыхьчарада ақәылара
шәҽазышәымкын.
– Азамана!.. Удҵа еилкаауп, – иҳәеит Сусҭар.
– Аӷа абџьар икнаҵы даҵархоуп ҳәа дыԥхьаӡатәым.
Исаӷахаз сымаҳә, ишыжәбо, макьана иабџьар шьҭеимҵац...
Адҵа еилышәкаазар, уаҳа шәныскылом, шәцар ҟалоит.
Ианеибаргылоз аамҭазы аԥхьа Ардимон аҳ игәышԥы
днадкыланы ибӷа днас-насын, нас иаб иашьа иԥа Сусҭаргьы
днеигәыдкыланы, уигьы ижәҩахыр дынкыдсылашәа ааҟаиҵеит.
–
Амҩа
алԥха
шәыцзааит!
–
рдәықәламҭаз
инарышьҭеиҳәеит аҳ.
– Амин!
Адырҩаҽны еиқәыршәаны ирыздыргылаз аԥсҭыр ду
аҩыџьагьы нарыԥгылан, шьыжьнаҵы инаҵысны агәгәаҳәа амҩа
иқәлеит. Шьыбжьоншәа Егры аӡиас нырцәҟа ирны рыҽқәа маҷк
аҟара рыԥсқәа анааиҭарк ашьҭахь, ҩаԥхьа илҽыжәланы рым­
ҩахь рҿынархеит. Амҩан аӡәы дырԥырхагамхакәа, ҿагыларак
рмоукәа ахԥатәи амш азы, ус ахуҳәа Аԥсанӡа ианынкылс, ауаа
ихьырҿырхасҭамыз дәыкаҿ иаагылт, шьҭа уаҟа иааԥшразы.
Ашәаӡыӡара згәы ҭнаҟьахьаз уаҟатәи ауааԥсыра, иаразнак
гәҩарас иҟарҵеит, Леуан иҵыхәала дырҩегьых иаарласӡаны
мықәшәатәык ианиараны ишыҟаз аҟара. Харантәы игыланы
иахьԥшуаз ирбон ар рымцақәа ахьеиқәыз, ирхылҵуаз
алҩаҵәқәа хәхәаӡа иахьҩеиуаз. Иқызықызуа адәы иқәыз
аԥсҭыр рыгәҭаҵәҟьа қьала заҵәык шгылаз, убри адагьы даҽакы
уаҳа ишыҟамыз. Уи ақьала аԥхьаҵәҟьа иарсыз акалам лаба
аханӡа, амаҿа зныз бираҟк шәыршәыруа иахагылан. Избоз
иаразнак еилыркаауан, ари абираҟ аҳ Пыта имчра ишадыргаз,
аԥсуаа раҳра амчра ду иадоуҳаԥшьаны ишыҟаз.
– Дад, Аҭласҟан, аҳ иаара ҳшазыԥшыз, ҽнак зны
шьыбжьышь­ҭахьк сабхәында Хьсрыхәа ақьала дааҵыххны
адырра ҳаиҭеит, иаҳҭааз аӡәы дҳацәажәарц шиҭахыз.
– Аҳ Леуан иҟынтәи аума дшаауа? – дҵааит Сусҭар.
451

– Усеиԥш акгьы имҳәеит, – аҭак ныҟаиҵеит Хьсырхәа.
– Дахьынтәиааз ушԥазымҵааи, чарҳәаҩык даазаргьы уз­
дыр­уамеи, уанаџьалбеит! – иҳәеит Сусҭар, уи ааџьашьаны.
– Мшәан, дахьынтәааз сышԥазымҵаауаз, Ҷырыхәынтәи
даауеит. Џьоукы аҳ Пыта иҳәарц аказы даарышьҭит.
– Дабаҟоу иара?
– Адәаҿы дгылоуп.
– Даашәышьҭ, ииҭаху еилаҳкаап, – идкылара ихахьы
игеит Сусҭар.
Ус, дук мырҵыкәа ақьала дааҵалеит ҩынҩажәаҟаҩынҩажәи хәбаҟа шықәса ирҭагылаз хаҵак, ааԥсара зныԥшуаз
ихаҿсахьа гәҽанҵарак аҿықәыҳәҳәы. Сусҭари Ардимони
днареихырхәан, нас илаԥш нарыдирхалеит, аҳ ара дшыҟамыз
аниба, ибла џьбарақәа ааршынхашәа иԥшышьа ҟаҵаны.
– Сара избарц исҭахыз аҳ Путо иакәын! – иҳәеит иара,
аԥсшәа аниҳәа ашьҭахь.
– Аҳ Пыта уара дабаудыруеи?! – иџьашьаны дҵааит Сусҭар.
– Анкьаӡа зны цҳаражәҳәарак аҵыхәала сизаахьан. Знык
дануба нахыс иухашҭша иоума иара, – цқьа еилкаамкәа аҭак
ныҟаиҵеит.
– Аҳ дыҟамзаргьы, зыгәра игақәо ижәҩахыруаа ҳреиуоуп
ҳара. Изакәазы уааз ҳурдырыр, нас дшааилак уажәақәа ҳара
изеиҭаҳҳәоит, – иҳәеит Ардимон.
– Аҳ ида шәара шәҩыџьа ишәзыӡбарым сыззашьҭу аус, –
дыззаарышьҭыз дахьимбаз азы игәы хәашьны ибжьы наиргеит
ацҳаражәҳәаҩ.
– Мшәан, аман ҳаумырҳәозар, ҳара аҳ идкыланы имоу
ҳауп ҳәа уаҳамҳәеи! Иҵаҳҳәогьы хеиҵоит, узааз уацәымшәакәа
иҳауҳәар ҟалоит. Аҳ макьана даҽа мчыбжьык дзымааргьы,
уаанӡа уара ара узыԥшрым. Маӡа дуӡӡак акәымзар, иаацәырга…
Ҳаузыӡырҩуеит! – ацҳаражәҳәаҩ инаидицалт Сусҭар.
– Сара Ҷырыхә аԥшаҳәантә саауеит, Санатрели сыхьӡуп.
Аҳ Леуан иаҳҭынра зҷаԥшьо аҟарулцәа рхылаԥшҩыс сыҟоуп.
Леуан аԥхьатәи иԥҳәыс лҵыхәтәа анирцәаз, убасҟан маӡала
сцаны аҳ Путо иԥҳа дзықәиршәаз адырра изҭазгьы сара соуп.
452

– Аа, абыржәы ауп уанысгәалашәа, – иҳәеит Ардимон. –
Улакҭақәа рыла џьара ушызбахьаз аҟара гәҩарас иҟасымҵеи,
аха усгәаламшәеит. Усҟан зынӡа уҷкәынӡан, уи азоуп
узысзымдырыз.
– Ааи, уижьҭеи маҷ ҵуама, ианеиҵамха, ҩажәи хәбаҟа
шықәса уеизгьы еиҵам, – иҳәан Санатрели, шықәсыла заҟа
ҵхьаз ааириашеит.
– Ииашоуп, ҳаибашьуеижьҭеигьы убри аҟароуп иҵхьоу, –
уи днақәшаҳаҭхеит Ардимон.
– Нҵәашьк змауз убри аибашьра аҵыхәалоуп дырҩегьых
шәара шәахь саара зыхҟьаз, аха цасҳәан аҳ иҟамзаара сықә­
шәеит! – убри аамҭаз илахь неиқәҵашәа ааҟаиҵеит Санатрели.
– Сара аҳ Пыта иаб иашьа иԥа соуп. Сара исоуҳәар ҟалоит.
Зегьы ираҳауа иузымҳәаша акы акәзар, егьырҭ ндәылҵып, –
иҳәеит Сусҭар.
– Мап, мап, имаӡоу ҳәа акгьы ыҟам, аха хықәкыла аҳ иоуп
сызаарышьҭыз, – иҳәан Санатрели, нас иажәа инациҵеит. –
Исыҭаны саарышьҭит аҳ Путо ихьӡала иҩу ашәҟәы, уи хаҭала
инапы иасыркыр акәын! Исыздыруам сахьнеиуа уажәшьҭа
иахырҳәааша... Шәара шәақәиҭума аҳ ихьӡала иҩу хыртланы
аԥхьара?
– Уи аума узыцәшәаз? Арахь исыҭ! – иҳәан Сусҭар, убри
аамҭаз инапы наирххеит.
Санатрели уаҳа мҳәакәа икәа дынҭалан, нас уахьынтәи
бӷьыц еиларҳәык ааҭганы Сусҭар инеииркит. Ашьшьыҳәа иааи­
ҵыхны уи илаԥш нахигеит, аха данзамыԥхьа, ҩаԥхьа Санатрели
иахь ирхынҳәны ус иҳәеит:
– Шәыбызшәа хар амаӡамкәа исҳәоит, аха шәара шәтәала
аҩреи аԥхьареи сыздыруам, – иҳәеит Сусҭар.
– Убри азоуп аҳ инапы иаркызҭгьы зыбзиаз! – иҳәан
Санатрели, имҵаикыз ашәҟәы ааимихит.
– Мап, иҵәахы ҳәа иусымҭеит, шәара шәҩыра ҳзаԥхьом
аҟнытә, ухаҭа уаҳзаԥхьа, – иҳәеит Сусҭар.
Санатрели уи иамамкыкәа иаразнакала аԥхьара днала­
геит, изыӡырҩуаз рышҟагьы уажәы-уажәы даахьаԥшны илаԥш
нарыхго. Ашәҟәы зҩызгьы иажәақәа хрыцҳашьарак аныԥшуа
ианыз абасеиԥшгьы иҟан: «Жәҩани дгьыли рылԥха згымхаша аҳ
453

Путо! Афырхаҵара згым аҳ, ухаҵкы! Ажәа мыцхәы уамыршьыкәа
ушҟа иҟасҵо аҳәарала иудызгало цқьа уазхәыцырцгьы сҭахуп.
Ианугәаԥхагьы, убасеиԥш аҟаҵара уара ишулшогьы агәра ҳгоит.
Ҳара иаадыруеит Гыртәыла аҳ Леуан иахь угәаӷ хышхыҵәаӡаны
ишыҟоу, ӷас уаныҟаиҵа нахыс убас уҟамларгьы ԥсыхәа умамызт.
Уи идыру акоуп, аха уқәыларақәа ирыхҟьаны акгьы рхарамкәа
иҭахахьоу шырацәаҩу удыруазарцгьы ҳҭахуп. Иҭахаз
рхыԥхьаӡараҿы иҟоуп аԥсуаа ирхылҵшьҭарақәоугьы ӡәырҩы.
Аԥсны раԥхьаӡатәи аҳ Леон II иаҳҭынра Қәҭешьҟа ианиаигаз
иуацәа-иҭынхацәа, иуаажәлар уҳәа ихьыԥшны, усҟан арахь иааз
рацәаҩын. Уижьҭеи абар 800 шықәса ҵхьеит, Аԥсынтәыла
аҳҭынрагьы уаҳа араҟа иҟам, аха усҟан еихьыԥшны иааз аԥсуаа
ӡәырҩы араҟа иаанхеит. Ҳазхылҵшьҭроу ҳабдуцәеи урҭ
рабдуцәеи Ҷрыхәи, иахьа Қәҭешь ҳәа ҳзышьҭоу Қәыҭаишҭеи,
Аԥсанӡеи уҳәа акырџьара рҽеихшаны инхеит, аха, иазууеи,
акырӡа анҵы ашьҭахь, алазқәеи дареи анеилаӡҩаха рбызшәа
рцәыӡит, рҵасқәеи рқьабзқәеи рхашҭит. Иааны изланхаз
ртәы шьҭырхит, ус ишааиуаз рыжәлақәагьы еиҭаркит. Аҳ
Путо, ухаҵкы, абри ашәҟәы зыҩуагьы анкьа ҳ-Ҷалакәуақәан, аха
аҵыхәтәан Ҷолокава ҳәа еиҭакхеит. Ҳара ҳажәла ишахьыз еиԥш,
егьырҭ аԥсуа жәлақәагьы убасҵәҟьа рыхьит, урҭ зегьы иахьа
иԥсаҟьаны Гыртәыла иалаԥсоуп. Ҳбызшәа ҳцәыӡны ҳажәлақәагьы
ԥсахны иахьыҟалаз, ари ҳара ҳзы даара ирыцҳара дуны
ҳахәаԥшуеит. Насгьы, ҳара ҳабацәеи ҳабдуцәеи, урҭ рабацәеи
рабдуцәеи налаҵаны, акыр абиԥара араҟа иит, араҟа иааӡеит,
рабшьҭрақәа ахьынтәиаазгьы акраамҭаӡагьы иргәалашәон,
аҵыхәтәан ирхадыршҭит акәымзар. Убри аҟнытә, аҳ ҟәыӷа,
суҳәарц сҭахуп Рҩани, Ҷарыхәи, Қәыҭаишҭеи, Аԥсанӡеи уҳәа
аԥсуаа реимшьҭрақәа ахьынхо еилкааны, қәылара уҿанааухо
урыламкьысырц… Шьардаамҭа нызҵша аҳ Путо, ухаҵкы! Агәра
ганы сыҟоуп ушҟа иҟасҵаз аҳәара ду қьиарыла угәаҿы иааганы
иудукылап ҳәа!
Аҳ хшыҩ лаша уиашара иадгылаҩу, ақәҿиарақәагьы узеи­
ӷьазшьо Ҷолокава (Ҷалакәуа) Зизуари».
Санатрели дзыԥхьаз ашәҟәы ашьҭахь Сусҭар инаиркны
итәаз илаԥш нархыга-аархыго дшырзыԥшуаз, нас ус иҳәеит:
454

– Саргьы саԥсыуахылҵшьҭроуп, Кьалашәыр азааигәа
Ҵынҭа ақыҭантәи арахь иаанагаз ҳауп ҳәа рҳәон сабацәа.
Анкьаӡа зны, акырӡа шықәса раԥхьа ҳ-Ҭамаҭаақәан ҳара, аха
иахьа Ҭанаҭава ҳәа ҳажәла ҟалеит! – убасҟан маҷк аҟара илахь
неиқәиҵеит Санатрели.
Сусҭар ихы ларҟәны акы дазхәыцуа дыштәаз, ашьҭахь
даалҟьаны Ардимон днаиазҵааит.
– Аҳәаҭҳаныҟәгаҩ, иахуҳәаауеи ари ашәҟәы?
– Иахысҳәаараны иҟоузеи, аха аиаша уасҳәап, даҽа
ганкахьалагьы даара агәыҵха ду сызнарҵасит, – иҳәан Ардимон,
нас иажәа инациҵеит. – Аҳ ашәҟәы изызҩыз дсыздыруам,
аха ҭабуп ҳәа иасҳәоит заанаҵ агәҽанҵара ахьҳаиҭаз. Амала,
ҳара иҳаздыруам аҳ Леуан идгыланы арахь иҳабашьуаз аԥсуаа
рхылҵшьҭра ӡәыр дыҟазу дыҟамзу. Абри атәы ахьимҳәо ауп
агәҭыха сызҭаз, егьаумҳәан, анкьаӡа зны арахь иқәнагалақәаз
аԥсуаа реимшьҭрақәа ркьар зкьару иахьа иаԥсацәоуп ҳәагьы
иҟам дара… Санатрели, уара аҳҭынраҿы амаҵура ныҟәугон,
убри аҟнытә иаҳҿагылақәоз иҟазу иҟамзу удыруазароуп?
– Иҟамкәа, ишԥаҟамыз! Леуан шәаҳра данақәлалоз ицца­
қәозгьы ыҟан! – убри аамҭаз илахь неиқәҵашәа аҭак ныҟаиҵеит
Санатрели.
– Сара сыхәҭаахьала, иаҳҿагыланы иҳабашьыз даԥсыуоуп
ҳәа дсызшьагәышьом. Зашьцәа ирабашьыз дызларыцҳаҳ­
шьари, – игәы иныҵырххны ауп ишиҳәаз Ардимон.
– Ииашаҵәҟьаны, иҳабашьуази иаҳмабашьуази ахьынхо
рыҩнқәа еиҩдыраатәыс иаҭатәу ауп исзымдыруа, – иаазгәеи­
ҭеит Сусҭаргьы.
– Нас, ҳара дыршьас иаҳҭои излакьыстәым зусҭцәоу?
– иҳәан Ардимон, нас Санатрели иахь дынхьаԥшны зҵаара
мацарала даацәажәеит. – Уаанӡа дабаҟаз ашәҟәы зҩыз
Зизуари? Аибашьра ахы анакуаз иаразнак асеиԥш адырра
зҳаимҭеи? Леуан ицхраарц иагырцәахаз аԥсуаа ҳаршьырц
ианаҳзаауаз, Зизуари усҟан драцәажәаны изаанимкылеи?
Зынӡа ианыцәгьахаӡа аума уажәы аҳ диҳәарц аниҭахха? Уажәы
аума цқьа даназхәыц?
455

– Ардимон, иаауҳәаз зегьы иашоуп, аха аҭагылазаашьа
уанажьогьы ыҟами, – иҳәан Сусҭар, уи аҵыхәала иаргьы
игәаа­нагараз аацәыригеит. – Уи аныӡбра шьҭа иаԥсам,
аԥхьаҟа иҟаҵатәу ауп ҳзызхәыцша. Сара убас сгәы иаанагоит,
иаҳҿа­гыларц ақәызкуа, даԥсыуахылҵшьҭразаргьы, дҭахоит,
имеибашьуа илакьыстәым ҳәа.
– Ажәакала, иаҳҿагыларц ақәызкыз аԥсуа аса ихы
аҵеикуеит ҳәоуп иуҳәаз иаанаго? – иаазгәеиҭеит Ардимон.
– Избан усеиԥш угәы изаанагаз?
– Избанзар, ҩнаҭацыԥхьаӡа шәаԥсыуа хылҵшьҭрақәоума
ҳәа аҵааха аамҭа змада? – зҵаарала аҭак ныҟаиҵеит
Ардимонгьы.
– Ааи, иуҳәаз ишоуп, уи азын агәыҩбара ҟалашьа амам, аха
нас, ишыҟаҵатәу ҳәа гәаанагарас иумои? – уи днақәшаҳаҭханы
дҵааит Сусҭаргьы.
– Аҭауад, ухаҵкы! Ишыҟаҵатәу ҳәа избо убри ауп, дасу
рҭаацәа рыманы заанаҵ рҽыԥхьаркроуп, уи азын аԥшыха
зынӡагьы ирымаӡам.
– Ус акәзар, аҳ ицынхәрас адҵаҟаҵара сара схахьы изгоит,
аԥсуаа рхылҵшьҭрақәа ахьынхо ауаа рылаҵаны, рыҩнқәа аам­
ҭала иааныжьны рҽыԥхьаркырц. Санатрели, абри аус уара
унапы ианаҳҵоит, ухынҳәны ушнеилак абри зегьы ираҳартә
иҟауҵарц. Амала, уаазышьҭыз Зизуари иҳазиаҳәа, аҳ изааицҳаз
аҟаҵара ишмариа усым. Избанзар, ҳара ҳаибашьырц ҳаннеилак,
излакьыстәым зусҭцәахарыдашь ҳәа реилыргаха аамҭа ҳама­ӡам.
– Ишышәҳәаз еиԥш, аԥсуаа ахыҵны ицаргьы, шәҩашьаны
рыҩнқәа шәыблыр ихшәырҵәа иаҩызами? – цқьа игәы намӡо
еиҭах дҵааит Санатрели.
– Уи атәы зынӡа имариоуп. Иҳамблырц азы дасу ргәашәқәа
рҟны арацәала аџьарқәа рнырҵааит, уи ҳара ҳзы идыргахоит.
Усеиԥш адыргақәа ахьырбо ирыламкьысразы ҳаԥсҭыргьы
заанаҵ ирылаҳҳәоит, – ишыҟарҵашаз Санатрели инаиирдырит
Ардимон.
– Ардимон, абри даара ибзианы иуӡбеит! – уи игәы
иахәеит Сусҭар.
456

– Еҳ, ҳара мыждақәа, шаҟа ихьанҭоузеи ҳҭагылазаашьа!
Ҳазхылҵшьҭроу ҳзырмыцхраауа, ҳазланхогьы рабашьра ҳзым­
гәаӷьуа, изакә рыцҳароузеи ҳазҭагылоу! – убри аамҭаз гәырҩа
дула даагәамҵит Санатрели.
– Ааи, шәабацәеи шәабдуцәеи ирдырыр акәын мыш­
кызны абасеиԥш арыцҳара шәаниар шыҟалоз, – иаазгәеиҭеит
Сусҭар. – Абри шьҭа иҽԥныҳәаны иуҳәеит ҳәа, иахьа иахаану
ишәхарагәышьоузеи, шәагьаԥсыуаамкәа шәагьлазхылҵшьҭрам­
кәа, шәзеиуоу шәзымдыруа шәнашԥацәоу­шәа аган шәавахазар.
Шьҭа шәагырқәоуп ҳәоуп зегьы шәшырдыруа, шәабдуцәа
рыдгьыл ахь ахынҳәра ақәшәкыргьы уи иақәшаҳаҭхаша ԥсыуак
дҟалап ҳәагьы сыҟам. Ажәытәӡа зны Аԥсны аҳра думзи, аӡиас
Рҩан инаркны Ҟәбанынӡа инаӡон. Убас мацара иаанхарашәа
згәы ыҟаз шәабацәагьы убри акәхап изжьаз, уи ауп рышьҭахьҟа
изыхнымҳәызгьы.
– Ааи, уи даараӡа игәырхьгоуп! – днақәшаҳаҭхеит
Санатрели.
– Уаҳа иуҳәаша умамзар шьҭа уцар ҟалоит. Ари иааугаз
ашәҟәы уацәымшәан, аҳ дшааилак иаразнак инапы иаҳаркуеит,
– иҳәеит Ардимон.
– Абзиараз!
– Ишуаҳҳәаз еиԥш, аамҭа зынӡа ишәымаӡам, шәхәыҷқәа
машәырк рыхьаанӡа заанаҵы иԥхьашәк, – идәықәламҭаз еиҭах
инаишьҭеиҳәеит Сусҭар.
Санатрели данца ашьҭахьгьы, Ардимони Сусҭари еид­
тәаланы, аҳ изаарыцҳаз аҭыӡшәа мыртәакәа акраамҭа иала­
цәажәон. Излакьыстәымыз аԥсуаа рхылҵшьҭра рыҩнқәа
ирхыҵны аҽыԥхьакра иахьӡаанӡа, аҳ Пыта даҳхьымӡанда
ҳәагьы гәҭыхас иааҟарҵеит, избанзар иҟалон аҳәаа дшахыслак
имҩатәны ақыҭақәа былуа иҿынеихаргьы.
VII
Ардимони Сусҭари ргәаанагара иамжьеит. Ҵабыргны,
аҳ Пыта иаԥсҭыри ацхыраара ҳәа еиҭах изааз ашьхарыуа
жәларқәа реибашьцәеи драԥгыла Егры ишнырызҵәҟьа ҩыџьа­
раны рҽеихшаны, ирҿагыларц ақәызкуаз нырҵәо рҿынархеит.
457

Дук мырҵыкәа аҳ иҟынтәи жәеиҭаҳәаҩыс иаашьҭыз аӡәы ила
иаарласӡаны Сусҭари Ардимони адҵа роуит, шьҭа имԥшыкәа дара
усынтәи рҿынархаразы. Ишындәықәлазҵәҟьа ирҿагыларцгьы
ақәыркит ираҩаӡоз еибашьцәақәак, аха аԥсуаа рызнымкылакәа
есааира ԥхьаҟа ирцәынаскьон. Санатрели дышдыргәыӷхьаз
еиԥш, гәашәқәак рҟны арацәала аџьар сахьақәа ахьаныз
иаҩсны ицон. Аҳ ргәызларҽаниҵахьаз ала, аҳәсеи ахәыҷқәеи
ирылакьысуамызт, асабицәа акгьы рхарамызт адуцәа реимак
аҵыхәала.
– Дад Аҭласҟан, аҳ Пыта усеиԥш адҵа, хымԥада, ииашаны
иҟаиҵеит! – зажәа нҵәара амамыз, абысҟак шеиҭеиҳәахьазгьы,
макьанагьы ииҳәашаз иԥшаауан Ардимон. – Ҵабыргны,
ацәгьаҟаҵаҩ иахь иҳамаз агәаӷ ахәыҷқәа ирылаҳхаҳгарызма.
Усеиԥш агәнаҳа аҟаҵара анцәа дугьы игәы иахәомызт,
убри аҟнытә аҳәсеи ахәыҷқәеи ҳрыламкьыскәа ҳраҩсуан,
абыргцәагьы убас… Еҳ, анаџьалбеит, аҵыхәтәан инарҭбааӡаны
иҟаҳҵаз ақәылара иахылҿиааз ахҭысқәа ртәы аиҭаҳәарагьы
аумаӡаҵәҟьа аҭахуп! Уаанӡатәиқәа иреиԥшымкәа убри аҵыхә­
тәантәи ҳқәылара, ҵабыргны еиҭаҳәашьак амангьы иҟам. Еҳ,
сабиц, изакә уааузеи иҳавыршьаахьоу, ҩажәи жәаба шықәса
дуӡӡа ицоз уи аибашьра заҟаҩгьы алаӡызеи, ахлаҳәадақәа!
Аҳ Леуан ижьаны имаз иуаажәлар, иԥсы-инха, хацәнамырха
иаҳҿагыланы аибашьра ӷәӷәа ҭарҵеит. Аԥсаҭазы иуҳәозар,
урҭгьы рфырхаҵарақәа мӡакәа иааныжьтәым, дад.
Ардимон абыржәы урҭ рҭыӡшәа шимаз, ашьҭахь иаа­
лырҟьаны, ҩажәи хәба шықәса раахыс аҳ Пыта ивагыланы
ицеибашьыз ицхырааҩцәа рышҟа дааианагеит.
– Аԥсуаа иргәылацәоу, ианакәзаалакгьы, ирмыцхраауазар
аказы ирԥырхагамхацызт, аказы ирнамԥхацызт. Аханатә
аахысгьы агәылацәа ҳәа изхәаԥшуаз агырқәа, аҵыхәтәан
ираӷаханы ианаақәгыла, дад, ишуасҳәахьоу еиԥш, аҳ Пыта
ҩызара изуа еиҭах инаивагылт: ачерқьезқәа, аҟабардақәа,
абазақәа, шаԥсыӷаа, аҟарачқәа уҳәа ӡәырҩы. Урҭ ҳашҟа
иаадырԥшыз агәбылра ду хашҭшьа змам акоуп, ҳажәлар
еибашьрала ирхыргахьоу аҭоурых азы. Убри анаҩсангьы, Нарҭаа
458

ирхылҵшьҭроу ианакәзаалакгьы адоуҳа ду рымоуп, убри амч
ауп ҳаиқәырхо ҳаазгогьы... Абри уаргьы иудыруаз, дад.
– Нас, ишԥеилгеи аҵыхәтәантәи аибашьра? – убри
аҵыхәтәа шыҟалаз мҳәакәа ацәажәаҩ ицәаанхар ҳәа дацәшәаны
деиҭаҵааит Аҭласҟан.
– Еилгеит, аиааира аҳ Пыта итәны, аха уи шыҟалаз атәы
ауп иуҳәаша, дад, – иҳәан Ардимон, џьашьарак наҵагалашәа,
уаанӡа дзынцәажәоз ахь ҩаԥхьа иажәа ниеигеит. – Уажәшьҭа
убри узеиҭасҳәарц ауп саргьы исҭаху... Аԥхьан ишысҳәаз
еиԥш, аҳ Леуан ируаа даараӡа рыҽдырӷәӷәазаргьы, акгьы
рылымшакәа, аҵыхәтәан ахьаҵра рҽазыркит, аха рышьҭахьҟа
ацхыраара рызҭашаз ар ду дәык аҿы иԥшны игылазаарын. Убра
иагьыҟалеит дара рзы иҵыхәтәантәихаз аидыслара ӷәӷәаҵәҟьа...
Убри адәаҿы аԥсуаа рхьырԥшны иадыргаларц рыгәҭа­
кызаарын, аха уаҟагьы акгьы рылымшеит умҳәозар. Аҳ Пыта
урҭ рхьаҵшьа зеиԥшраз даназхәыц, рбаашқәа ҳәа иҟазгьы
ҿагыларыда имариаӡаны ирырҭошәа аниба, гәҩарас иҟаиҵеит
гьангьашрак ӡбаны ишыҟаз аҟара, убри аҟнытә, ирышьҭарххны
ацара ааникылт. Усеиԥш агәҽанҵара изҭазгьы импыҵаихалаз
аҵыхәтәантәи абааш ауп, ӷәӷәаӡак акәын иаргьы. Убри абааш
иахыз, бџьарк шьҭымхкәа рызегьы рыҽкажьны, аҳ Пыта иҳәара
иалагеит рыԥсы еиқәирхаразы. Дара рҟны ирабашьыша
шыҟамыз алагьы агәра идыргарц рҽазыркит. Рҽырҭаслымра
цқьа агәрагацәара имамызт аҟнытә, адҵа риҭеит абааш ахыаҵыхәа зегьы еимырдарц, фатәыс-жәтәыс иҵәахны ирымаз
акы аанмыжькәа лассы иаԥырҵразы. Ҵабыргны, аҵәахырҭатә
шьҭаҵарҭақәа рҟны имаҷымкәа афатә цәыҵрыԥшааит, аҩца­
раҿы ижыз аҳаԥшьа дуқәа акымкәа ҩыла ихыхәхәо иҭәны
иахьыҟазгьы рԥыхьашәеит. Аҭауад Пыта ргәышырҽаниҵахьаз
еиԥш, уаҟа аагылара ҟаломызт аҟнытә, ирызгашаз аԥыхьашәақәа
аашьҭыхны, аҽныҵәҟьа абааш ааныжьны, хара инаскьаны бнак
аҿы иаагылт, шьҭа мышқәак раҟара убра иааԥшразы.
– Унхьаԥшаанӡа иниаҟьаны ицоз аамҭа, ауаатәыҩса
ргәалашәарақәа зегьы алагӡаны ирзеиқәырхозҭгьы, Ададиан­
қәеи Ачачбақәеи реибашьрақәа ирхылҿиаахьаз ахҭыс дуқәа
459

иахьагьы иаршанхоз рацәаҩхон, дад, – аҭоурых хҭысқәа
реиқәырхара игәҭыха дуны ишимаз аазгеиҭеит Ардимон. –
Аԥсуа жәларшьҭрақәа ирхыргахьаз аамҭа хьан­ҭақәа еиҭа­
ҳәашьак рымамкәа, аҵыхәтәан ихыбжа-ҿыбжаха абыргцәа
иаҳгәалашәақәо рыда, егьыс заҟа хҭысқәа ҿааҳәырада аамҭа
иарӡхьоузеи, анаџьалбеит! Аҳ Пыта ихылҿиаахьоу амацарагьы
абанӡанеиуеи, дад. Уи имчреи, игәаӷьреи, иқәҿиарақәеи
збаз аҭырқәцәагьы ицәшәо аҟынӡа инанагеит, дара рзы­
ҳәангьы дмыждацәгьамхарцазы, аҵыхәтәан инаалашьа рҽақә­
дыршәарцгьы ақәыркит. Ргәабзыӷрыла рнапахьы дан­рызнамга,
усҟан, ҵабыргны дара рызгьы дшәарҭаны дшырзыҟалоз аҟарагьы
иазхәыцхьан. Убри аҟнытә, Гыртәыла аҳ диабашьуанаҵгьы
иусқәа иаламцәажәацызт, рыхгьы аларгаломызт.
Ардимон абыржәы аҭырқәцәа рҭыӡшәа шимаз, иаалыр­
ҟьаны инеихаиршҭын, ашьҭахь дианагеит уаанӡа дызлацәажәоз
ахҭысқәа рышҟа. Аԥшатлакә анасуа иузаанкылараҳа, згәаӷ
хышхыҵәаны иҟаз аԥсуа еибашьцәа рымҩаԥхьа ақыҭақәа
шьа­ҟьаны, ибылуа, мызки бжаки иалагӡаны Гыртәыла абжеи­
ҳаранӡа ишааскьахьаз акәын уажәы еиҭеиҳәозгьы. Макьана
иахьзымнеицыз, ауааԥсыра аӡәи-аӡәи еигәныҩны, лымҳаҭасла
ираҳауаз ажәабжь гәыҭҟьагақәа хаҵаны, рыҩнқәа ныжьны
ахыҵра иаҿуп. Лак иасша аӡәы даанымхакәа, уахьнеилакгьы
ақыҭақәа каууа иҭацәуан.
Есааира ԥхьаҟа инаскьацыԥхьаӡа, уаҳа џьара ҿагыларак
рмоукәа аидысларақәа зынӡа ианеиԥхьба, аҳ Пыта гәҩарас
иҟаиҵеит ҩаԥхьа акы ишамааназ аҟара. Дымҩашьахуа
иагьидырит хымԥада иаӷа аҵыхәтәантәи ажәылара ӷәӷәа иҽ­
шазирхиоз, убри аҟнытә адҵа ҟаиҵеит аибашьцәа зегьы
иаарласӡаны џьарак рҽеизганы рҽеидыркыларазы. Ҵабыргны,
аҳ игәы дамжьеит, иеибашьцәа зегьы аҽеидкылара ианаҿыз
аламҭалазы, аҭыԥшыхәцәа ажәабжь кылырҟьа иааргеит, дәдук
аҿы аҳ Леуан ар ду рԥшны ишимаз ала.
Харантәгьы улаԥш иааҵашәон, амч ду змаз, зхыԥхьаӡа­
рагьы рацәаз аибашьцәа еилақь адәаҿы иахьтәаз. Акырџьара ар
рымцақәа ахьеиқәыз, алҩаҵә хатәалақәа ахьҩеиуаз, еилаҭыр­
460

уаз аибашьцәа зны-зынлагьы рыбжьқәа нҭырҟьа-ааҭырҟьаны
анааиқәҿырҭлозгьы идагәаӡа иааҩуан. Дук мырҵыкәа, аԥсуа
еибашьцәа рыцхыраацәеи дареи ахуҳәа иаакылсын, урҭ
рзааигәарашәа иҟаз дәык аҿы инатәеит. Уи аҽны еидысларак
ҟамлакәа иааилахәлеит, адырҩаҽынгьы рыҽдмырҵысит, аха
аҳ Леуан иҭаԥшыхәцәа заанаҵ игәарымҭакәа иҟам, адырхаҽны
цҳаражәҳәаҩык дкылырҟьа даарышьҭит.
– Саӷа иабашьра самыхәеит, аха сицәшәаны схы исҭарашәа
игәы дамжьааит! – ацҳаражәҳәаҩ Леуан иажәақәа рзеиҭаҳәара
даҿын. – Издыруада, анкьатәи сабхәа исҭо агәҽанҵара ихаҿы
иааганы, сабашьра уаҳа ишизаԥсам дырны, дхынҳәны дцозар,
имҩа саԥырхагахом, аха уи мап ацәикуазар, усҟан абри адәаҿы
иҭархаразы иҟалоит ахааназы дызламԥшыц аҵыхәтәантәи
аидыслара ӷәӷәа! Убригьы азмырхакәа, иаҳра ҩаԥхьа сақәланы,
аӡбахә уаҳа иамҳәаӡо аҵыхәтәа зынӡа исырцәоит ҳәа
узааицҳауеит аҳ Леуан!..
– Иазхоуп абарбарра! – убри аамҭазы аҳ Пыта иҽхыр­
шәааны, ацҳаражәҳәаҩ иажәа алгаха иамраӡакәа днаиҵаҟьеит.
– Аҽы иканажьыз дгәааны акәадыр дасуан ҳәа рҳәоит аԥсуаа.
Уаазышьҭыз саӷа иажәа ҭлапҟақәа рымацарала сиршәарц
ақәикызар, усҟан аҽы иазгәааны зкәадыр иасуаз аиԥш, имацара
ихы дасыртә амыждара дҭасыргылоит. Ацәгьахәыцҩы цәгьала
дышҭахо удыруаз ҳәа сызиаҳәа. Иҟаиҵахьоу агәнаҳарақәа
рцынхәра ихьысыгӡарцгьы сҭахуп.
Ацҳаражәҳәаҩ еиҭаҳәатәыс идыз Леуан иажәақәа аҵыхә­
тәанынӡа еиҭеиҳәаанӡа, заԥхьа дгылаз аԥсуа аҳ леишәацәгьа
дицәшәаны, ииҳәараны иҟаз ихы илҭыԥшшан, аҵыхәтәанӡа
аҳәашьа дақәшәомызт. Анаџьалбеит, шьҭа данбасыҵаҳәҳәо,
мамзаргьы схы хырсартә адҵа анбаҟаиҵаришь ҳәа иблақәа
шәаԥырҳаԥрак рхыҳәҳәыла, дӡыӷәӡа дгылан, аҳ ииҳәоз цқьа
изгәнымкыло.
– Абысҟак сизыцәгьахартә сҟазҵазгьы ихаҭа иоуп! – иажәа
анагӡара даҿын аҳ. – Шьҭа иазырханы иҽааникылааит, акәым­зар
абжьас млашьы иаҿыҵахәхаз ашәарах еимыжәжәа ишықәнаҵо
еиԥшҵәҟьа иаҳра зынӡа иқәызгоит! Акгьы зхарам ижәлар
461

иара иҵыхәала инҵәарц иҭахымзар, акымзарак илсыршараны
сшыҟам аадырны, хаала ихы сиҭар зегьы ирзеиӷьхоит! Убри
ижәларгьы еиқәнархоит!
Аҳ абысҟак дгәааны дцәажәо иахьада дрымбацызт
изыӡырҩра иаҿыз, насгьы абыржәы ихшыҩ дахыҵны дызлаҟаз
ала, акы ицызҳәарц зҭахызгьы ацәыргара рзымгәаӷьуа рҽын­
кыланы иҟан.
– Саб иԥсаныс, иҟасҵалакгьы, саӷа дышьны ишьа зжәаа­
нӡа шьҭа хынҳәышьа шсымам!.. Усҟан сшьа зузшәагьы азы­
сыԥхьаӡоит! – аҵыхәтәан абас ааҳәаны, иажәа нҿахи­ҵәеит аҳ.
Убри аамҭаз ԥыҭрак иааҭынчрахеит, ацҳаражәҳәаҩгьы
дӡыӷәӡа дгылан, ажәак ихәлымшәо. Уаҳа акы аҳәара аԥсамшәа
аниба, шьҭа дцарцгьы нақәикит, аха дымҵаакәангьы хынҳәышьа
имамызт, избанзар, дахьнеиуаз Леуан иеиҳәашагьы имазар
акәын.
– Уқәацәӡа узгылоузеи, шьҭа уцар ҟалоит! – иҳәан аҳ,
ацҳаражәҳәаҩ ихы наиқәикит.
– Аҳ, саҭоумҵан, аха сахьнеиуа Леуан ишԥаиасҳәари?
Аибашьра ааникылом ҳәа иасҳәарыма? – цқьа аҳәашьа
дақәымшәо, игәаӷьны дҵааит ацҳаражәҳәаҩ.
– Иабашьра ааныскылоит, изысыцҳауа ҩ-зҵаарак
идикылозар!
– Иарбанқәоу?
– Шәаҳ ируаа зегьы абри адәаҿы инсырҵәарц иҭахымзар,
сҿагылара аанкыланы ихы сиҭааит. Уи дақәшаҳаҭымзар, зегьы
ирбо, иареи сареи ҳамацара ҳнеиҿагыланы абри адәы агәҭаҿы
ҳаибашьуеит. Ҳуаӡәык иаҵахазгьы, ируаа уаҳа имеибашьыкәа
иҩахынҳәны ицоит. Абарҭ аҩба изыгәаӷьны дҟалозар, иаргьы
саргьы ҳаибашьцәа убри еиқәнархоит. Ажәытәангьы аԥсҭыр
ԥызаҩцәа реибашьцәа еиқәдырхарцаз, абыржәы идызгалаз
аҩыза аҵас ианықәныҟәалоз ыҟан, аурымқәа рхаангьы убас
аныҟарҵалоз рацәан... Ажәакала, абарҭ аҩба идикылозар,
аибашьра аанкылара сақәшаҳаҭуп, убринахыс сара сганахьала
Гыртәыла уаҳа ԥырхагак аиоурангьы иҟам. Мап ҳәа ахиҳәаа­
уазар, аса цҳафыр ухәда аҵакра иазырхиала ҳәа игәиҽанҵа.
462

Аҳ Пыта иаӷа абас анизицҳа ашьҭахь мышқәак ниасит,
аха уахьынтәи уаҳа аӡәы ихабарк ыҟамызт. Еилкаан идигалаз
дшақәшаҳаҭымхаз, избанзар иабхәа дицәшәаны ихы иҭашьа
имамызт, ҳҩыџьазаҵәык ҳнеиҿагыланы ҳамацара ҳаибашьып
ҳәа иабжьеигазгьы изымгәаӷьызар акәхап. Абас инеиқәмақарааиқәмақарны ажәақәа анеимырда ашьҭахь, мчыбжьык аҟара
ааҵхьаны еиԥш, ус ҽнак шарԥазӡа Леуан ируаа, иаалырҟьаны
ашхырцәаӷь рысызшәа, иааилаҩынтны инеилагьежьын, нас
рҽеиҿкааны ижәыларц рҿаархеит. Акырӡа ианырзааигәаха
џьарак рҽаанкыланы иаагылт, шьҭа аԥхьа идәықәларыда ҳәа
еизыԥшызшәа. Убри аҽны ԥсҭҳәак ҟьаланы џьара ихымкәа,
ажәҩан агәы цқьашәқьаӡа иҟан. Абыржәымзар-абыржәы ӷәӷәала
еижәылараны иҟаз реидыслара амрагьы цәгьаӡа ихьаанагоз­шәа,
ацәырҵра акыр иаадхалт. Убри аамҭаз, аҳ Пыта икәалӡмаҭәақәа
ишәхацырцыруа, џьарак агылашьа иақәымшәоз иҽы џьбара
дақәтәаны, ишынҭрысра игылаз ашьаҟар раԥхьа дниас-ааиасуа,
ус ибжьы нарылаиргеит:
– Аԥсуаа ҳаҳра алахьынҵа знапы иаку аибашьцәа ӷьеҩқәа!
Ишыжәбо, саӷа идызгалаз дацәшәаны иҽааникылт! Агәаӷьра
илазҭгьы, изысыцҳаз ихы иақәҵаны дақәшаҳаҭхарын, аха иԥсы
дацәшәаны, иеибашьцәа рабџьар ала аҭак сиҭарц ақәикит!
Уи иара иусуп, даҳиааирашәа игәы иҵанаҳәазар акәхап! Ус
анакәха, ҳаргьы ишҳахәҭоу ҳаиԥылап!.. Сгәыӷрақәа зыдҳәалоу
сыуаажәлар гәымшәақәа! Аԥсадгьыл аԥсцәа аҭахӡам, абзацәа
роуп иаҭаху! Ҳаргьы ҳаԥсқәа ҭаны ҳазтәу ҳарзыхынҳәыроуп,
аиааира ганы!..
Аҳ иажәа алгаха иамраӡакәа, иаалырҟьаны бжьыцәгьақәак
илымҳа иааҭасит, уахь ихьаԥшымҭаз илаԥш иааҵашәеит иаӷа
иеибашьцәа жәыларц рышҿаархаз. Убасҟан иаргьы афырҳәа
инаимӷыҵиԥааз аса урҭ рышҟа инархханы, нас иеибашьцәа
ажәыларахь инаԥхьо, ибжьы наиргеит.
– Аӷа инырҵәаразы ԥхьаҟа!.. Анцәа ду, ҳарманшәал!
– Ԥхьаҟа!.. Ԥхьаҟа!.. Аӷа иахәтәразы ԥхьаҟа! Анцәа ду,
уаҳхылаԥш!
Аибашьцәагьы абас рыбжьқәа еиқәырго, дасу рԥызаҩцәа
ирышьҭагыла ишнеиуаз, дук мырҵыкәа адә ду агәҭаныҵәҟьа
463

инеидыслеит. Инеиҿакшаз асақәа рыцԥхьқәагьы икәиц сса­қәа­
ны рыҿҟьара иналагеит. Џьоукы ҽыжәҟьҟьаны иахьынкаҳауаз
аҽы рацәа ршьапы иадыргон, ихәахәачахәаны, рхы изамыхәо
цәгьала инышьҭахон. Асаԥарла зхы ԥҽуаз, акәалӡмаҭәа
иазнымкылакәа аԥсалабақәа згәышҵа иҩалагылоз, хазы асақәа
рыла иҭахоз рхыԥхьаӡара есааира иазҳауан.
Ркәалӡхьанҭақәа ирыҵашны, аԥхӡбаа рылхәаҭа, еиҿагыланы
инеибаца-ааибацо, еидшылаӡаны анибарҵәара ишаҿыз мацара,
абар, шьҭа шьыбжьагәы иазааигәахәарц рацәак агмызт, аха
аҩганкгьы макьаназы хьаҵрак ҟарымҵацызт. Убри аамҭазы, аҳ
Пыта цхырааҩык димамкәа, ималазаҵә дызҿагылаз гәыԥҩык
иҭархара рҽазыршәозшәа Ардимон илаԥш ишааҵашәазҵәҟьа,
иеибашьра аанымкылакәа, иаразнак ишҟа иҿынеихеит ди­
хылаԥшразы. Маҷк агәҽанызаара ицәмаҷхазар акәхап, иаа­
лыр­ҟьаны инаидххылаз аӡәы иикыз асаԥарла иҽы ахы
дахьнасыз, Ардимон иԥсы зыӷраз иҽеиқәа аԥхьатәи ашьапқәа
аахарҟәаланы ианаашьамхышгыла, ихы изнымкылакәа днах­
ҟьаны дынцәыҵаххит. Аҽгьы еизҟьа авара ишнықәҳазҵәҟьа,
иԥҽыз ахы ҩышьҭыхшәа азныказыҳәан игыларцгьы аақәнакит,
аха ианалымша ауаҩытәаҩса иеиԥшҵәҟьа иқьуа аҽааиҵнахит,
усыцхраа ҳәа ианаҳәозшәа аблақәа ҭраа ихәаԥшуа. Ирыцҳа­
шьаны дшахагылаз, ус ишьҭахьҟала аӡәы деимлагәа дааикит,
убри аамҭаз акыргьы иааибарххеит, аха Ардимон ииулакгьы,
мчыла иҽицәганы, нас иаахьаҳәымҭа иақәыршәаны аса
ала ишимчыз ихы дахьнықәсыз, икәалӡхылԥа неиҟәнарԥан,
иаразна­кала ашьагьы неиҿыкәкәеит. Зхы еиҟәирԥаз аибашьҩы,
азныказы ихьыз изеилымкаауа, иблақәа ҭыҟәбарӡа акыр
иааҟәазхеит, ԥыҭракгьы иҽкамыжькәа иҽааникылт, аха нас
дныхбыкьны азаҟьаҳәа дшынкаҳазҵәҟьа иҽааиҵихит.
Еиӷацәаз ҩыџьа аҳцәа, абхәеи амаҳәи, аибашьра иахьаҿыз
уажәы-уажәы рылаԥшқәа неиқәшәалон, уи иахь акәын Пыта
дахьеихозгьы, аха заанаҵ длаԥшықәызҵаз Леуан ихьчаҩцәа
иааигәа днармышьҭырц имҩа кны иҿагылан. Леуангьы
дгәеи­ҭахьан иаӷацәгьа иара иахь дааскьарц иҽша­зишәоз,
иеибашьышьақәа зеиԥшраз аниба, аҵыхәтәан, дахьицәыб­
налаша дашьҭалеит, аха ихы ахьирхаз аганахь акәзаарын
464

иаџьал изыцәгьаханы дахьагозгьы. Аҳ Пыта игәы иҭашыз
ашьоура дахьӡаанӡа ус илаԥш иааҵашәеит, еибашьҩык Леуан
днеиҿаххны имҩаниҵаз аса, икәалӡмаҭәа дазымыхьчакәа,
игәышҵа иныҵакны ишнаилаиҵаз, аха убри аамҭаз аӡәы дубодуаҳауа ҳәа излаҟамыз ала, имаҳә цқьа игәаҭаха дахьӡаанӡа
иаразнак ибла дацәыӡит.
Амра шанханы иахьааҭгылаз, еибашьуаз ахькылеибагоз
цқьа иабаанӡа ирыхәаԥшларц аҭахызшәа, ажәҩан агәҭанӡа
иахьааскьаз инкыдӷьалазшәа, аҭыԥ ахыҵшьа иақәшәомызт.
Изыцәнымхаша ахәрақәа зауаз ахьынкаҳауаз, рыхдырра
ахәашьхара иаҿнаҵы, изҵаԥшуаз ажәҩан иаҵәҟаҟара акәын
дара рзы иҵыхәтәантәиханы рыблақәа инарыхгылоз, адунеи
зырлашоз амрагьы дук мырҵыкәа инырхалашьцон.
Аҭауад Пыта, зыхабар ицәзырӡыз иаӷа Леуан дыԥшааны
иԥсы ихиршәарц дишьҭан, аха цасҳәан џьара диҿамҳакәа,
уаҳагьы илаԥш дзыҵамшәакәа ус аидысларагьы еиқәтәеит.
Убри аҽны ицҟьа иқәырҵеит аҳ Леуан ируаа, уаҳа хҩахашьак
рзыҟамҵо, иаанхазгьы рыԥсқәа еиқәдырхаразы ибналеит.
– Дад, аибашьра ианакәзаалакгьы ауаа ннарҵәоит
акәымзар, ихәарҭаханы ианбаннархахьаз, – кыр зхыҵхьаз
ахҭысқәа иацы даарылҵызшәа акәын иажәақәа хьанҭаны
аиҭаҳәара дшаҿыз Ардимон. – Убри аҵыхәтәантәи аибашь­
раҿы ауп исзынханы иҟаз сыҷкәынзаҵә Гьетагиргьы данҭахаз!
Иухшаз унапала данеиқәукуа атәы аҳәара даараӡа иуадаҩ­ӡоу
акоуп! Хшара гәарҭак аибашьра изцәалаӡыз, убасала агәырҩа
иафахьоу ауаҩы иахьанӡа сыԥсы нкыланы изку схаҭагьы
исыздыруам! Аԥсцәаҳагьы сара сзы дыӡит, дад!
– Узықәшәахьоу арыцҳаразы иуасҳәаша сҿашәом, уххь згеит!
– Уи шьҭа сызлашьцылахьоу акоуп, дад, – иҳәан
Ардимон, нас иажәа еиҭанациҵеит. – Изхысҳәаауа, убри аҽны
иҵыхәтәантәихаз аидыслара ӷәӷәа абас ала ихыркәшахеит,
аха аҳ Пыта, аиааира шигазгьы, иаразнак ишьҭахьҟа дых­
нымҳә­кәа, шықәсыбжак инеиҳангьы уаҟа иҽааникылт! Зегьы
ҳгәы иаанагон макьанагьы аидысларақәа ҳрыниап ҳәа, аха
ашьҭахь Санатрели ибзоураны еилаҳкааит аҳ Леуан иоуз
ахәра дшышьҭанакыз. Иабхәа иҟаиҵаз ақәылара ашьҭахь
465

уаҳа деибашьыртә дзыҟамлеит. Аиааира згаз аҳ Пыта убри
аамҭазы имаҳә иаҳра зегьы иҵеикыртә аҭагылазаашьа иман,
аха ишысҳәахьоу еиԥш, иитәымыз ампыҵахалара ахаангьы
дашьҭамлацызт. Убасҟан иаӷа ӷәӷәала дахьырхәны ишьҭахьҟа
дхынҳәит, дад.
– Нас, аҳ Пыта ишьа мукәа даанхама? – дҵааит Аҭласҟан.
– Иуртә уаҳа аҭагылазаашьа имоуит, дад. Избанзар,
убри аибашьра ашьҭахь шықәсыки бжаки аҟара ааҵхьаны
еиԥш, сыхшыҩ исыҵанамкуазар, 1657 шықәсазы аҳ Леуан
аҵыхәтәантәи аибашьраҿы иоуз ахәра бааԥс иахҟьаны
дахԥсааит. Убасҟан акгьы имыхькәа даанхазҭгьы, ҩажәи жәаба
шықәса ицоз аибашьра иҵегьы инеиҳахаргьы ҟаларын, дад, –
иаазгәеиҭеит Ардимон.
– Нас, Ачачбақәеи Ададианқәеи реибашьра убринахыс
иаанкылахама? – деиҭаҵааит Аҭласҟан.
– Мап, дад, уинахысгьы бзиарак ҟамлацызт, – иҳәан
Ардимон, ицәажәара инациҵеит. –Ададианқәа амрагыларахьтәи
ҳадгьылқәа ҳамакны ишаҳҿагылац иаҳҿагылан. Еибашьрыла
амитә зхызгахьаз Пыта ахәашабга идунеи аниԥсахуаз усҟан сара
хынҩажәи жәохәҟа шықәса схыҵуазар ҟаларын. Уиаахижьҭеи,
ианеиҵамха, шьҭа уеизгьы ҩажәи жәабаҟа шықәса ҵхьеит…
Имҵыкәа, ишԥамҵуеи, еиҳазаргьы ҟалап, избанзар, абар
сара шәи жәба шықәса сырҭагылоуп. Ашықәс ҳәа акрыҟоума,
кәытҿырҳасрак аҟара нуҵызшәа, иузгәамҭаӡакәа ажәрагьы
ааины иааудгылоит. Анцәа ду иҿаԥхьа иҳамчуи, ауаа зегьы убас
ҳшоуп, дад.
VIII
Ардимон ицәажәара аанкыланы, ԥыҭраамҭак хәыцрак
иҽнаҭашәа илаԥш кыдырхаланы, иимҳәацыз иҵегьы игәа­
лаиршәарц иҭахызшәа дынкахәыцуа дкыдиаалан. Аҭласҟангьы
илаԥш еихмырсыӷьӡакәа иара дизыԥшын, аҵыхәтәанӡа изым­
ҳәацыз акы игәы ишыҵхаз аҟарагьы ибон, ҵабыргны, ашьҭахь
иажәа еиҭанациҵеит.
– Дад, иузеиҭасҳәаз анаҩсангьы, Ададианқәеи Ачачбақәеи
убри ашьҭахьгьы ишеибашьуаз мацара амитәҵәҟьа рыхҭи­
466

багеит. Убри ашәҟәы ианиҵахьан Италиантәи иааз, ҵаралагьы
ихәыдамыз аӡәы... Дад, убри абас ихьӡызу, мамзаргьы ижәла
акәзу шьҭа цқьа исгәалашәом, аха Цампи ҳәа ишишьҭаз ауп
схаҿы иаанхаз. Гыртәыла далсны иибаз иаҳаз зегьы ашәҟәы
ианиҵазаап усҟан, амала урҭқәа зегьы цқьа исгәаламшәозаргьы,
аҵакы абасшәа иҟан: «Гыртәыла ҳәа шьҭа акгьы ыҟам,
еиԥҟьашьак амамкәа изҿаҳаз аибашьрақәа ирыхҟьаны зда царҭа
амам аҟынӡа ицәнарҳәит. Уажәы дарбанзаалакгьы дыхьчоуп
ҳәа ихы изазҳәом, аԥсуаа рганахьала ианбаҳақәлои ҳәа рызегьы
есымша ишшәаӡыӡо мацара иаархыргоит. Урҭ ргәыҭҟьара
убысҟак иҳаракуп, рыгага рбаргьы аԥсуа иеиԥшыншьаланы ауаа
зегьы бналоит.»
– Убасҵәҟьа иҩыма?! – иааџьеишьеит Аҭласҟан.
– Ааи!.. Ададианқәа ихацдыркыз Ачачбақәа рабашьра,
Гыртәыла даараӡа иарӷарит, Леуан данԥсы ашьҭахь, аҳрагьы
зынӡа иԥсыҽхеит. Асеиԥш аҭагылазаашьа аныҟала, Имереҭиатәи
аҳ ицхыраарала Леуан иаб иашьа иԥа Вамек Липартиани
аҳс Гыртәыла данахагыла, аҳцәас иааҟаз Ададианқәа зегьы
раҳ дуӡӡа соуп ҳәа иаразнак ихы иазиҳәеит. Убри ашьҭахь
рацәак аамырҵыкәа, агәырџьқәеи агырқәеи ирзеимакырахаз
сыздыруам, аха ашах Наваз ҳәа изышьҭаз Қарҭли аҳ Вахтанг
V Гыртәыла дақәланы иӷәыхит. Уи иҿагылара Вамек имч
ақәымхакәа Шәантәылаҟа дыбналеит, аха ашьҭахь уаҟа аӡәы
дишьит ҳәа ҳаҳаит, дад.
– Уххь згеит, абри сахьазҵаауа иашамзаргьы ҟалоит, аха
иахьагьы Ачачбақәеи Амаршьанқәеи аидгылара рыбжьам
ҳәагьы рзырҳәоит… Ирхырҳәаауа иашоума? Изеибаҭахым
ҳәа иудыруеи? – ацәажәаҩ иажәа ахыркәшамҭазы даҽа
зҵаарақәакгьы низаԥишьит Аҭласҟан.
– Ииашаны иазгәоуҭеит, дад! – иҳәан Ардимон, абыржәы
убри иаргьы ихьааганы игәы дынҭақәыԥсычҳаит. Ҿымҭрак
иҽаҭашәа дшыҟаз, ашьҭахь, дук мырҵыкәа, гәала дук ибжьы
ианыԥшуа убри азҵаарахь ицәажәара ниеигеит. – Урҭ еиӷарак
рыбжьам, аха ирзеимакыроу ҳәа издыруа амчра аанкылара
ауп. Аиаша ҳҳәозар Амаршьанқәа ахьиашоугьы рацәоуп, уи
азы гәыбӷангьы узрыҭом, Ачачбақәа ӡәырҩы аҭырқәцәа рхы
467

ахьрыдыркылаз аҵыхәала. Убри азоуп, Дали Ҵабали знапаҿы
иҟаз Аҳҷыԥсатәи Амаршьан Хьрыԥс Ешсоу иԥа шьхатәыла
инхоз ауааԥсыра зегьы Ачачбақәа ирхьыԥшны иҟамларцазы
им­пыҵакыз адгьылқәа еихшаны иԥацәа: Учани, Учардиеи,
Ҭлаԥси, Ахтаули изриҭаз. Ешсоу иеиԥшҵәҟьа иԥацәагьы,
Ачачбақәа рҳәатәы иацымныҟәакәа, Дали Ҵабали рымпыҵакны,
убри аахижьҭеигьы рхатәы мчра шыркыц иркуп. Далаагьы
ҵабалаагьы аханатә аахысгьы атәымуаа ирхьыԥшны иҟаларц
ахьырҭахымыз азы, знапаҿы иҟаз раамсҭацәеи рыҭауадцәеи
рҳәатәы иахымԥацызт. Урҭ иахьа уажәраанӡагьы убас ауп
ишыҟоу, дад.
– Убас дзырҟаҵо ыҟазар акәхап, – иҳәеит Аҭласҟан, уи
аҵыхәала иаргьы акы шидырқәоз иажәа ианырԥшны.
– Дадхеит, иҟамкәа, ишԥаҟам, изыхҟьогьы Чачаа аишьцәа
роуп, – уажәы урҭ рахь ицәажәара нахигеит Ардимон. –
Аҩеишьцәа ирхылҵыз аҭауадцәа Сусҭари Зегнаки рԥацәагьы
амчра ахьеимаркуаз азоуп еснагь аҭыӡшәа зрылибахуаз.
Аҵыхәтәан иагьеиҿанагалеит, ас акыр иаԥсоума, дад.
– Убасшәа саргьы акы саҳақәахьеит, аха ирзеимакырахаз
цқьа еилкааны исымам, – иҳәеит Аҭласҟан, убри атәгьы
иирҳәаразы.
– Уи шыҟалаз сара иуасымҳәои, дад... Ишуасҳәахьоу
еиԥш, аҭауад Сусҭар еибашьрыла акыр зхызгахьаз уаҩын. Иԥа
Шәарахи иаб иашьа иԥа Кәаԥи амрагыларахьтәи адгьылқәа
ашьҭахь рнапаҿы иҟалеит. Аха аҵыхәтәан, ирыбжьалаз
аҳәоуеиқәымшәара Шәарах ихы иархәаны, Гыртәыла амҟәы­
ҵакҩы ҳәа ихы иазиҳәеит. Егры нырцә иҟаз адгьылқәа
импыҵаихаларцгьы зныкымкәаны дқәылеит. Аижәлантәқәа
ирыхҟьаны, атәыла еиҟәымшахарц азы, Чачба Зегнак иҿынаханы,
Шәарах игәҭакы анагӡара дахьимыгӡаразы, ишьҭахьҟала дижә­
ланы дааникылеит. Ашьҭахь адгьылқәа еихишеит абасала:
Кәыдры инаркны Алӡга аӡиас аҟынӡа Зегнак иҷкәын Џьанқьешь
ииҭеит, Егрынӡа аҩбатәи иԥа Кәаԥ дахаиргылт. Егьи иаан­
хаз, Аԥсны абжеиҳара зегьы амҟыҵакҩы хаданы дҟаиҵеит
иԥеиҳаб Ростом
468

– Уххь згеит, Зегнак ҳәа узҿу иашьа диабашьны аума
адгьылқәа шимпыҵеикыз? – изеилымкаакәа дҵааит Аҭласҟан.
– Мап, дад! Аибашьразы имеибашьит, аха иашьа Шәарах
мчыла ицәигеит ҳәа азуҳәар ҟалоит, – иҳәан Ардимон, нас
уаанӡа дызлацәажәоз ахь иажәа ниеигеит. – Дад, Егры аӡы
ахы ахьыҵнаго илҭарсны, амшын иахьалало аҟынӡа, агырқәеи
аԥсуааи рыбжьара аҳәаа убри аахижьҭеи еиҭашьақәыргыланы
иҟалеит, уи зыбзоуразгьы аҭауад Зегнак иоуп. Ададианқәа
макьанагьы иҳацрыхозаргьы, ишысҳәаз еиԥш, агырқәеи ҳареи
ҳабжьара иҟаҵоу аҳәаа шьҭарнахыс убас мацара ишаанхо агәра
згоит, дад, – иҳәан Ардимон, ицәажәара ааникылт.
Аамҭа иаҩнахуа мышкызны ауаҩы даназхьаԥшуа,
ԥсҭазаара дуӡӡак иккаӡа дналаԥшуеит, игәалаиршәоит
дызгәылсыз аԥсҭазаара мҩа. Ҵабыргны, ԥсҭазаашьас иҟоу ауп
хадара нызкылогьы, избанзар, абзиарақәа шацу еиԥшҵәҟьа,
алахьеиқәҵарагьы рацәаны иацуп, ацәгьарагьы зырҿио
аԥсҭазаара ауп. Ауаҩы иԥсҭазаара зегьы бзабаала ихигазар,
иажәымҭазгьы лахьеиқәҵарак имамкәа даанхоит, аха Ардимон
игәы кыдызшьаахьаз ауадаҩра хьанҭақәа ирыхҟьаны, лах­
ҿыхрак ицымкәа иажәра ахыркәшамҭаз иныԥшуазгьы убарҭ
агәырҩақәа ракәын. Иԥсҭазаара зегьы фырхаҵарыла иш­
ҭәызгьы, аамҭа инаҭаз агәырҩа дуқәа рыҵаулара ахьынӡаҟаз
уҳәа, убри заҵәык акәын, ԥсраҽнынӡа ихаҿсахьа ианымӡаауа
ианӷьа­ланы иҟазгьы.
– Дад, Аҭласҟан, иааркьаҿны иузеиҭасҳәаз сабдуи саби
зхааныз ахҭысқәеи, нас схаҭа исхызгахьаз аҭоурыхи шыҟаз
абас ауп! – иҳәан Ардимон, иажәа нырҵәаны, нас арԥыс
иахь дынхьаԥшит. – Схаҿы икыдкнаҳалоу сабацәа рҳәаҭҳа
шьҭа аҳаҭгәын исыцҭарымҵозар, исымыздаша ҳәа аӡәгьы
дсызнымхеит! Сымԥсуа сыбзамхо цәгьала адәы иқәхаз сыда,
исхылҵыз сыҷкәынцәа, ишуасҳәаз еиԥш, аибашьра исцәалаӡит,
ахԥатәи уеизгьы дыбжьаӡит, дад!
– Упату схы иқәуп, абас сахьазҵаауа саҭамыз, аха избан
уԥҳа лахь узымцо? Умацара абааш уҩнахеит, уаачмазаҩхар
узбода? Умаҳә иахь уцар еиӷьӡами? – неихыркәа змамыз
469

аҭаҳмада ималазаҵә дахьыҟаз дрыцҳашьаны азҵаарақәа
неишьҭаиргылт Аҭласҟан.
– Ҳаи, дадхеит, изуазеи сцаны сыԥҳа сылҭатәартә! Аамсҭа
Ардимон иԥсымҭаз дцаны имаҳә диҿылеит ҳәа сзырҳәартә, схы
ахьымӡӷ асыргома! – гәынамӡарыла аҭак ныҟаиҵеит Ардимон.
– Шьҭа абра сыҩнаԥсыроуп!
– Сашьа Ардашьын ихьӡын ҳәа уҳәахьан, уи ухы
идукылазҭгьы?
– Сара саҵкыс деиҵбымзи, аха саԥхьа иара дыԥсгәышьит.
Сымаҳә иеиԥш, ихшаз ахҩыкгьы ӡӷабцәахеит, рмаҭацәа, дара
еиҵаҩҩы иҟоуп.
– Ааи, аха умалазаҵә ас мацара уабанӡахәо…
– Хлаԥшыда сыҟоу џьушьома, дад! Сыԥҳа Ҳарухани сымаҳә
Аразами лассы-лассы иааны исыдҵаалалоит. Аҩыџьагьы ишцозишаауаз мацара ргәы ԥысҵәеит, арахь сара сзын аԥсцәаҳа
дыӡит. Сымаҳәгьы шьҭа дхәыҷума, абар шьҭа хынҩажәи жәохә
шықәса днарҭысит. Уигьы сара сеиԥшҵәҟьа еибашьрыла зцәа
зхыҵхьоу уаҩуп, уажәшьҭа дтәаргьы гәыбӷан узиҭом, дад.
– Ахшара рымами?
– Ишԥарымам, дад, аха иазууеи, иаархылҵыз зегьы
ӡӷабцәахеит. Фҩык аиҳәшьцәа ыҟоуп: Аниса, Гиметиа, Зарифа,
Зафида, Назифа, Маҳмида, зегьы хаҵа ицахьеит.
– Уххь згеит, абас уаҳәара сыхәҭам, аха уқәра зықәроу ӡык
изыржәша иааигәа дыҟамкәа имацаразаҵә даараӡа иуадаҩуп!
– убри игәы ишалаз еиҭах иажәа иаанирԥшит Аҭласҟан.
– Дад, абыржәы уара ишсоуҳәаз еиԥшҵәҟьа, сыԥҳагьы
алаба лҽанҵаны даацыԥхьаӡа дааҟәымҵӡакәа абри ауп
исаҽԥнылҳәогьы, сымаҳәгьы убас. Дасу ихарԥ ицәа иазааигәоуп
рымҳәои, саргьы абри абааш еиҳа исызгьамоуп... Иабихәац,
иахьа суасиаҭ уасҳәозшәа, унсырхазар ҟалап, дад.
– Иууазеи, уххь згеит, исзеиҭоуҳәаз аҭоурых аҩыза
иахьада исмаҳацызт! Уи сара сзы акырӡа аҵанакуа исзыҟалеит!
Ԥышәарак аҳасабала исыҵанаҳәазгьы рацәоуп!
– Дад, ашықәсқәа цонаҵы аамҭақәагьы рҽырыԥсахуеит.
Ибзианы имҩасыр, аԥсҭазаарагьы бзианатәуеит, аха есымша
ицәгьазар, усҟан уадаҩымзар ԥсеивгарак унаҭараны иҟам. Иахьа
470

анкьа еиԥшҵәҟьа иҟамзаргьы, уеизгьы ҳажәлар рҭагылазаашьа
шыуадаҩыц иуадаҩуп. Иара абыржәгьы Ададианқәа макьанагьы
ҳгәаӷ шрымац ирымоуп. Ашәаӷь иаҩаӡо аԥшӡақәа реиԥш,
иааҳазкылсыз аҭырқәцәа ракәзар, урҭгьы ааҳацрасуа, есымша
акы ахьаҳцәыргаша иашьҭоуп... Ажәакала, дад, иахьатәи аҿар
шәаамҭагьы узеигәырӷьаша акәым.
– Уххь згеит, иаҭахханы ианыҟала шәара шәеиԥшҵәҟьа
ҳаргьы хеигӡарак ҟаҳҵарым! – убри аамҭаз ихы дахыҽхәашәа
аҭак ныҟаиҵеит Аҭласҟан.
– Дад, аԥхьаҟа узыниаша удыруазарц, ушьҭахьҟа ииасхьоу
удыруазароп. Убри азоуп сабдуцәеи сабацәеи раамҭа инаркны,
сара схаанӡа иҟалахьоу ахҭысқәа рҭоурых зузеиҭасҳәаз. Насгьы,
иухаумыршҭын, дад, ишысҳәахьоу еиԥш, зхатәы ҭоурых змам
ажәлар милаҭк раҳасабала ишзыҟамло. Аԥсуаагьы рҭоурых
ыҟанаҵы, имырӡкәа иааргонаҵы, ирхамыршҭыкәа ирҳәонаҵы,
нас уи рыхшара ирзеиҭарҳәонаҵы даргьы рыԥсы ҭоуп, ахааназы
иӡрангьы иҟам. Дад, сабдуцәеи сабацәеи ирхыргахьоу зысҳәаша
ҳәа, ишубо, уаҩ дсызнымхеит. Гәырӷьаҿҳәашаҵас ус уара
уанаасызкылс, абарҭқәа зегьы ма уара иузеиҭасҳәарц иахьа
акы исгәанарԥхеит. Ҳабацәа рҭоурых шыҟоу ҳәа, нас уаргьы
мышкызны аӡәы изеиҭоуҳәап... Дад, иуасымҳәеи, ҳҭоурых
ҳхамыршҭыкәа иаҳҳәонаҵы ҳаргьы ҳаҟоуп ҳәа.
– Асеиԥш иҟоу ҳабацәа рҭоурых харшҭшьас иамоузеи,
уххь згеит!
– Аиеи, дад, аиеи, шәарҭ аҿарацәа зегьы убри жәдыр­
уазароуп. Аԥсуа жәлар рҭоурых рдыруанаҵы рыԥсы ҭоуп,
рҭоурых рҳәонаҵы аԥхьаҟа иҟарҵашагьы днарбоит, еснагь
имҩақәнаҵоит.
– Исзеиҭоуҳәаз зегьы бзиа ибаны исыдыскылт, даараӡа
сеилаҳангьы сазыӡырҩит! Иҭабуп уи азыҳәан!.. Саҭоумҵан,
цәажәарыла усырааԥсазар!
– Мап, дад, сара сзырааԥсо баша атәароуп. Сзацәажәаша
аӡәы данызбо, ныҳәак исзаҩызахоит. Сара стәы шьҭа иусым,
исфаша сыхәҭаа сфахьеит, шәара аҿарацәа иаҳхаагахьоу
аҩыза ҳазшаз шәақәимыршәааит... Сабацәа раамҭазы амитәӡа
иалаԥшхьан, амитәӡа рхыргахьан, сара схаангьы еиҳагьы
471

еицәан. Изласаҳауа ала, иахьагьы даарак ихирым, аха иахьатәи
абиԥара ҳара иаҳхаагахьоу аҩызаҵәҟьа ҳазшаз ишәимырбааит.
Аҭынч ԥсҭазаара адоуҳа шәзылԥхааит. Уи аншәоуагьы аид­
гылареи, аиххәыцреи, арыцҳаибашьареи шәыманаҵ ауп.
Усеиԥш ианзыҟала, ҳажәлари ҳаԥсадгьыли ахааназ ԥсра-ӡра
рықәлараны иҟам, дад.
– Уххь згеит, иуҳәаз ҳазшаз иҟынӡа инаӡааит!
– Инаӡоит, дад, иуҳәо гәыцқьала иҳәазар!.. Иабихәац, цәа­
жәарыла ухҭакны амла уакуама ҳәагьы сумазҵаац. Унаҩс иҟоу
ашә аартны уныҩналар, убра акҿаҩраҿы адулаԥ ҩнагылоуп.
Митәык ҭамзаргьы, иаартны унҭаԥшыр, иуфаша убоит…
Уԥхамшьакәа акрыф, дад, – иҳәан Ардимон, ашьҭахь даҽа­
кахьы иҽынахигеит.
– Мап, мап, даараӡа иҭабуп! – иҳәан Аҭласҟан, убри
аамҭаз ашырҳәа дагьыҩагылеит. – Млакы сакуа сыҟам!.. Ахышә
сахькылԥшуа избоит анаҟәгьы шхыҵхьоу! Аамҭагьы сымам,
шьҭа саргьы сымҩахь сцалароуп, уххь згеит!
– Амҩа алԥха еснагь иуцзааит, дад. Анцәа уиныҳәааит,
иахьа уаакылсны маҷк сгәы ааурҿыхеит. Ҳара ҳажәит, аха
шәара аҿарацәа шәҟәышыз. Аҭырқәцәагьы хирк зҵоу ракәым,
урҭ рахьгьы есымша агәҽанызаара шәымаз, дад.
– Убарҭ рҵыхәала азоуми агаҿахь сызцогьы.
– Урҭ рахь уцарц аума узаауа, дад?
– Дара рахь мап! Аҭауд Зегнак иахь ауп сахьцо.
– Бзиарак иазҳәоума, дад?
– Иагьбзиацәам, уххь згеит, избанзар Гәдаҟәа инхо
Хабжьноу ҳәа ҳауак иҷкәын аҭауад Кәаԥ аҭырқәцәа драа­
дирхәеит ҳәа саб иааиаҳан, иаб Зегнак иҟынӡа снабжьҟьаны,
дырхынҳәны дрымихразы сиацәажәарц саауеит!
– Уара узааишьҭуаз уаб, ихаҭа дуҵас диацәажәарц
дзымцеи?
– Саб игәы ҽеимкәа аиарҭа дамоуп, уххь згеит.
– Еҳ, иараби, иараби, акы ҳабжьом ҳара! – иҳәан Ардимон,
убри аамҭаз игәы дынҭақәыԥсычҳаит. – Макьанагьы аҟәыҵшьак
ҳзаҭом ҳажәлар рыҭира! Аанкылашьас иаҭатәузеи ҳара ҳзы
472

ихырҵәагоу убри аԥсымҭәра?! Ԥсыхәак амамзааит ҳәа ҳалахь
ианума, анаџьалбеит!.. Ус акәзар, уаҳа уныскылом, уца, дад, уца!
Уахьынаҵыслакгьы абзиарақәа рылԥха уцзааит, дад!
– Издыруада, еиҭах арахь сықәнагалозар, хымԥада ари
абааш ахь сымҩахымҵкәа савсны сцом, – иҳәан Аҭласҟан,
дааины днеихагыланы, абзиараз ҳәа Ардимон инапы ааимихит.
– Ушԥамҩахымҵуеи, дад. Ҩныс исзыҟалаз ари абааш
уавымсыкәа, ушԥаҟоу ҳәа насаҳәны уцар, уи сара сгәы ҟана­
ҵоит, дад.
– Аҭоурых доуҳауаҩ уахьыздырыз даара сеигәырӷьеит!
Еиҭахгьы саанда ҳәа агәахәара снаҭеит иахьатәи уцәажәара! –
иҳәеит Аҭласҟан, игыламҭазы.
– Аҭоурых уахьазҿлымҳау бзианы иҟауҵоит, дад.
– Уҽырӷәӷәаны уҟаз, уххь згеит!
– Аԥсцәаҳа дуваҽырбо даналагалак, уҽурӷәӷәеит ҳәа
иулиршои, дад, – иҳәан Ардимон, абыржәы ҩынтәны ибжьы
нҭганы дааччеит.
– Уххь згеит, макьана аԥсцәаҳа уииааиртә уҟоуп…
Абзиараз!
– Абзиараз, дад, абзиараз!
Аҭласҟан абааш идәылҵымҭаз, ҵабыргны, анаҟә хыҵны,
ажәҩан агәышҵа цқьашәқьаӡа иааԥшхьан. Иара дыҟамкәа хара
имцоз иҽы ҳәуа ашҭа иахьықәыз ахь иҿынеихоны еиԥш, ус ахы
ааҩахамҭаз, дшабазҵәҟьа, аԥынҵала ашақә инас-аасын, нас
иара иахь ашацаҳәа аҿаанахеит. Иааины ианааидгыла, ахәда
аашьышьны дынҽыжәлан, нас апҟара-апҟараҳәа иҿынеихеит.
Абааш ашҭа днықәсны дук мырҵыкәа ахылаӷьара иҽнеиҭеит,
арантәи ибзианы ибарҭаз амшын агаҿахь ихы рханы. Амар­
дара абжеиҳаранӡа данылбаа, агаҿа ахабарк ыҟамкәа,
адгьыл ҟәаԥаҿаԥара инавҵаӡын, дызҭанагалаз аԥсҭа ҭбаа ала
аккара дыҵсны днеиуан, ашәа зҳәоз аԥсаатә рацәа рыбжьқәа
дырзыӡырҩуа.
Амшқәа неишьҭагыланы акатаҳәа ишцоз, ҩымзи бжаки
раҟара ааҵхьаны еиԥш, Аҭласҟан ҩаԥхьа агаҿаҟа ацара иқә­
шәеит. Ашьҭахь, уахьынтәи дхынҳәны дшаауаз, аҭоурых жәабжь
473

ду изеиҭазҳәахьаз Ардимон дыширгәыӷхьаз еиԥш, имҩатәны
абааш аҟынӡа дынкыдгыланы днаидҵааларц иҭаххеит. Иҽы
џьбара иҵаԥаџьԥаџьуа ахәы ҳарак данынхалаҵәҟьа, харантәы
илаԥш нақәшәеит, иҵырҟаца иаркыз абааш ашәқәа масарла
ишычаԥаз, убри аамҭаз иҵааршәыраха цәымыӷхаракгьы дааим­
надеит. Абааш дышнадгылазҵәҟьа, ахьышәҭҳәа дылҽыжәԥаны
иҽы аауижьын, нас ааҵрагьы днаваԥш-ааваԥшит, аха уаҩԥсык
дахымкәа, иҭынхадаха ахала ахы иахаанханы, иууаӡа,
амалазаҵә игылан. Издыруада, абри илымшаӡо даныҟала иԥҳа
дылгазар ҟалап ҳәагьы игәы инҭиҳәааит, аха убри аамҭазы
аҳаҷаҳәа иааигәалашәеит, абааш ашьҭахьҟа адәы аҵыхәан
сҭаацәа убра анышә иамадоуп ҳәа иеиҳәахьаз. Ашырҳәа уи
аганахь иҿынаханы дышнеиуаз, ус аҳаҭгәынқәа днархагылт,
руак макьана еиқәымсыцыз анышә ҿыцԥҟарак еиқәыԥсаны
иҟан. Аҳаҭгәын аханыҵәҟьа амҿлых џьаркгьы арсын, илаҟәыз
сқам кьаҿкгьы уаҟа иавагылан. Уи асқам аҟны шәырқәак
ықәын, ибжата-бжатаӡа иҟаз, аҩи аӡи зҭаз ҩ-ԥаҭлыкак ҵәыцак
аваргыланы иқәгылан. Ааигәа аӡәы дшыҟаз убаратәы, аҳаҭгәын
аханы шьандалцәашьык абжеиҳараӡа иҿыблааны анышә
иаларкьакьан. Шьҭарнахыс наунагӡа аԥсцәа рымацара иртәхаз
ари аԥшьашҭаҿы ҭаацәарак џьанаҭ ирызқәаҭыԥханы иҟалеит,
шьҭа араҟа наӡаӡа нхарҭахеит дара рзы.
Аҭласҟан игәалаҟазаара бжьысны, игәы дҭагәырҩо дахь­
гылаз, иаҳахьаз Аҳәаҭҳаныҟәгаҩ ибжьы убри аамҭазы анышә
иҵыҩны еиҭаиаҳауазшәа илымҳа иҭыҩуан. Ихы наиқәыжьшәа
иблақәа ҭраа дызхәаԥшуаз аҳаҭгәын ҿыц аҟны, ҭоурых хҭысла
иҭәыз, ԥсҭазаара дук анышә ақәԥсаны иахьхәыҵаҳәҳәаз
ихьааха ицран. Арахьтәи аԥсҭазаара аанзыжьыз аибашьҩы
наунагӡа аԥсшьара ахьыҟаз дцеит, шьҭарнахыс гәырҩахьанҭак
даниараны дыҟам ҳәагьы ааигәахәт аҵыхәтәан. Ақәра ду
шниҵхьазгьы, иԥсра даара игәы иацәымыӷханы дышгылаз, ус
амраҭашәараҟа дынхьаԥшны амра ахьынӡалаҟәхьаз аниба,
нас уаҳа иҽнамырхакәа иҽы адәы иқәҳәуа иахьгылаз ашҟа
иҿынеихеит. Уаҩ дахымкәа еибахаз абааш абзиараз ҳәа
азиҳәозшәа, иҽыжәламҭазы даҽазныкгьы дназхьаԥшны илаԥш
нахиган, нас иҽы амгәацәа ишьапқәа наҵакшаны апҟараапҟараҳәа имҩахь иҿынеихеит...
474

Аҭласҟангьы, иабацәа реиԥш иаргьы, акырқәа дрыниараны
дыҟазаарын, раԥхьаӡа акәны аибашьрагьы иқәшәеит 1725 шықә­
сазы. Аҟәатәи абааш аҟынтәи аҭырқәцәа ргарнизон ықәырцарц
иқәылеит аԥсуаа, аха усҟан акгьы рылымшакәа иаԥырҵыр
акәхеит. Убри ашьҭахь, 1728 шықәсазы, уи абааш аԥсуаа
еиҭақәлеит, аха усҟангьы қәҿиарак рмоукәа ихьамҵыр ада
ԥсыхәа рмоуит.
Аԥсуаа иргәаӷьыз агәаӷ шьҭызхыз аҭырқәцәа убри иаҿыҵ­
ганы, 1733 шықәсазы бзыԥааи абжьыуааи ахьдырхәразы
ирықәланы амитә рзаарцеит. Аабыкьа изқәымшәацыз ала
еимырҵәеит, аԥсуаа зегьы зхьыԥшыз рыҭауадцәагьы ирыдырҵеит
зегь раԥхьа аԥсылманра рыдыркыларазы. Убри аамҭаз аҭа­
гылазаашьа злашәарҭаз ала, ирыдыргалаз иақәшаҳаҭхар
акәхеит, ажәагьы рырҭеит аҭырқәцәа ирыдгылаҩны ишыҟа­лоз
алагьы.
Агәаӷ агәаӷ шахылҿиаауа еиԥш, аҭырқәцәа иҟарҵоз ауаа
ркыдцалара иахҟьаны, аԥсуа жәлар рыҩнуҵҟа ргәынамӡара
иарҿиоз агәамҵхамҵра дуқәа есааира иамҽханакуан, аҵыхә­
тәан зынӡа ианрықәыӷәӷәаӡа, аԥсылманра адкылара мап
ацәыркырц еицгылеит. Уи аҵыхәала абџьар шьҭызхыз аԥсуаа
убасҟан ирылдыршеит Аҟәа аҭырқәцәа ргарнизон ахьгылаз
ацҟьара, иаанхазгьы ршьамхы рҽарганы ибналеит. Абри ахҭыс
ашьҭахь аҭауадцәеи аамсҭацәеи аимак рыбжьалеит аҭырқәцәа
рҵыхәала, ирзеимакырахазгьы амчра аанкылара акәын.
Уи зыхҟьазгьы, Ешыратәи аамсҭа Ӡаԥшь-иԥак аҭауад Зураб
Чачба (Шарвашиӡе) диҿагыланы, Гәыма иаҵакыз адгьылқәа
импыҵеихалеит, ихатәԥышәала ихатәитәзаап. Иҟалаз аимак
цәгьарак ахылымҿиааразы, ашьҭахь Зураб Чачба даалаган,
Ӡаԥшьиԥацәа инапахьы иааигаразы рыиашьара иатәыз Ӡаԥшь
ҭыԥҳак иашьа иԥа Қьалашьбеи Чачба ԥҳәысс диоуртә аҟаҵара
илиршеит, илхылҵыз ахаҵарԥысгьы Асланбеи ихьӡырҵеит.
Қьалашьбеи ахара ихәыцуаз уаҩын, ԥсабарала акырӡа
иҟәыӷаз, алеишәазгьы даараӡа иџьбараз уаҩыцәгьаӡак иакәын.
Данқәыԥшыз аахижьҭеигьы игәы иҵхон аҭырқәцәа рымпы­ҵыҵра,
убри анилша, нас Аԥсны аҳра еидкыланы иӷәӷәоу ҳәынҭқарраны
аҟаҵара дашьҭан. Ихы дақәгәыӷуа ианизҳа, иаб иашьа Зураб
475

имчра имхны, Аԥсынтәыла зегьы аҭауад ду иакәны аҽыҟаҵара
илиршеит. Аԥхьатәи иԥҳәыс дкажьны, Гәымсҭа аӡиас инаркны
Кәыдрынӡа иаҵакыз адгьылқәагьы Ӡаԥшь-иԥацәа ақәиҭымкәа
иара иҵеикит, нас даалаган, Леиба зыжәлаз нхаҩ ҭыԥҳак
ԥҳәысс дигеит. Убри ашьҭахь, иаарласӡаны иагьилиршеит аҳра
ӷәӷәа аԥҵара, ианаҭаххо аамҭазы ҳәа 25-нызқьҩык аибашьцәа
хианы изгылан, 400 ӷба Баҭым инаркны Анапанӡа ицо-иаауа,
амшын иахылаԥшлашаз, изӡыхгылан. Дызлауаҩҟәышыз ала,
Аԥсынтәыла атәымуаа ирхьыԥшымкәа иҟаиҵаразы аҭырқәцәеи
аурысқәеи еибамардырӡакәа рыбжьара маӡала драцәажәаны,
зны Ҭырқәтәыла иадицәылозшәа дирбон, даҽазных аурысқәа
еиҳа ирзеиӷьызшәа агәра диргон, аха аҵыхәтәан, Урыстәыла
ашәшьыра аҽыҵакра еиҳа ишеиӷьыз аҟара агәра игеит. Иара
иеиԥшҵәҟьа, аурысқәа рахь аиасра иашьҭаз иакәын ижәлантә,
Егырԥсҭатәи аҭауад Леон Чачбагьы.
Анкьа зны аҭауад Мырзаҟан Чачба импыҵакыз адгьылқәа,
агырқәа арахь ианықәнагала Самырзаҟан ҳәа азырҳәеит,
аха уи ишьҭахь Егырԥсҭа знапаҿы иҟалаз аҭауад Леон Чачба
аҭырқәатә агрессиа Аԥсны ацәихьчаразы, 1770 шықәсазы
иҽазикит аимператорԥҳәыс Екатерина II лыхьӡала ашәҟәы
ҩны ишьҭырц. Қырҭтәыла игылаз аурыс ар реиҳабы, аинрал
Ҭоҭлебен диҳәеит, Аԥсны Урыстәыла ахылаԥшраҿы иҟалартә
дацхраарц, аха усҟан ари азҵаара ӡбамкәа иаанхеит. Усҟантәи
аамҭақәа рзы Кавказ аҭагылазаашьақәа арҽеиразы Урыстәыла
иҟанаҵаз аԥсахрақәа инарықәыршәаны, ашьхарыуажәларқәа
агәаҳәара роуит Урыстәыла адлара. Ашьҭахь, Аԥсны аҳс
иахагылаз Чачба Қьалашьбеигьы убри шьаҭас иҟаҵаны, 1803
шықәсазы Қырҭтәыла игылаз аурыс ар рыдҵаҟаҵаҩ хада аҭауад
Цицинов маӡала иҽимаданы диҳәеит, Аԥсны Урыстәыла адлара
дахаҵгыларц. Ҵабыргны, уи мап ацәымкыкәа, ирласӡаны
Петербургҟа ицҳаит, аԥсуа ҭауад идигалаз азҵаара, аха аурыс
хаҭарнакцәақәак убри аамҭаз Аԥсны аҳра гәҽанызаарыла
иахьазнеиуаз аҵыхәала, Қьалашьбеи иҟаиҵаз аҳәара лыҵшәа­
да иаанхеит.
Аҭырқә сулҭанцәа абри шеилыркаазҵәҟьа, Аԥсынтәыла
рцәыӡыр ҳәа иацәшәаны, Константинополь итәаз Ҭырқәтәыла
476

анапхгара ирыӡбеит Трапезундтәи ашхәари, нас Ахалцыхьи
Ерзаруми игылаз ашьаҟари Аҟәаҟәа ирышьҭырц. Иаалырҟьаны
аҭагылазаашьақәа шшәарҭахаз збаз Қьалашьбеи ацхыраара
ирҭарц Урыстәыла аиҳабыра рахь аҳәара ҟаиҵеит, аха
ахаҵгылара имоукәа данынха, шьҭа имацара ихы дамыхәар
ада ԥсыхәа имамкәа дааҭагылт. Инапы иакыз 25-нызқьҩык
аибашьцәеи иӷбақәа рылеи ақәылацәа раанкыларазы ианир­
гыла, уи иацәшәаз аҭырқәатә ескадра шьҭахьҟа ихынҳәыр
акәхеит, аха ари иаамҭалатәииз иааиран. Ахара ихәыцуаз
Қьалашьбеи аҭагылазаашьа шәарҭа алҵразы иибоз ҳәа иҟаз
Аԥсны Урыстәала адлара заҵәык акәын. Асеиԥш иҟаз аус ӷәӷәа
аргама ақәыргыларазы аԥхьа иуаажәлар дырзымҵаар ԥсыхәа
амамызт аҟнытә, 1806 шықәсазы жәлар реизараҿы Урыстәыла
адларазы азҵаара анықәиргыла, аԥсуаа зегьы иргәаԥханы
иадгылеит. Аизараҿы ирыдыркылаз «Аҳәаратә шәҟәы», ашь­
ҭахь, аурыс еиҳабыра ирзышьҭын, аԥсуа жәлар ирҭаххаз ахаҵ­
гы­лара арҭарц.
Абри азҵаара аҵыхәтәанӡа иӡбахаанӡа Ӡаԥшьиԥа зыжә­лаз
ҭауадцәақәаки, Ачачбақәа ргәаӷ еснагь измаз, аҭауадшьҭра еиуаз
Дадианқәаки маӡала рҽеимаданы иааицәажәан, Қьалашьбеи
игәҭакы дахьымыгӡакәа, 1808 шықәса маи мза 2 рзы иҭархара
рылдыршеит. Ари аԥсуа жәлар зегьы рзы ирыцҳара дуны
ирзыҟалеит. Ашьҭахь, иаб иаҳра ааникылеит, аҭырқәцәа рахь
аҽадкылара еиӷьшьаны иҟаз, Қьалашьбеи иҷкәын аиҳабы
Асланбеи. Уи аҳс иҟалара зҭахымыз Қьалашьбеи аҩбатәи
иԥҳәыс лҟынтәи иԥа Гьаргь Чачба даалаган, аурыс аинрал
Рикгоф иахь, 1809 шықәсазы хықәкыла аҳәаратә шәҟәы изиҩит,
иашьа Асланбеи дышнаԥхаҩыз ала, убри аҟнытә иаарласны
Аԥсны Урыстәыла алазаараҿы иҟаларцаз ацхыраара аиҭарц.
1810 шықәса февраль 17 рзы аимператор Алықьсандр I
дақәшаҳаҭханы идикылеит Гьаргь Чачба иҟаиҵаз аҳәара,
насгьы аҳцәа реимшьҭра еиуаз иакәны, Аԥсны даҭауадны
дагьышьақәирӷәӷәеит. Убри ашьҭахь, ирласӡаны Аԥсныҟа
идәықәҵан аурыс еибашьыга ӷбақәа, дҵасгьы ирзықәгылан
Аҟәа ампыҵахалара. Мызқәак рышьҭахь, ииун 8 рзы иӡхыганы
Аҟәа идыртәеит аурыс десант, ииун 10 аҽны урҭ жәыланы,
477

рнапахьы иааргеит Аҟәатәи аҳҭынрабааш. Уи иацәнаршәаз
аԥсуаа ӡәырҩы Ҭырқәтәылаҟа еихеит, убасала иагьыҟалеит раԥ­
хьаӡатәи амҳаџьырра. Аурыс десант раанкылара зымч ақәымхаз
Асланбеи ицнагаҩцәеи иареи бналаны Ҭырқәтәылаҟа ицеит,
ашьҭахь урҭ акыр шықәса аҭырқә сулҭанцәа рхы иадырхәон
Урыстәылеи аԥсуа жәлари рабашьраҿы.
Аанкылашьак змам аамҭа, цәгьагьы бзиагьы азеиԥшханы,
иҟало ахҭыс дуқәа аҭоурых иазааныжьуа, есымшааира еиханы
ԥхьаҟа ицоит. Убасала иаҩнахуан абиԥарақәагьы, аҭырқәцәа
Аԥсны ианықәнагала инаркны, иқәҵны (1877 ш.) ицаанӡа, аԥсуа
жәлар урҭ ирҿагыланы рықәԥара иахылҿиаауаз ахҭыс дуқәа
ртәы аҭоурых аҿы хазы аҭыԥ ҷыда ааннакылоит. Аҭырқәцәагьы
анықәӡаа ашьҭахьгьы, аԥсуа жәлар ирхыргоз ауадаҩрақәа,
рыдгьыл рымакны рахшьаара зҽазызкуаз, рыбызшәа рҿыхра
иашьҭаз, рмилаҭ арӡҩара зҽазызшәоз уҳәа амитә иақәыр­
шәаны, шәышықәсала иҭазыргылоз амч еиқәаҵәақәа ирҿагы­
ланы еснагь иқәԥон. Абжеиҳан, бџьаршьҭыхла рхы рмыхьчар
ада ԥсыхәа рымамкәа ианааҭагылозгьы, фырха­ҵарылаҵәҟьа
ахеиқәырхара рылдыршон, аха урҭқәа зегьы хазы иззааҭгы­латәу
даҽа ҭоурыхк ахь иаҵанакуеит, аамҭа еиҭасымҭақәа рыхҭысқәа
аазырԥшуа даҽа ҭоурыхк иахыҵхырҭоу акәны иҟоуп.
Аҟәа
2001–2007

АХҚӘА
Алагамҭа………………………………....……......................……
3
Актәи ахәҭа ………………………………......……….................. 12
Аҩбатәи ахәҭа ………....………………….............……………... 135
Ахԥатәи ахәҭа ………….....…………………..…...................... 285
Аԥшьбатәи ахәҭа………...……………………………................ 390

БЫҬӘБА ДЫРМИТ ИУАН-ИԤА
АРДИМОН
Аҭоурыхтә роман

БУТБА ДМИТРИЙ ИВАНОВИЧ
АРДИМОН
Исторический роман
На абхазском языке

Аредактор М. Тәанба
Акорректор И. Џьениа
Асахьаҭыхҩы Р. Габлиа
Компиутерла еиқәлыршәеит Д. Гергиа

Аформат 84х108/32.
Иҟаҵә. акь. бӷь. 15. Инықә. акь. бӷь. 25.
Аҿаҵапҟа №

