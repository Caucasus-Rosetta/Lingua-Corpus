Нарҭаа ашәҩык ран Саҭанеи Гәашьа лыхьӡын, раб – Хнышь. Нарҭаа раб иеиҳа ран ахьыӡ лыман, Нарҭаа ракәым егьырҭ ажәларқәагьы лара илыххәыцуан. Убри аҟынтә Саҭанеи Гәашьа Ахьы ԥсҳа ԥшӡа ҳәагьы илышьҭан.
Саҭанеи Гәашьа лԥацәа лҳәатәы иахыԥаны зыҟаломызт. Лара аӡәы лакәын, лԥацәа шәҩык ыҟан, ицәгьарахаҵәҟьар дызларымаҭәазеи, лара хшыҩ бзиа змаз ԥҳәыс хатәран акәымзар.
Саҭанеи Гәашьа абри аҟара уааԥсыра лыхшахьан, аха уи убри еиԥш цәеи-жьык ҳәа лықәын, зынӡа лханытә лшьапаҟынӡа ашә рҭаҭа даҩызан. Уи лцәа-лжьы еилыԥхаауа, аиуа џьара рмацәак адамхаргьы ихтны избаз, егьа соуп зҳәо хаҵазаргьы, даашанымхарц зыҟаломызт.
Саҭанеи Гәашьа ӡәӡәарҭас, рышҳарҭас, насгьы неиааирҭаси ԥшахьырсырҭаси иахьлымаз Ҟәбинеи Бзыԥи рыԥшаҳәақәа рҿы акәын, еиҳарак Ҟәбина аԥшаҳәаҿы. Бзыԥ аԥшаҳәа данавалалакь, абарҭ Аԥсны ашьхақәа зегьы убас илырлашон, урҭ рҟынтә амшын ихыҷҷалоз алашара аӷба каԥданцәа егьаҩы рыжәҩа ркшаны, иахьцо рзымдыруа егьарааны иқәнархахьан, убри иахҟьаны егьа ӷбеи канџьеи амшын аԥаҩ ианҟьаны иԥыххаа ицахьан. Урҭ рԥыҽхақәа уажәыгь амшын аҟәараҿы ирбақәалоит.
Саҭанеи Гәашьа Бзыԥ аԥшаҳәа данавалалакь, дышиашоу Бзыԥ ахы ахьыҵыҵуа дцон. Уахьынтә Ҟәбина ахы ахьыҵыҵуа днеиуан. Ҟәбина аԥшаҳәа дшавоу, амшын аҿы дкылсуан. Нас дааҳәны Ҟәбина аԥшаҳәа давалахны, Ҟәбина ахы ахьыҵыҵуа дааиуан. Устәи даахыҵны Бзыԥ аԥшаҳәа деиҭалаваланы агаҿа дкылсуан.
Саҭанеи Гәашьа Аԥсныҟа лхы шлырхаз, Риҵа данааилакь нахыс ирдыруан. Данцогьы данаауагьы Риҵа тәарҭас, ԥсшьарҭас илыман. Риҵа данааилакь, лҽааилыхны дынҭаланы лҽылкәабалон. Лҽанеилылхлакь, убас лашарак ҳәа лхылҵуан, амра ашьыжьымҭан ашьха ианаавшәо акәу џьушьарын. Уи алашара абарҭ ашьхақәа зегьы ирылҷҷаны, агаҿа зегьы арлашон. Уи ала ара инхоз ирдыруан Саҭанеи Гәашьа Риҵа дааны дшыҟоу, ирласны дшаауа.
Саҭанеи Гәашьа егьарааны дхахо арҭ аӡқәа рԥшаҳәақәа дрывалахьанж мрада-мзада дкаԥхо, егьарааны аӡы дҭаланы лҽылкәабахьан. Егьарааны Ҟәбина ма Бзыԥ дыҽԥынгыланы, лԥацәа рымаҭәақәа лыӡәӡәахьан, илрышҳахьан. Егьарааны Нарҭаа рыхьча Зарҭыжә мыжда иԥсахы еилалхәахьан, дшанханы дышлыхәаԥшуа, изгәамҭаӡакәа ирахә ицәеимпхьан, дыҩуа игәы дҭасуа, ирахә реизцаразы Ҟәбина ма Бзыԥ аԥшаҳәа давалахьан.
Ҵабыргуп, Саҭанеи Гәашьа абас дныҟәалон, аха еиҳарак лыҩны дыҟан, дынхон, дынҵуан. Ҩынра дук еиламырхаӡакәа иныҟәылгон. Шьыжьыз, шьыбжьоныз, ма хәылԥазыз уи акы ҟамҵакәа дтәаны уаҩы димбацызт.
Ашьыжьымҭан даныҩагыла,
Саҭанеи Гәашьа,
Зқьы уаса ирықәҵыз аласа,
Саҭанеи Гәашьа,
Ларма напы иаакәлыршеит,
Саҭанеи Гәашьа.
Лышьхәала днагәҭасын,
Саҭанеи Гәашьа
Шә-ҟьантаз дук лыҵлырҟәҿын,
Саҭанеи Гәашьа
Дардӷәыс иааҟалҵеит,
Саҭанеи Гәашьа.
Ҳацаҟь дук ҩыҵлырԥан,
Саҭанеи Гәашьа,
Нацәхыԥла днагәҭасын,
Саҭанеи Гәашьа,
Агәҭа аакылылҵәан,
Саҭанеи Гәашьа,
Дардхас иныҟалҵеит,
Саҭанеи Гәашьа.
Гаԥшҳәыџьҳәа дхахо,
Саҭанеи Гәашьа,
Аҽыҩҳәа дықәԥало,
Саҭанеи Гәашьа,
Бзыԥ аԥшаҳәа днавалеит,
Саҭанеи Гәашьа.
Ахәылԥаз данаагәарла,
Саҭанеи Гәашьа,
Зқьы ласаха ирылҵыз,
Саҭанеи Гәашьа,
Аҳа, аҷышь еилырга,
Саҭанеи Гәашьа,
Хаз-хазы ихаха,
Саҭанеи Гәашьа,
Агәара дааҭалт,
Саҭанеи Гәашьа.
Адырҩаҽны анааша,
Саҭанеи Гәашьа,
Иҳа, ихәа иԥсарнылҵеит,
Саҭанеи Гәашьа.
Аҟьаҩҳәа дысуа,
Саҭанеи Гәашьа
Адыхҳәа даҿасуа,
Саҭанеи Гәашьа,
Дгьыли жәҩани ырдыдуа,
Саҭанеи Гәашьа,
Асырҭы даҿатәеит,
Саҭанеи Гәашьа.
Амра алҭашәамҭаз,
Саҭанеи Гәашьа,
Иалҵыз аба сны,
Саҭанеи Гәашьа,
Асырҭы иаҿылхын,
Саҭанеи Гәашьа,
Еиқәырҽы инықәылҵеит,
Саҭанеи Гәашьа.
Адырхаҽны анааша,
Саҭанеи Гәашьа,
Амыркатыл аашьҭылхын,
Саҭанеи Гәашьа,
Асара, аӡахра, дналагеит,
Саҭанеи Гәашьа.
Амра ҵлашәарак ишыҟаз,
Саҭанеи Гәашьа,
Лыҷкәынцәа рызынцәҩыча,
Саҭанеи Гәашьа,
Иӡахы, иуанҭа инықәылҵеит,
Саҭанеи Гәашьа.
Амра аӡы инӡаалоны,
Саҭанеи Гәашьа,
Лԥацәа еишьҭагыла,
Саҭанеи Гәашьа,
Хьыӡрацарантә ихынҳәы,
Саҭанеи Гәашьа,
Ахьыӡ-аԥша рыма,
Саҭанеи Гәашьа,
Рашҭа ду иааҭалеит,
Саҭанеи Гәашьа.
Лнапы ыргьежьуа днырԥылан,
Саҭанеи Гәашьа,
Дырԥыза иныҩналгалан,
Саҭанеи Гәашьа,
Аӡәаӡәала иналыргылан,
Саҭанеи Гәашьа,
Рымаҭәақәа наршәылҵеит,
Саҭанеи Гәашьа.
Иҟалозма рцәа иақәымшәар,
Саҭанеи Гәашьа,
Ирмаршәакәагьы илӡахыз,
Саҭанеи Гәашьа,
Акәмзцәа лых рыцәҩыча,
Саҭанеи Гәашьа.
Рызынтәыкгьы анеилалҳәа,
Саҭанеи Гәашьа,
Адруҳәа иааицықәлан,
Саҭанеи Гәашьа,
Аҽыгәҳәа ишьацәхыртәуа,
Саҭанеи Гәашьа,
Рангьы даргьы еицыкәашеит,
Саҭанеи Гәашьа.
Рангьы даргьы еицыкәашеит,
Саҭанеи Гәашьа!
Мрада дкаԥхауеит,
Мзада дкаҷҷауеит,
Саҭанеи Гәашьа.
Лышьхәа кыԥ-кыԥҳәа
Ашьҭыбжь гауеит.
Ҟәбина аԥшаҳәа давалан днеиуеит,
Шәҩык афырхацәа зыхшаз,
Саҭанеи Гәашьа.
Зқьы қәныҷыԥшь жәаны,
Илымӷыҵралҵеит,
Шә-ҟьантаз дук ахьылбо,
Шьхәала днагәҭасны,
Иара лыҵырҟәыҿны,
Лнапала длаха-ҩаханы,
Амахәқәа ламхны,
Дардӷәыс иҟаҵаны,
Лшьамхы илықәылкуеит.
Цаҟьа дук ахьылбоз,
Лнацәала днагәҭасны
Ус иаакылылҵәауеит.
Дардхас иҟаҵаны,
Ашыҩҳәа далахахауеит!
Аԥшыџьҳәа дӡахуеит.
Аҟьаҩҳәа дрышҳауеит,
Ҽнак ала илхаҳауеит,
Илсуеит, илрышҳауеит
Лышәыҩ-ҷкәынцәа рыцәҩыча.
Ари иахьа акәым,
Абас ҟаҵо есқьынагьы,
Ҟәбина дыҽԥынгылоуп.
Зны ашыҩҳәа дхахауа,
Аԥшыџьҳәа дрышҳауа,
Ҟәбина аԥшаҳәа даваланы
Шьыбжьонк агәазы днеиуан лара.
Акыр данааԥса лҽаанылкылан,
Лан дшаалыхшаз лҽааилылхын,
Аҟәара днықәгылеит убра.
Ԥша хьшәашәала лҽылрыхьуан,
Лцәа-лжьы ашәаӡа еиԥш ишкәакәан,
Ақаруа еиԥш деилԥхаауеит лара.
Лыкәша-мыкәша амреиԥш илырлашон.
Лцәа ҟәамшәышәра рыхьуа,
Аӡы дынҭалеит дышьқьыруа.
Ус лхы дҩаханы данынаԥш,
Аӡ нырцә ашьашәыраҿы,
Нарҭаа рырахә ҵҩа-змамыз,
Ишьагьуа ишеилагылаз лбеит,
– Унан, сыҷкәынцәа рырахә ҳәа,
Мыцхәы деигәырӷьеит.
Цқьа днаԥшызар, арахә рыгәҭа
Ак шышьҭаз лбеит.
Шәаԥыџьаԥзар – иҟәнылшьеит,
Ибахәызар – ирацәалшьеит,
Нарҭаа рыцәқәа ртәыҩақәа ахьыршьуеит,
Амҵ ианырклакь – рҽаларбӷуеит.
– Ҳаит, Нарҭаа рыхьча Зарҭыжә
Иакәзаап ари! – лҳәан,
Акаҩҳәа лыбжьы налыргеит.
Нарҭаа рыхьча уи дарҿыхеит.
Аӡы аԥша иавазгьы иџьымшь ахәы,
Ихагәҭа инаганы инықәнажьуеит.
Ибла хпыжӡа данааԥшыхгьы,
Амра лашара аҵкыс ишеишеиуа,
Нырцә-аарцә аҟәара зегь ырлашо,
Ак шықәгылаз ибеит.
– Изакәызеи мшәан, аҽны шьыбжьон,
Амра аҵкыс абра зырлашаз,
Сыблақәа хызкыз абра! Иҳәан, дҩагылан арахә днарылсит.
Иблақәа инапы ихишьылеит.
Нас дааҭгылан уахь днаԥшыхит.
Саҭанеи Гәашьа дышьқьыруа,
Ҟәбина хьшәашәа дышҭаз ибеит.
Ахьча мыжда зынӡа деилашәеит,
Ишьа еилашит агәараҳәа,
Нас дбылуазшәа амца неихҟьеит,
Иԥсы еилалеит, игәы еибафеит,
Цқьа днаԥшызар, арахә рыгәҭа
Ак шышьҭаз лбеит.
Шәаԥыџьаԥзар – иҟәнылшьеит,
Ибахәызар – ирацәалшьеит,
Нарҭаа рыцәқәа ртәыҩақәа ахьыршьуеит,
Амҵ ианырклакь – рҽаларбӷуеит.
– Ҳаит, Нарҭаа рыхьча Зарҭыжә
Иакәзаап ари! – лҳәан,
Акаҩҳәа лыбжьы налыргеит.
Нарҭаа рыхьча уи дарҿыхеит.
Аӡы аԥша иавазгьы иџьымшь ахәы,
Ихагәҭа инаганы инықәнажьуеит.
Ибла хпыжӡа данааԥшыхгьы,
Амра лашара аҵкыс ишеишеиуа,
Нырцә-аарцә аҟәара зегь ырлашо,
Ак шықәгылаз ибеит.
– Изакәызеи мшәан, аҽны шьыбжьон,
Амра аҵкыс абра зырлашаз,
Сыблақәа хызкыз абра! Иҳәан, дҩагылан арахә днарылсит.
Иблақәа инапы ихишьылеит.
Нас дааҭгылан уахь днаԥшыхит.
Саҭанеи Гәашьа дышьқьыруа,
Ҟәбина хьшәашәа дышҭаз ибеит.
Ахьча мыжда зынӡа деилашәеит,
Ишьа еилашит агәараҳәа,
Нас дбылуазшәа амца неихҟьеит,
Иԥсы еилалеит, игәы еибафеит,
Цқьа днаԥшызар, арахә рыгәҭа
Ак шышьҭаз лбеит.
Шәаԥыџьаԥзар – иҟәнылшьеит,
Ибахәызар – ирацәалшьеит,
Нарҭаа рыцәқәа ртәыҩақәа ахьыршьуеит,
Амҵ ианырклакь – рҽаларбӷуеит.
– Ҳаит, Нарҭаа рыхьча Зарҭыжә
Иакәзаап ари! – лҳәан,
Акаҩҳәа лыбжьы налыргеит.
Нарҭаа рыхьча уи дарҿыхеит.
Аӡы аԥша иавазгьы иџьымшь ахәы,
Ихагәҭа инаганы инықәнажьуеит.
Ибла хпыжӡа данааԥшыхгьы,
Амра лашара аҵкыс ишеишеиуа,
Нырцә-аарцә аҟәара зегь ырлашо,
Ак шықәгылаз ибеит.
– Изакәызеи мшәан, аҽны шьыбжьон,
Амра аҵкыс абра зырлашаз,
Сыблақәа хызкыз абра! Иҳәан, дҩагылан арахә днарылсит.
Иблақәа инапы ихишьылеит.
Нас дааҭгылан уахь днаԥшыхит.
Саҭанеи Гәашьа дышьқьыруа,
Ҟәбина хьшәашәа дышҭаз ибеит.
Ахьча мыжда зынӡа деилашәеит,
Ишьа еилашит агәараҳәа,
Нас дбылуазшәа амца неихҟьеит,
Иԥсы еилалеит, игәы еибафеит,
Уажә ауп ацәа уи даналҵ,
Ииҳәаша дақәшәом, ииуша дақәшәом,
Зны длак-ҩакит уи дахьгылаз,
Иҽиҟажарцгьы неиҭаххеит,
Аха ахьча мыжда згәы цәыцәыз,
Иҽшиҟажара ԥсыхәа изамҭеит,
Гәашьа – лаша нырцә иԥшыз
Ус ибжьы ҿаца налықәиргеит:
– Уа, зыбжьы газ Гәашьа боума?
Быбжьы збыргаз сара сзоума?
Бара бакәзар, Гәашьа-хәаша,
Снеины бызбар ҟалауама? Изааӡарызеи, абраҟа иҳәатәуп,
Гәашьа гәҿыӷьшақә ахьча дишьҭамызт,
Уи акыр ҵхи, акыр ҽни,
Зарҭыжә диеиԥхыӡуан, дылбарц лҭахын,
Уажә Зарҭыжә ибжьы нырцә ианлаҳа,
Усгьы неиқәҿылҭит: – Ааи,сара соуп,
Игәыӷьны зыбжьы уара уахь изыргаз,
Аха сыбжьы зсыргаз арстәи – исызуаҳәом,
Аранӡа уааир, нас иуасҳәап! Ари еиԥш ажәа заҳаз Зарҭыжә,
Нырцә дахьгылаз игәы ааҭӡыӡеит.
– Иабаҟоу Ҟәбина мыжда хыҵит,
Сҭалар, сызгауа ӡуп,
Сҭалар, аԥсра сзыԥшуп,
Бара бзын иҟасымҵо иарбану,
Аха, аԥсы мыжда ҵаауп, ибдыруеит.
– Ҳаит, уара дагьызмаха рлахша,
Уара уҟынӡа сара схы анназга,
Ус шуҳәауаз ҩашьозма! Лҳәан, дкаԥха-каҷҷо Гәашьа,
Лышьҭахь неирханы дыӡсо ддәықәлеит.
Ахьча дибоит дыӡсауа дахьнеиуа,
Игәы еибакӡоит, еиҳагьы деилашуеит,
Ԥхыӡу лабҿабоу избаз! – иҳәахуеит,
Ԥхыӡымзар рацәа сыԥхашьеит! – иҳәахуеит.
Нас иҽеиҩҵәаны иара дааҭалахуеит,
Иҭәагышуараха Ҟәбина илеиуа,
Аха дызмыркәа шьҭахьҟа дықәнажьуеит.
Ԥасагьы еиԥшымкәа иԥсахы еилалаӡеит,
Илабашьа наиҵарсны деиҭаналаԥалеит,
Аха, Ҟәбина мыжда цәқәырԥаны илеиуеит,
Уи дызмыруа арахь дықәнажьуеит.
Аха уи аӡы дазырхьшәашәом Зарҭыжә,
Имч дацәшәом, имч дақәгәыӷуеит Зарҭыжә.
Илабашьа наиҵарсны дыԥахуеит иара,
Аха ҩаԥхьа аӡы дықәнажьуеит аҟәара.
Усҟан Гәашьа лҽеилаҳәа-лҽеилаца,
Нырцә аҟәара дықәгылан дхахауа.
Уажәы-уажәы дихәаԥшуан ахьча.
Ианаџьалбеит ҳәа дхәыцуан лара,
Аӡы дагарыма, инҵәаз иара!
Аха изхәарҭоузеи ахьча ицәыцәыз,
Ҟәбина дызмыркәа нырцә даанхеит.
Лабҿаба дзықәгәыӷуаз ԥхыӡхеит абра.
Нас ибжьы ҿаца наиргеит ҩаԥхьа:
– Уа, сызмыргәышьеит, ишԥазури,
– Уа, сызмыргәышьеит, ишԥазури?
Ажәа-заҵәык басҳәоит, бааӡырҩишь!
Быхцәы шәпа ааҵакны,
Ббырса-ҵкы аарҽеины,
Быхәда-ԥшӡа ҭырҳаны,
Бсураҭ аасырба!
– Иуҭахыз абри аума? – ҳәаны,
Иара иахь дааҳәны даагылеит лара.
Дгылеит, аха дышԥагылеи лара,
Мрада дкаԥхо,
Мзада дкаҷҷо,
Дықәгылан нырцә аҟәара!
Игәы еибафо,
Ишьа еибафо,
Ҿымҭ-ԥсымшьа дгылан ҳамҭакы,
Нас ахьча имч зегь неизакны,
– Уа, инеит, инеит! – ҳәа ибжьы наиргеит,
Иԥҭаҟәха – ихҿагьы аҿынаирхеит,
Амацәыс еиԥш иара цырцыруа,
Адыд еиԥш адгьыл ырхыџхыџуа,
Ахҿа наҟәаҵас адунеи инахатәоит.
Саҭанеи Гәашьа шәара ззымдыруаз,
Ахҿа дацәшәан дшаҟьы-шаҟьеит,
Аҳацаҟь дугьы лыҽнавалыжьит,
Ахҿа шааиуаз аҳацаҟь инақәшәеит,
Уаҩ сахьакгьы надначаԥалеит.
Ари ҟалеит али-ԥси рыбжьара.
Анаҟә заҵәык цон ихала,
Егьирахь ҭынчрахеит абра,
Саҭанеи Гәашьа аҳацаҟьа дакәшан,
Ахҿа ахьақәшәаз дахәаԥшит лара,
Абар ауаҩ-сахьа ҿаҿаӡа иануп!
Илдырт абри шанак ишазҳәаз,
Иҭсаны изгоит ҳәагьы инақәылкитж
Уи гәазҭаз ахьча усгьы иҳәеит:
– Бара бзықәшәаз бдыррацы бҭахызар,
Аинар-жьи ида ԥсыхәа бымам!
– Уаа, нан, нан, изури, сабацари,
Ԥҳәыск илылоугьы сара исылымшоз
Иарбан иҟоузеиҳәагьы сыҟамзи?
– Уаа, Зарҭыжә мыжда, аншьан исурбаз,
Аныхшьасгьы иасҭахуазеи?
– Уаа, Саҭанеи Гәашьа, аԥҳәыс-лаша,
Аинар-жьи даага бцаны,
Уи иарӷьа напы жьаҳәас имоуп,
Иарма напы рыҭәас имоуп,
Иарма шьапы ԥсынгьерис имоуп,
Амчи ахшыҩи иара игым!
Убри даабгар дыбзанихуеит! –
Саҭанеи Гәашьа инықәыршәаны дцеит,
Аинар-жьи длыман лара дхынҳәуеит,
Ауаҩ-сахьагьы уаҟа илырбоит.
Уи аҳацаҟь днадтәалауеит,
Ачаԥара аҿаҟаиҵеит,
Иҽеибыҭаны аҭҟара далагеит.
Хаха хымш аҭҟара даҿын,
Саҭанеи Гәашьагьы уи дидгылан,
Ахымш рзы асахьа ҭиҟеит.
Нас Гәашьа иналыҭаны,
Иара убасгьы даацәажәеит:
– Абри барӷьарахь бҩыҵра иҵак,
Жәымз рылагьы фырхаҵак диуеит,
Иара убри аамҭа иақәыршәаны,
Агәылара ҽанкгьы рашьк ахшагәышьоит,
Уаҩ дыннамыжьуагьы иалагоит.
Уи аҟара мчы змоу рашь зыҟалом,
Бара баалаган убасгьы ҟаҵа,
Нарҭаа рашьа иираны иҟоу,
Дины адунеи дықәлаанӡа,
Арашь ааигәара уаҩы днабмышьҭын.
Нарҭаа рашьа данилакь,
Уи ииуша иара идыруеит! Саҭанеи Гәашьа дақәшаҳаҭхеит,
Лҩыҵра иҵаҵан лара ддәықәлеит.
Жәымзы хаҭа лҩыҵра иҵан,
Уи лцәа ҟәымшәышә аԥхара иадын,
Уаҩы илмырбеит, уаҩы илмырҳаит,
Иҟаларызеишь ҳәа лара дыԥшын!
??ымз ааигәо ианалага, Саҭанеи Гәашьа даақәгьежьын иираны иҟаз лыҷкәын хәыҷ имаҭәа лырхиеит: изылсит хәыц еиқәаҵәа зламыз ауаса иақәҵыз аласа иалхны акәымжәы. Уи анылсуаз, адыхҳәа лсыга данаҿасуаз, Нарҭаа рбаа хыџ-хыџуан. Астәы лсит, илгыбит, илхәеит. Хәынтә ӡәӡәара Ҟәбина аԥшаҳәа илбаалгеит. Акәмызцәа ӡәӡәаны, ишәҭышха аҟәара ианықәлыԥса, ауаа гылан иахәаԥшуан, изакәызеи ҳәа еизҵаауа.
Абас икәымжәы, икаба, ихҭарԥа злыҵшаз акәмызцәа анлырхиа ҽнак шьыжьы рыԥҟара, рыӡахра нап алыркит. Саҭанеи Гәашьа лышәҩыҷкәынцәа рымаҭәа мышкала исны, мышкала изӡахуаз, асаби имаҭәа уи аҟара дауадхалахуаз, аха асаби иишьа шананы иахьыҟаз иахҟьаны, лхәыцырҭа рацәан. Уи убри аҟара дызҿыз аус далахалан дыҟан, шьыбжь анхалозгьы лызгәамҭеит, лыҷкәын имаҭәа ӡахны акакала ишьҭылхуан, аккаҳәагьы ашәа рықәылҳәон. Аха усгьы рацәак дадымхалакәа, Сасрыҟәа изынмаҭәак еиқәырҷаб иӡахны иныкналҳаит.
Саҭанеи Гәашьа егьырҭ лыҷкәынцәа злалааӡаз агара Сасрыҟәа иаҭәалымшьеит. Сасрыҟәа уаҵәы дираны уаха еиԥш афырҳәа инықәыршәаны маӡала Саҭанеи Гәашьа Аинар-жьи иҿы днеит.
– Аинар-жьи, уанаџьалбеит, сзеиԥшрақәоу уара иудыруеит, уара удагьы уаҳа аӡәгьы издыруам, умч аасырхәа, акы смоур хәарҭа сымам!
– Ибуазеи, Гәашьа ахьышьыргәыҵа, ус бгәы рмаҷны бышԥацәажәаӡои, бара адунеи иқәу аҳәсақәа зегь реиҳа бгәырӷьаратә быҟоупеи! Акы баргәаҟзар, Аинар-жьи имахәҿа деигӡом, ижьаҳәа деигӡом, иԥсынгьери акәзар, еиқәхаԥс игылоуп, иаӷа ажәеиԥшьаа рымца аҿыддуеит. Ибҭаххазеи, сазҵаауеит, Гәашьа?
– Сара исҭахуп агара! Аха уи агара гара еиԥшымзароуп, игарлараны иҟоу уаҩы дышиеиԥшым еиԥш. Уи агара аихарҭәа иалхзароуп,насгьы агәдыҳәа ахала иҵысуазароуп, аха ианҵысуа ашьҭыбжь игароу имаҳауазароуп.
– Ибзиоуп, уи еиԥш иҟоу агара аҟаҵара сара сҽазыскып! – иҳәеит Аинар-жьи. – Аха иабаҟоу, аҿҳәара зынӡак ибырааигәацәахеит. Исыҭ даҽа ҩымш аҿҳәара. Бара ибҭаху агара аҟаҵара мариам, зегь реиҳагьы иуадаҩу аиха арҭәароуп, уи аиха аӷа мцала иурҭәар ҟалом.
– Уалага, нас, иулшалак збап, – лҳәеит Саҭанеи Гәашьа, лҿынахамҭаз, аха дымцакәа даақәгьежьын ус днаиазҵааит:
– Аинар-жьи, исоуҳәаз сгәаԥхеит, аха акы ухашҭзар ҳәа сшәоит!
– Мамоу ахьышьаргәыҵа, Аинар-жьи ус аламала акгьы ихашҭлом! – иҳәеит Аинар-жьи.
– Ус ауп, аха узазымҵаазеи иҟоуҵараны иҟоу агара иауҭаша аура, аҭбаара, агылара! – лҳәеит Саҭанеи Гәашьа.
– Ҳаи, ахьышьыаргәыҵа Саҭанеи Гәашьа, – ҿааиҭит ажьи, – иираны иҟоу Нарҭаа рашьа, Нарҭаа аӡәгьы диеиԥшхом. Уи иишьа уаҩ иишьа еиԥшхом, изҳашьа – зҳашьа еиԥшхом, ихаҵашьа – хаҵашьа еиԥшхом! Убри аҟынтә уи игара, гара еиԥшымхароуп, игара аурагьы, агыларагьы, аҭбаарагьы уаҩ иибац гарак еиԥшымхароуп. Ус анакәха, иара аԥшқа диаанӡа игара зеиԥшрахо ҳзалацәажәарызеи, ҳшалацәажәо аӡәы иаҳаргьы – "закәызеи, џьоукы рашьа диаанӡа аҽҵыс имиц изырбжьон" – ҳәа ауаагьы ҳахнарччапеи! Сара снапы ианыбҵазар, сара исоужь, сара исылшалакь ббап! – иҳәеит Аинар-жьи.
– Уи бзиоуп! – лҳәеит Саҭанеи Гәашьа, – уара ухьынап агәра сымго сыҟам, уи сара моу, Нарҭаа раӷацәагьы иџьаршьахеит. Аха Аинар-жьи сара даҽакгьы уасҳәарц сҭахын.
– Ианбаҟалахьеи, Саҭанеи Гәашьа, сара бара ибҳәо смаҳауа.
– Уара уажәы агара ҟасҵоит ҳәа ажьира уалагоит, уахгьы ҽынгьы уаӷа хәажжаӡа иакызаашт, аӷа иҭыҵуа аԥсыԥ аԥшаҩа еиԥш ари аԥшаҳәа ианыслалашт, ужьаҳәа абжьымацара адыд-амацәыс еиԥш жәлары ираҳалап. "Изакәызеи, аарҩара ҳзыҟалома?" – ҳәа жәлар еизҵаалап. Ари еиԥш аныҟала, сыҷкәынцәа Нарҭаа хьыӡрацара ихынҳәны ианааилак – "изакәызеи, Аинар-жьи, узҿу?" – ҳәа илаусны уркып. Усҟан ироуҳәозеи? – "Шәашьа хәыҷык диуеит, убри изы агара саҿуп" – уҳәашама? Усҟан, – "ҳаи ахәыҷы дабаабгеи?" – ҳәа сарҳәар, ишԥасҳәари? Диааит ахәыҷы, дырбааит ахәыҷы, уаанӡа исырӡарц сҭахым!
-Аҳаҳаи, акы бацәымшәан, Саҭанеи Гәашьа, Аинар-жьи, ажьишьа шидыруа еиԥш, амаӡа аҵәахышьагьы идыруеит. Сара ажьира салагоит, аха сышьҭыбжь уаҩы иаҳараны дыҟам, аӷа аԥшаҩа ҭыҵрым, сжьаҳәа абжьы ажьира идәылыҩрым. Аџыр сара снапаҿы ацха-цәа еиԥш итиуеит, – иҳәеит Аинар-жьи.
Саҭанеи Гәашьа лгәы рҭынчны днахынҳәит аҩныҟа.
Ауха шаанӡа аурҭ асуан, акырцх аҟәҟәаҳәа ахыбрақәа ирықәԥыххаауан. Адыд-мацәыс еихсыӷьрак амамызт.
Нарҭқыҭ инхоз ауаа зегьы уи ауха ргәы рҭынчны ицәан. Аха ҩыџьа ауаа лацәеихьшь ҟарҵомызт. Урҭ – Саҭанеи Гәашьеи Аинар-жьии ракәын.
Саҭанеи Гәашьа цәашьа лымамызт, лхәыцрақәа рацәан. Уажәы уашьҭан асаби иԥсы анбаҭалои ҳәа дыԥшын
Уи аԥҳәыс 99-ҩык ауаа лыхшахьан, аха абасҟак гәамҵреи гәырҩеи лымбацызт. Урҭ анигьы уи аҟара дрыцәшәо дрыхӡыӡо дыҟамызт. Уи ус дыҟазар ааӡарагьы илҭирымызт. 99-ҩык лыҷкәынцәа лара илыхшеит, аха зегьы џьара-џьара иганы ирааӡеит.
Уаха иираны иҟоу асаби зынӡак даҽакала дылбон Саҭанеи Гәашьа. Уи дшымицызгьы убри аҟара бзиа дылбон, заҵа џьара длымҭира, амалахазгьы аӡәы инапы наркӡаны дикьысыргьы лзычҳауамызт.
Ауха дгәаҟ-ҵәаҟуа, дшаҟьо аҩны дахьыҩназ, Саҭанеи Гәашьа дазхәыцит лыҷкәын хәыҷ ихьӡылҵарыз ахьӡ. Уи заҟа хьӡы еилылхыз здырхуада, аха аҵыхәтәаны даагылт хьӡык аҿы. Уи – Сасрыҟәа акәын.
Аинар-жьи иакәзар, ауха шаанӡа, иаӷа цаҳәцаҳә дахагьежьуа, иԥсынгьери аихарҭәа ақәеиҵыхуа, ижьаҳәа амцабз аҿыддуа ажьира даҿын. Уи иҟаиҵон иираны иҟоу асаби игара.
Ишаркко ианалага, амшцәгьа ахнагеит. Амра ашьхара инықәҷҷаанӡа, аҳәсақәа Гәашьа лышьҭаларҭаҿы, – "ахәыҷы диит,ахәыҷы диит," – ҳәа иааилалт! Адәныҟа иҟаз агәылаҳәсақәагьы уахь иныҩналт.
Абар ахәыҷы! Аха изхәарҭоузеи, напык наргӡаны дазкуам. Аԥырӷы еиԥш ицәа-ижьы ҟаԥшьуп, амца аҵкьыс ицәеи-ижьи цоуп! Аҳәсақәа анс рҳәеит, арс рҳәеит, аха изхәарҭоузеи, шьҭыхшьа рзыҟаҵом.
Аҳәсақәа неицәажәан, аԥшқа иҟырҟы дырхәхәырц инақәыркит: ԥҳәыск абӷьааҳәа лгәыԥҳәы неиҿалкит, аха илзымчҳазт, – "сыблит, сыблит", – ҳәа арҵәааҳәа дыҳәҳәаны дындәылҟьеит. Даҽаӡәы даарган уигьы убас лыхьит. Ахҩыкгьы убас, аԥшьҩыкгьы убас. Ари уамахеит. Аҳәсақәа ируа иақәымшәо еикәшаны аԥшқа ихагылоуп, рыбла иабо џьшьахәыс икны. Иара дкаршәуп, дҵәыуам, дыхьуам, акы дазыԥшушәа.
Абас асаби даниз ауха,
Агәыла-ҳәсақәа еилагьежьуа иангылаз,
Џьоукы ааин Гәашьа адырра лырҭеит:
– Агәылара ҽанк ҽҵыск ариит,
Аха уи аҽҵысқәа зегьы иреиԥшым,
Икьыркьыруеит, ишьамхысуеит уамала,
Амԥынҟа инеиуа днанашьҭуам,
Ааигәара инеиз дашьуеит, дыннажьуам!
Машәыр ӷәӷәа ҟанаҵар ҳәа ҳшәоит,
Уа, ишԥааури, Гәашьа, ахьышьыргәыҵа? – Ихьчатәуп, иааӡатәуп уи аҽҵыс,
Ари ициит, ԥа еиԥшым сара сԥа!
Уи еиԥш уаҳа даҽа ҽҵыск ииуам!
Уи ада ҽы шимаҭәам жәдыруаз!
Ишәымшьын, ишәыхьча уи аҽҵыс!.. Абас раҳәан иааиз ндәықәылҵеит.
Нас даагьежьын Саҭанеи Гәашьа,
Аҳәсақәа еилагьежьуа игылаз,
Даарылагылан ус наралҳәеит:
– Зиишьа иишьа еиԥшымхаз абри ахәыҷы,
Ахәыҷқәа зегь ирыламҩашьо ахәыҷы,
Хьӡыс имазааит Сасрыҟәа!
Шәызгылоузеи, шәиԥхьа Аинар-жьи,
Аинар-жьи иҟаиҵаша иара идыруеит!
Абӷьааҳәа аӡә ддырҩит Аинар-жьи иахь. Аинар-жьи, иҽырхианы дтәазшәа, ахәыҷы дахьиз ашә даалагылеит. Нас дниасын аԥшқа днаихәаԥшит. – Нарҭаа шәыжәла иазырҳа! – иҳәан, ирыҭәа неиҵыхны, ахәыҷы дыбжьакны даашьҭихит. Ашырҳәа дима дындәылҟьан, ажьираҿы днеит. Уаҟа аҽҽаҳәа аџыр шны аилаҭәара иаҿын. Аинар-жьи ирыҭәа неиҵыхны ахәыҷы аџыр аилашыра дналаиршәит. Ашьыжьымҭан иалаиршәыз, абар ашьыбжь ааира иалагеит. Ахәыҷы аӡырҟәанда дӡааушәа днаҳәы-ааҳәуа аихаршы дӡаауп, Аинар-жьи уажәшьҭа иазхозаргь, иазхоуп анигәахә, ирыҭәа даахан аԥшқа дааҭихит. Наҟ-ааҟ ижәтә ахқәа арыҭәа иахьыбжьакыз, ус иӡрыжәымкәа иаанхеит. Аинар-жьи ирыҭәа Сасрыҟәа дныбжьакны аихарҭәа даныҩҭигоз аамҭазы ахәыҷы арҵәааҳәа дааҩныҵәааит – "Сан, амла! Амла!" – ҳәа.
Аинар-жьи аихатәы џьам аақәиԥаан, аихарҭәа инаҵишьын ирҟас-ҟасо аԥшқа иқьышә инадикылт. Асаби дыблаҟы-блаҵәо дыҟазшәа, аҟәырқь-ҟәырқьҳәа аихаршны албаадара дналагеит. Х-џьамк ҭитеит Аинар-жьи, х-џьамк ижәит ахәыҷы.
Нас Аинар-жьи дныҽҳәасын ҭәырӷәык азна аԥырӷы ахәыҷы инеихәлеиԥсеит. Аӷәырџ-ӷәырџҳәа уи ифеит ахәыҷы. Убри ыфан даналга, – "Сан, ацәа сакуеит, ацәа сакуеит!" – иҳәан, дныҩныҵәаахт иара.
Саҭанеи Гәашьа, уажәраанӡа аӷа мца иакәшаҟьо иахагылаз, ахәыҷы дылгәыдыҳәҳәала луадаҿы днеит. Дахьылкыз иџьалшьон: уажәраанӡа амца еиԥш дҟаԥшьын, амца еиҳа дцан, уажәы дыхьшәашәам, дагьцам, уаҩытәыҩсак иԥхара иԥхароуп.
Ауада длыманы даныныҩнала, – "Сан, сабабырио, сгара збаӡом!" – иҳәеит ахәыҷы.
– Уара уиаанӡагьы угара ҟаҳҵахьан, уажәыҵәҟьа иааргоит! – лҳәеит Саҭанеи Гәашьа. Днаган ахәыҷы ацәарҭаӷәы днықәырианы, лара афырҳәа дындәылҟьан аӡәы ддәықәылҵеит Аинар-жьи иахь, Сасрыҟәа игара ааиҭирацы.
Аха уи илышьҭыз лассы дхынҳәит, аԥхӡы ихьшы дкаҳа-бӷалауа:
– Саҭанеи Гәашьа хьышьаргәыҵа, иара агара сахеит, сахеит, аха иахьгылазгьы исызмырҵысит!
– Ҳаит, уара аԥсхабаажә! Ус шԥаухьи! – лҳәан, абӷьааҳәа даҽаӡәы длырҩит, али-ԥси рыбжьара агара абра иҟалароуп, – ҳәагьы наишьҭалҳәеит. Уигьы егьилымшакәа дхынҳәит.
– Ҳаит, уара афуҟаражә, акамыршша еиԥш уаҳа баҩ улаӡами, ахәыҷы игара узышьҭымхуа – лҳәан, Саҭанеи Гәашьа лгәахы ԥыжәжәо даҽаӡәы дааиԥхьеит.
Аха убри аамҭазы лышьҭахьҟа ахәыҷы ибжьы убас иаагеит:
– Сан, бырҟәаҵ урҭ, бырҟәаҵ! Ирылшом, ирымабкузеи! Сара сцоит, агара сара иаазгоит, адәы снықәлар хәыҷыкгьы сшьапы неиҵысхып! – Саҭанеи Гәашьа данаахьаԥш, аҩны ашә ҟьаҟьаӡа иаартны ашәхымс Сасрыҟәа хәыҷы дықәгылоуп, икаба-икәымжәы деилфаҷа деилаҳәоупж иеимси иеимааи еивҵаԥах ишьоуп, ибарфын хҭарԥа ижәҩа иқәыршәуп.
– Ҳаи, нан, нан ус акы иақәумкааит! Нарҭаа аиашьа данроу агара рмоуит, – ҳәа хьӡык ҳаумҭан, уара уаагыл, агара аазгаша дҟалап!
Аха уи ажәа ҳәаны далгаанӡа, Сасрыҟәа ашҭа еиҩишахьан. Дцон уи дҳәарс-ҳәарсуа, аҳаскьын иаҵәара дылмыҳәҳәо.
Саҭанеи Гәашьагьы иаарццакны днаишьҭалеит, уажәымзар-уажәы имахцәы снамҵасны дааныскылап ҳәа дишьҭан лара. Аха иагьалундазгьы уи дзихьымӡеит. Ус деихьыс-еиԥысуа дышишьҭаз, ахыгәҳәа Сасрыҟәа игара днадгылт. Нас афырҳәа игара дҩахьынԥашалан, дыҩхалан ашьшьыҳәа днаниалеит. Дшынаниалазҵәҟьа, агара агәдыҳәа ахала аҵысра иалагеит.
Иҵысуеит агара, аагылашьак амамкәа,
Нырцә дыгә-дыгә, аарцә дыгә-дыгә!
Дҭахәхәа дарцәоит саби еиԥшым асаби,
Нырцә дыгә-дыгә, аарцә дыгә-дыгә!
Саҭанеи Гәашьа дааины днеихагылеит,
Нырцә дыгә-дыгә, аарцә дыгә-дыгә!
Амра иамалкуеит лара ашеишеи,
Нырцә дыгә-дыгә, аарцә дыгә-дыгә!
Ашәа хаа аҳәара дналагеит,
Нырцә дыгә-дыгә, аарцә дыгә-дыгә!
– Шьышь наани, уа нани,
Хәыхә наани, уа нани,
Нырцә дыгә-дыгә, аарцә дыгә-дыгә!
Зишьа ишьа еиԥшымхаз, Сасрыҟәа
Нырцә дыгә-дыгә, аарцә дыгә-дыгә!
Уа мшызҳа узҳа, уа ҵхы зҳа узҳа,
Нырцә дыгә-дыгә, аарцә дыгә-дыгә!
Сасрыҟәа дины адәы даннықәла аамҭазы, Нарҭаа аишьцәа зегьы хьыӡрацара иҟан. Аха убри аҽны иақәыршәаны аишьцәа рыхынҳәра ҟалеит, урҭ ахьцаз даара иманшәалахазаап, рхы-ргәы иақәгәырӷьо, ахьыӡ рыма, аԥша рыма, ахашәалахә ду рыманы амҩа иқәын рыҩныҟа. Ари еиԥш ироуз аманшәалара иақәгәырӷьаны, амҩан ишааиуаз ақәасабқәа, абнацәқәа, ашьабысҭақәа ршьит.
Аҩны ааигәа иааиуа ианалага, – "Ҳан ҳашнеиуа алалдырып" – рҳәан, иаацәырыргеит Нарҭаа рашәа. Ашәаҳәабжь заҳаз Саҭанеи Гәашьа – "унан, сыҷкәынцәа еибганы иаауазаап, ран дрыкәыхшоуп!" – лҳәан агара днадҵны лҿыналхеит. Аха рацәак днаскьаанӡа дааиԥхьхәыцааит лараж ганкала деигәырӷьеит лыҷкәынцәа рыхынҳәра, аха даҽаганкахьалагьы иаалцәымыӷхеит.
– Исарҳәарызеи сыҷкәынцәа, асаби дышиз анырбалакь, ирасҳәарызеи сыҷкәынцәа, – ари иаб дарбан-ҳәа исазҵаар!
Абас дхәыцуа днеиуан Саҭанеи Гәашьа Нарҭаа рашҭа еиужь дықәланы.
– Ари уажәшьҭа ӡашьас иамоузеи, асаби диит, иахьа дрымбаргьы, уаҵәы дырбоит. Ирдыруазааит иахьанатәгьы урҭ сыҷкәынцәа ешьа дышроуз! – лҳәан, агара ажьира иаадәылганы, ашҭа иҭагылаз ара ду амҵаҿы иналыргылеит.
Усҟан лыҷкәынцәа Нарҭаа аишьцәа, акеҩҳәа ашәа ҳәо, агәашә иааҭалеит. Абар урҭ ран мрада дыԥхо, мзада дкаҷҷо раԥхьа дгылоуп, – "шәан дшәыкәыхшоуп" – ҳәа лнапы ыргьежьуа.
Агәгәаҳәа иҽыжәҵит Нарҭаа, аҿыжә-сыжәҳәа рҟамчы ахьышьҭаркшоз адыд-быжь ахылҵуан. Нас еиҳабы-еиҵбыла рган-ҩын ду иныҩналан, еикәырша игылаз аишәа иахатәеит. Акрырфон, аҩы еимаркуан, ажәа ԥшӡала, ажәа хаала ран дырныҳәон, аиҳабацәа тәанаҵы аиҵбацәа гылазар акәын, ус акәын Нарҭаа ҵасс ишрымаз.
Убас ихаҵгылаз х-ҩык Нарҭаа реиҵбацәа, инаԥшы-ааԥшуа рашҭа иқәлан ишнеиуаз, ирымбацыз уамак рбеит. Ара ҵлақәа ажәҩан иаҵасуа игылаз рымҵаҿы игылоуп гарак, игыла моу, иара ахала аҵысра иаҿуп, уаҟа игароу асаби дҭахәхәа дыцәоуп. Ари џьаршьеит, илакәыршьеит. Инеины иакәшаны иаагылт. Руаӡәык инапы неирыгӡан, агара ааникыларц иақәикит. Инапы ахьысаанӡа, аҽы ҵыгьны исызшәа, деизыхаа дылкаҳаит. Егьигь убас ихьт, ахҩыкгьы.
– Ҳаит, ҳара адоуцәа ҳариааиуан, гарак шԥаҳазнымкылеи! – рҳәан, ишыхҩыкызгьы рымч еибыҭаны агара ақәԥара иалагеит. Урҭ шаҟаамҭа ақәԥара иаҿыз здырхуада, амала иҟалаз уи ауп, ахҩыкгьы карахан, ахыԥ-сыԥҳәа инеиваҳан ицәеит.
Абри аҟара аидшылара, аиқәԥара ыҟан, аха агара игараз ахәыҷы, иарбанзаалакгьы хьаас акгьы ҟаимҵеит. Акы имаҳаит, акы имбеит, дшыцәаз дҭахәхәа дыцәан.
Ахәыҷы дӡыӷраԥшьӡа ахши ашьеи еилаҭәозшәа, иӡамҩа ҭыԥхо агара дгаран. Иара дҭахәхәа дыцәан, арахь азҳара даҿын. Изҳауа, изҳауа дышнеиуаз, ашьшьыҳәа ихи ишьапи наҟ-ааҟ агара ианнадгыла, аҭҳарцәҳәа дааҿыхеит. Дшааҿыхаз еиԥш, агара даалатәеит, агара амаа инапы акәыршаны. Агара иаважьны ицәаз Нарҭаагьы днарыхәаԥшит, аха рылаҿимҭӡеит.
– Сан, уаа, сан! – ибжьы иргеит Сасрыҟәа.
– Аа, ара сыҟоуп, иууазеи, нан! – ҳәа лыбжьы аалыргеит Саҭанеи Гәашьа. Ҵабыргуп, уи лыҷкәынцәа акрахьырфоз, акрахьыржәуаз дрыдтәалан, аха ллымҳа лхәыҷы иахь икыдын.
– Сан, сҽы абаҟоу, уажәшьҭа сҽыжәларц сҭахуп! – иҳәеит Сасрыҟәа, агарагьы днылҵын, ашҭа днықәлеит иара.
– Нан, уара уаниуаз арашь марқаԥа уцины иҟоуп. Уажәыҵәҟьа ауаа дәықәысҵоит, икәадырны арахь иузааргап, – лҳәеит Саҭанеи Гәашьа.
Ишылҳәаз еиԥш, Саҭанеи Гәашьа абӷьааҳәа аӡәы длырҩит, Сасрыҟәа иҽы кәадырны изааигарц. Аха иазууазеи, арыцҳара ҟалагәышьеит. Аҽыхьчацәа иреиуаз аӡәы даакылсын, Саҭанеи Гәашьа ус налеиҳәеит:
– Ахьышьаргәыҵа Саҭанеи Гәашьа, инабышьҭыз аҽы амԥынҟа дықәнамыжьлеит. Ашаха ҟәараҟәантә ахасыршәуеит ҳәа даналага, иҵыгьны ихы ԥыххаа иханаҵеит.
-Ҳаит, алаӡахша, иац ииз аҽҵыс аӷәра изахамҵо дыҟазар, иқәнагозҵәҟьа ихьит! – лҳәан, Саҭанеи Гәашьа даҽаӡәы амҩа дықәылҵеит. Аха убригьы иаԥхьа ицаз иԥеиԥш иԥеиԥшхеит, амала уи аҽы ҵыгьны дамшьит, уи ааигәара днеиуа даналага, убас аԥынҵа фақьк ҭыҵуа иалагеит, амца-рҳәы еиԥшны. Иахьынаисыз, деиӷрыблаа, драцәазу, дуаҩызу узымдыруа, днықәнаҵеит.
– Абас-абас ауп иҟалаз, – ҳәа аригь Саҭанеи Гәашьа ллымҳа аҟынӡа инаргеит.
– Ҳаит, афуҟаражә, ацәарҭәа далхызма, аҽы аԥынҵа икылҟьоз афақь-ца шынеигәыдсылаз еиԥш дышԥеилаҳаи! – лҳәан, даҽаӡәы ддәықәылҵарц инақәылкуан еиԥшаан, Сасрыҟәа ус ибжьы ааиргеит:
– Ибуазеи, сан бгәахы ԥыжәжәо, сҽы ахьыҟоу сара сзымнеиуа сыҟоума?
– Уаагыл, нан, ажәак уасҳәоит! – лҳәагәышьахуеит,
– Нарҭаа рашьа зыҽны диз аҽныҵәҟьа,
Иҽы ахьҭакыз иаазгоит ҳәа данцоз,
Ҽы-уаарак имоуит ҳәа хьӡык суҭарҳәагьы сацәшәоит,
Нарҭаа рлашақәа иреиӷьу акы кәадырны
Исзаажәгаҳәагьы Гәашьа ауаа дәықәылҵоит,
Алашагьы ԥаџь-ԥаџьуа, еиқәԥах икәадырны,
Сасрыҟәа иаԥхьа изааргагәышьахуеит,
Иаргьы дҩақәтәаны, "Чоу" ҳәа иҿынеихоит.
Аха изхәарҭагәышьоузеи, алаша иазеихыркәом,
Шьамханынӡа анышә иҵало иалагоит.
– Ҳаит, Нарҭаа рашьа зыҽны диз аҽныҵәҟьа,
Рлашақәа иреиӷьыз акы ишьит ҳәагьы,
Ахьӡ бысҭомаҳәагьы дылҽыжәԥаӡоит.
– Ҳаи, нан, ианақәукых, уан дааукәыхшоуп,
Уҽы аӷәра унапы лҭарԥаны, уца, нан,
Уҽы ада ҽы шухәарҭам зегьы ирдырып,
Убжьы нақәургар икьыркьыруа иаауԥылахуеит.
Сасрыҟәа иаӷәра инапы лҭарԥаны иҿынеихеит,
Иҽы ахьҭакыз днеиуа даналага,
– Бзоу, иууазеи, уара, ауаа ҭаурхоит ҳәа саҳаит,
Уи аҟара узыргәамҵуа закәызеи? – аниҳәа,
Иқьырқьыруа, ахы идшьыло иара иааидгылоит,
Аӷәра наҿаҵаны иманы иан лҟны дааигәышьахуеит.
Саҭанеи Гәашьа дгәырӷьаҵәа днеиԥыххыланы,
Аихатә кәадыр аадәылганы инеизақәылҵоит,
?әрасгьы алагама аҿалҵагәышьахуеит.
Аихатәы хәыблы уҩаҵакьысаанӡа, узҳароуп! анылҳәа,
Иҩныкьыркьырны, аихатә хәыблы иҩаҵасуеит,
Џырымзар фатә уқәым ҳәагьы назылҳәоит,
Ахыу-хыуҳәа аџыр лаҭаны илҭалкуеит,
Сасрыҟәа уа дадгылоуп, хара даԥырҵуам.
Бзоу мыждагьы иамҵарҵазгьы ыфан ианалга,
Аӷәра инапы лҭарԥаны иманы дылҭыҵуеит,
Усҟан Нарҭаа зегьы крыфа-крыжә игылахьан,
Рбаатәы-ҩны аԥхьа ихәмаруа-иччо еилагылан,
– Ҳаи, шәанаџьалбеит, асаби-хәыҷ аҳаскьын дылмыҳәҳәо,
Аҽы аӷәра даҵалан дахьааиуа жәбома?
Дад, уара узԥада? Уара уабатәиу?
– Ҳаи, ишәҳәашьоузеи, шәарҭ Нарҭаа дуқәа,
Шәашьа еиҵбы дабатәиу ҳәа шәышԥаизҵаауеи?
– Уагьхәыҷны, аҽхырцәажәара уланы,
Закәызеи, иҳауҳәо, уара уҽырзажәны,
Аешьа дҳамазар, ҳара иаҳзымдыруа,
Иҿы аахьеит, ихәы аахьеит ҳара ҳашьеиҵбы!
– Зхәы маац, зҿы маац шәашьа еиҵбы соуп,
Ма абри алагьы сышԥашәзымдырри?
Бзоу ара уаагыл уара саахынҳәаанӡа,
Ус хәыҷык сымоуп! – неиҳәеит Сасрыҟәа,
Нарҭаа рыҽқәа еиқәхарԥа иахьгылаз днарыдыххылт,
Акы ҩышьҭиԥаан, ампыл еиԥш иршәит,
Нарҭаа рбаатәы ҩын ду иахыууааны,
Ишлеиуаз днаҵагьежьын, даамҵасны икит,
Даҽакы днадыххылан ампыл еиԥш иршәит,
Убригь днаҵаххын ампыл еиԥш икит.
Абас мацара ԥшьынҩажәи зежә ҽы,
Ԥшьынҩажәи зежәынтә ампыл еиԥш иршәит,
Ԥшьынҩажәи зежәынтә дамҵасны икит.
Ари Нарҭаа дуқәа ирзымбатәбарахеит,
Инеиҿаԥшы-ааиҿаԥшит, иаарцәымыӷхеит,
Нарҭ Сиҭ дахьгылаз, – "Бзиарак иатәым!" иҳәеит.
Нарҭ Хабжьноу дахьгылаз, – "Ҳаиашьара акы аԥеиԥшуп", – иҳәеит,
Нарҭ Цәыцә дахьгылаз, – "Ари лаԥшҵашәароуп" иҳәеит,
Нарҭ Гәыҭсакьа абызцәгьа ҵәык налеимҵар иуазмаж
– "Нарҭаа дуқәа ишәыхьзеи, шәгылоуп шәеиҵаӷәӷәа,
Ҳара ҳаҽқәа рхала мацарагьы иахыԥон ҳаҩны,
Аӡәы имчушәа иахьышәыԥхьаӡаз даара сацәыԥхашьеит".
Убасҟан аиаҵәа кыднаԥаартә икьыркьырит Бзоу,
Адгьыл ҭыжаауа ишьамхысит иара, изқәаршәшәеит,
Аԥынҵа афақьгьы анаҟәа еиԥш инкатәеит.
– Нас уи ала сышәзымдырзар, ма абри шәаԥшла,
Иҳәан Сасрыҟәа, Бзоу днақәтәеит иаразнак,
Аҟамчы ацынхәрас ажьаҳәа икын ирыхха.
Иаразнак акәхеит, иҽы ахьшь еиԥш иԥрит,
Ахьшь еиԥш иԥрит, аха адәеиҵых иқәымлеит,
Уи ԥрит ҵәҩанҵәыҟа, ишиашаз ажәҩан ахь.
Уи иаҭахын Сасрыҟәа ажәҩан даннаҟьарц,
Аха ажәҩан аҿы ишиашаз ианнеи,
Сасрыҟәа дааҳәын, аҽы амгәа дыҵалеитж
Усҟан иаҭаххеит адгьыл данҟьаны дашьырц,
Аха Сасрыҟәа дааҳәын, аҽы абӷа дақәтәеитж
Усҟан иаҭаххеит мраҭашәара данҟьаны дашьырц,
Аха Сасрыҟәа дааҳәын, аҽавара дадиаалеит:
Усҟан иаҭаххеит амрагылара даннаҟьарц,
Аха Сасрыҟәа дааҳәын, егьи авара дадиаалеитж
Усҟан иаҭаххеит ҩаԥхьа ажәҩан ахь дагарц,
Ажәҩан-гәы иаҵәара данҟьаны дашьырц,
Аха Сасрыҟәа имҩаниҵеит ижьаҳәа,
Алымҳарҭа дыбжьасит даара иӷәӷәаны,
Ацыԥхь наҿыддит Сасрыҟәа ижьаҳәа,
Абла акакаҷ ыҵашәеит Бзоу, алахаҵ гьежьит,
Аиаҵә еиԥш инҭалеит, икаууа хланҵы,
Ишнеиуаз адыхҳәа инықәԥалт Уршәы ҳәымҩа,
Ашьапқәа наҵҟьан иахьықәҳаз мгәацәхала,
Ашьха ҭаҩаҿан иаанхеит наӡаӡа.
Ҩаԥхьа Сасрыҟәа иҽааԥсахны алымҳарҭа данас,
Нарҭаа рашҭаҿы инкаԥеит Бзоу.
Сасрыҟәа егьимыхькәа, адыхҳәа дылҽыжәԥеит.
Усҟан Сасрыҟәа раки-ӡаки изҳахьан.
Ари Нарҭаа иџьаршьеит, ари лакәыршьеит,
Рхы неиларкын, ирзымбатәбарахан:
– Уаа, ҳан, бабаҟоу? Ҳан, бааскеишь аранӡа,
Ҳабла иабо дызусҭда? Бажәа ҳазыԥшуп.
Нарҭаа ртәык шилоу ҳамҩашьо иаабоит,
Бара бҟәырҷахак шилоу ҳамҩашьо иаабоит,
Ҳаб аҭаҳмада, ачымазаҩ, алашә,
Шәышықәса раахыс аҽҳәа иҽҳәатәоу,
Ари дшихылымҵыз ҳамҩашьо иаадыруеит,
Уа, ҳан, ари еиԥш ахьбаҳҳәо гәыбӷан ҳабымҭан,
Нас дызхылҵда, нас дзыжәлада абри аҷкәын хәыҷы?
– Хьӡи-ԥшеи згым сыҷкәынцәа, шәан дшәыкәыхшоуп,
Шәара ихьымӡӷышәшьаша ауаҩԥсы дшәымам,
Асаби-хәыҷ ишәыдгылоу Нарҭаа дшәашьахаҭаҵәҟьоуп,
Уи Нарҭаа дшәеиӷьымхозар, дшәеицәахараны дыҟам,
Уи ауаҩ ицәа, ауаҩ ижьы далымҵит,
Уи, нан, сыҷкәынцәа доуҳала дҟалеит,
Аҳацаҟь далырхит Ҟәбина аԥшаҳәа,
Џыр-рҭәала иҟырҟы дырхәхәит,
Ԥырӷы цаҳәцаҳәла ддырчеит,
Нанраа, сыҷкәынцәа!
Анкьа зны иҟан уаа нырҳарақәак,
Урҭ ирышьҭан Нарҭаа дуқәа ҳәа.
Нарҭаа аԥсыуаан. Аԥсны инхон,
Ԥшреи сахьалеи мыцхәы еиҿкаан,
Аӡә дубар, аӡә духашҭуан,
Дара зегьы анкы илхылҵыз ракәын.
Дарбанзаалакь урҭ иреиуоу,
Имышьхәылҵ ларс, ихы иаҵыргәа,
Аԥсшьаразы уи данышьҭоу,
Иреиҳау ацгәы аҵыхәа шиашоу
Аҩада ирха имырҟәӡакәа,
Иаҵсуан ибӷа иакьымсӡакәа, Урҭ рӡара убас ипан,
Рыжәҩахыр, рыгәчама мыцхәы иԥҽаҽан,
Улаԥш рцәуӡарын, убас иеиҿкаанж
Реилаҳәашьа акәзар, сиршәа иҟан:
Рабџьар чаԥақәа еилаарцыруа,
Рфрангь аҳәақәа ӡашәа иқьақьо,
Рӷәакьамыс ҟамақәа аԥша иаанаго ахәыц хырҵәо,
Руапа еиқәаҵәақәа лаҳәашәа ирхагьежьуа,
Рхылԥарчқәа ҳәыҳәшәа ирхаԥыруа,
Ркәымжәы ркаба еиқәҩыча,
Ржәыла рашьқәа ҽырԥа-ҽырԥо,
Еицҽыжәлон урҭ еилаарцыруа.
Нарҭаа ирыман изааӡаз абраа,
Урҭ ирыжәлан Елҳәызаа,
Сасрыҟәа ида зегьы рааӡахьан,
Рыцәгьа рбзиа урҭ алахәын.
Хьыӡрацара урҭ анцало азы,
Мацәаз-мацәаз еилоу акәалӡы,
Хҿа злымҟьоз, аҳәа иамгоз,
Аибашьраан дара иршәын.
Нарҭаа ыҟан аешьцәа шәҩык,
Урҭ дрыман еҳәшьа заҵәык,
Хьӡыс илыман Гәында ԥшӡа.
Реиҳабы ихьӡын Нарҭ Сиҭ,
Реиҵбы ихьӡын Нарҭ Сасрыҟәа.
Сасрыҟәа дзыхшаз хаҳәуп рҳәоит,
Ахы дагомызт, аса илаломызт.
Нарҭаа рыҩнқәа мыцхәы идуун,
Хаҳә еилышьла урҭ ҟаҵан,
Рыкрыфарҭа еиҵҳәа игылан
Рыҩцара акәзар, иҵегь еиҳан,
Аҳаԥшьа дуқәа уа ирзыҵан,
Урҭ иреиҳаз Ҩаӡамакьат ахьӡын.
Аҩы еилԥхаауа урҭ ирҭан,
Амҟәыб кәапеқәа уа ирхакнаҳанж
Урҭ рынхарҭа хаҳәла икәыршан,
Иахьагьы иҩашьам, омашәа ишанж
Урҭ ирыкәыршоу ахаҳәтә гәара,
Иҭыҿҿа-ҭыҿҿа иануп аҩыра,
Иарбан бызшәоу иуадаҩуп адырра.
Аиаша иашьҭан Нарҭаа енагь,
Дахьдырхәуан ацәгьа иахьиниалакь,
Егӡара изыруамызт дызусҭзаалакь,
Ицалон Нарҭаа хьыӡрацара,
Нхыҵ, Аахыҵ, Кавказ иқәын,
Урҭ рылаԥш енагь иахын.
Геи шьхеи дара ирзеиԥшын,
Бзыԥи Ҟәбинеи дара ирӡқәан,
Урҭ рырхақәа рырахә ҳәырҭан,
Руахьад, рыжә, руаса анын,
Имҩашьауа рыхҵар рырахә ирнын.
Нарҭаа ирцәымӷын ауаа зыргәаҟуаз,
Рырахә, рмал рыхца изгоз,
Убри заанаҭс ишьҭыхны измаз.
Нарҭаа уаҩышьас абас ирыман:
Ацәгьа иҿы урҭ цәгьан,
Абзиа иҿы урҭ бзиан,
Аду дрықәшәар, урҭ дуун,
Ахәыҷы иниар, урҭ хәыҷын,
Доусы ирнаало ажәа рҿан.
Нарҭаа ирыман арахә рацәа:
Ауахьад, ажә, ацә, ауасаж
Урҭ хаз-хазы игәарырхуан,
Еиҭакны ирбон, рылаԥш рхын,
Мыцхәы арахә бзиа ирбон.
Нарҭ Сиҭ-иԥа Уахсиҭ,
Ҷыдала идын ауахьад,
Нарҭаа ауаса мыцхәы ирызҿлымҳанж
Ауаса ирықәҵуа урҭ еиланаҳәон.
Аԥсаса илаԥш рхын Нарҭ Кәын,
Ацәқәа ибалон Қьаҭауан,
Ажәқәа гәарихуан Аҭлагәца,
Урҭ ирԥсахуан Хабыгә, Нарџьхоу,
Ныз, Аҭлагьыҟәа, нас Уахсит,
Сеилықә, Наузыџь, Нашбаҭаҟәа,
Башныхә, Хсауҭ, Ҭаҭрашь,
Кәын, Хмышь, Ҳанашь, Цәыцә...
Нарҭаа анцалоз хьыӡрацара,
Арахә рбон излаз жәлара,
Избан уҳәар, Нарҭаа рырахә,
Ажәлар зегьы алахәын.
Нарҭаа ус акәын ҵасс ирымаз:
Арахә ирааӡаз шықәсынаҟьак,
Зқьы хы рахьынтә шәкы,
Абна нцәахә ихьыӡ иазкы,
Абна иларҵон еизакы.
Нарҭаа зықәтәоз рмыӡк рыман,
Уи рыҩны ахышәара-ҵышәара иахьӡон,
Иреиӷьу аиха иара алхынж
Еиҳаб-еиҵбыла еиватәа иқәтәонж
Рханы дтәан Нарҭ Сиҭ
Рҵыхәаны дтәан Нарҭ Сасрыҟәа.
Нарҭаа ирыман аҽхарԥарҭа,
Шә-рашьк здырҳәалоз аихатәы,
Шә-махәҭак змаз еиларҭәа.
Иамжьацызт Нарҭаа рыбла,
Икамшәацызт баша рыхҿа,
Аха Сасрыҟәа ихысшьа даҽакын,
Уи ихысшьа зынӡа икылкаан.
Сасрыҟәа иан лхы иқәыргыла,
Данаихслакь аҵыс кәтаӷь,
Иан лхы хәыцк алмыршәа,
Иқәицҟьаауан меижьарыда.
Шәарацацәа бзиақәан Нарҭааж
Ианцалакь урҭ бнашәара,
Иалшомызт ихынҳәны напы мацара.
Асса-мысса рзы хыц рҟьомызт,
Аха думпеи, бынҽа раҩрыжьуамызт.
Баҩлашала ддырчон Нарҭаа раҳәшьа.
Нарҭаа зеикануаз доуцәанж
Урҭ зыхдырҟьоз рацәан:
Адауцәа ажәлар ираӷацәан,
Урҭ ирықәлон, еимҵәацәан,
Хаҵагьы ԥҳәысгьы уаҩжьыфацәан.
Адоуцәа ахьақәлаз атәыла,
Малгьы рахәгьы еидцала,
Ԥҳәыс, саби еилацала,
Ихырҵәа икарцон мҩа дула,
Ргәы дырхаарац саби жьыла.
Абарҭқәа зегьы ирхырҟьаны,
Нарҭаа адоуцәа ндырҵәалон,
Урҭ ихдырҵәоз рыԥшаалауан,
Зыԥсы иахьӡоз хындырҳәлон,
Ҭынч анхара рырҭалон.
Абарҭқәа рзы акәымхари,
Иахьагьы, иҭоушәа урҭ рыԥсы,
Изахамышҭуа Нарҭаа Аԥсны.
Зны Нарҭаа ашәҩык, рабџьар дара рҽеибыҭа, рыцхаршәыра рхьаҭра инҭаҵа, ррашьқәа, акәадырқәа нрықәҵа, иҩҽыжәлан, амҩа иқәылт инеишьҭагыла.
Ицоит, иқәуп амҩа еицырхашьшьы. Иахьрықәхәло рԥхьарҭа ҟарҵоит, рхьаҭрақәа хдыртуеит, уаххьа рфоит, нас ишьҭала уа ицәоит, аҷаԥшьацәа рхагьежьуеит, ирыхьчоит. Шо ианалагалакь, ашарԥы иаҵәа иацгылоит, рҿы ӡәӡәа, рнапы ӡәӡәа, шьежьхьа ыфа, рымҩа иқәуп.
Ус ицоит, рымҩа иқәуп. Зны ашәа рҳәоит, ахапа цәыригоит Қьаҭауан. "Уа, рарира, рашьа, раида!" – ҳәа, уи имидоит Нарҭ Кәын. Рыбжьы еиқәыршәа, апа агәаҩа еилаԥса, идырӷызуеит Нарҭаа зегьы. Ари заҳауа, излысны ицо ауаа, иқәгыла ирзыԥшуеит ирызгәдууа, – "хьыӡрацара ицахуеит Нарҭаа", – ҳәа еибыҳәо.
Уи рымҩа акыр иарласуеит, рааԥсара рханаршҭуеит. Ус ишнеиуа акыр ианныҟәалакь, ииасуеит амҩаркьаҿга-ажәабжь ҳәарахь.
Нарҭаа рԥыза-реиҳаба Нарҭ Сиҭ, иҽы аӷәра аҿакуа, даарылаԥшны иашьцәа, ихы-иҿы ихаччо, ихы ниқәыикуеит Нашбаҭаҟәа:
– Аҳы, Нашбаҭаҟәа, иааркьаҿ ҳамҩа ишуркьаҿыц еиԥш.
Иҟалозма Нарҭ Сиҭ иажәа аҩбатәра, Нашбаҭаҟәа еиқәыртәа-еиқәыргыло далагоит ажәабжь аҳәара. Зны иарччон, зны иархәыцуан уи иажәабжьқәа. Нашҭбаҭаҟәа имидон Адлагьыҟәа, уи имидон даҽаӡәы. Иара ус ишынеихарда-ааихардо иахьыхәла рымбаӡакәа хәлон.
Ахәларахь еихо ианалагалакь, бнак ааигәара рыԥхьара ҟарҵон. Амра аԥсы ахәага шҭоу, ԥыҭҩык абна инылеибаҳәаны, еидара-ԥсараха ашәарах шьны ирыма иааиуеит. Арҭ ааиаанӡа, арахь иаанхаз аиҵбацәа ақды еиҿажьны, Нарҭ рымца еиқәырҵон. Нас арасатә ҵәы дуқәа шәарах жьыла ихарҭәаа, наҟ-ааҟ илыҽҳәаҵа, ашша рылҵәҵәа иӡны ирфон.
Ус мацара шықәсыки бжаки иныҟәахьаны, шьыбжьонк азы, даара дәы ԥшӡа дук иазкылст. Адәы ԥшӡа агәаны ҵла мӡанра дук ықәгылан.
Нарҭаа ааԥсаха иҟамзи, Нарҭ Сиҭ ус иҳәеит:
– Дадраа, абни аҵлаҿы ҳнеины ҳааҽыжәҵп, ҳаԥсы ҳшьап, ҳхьаҭрақәагьы ҳларҭаԥшып. Ҳрашьқәагьы ноуҳажьып, ԥыҭк иҳәып, рыԥсы ршьап, аҳәра ду кажьуп, ишыжәбо еиԥш.
Аԥыза ииҳәаз усгьы еимакра акәымызт, Нарҭаа зегьы аҵлаҿы инеит, иааҽыжәҵын, рыҽқәа неиқәхарԥаны инадыргылт, даргьы руапақәа нкаԥсаны илатәеит. Ррашьқәа рыԥсы аныршьа, аиҵбацәа неин рымгәырхақәа аадыркәадан, раӷәрақәа ашькылқәа инырхаршәны, иҳәырц иноурышьҭит. Нас иаахынҳәын, амцақәа еиқәҵаны, афатә архиара иалагеит.
Нарҭаа ахьтәаз ааигәара ауаа нхозаарын, аха урҭ уа ишынхоз уаҩы издыруамызт, дара урҭгьы адунеи дара рыда уаҩ дықәуп ҳәа иҟамызт.
Нарҭаа ақдымца еиқәырҵаз алҩа иахылҵуаз даара хара уаҩы ибо иҟан. Ани алҩа гәарҭеит, Нарҭаа ахьтәаз анаҩс мышныҟәарак аҟара набжьаны инхоз ауаа. Урҭ рахьтә ԥыҭҩык рҽааибырҭан, – алҩа ахьҩеиуа иҟоу аабап рҳәан, иааскьаны ианԥшы, амцақәа ахьеиқәыз итәоу, ирымбацыз шьоукы шракәыз гәарҭан, – "Иаабаз абри ауп, ҳара иҳаиԥшым рацәаҩӡаны иааины иҟоуп, ҳанҵәара аамҭа ааит" ҳәа иҳәҳәо ауаа ирылалт.
Ажәлар, – хаҵа ԥҳәыс, хәыҷы, ду – зшьамхы инанагоз зегьы еизеит. Аиҳабацәа ааилацәажәан, ус рӡбеит, – "Усгьы ҳанҵәара аамҭа ааит, ҳаԥсы ахьынӡаҭоу ҳаибашьлап, дара злаауала аҽырӷәӷәарҭа ҟаҳҵап", – рҳәан, ахаҳә-амҿыхә еилажьны, аҽырӷәӷәарҭа аҟаҵара иалагеит.
Ара иҟоу Нарҭаа ирыздырӡом, рҽырҭынчны итәоуп.
Нарҭаа зызнеиуаз ауаа рхаԥыцқәа мыцхәы ишкәакәаны, дара уаа еиқәаҵәақәазаапж раԥхьаӡа ианубо, иагьа хаҵа гәы умазаргьы, уаарцәымшәар зыҟаломызт. Аишьцәа ауха уа иԥхьеит. Адырҩаҽны рымҩа иқәылт.
Мышныҟәара иныҟәахьаны ианԥшы, ԥыҭк инахараны ауаа шынхоз рбеит. Даара игәырӷьеит, ирымбац даҽа тәылак иахьазнеиз азы.
Нарҭаа шнеиуаз егьырҭ ауаа-еиқәаҵәақәа игәарҭанхысымҭак аҟара ирзааигәахар, ишреисхра рҽазыҟаҵаны итәан.
Нарҭаа уаа ҟәышымзи, ус акы шыҟалашаз ргәы азҩан, рызынтәыкгьы шиашаз ақыҭа ирыламлеит. Иааилацәажәан, ԥыҭҩык налырхын, абџьарда ус инашьҭны, цәгьара ргәы ишҭам рдырдыррац иақәыркит.
Ацҳаражәҳәаҩцәа иаалырхыз урҭ ирацәажәарц ишнеиуаз, хысымҭак аҟара ианырзынеигәа, егьырҭ, – "Маанала ҳаркрацы ргәы иҭазар акәхап", – рҳәан, Нарҭаа рахьтә инеиуаз иреихсуа иалагеит. Инеиуаз напыла-шьапыла цәгьара ргәы ишҭам рдырдырарц иақәыркит, аха егьырҭ ирмуӡеит, иршьуа иалагеит, уи моу, ҩыџьаҟагьы ӷәӷәала ирхәит. Абас инармышьҭуа ианалага ихынҳәын рҩызцәа рҿы иааит.
Нарҭаа зықәшәаз леимҵарк-ҩеимҵаркт, аха хаала ишынармышьҭуаз рбеит, аха иҟарҵахуаз.
Ишԥарури, шықәсыки бжаки иныҟәахьеит, аха уи хьаас ирымаӡам. Хьаас иркыз, уаҩы дахьымнеицыз абри еиԥш адгьыл хара ианазнеи, уа иҟоу ахьырзеилымкаауа ауп. Дырҩегьых ԥыҭҩык дәықәырҵеит хаала ҟазшьа ҳазрыҭозар ҳәа, аха урҭгьы рымԥахь иқәырмыжьлазт, ихынҳәны иааит.
Нарҭаа анҭ ирыцәшәахуа иҟазма, хаала ианынармышьҭ, мчыла анеира иақәыркит. Ишышәҩыкыз нҽыжәлан, раҳәақәа цырцыруа иҭыхны урҭ рҿынархан, арыӷәӷәарҭа иҟарҵаз цҟьа-шәҟьа илықәҵаны, иҩеи иҩарыжәылт. Ҳәала уаҩы дрымшьит, амала зҽызрыцәгьаӡақәаз шьоукы аҽышьамхы иадмыргазар.
Уа инхоз егьрылымшошәа анырба, иҭеислымхеит. Урҭ араԥқәа ракәзаарын. Уаагьы ауаа бзиақәа ыҟамзи, Нарҭаа цәгьара иашьҭамшәа анырба, чеиџьыкала ирԥылан, наҟ-ааҟ еибадырт, пату рықәырҵо иалагеит, чара рзыруит. Нас ауаа рыцҵаны, ртәыла иналга-аалганы иддырбеит.
Араԥтәылан Нарҭаа мызкаҟара иҟан. Нарҭаа анхынҳәуаз, – шәарҭ ишәеиуоу ауаа ҳацшәҵа ҳара ҳтәылагьы дҳарбап, шәара шәтәыла шаабаз еиԥш, – ҳәа рарҳәеит араԥқәа. Дара араԥқәагьы мап рымкит.
Нарҭаа андәықәла уаа шәҩык раҟара урҭ ирыццарц, ирыцҽыжәлеит. Арахә-ашәахә ҵҩа змамыз араԥцәа Нарҭаа ҳамҭас ирырҭеит. Еиманы Аԥсны иааит.
Араԥцәа Аԥсны акраамҭа иҟан. Нас рыбжаҩык рышьҭахьҟа ихынҳәит, егьырҭ рыбжаҩык Аԥсны иаангылт. Убысҟан Аԥсны иаангылаз араԥцәа ирхылҵышьҭроуп уажәы Аӡҩыбжьа ақыҭан инхо араԥцәа.
Абас акәын Нарҭаа дуқәа ныҟәара ишцалоз.
Ишәаҳахьоума Нарҭаа аҿырпын шаԥырҵаз?
Ишәаҳахьоума Нарҭаа ашәа шаԥырҵаз?
Нарҭаа рашьак Қьаҭауан ҳәа дыҟан,
Иашьцәа зегь реиҳа дшәарыцаҩын,
Уи дхаҵа-ӷәӷәан, шәара иқәымызт,
Ихҿа баша икашәомызт,
Аҵыс-мҩас абла ҭихуан.
Гьеи-шьхеи изеиԥшын,ишьамхы ҵарын,
Аха еиҳарак уи ихьӡ злагаз,
Аҿырпын ахьаԥиҵаз азы ауп!
Ашәаҳәара ахьаԥиҵаз азы ауп!
Уи шыҟалаз аҭоурых абас ауп!
Зны шәарацара дцеит Нарҭ Қьаҭауан,
– Абри амш аҽны саауеит, – ҳәа аҿҳәара ҟаиҵан.
Шәарацара дахьцаз ашәарах ишьит,
Аха ишьапы амаҭ ацҳан аԥсра далагеит,
Ииулакь деихан ӡхықәк дазцеит,
Ҵла шьапык иҽнадиҵан, ашоура дынҭанагалеит,
Амцашоура дахьалаз абас бжьык иаҳаит:
– Ҳаит, абааԥсы, иухьзеи Қьаҭауан!
Жәҩахкыла иалырхуа арԥыс ҳәа уԥхьаӡан,
Хьыӡда-цәада уҽызҭаурхозеи!
Уара моу, ари аӡы ауахәақәа агоитеи,
Уахәак лалажьны уақәтәар уамгари!
Қьаҭауан игәы иқәсыз ашырҳәа дааилнаршәан,
– "Иагьауиашам исаҳаз, исыхьзеи!" – иҳәан,
Ииулакь уахәа дук аӡы илалаижьын,
Ишәарах иишьыз уа инақәижьын,
Иаргьы иабџьар иазқәынҵа уа днақәтәан,
Ишьапы ашҳам иарчыз аӡы иналеикын,
Ддәықәлеит, аӡы ацарҭа иҽеиҭан.
Қьаҭауан иҟаиҵаз аҿҳәаразы данзымаа,
Ишыбзиарамыз иаразнак ирдырын иашьцәа,
Шьоукы ишьҭалт рҽеибыҭа еилыркаарц ишьагашьа.
Қьаҭауан ауахәа дақәтәа дахьцоз,
Иудырратә, аҩны давнагарҳәа дышшәоз,
Ибжьы нароуны: – "Уа, Рарира! Уа, Раида!
Уа, Рашьа!" – ҳәа ҿиҭуан,
Ҿиҭуан абарҭ ахьыӡқәа ҳәаны.
Абжьы игоз Нарҭаа ран илаҳан,
– "Ҳаи, анцәа иныс, Қьаҭауан шиакәу!" анылҳәа,
Нарҭаа еибарыҩны аӡаҿы илбаан,
Ауахәа аӡыӷӷарахь иаамҩахырган,
– "Умшәан, Қьаҭауан, ара ҳаҟоуп!" – рҳәан,
Илихәаԥшызар, дычны дбабаӡа дыҟан.
– "Иухьзеи, уанаџьалбеит?" – анырҳәа,
– "Амаҭ сыцҳаит, сыԥсуеит" – иҳәеит.
Рашьа даашьҭырхын, аҩныҟа ицан,
Ауаҩы ддырҩит, дааргарцы Аиргь ран,
Уи илзымдыруаз хәшәтәра ыҟамызтж
Иҟалаз анлаҳа, иаразнак дааитж
Аиргь ран Қьаҭауан дидтәалан,
Ашҳам зыртәоз аҭәҳәа аацәырылган,
Даҭәҳәо далагеит ишьапы абас:
"Хәҭи, хәҭи уалҟәаҭас,
Ашәха абзаны заикәыкә,
Уус ахьыҟоу – сус ыҟоуп,
Ужьы ахьыҟоу – сжьы ыҟоуп,
Уара уацҳан иурчит,
Сара саҭәҳәан исырдеит.
Амаҭ – маҭ шьала иркәабеит,
Ауаҩы – уаҩ шьала дыркәабеит,
Хьаа-баа зегь хысҽит,
Хьаа-баа аҟәнысыблааит..."
Ас диҭәҳәон ҽнак хынтәы,
Х-мш роуп – уаҳа дидымхалт,
Аԥшьымш рзы ишьапы дықәлыргылт.
Қьаҭауан даниаз усҟан дгәаҟуа,
Аӡы даман ианцоз еиԥшҵәҟьа,
Иҳәон иара хьаа хҽыгас:
– Уа, Рарира, Раида, Рашьа! Рыбжьы ныҵак имрыӷәӷәакәа,
Иацдырӷызуан иара иашьцәа.
Урҭ ирҭахын иара убри ала,
Рашьа Қьаҭауан иԥсы идыргарц.
Ирҳәон дара иақәмырӷәӷәакәа,
– Уа, Рарира, Раида, Рашьа!
Абас ашәа Нарҭаа ирхылҵыз,
Жәлары ирылаҩт, иԥсуам, иӡуам.
Уажәыгь аԥсуаа ашәа анырҳәо,
Ирҳәом абарҭ аламҵакәа:
– Уа, Рарира, Раида, Рашьа!
Ишәаҳахьоума Нарҭаа аҿырпын шаԥырҵаз?
Геи-шьхеи уи ашәа бзиахә шахыҵәаз?
Нарҭ Қьаҭауан арахә ихьчалон,
Зны Нарҭаа рырахә ирҳәуан,
Даҽазных Аиргьаа рырахә дрыцын.
Нарҭааи Аиргьи утәы-стәы рыздыруамызт,
Ирымаз рзеиԥшын, рыцәгьеи рыбзиеи акын.
Ԥхнын. Қьаҭауан ауаса има ашьха дықәын,
Шьыбжьонк Қьаҭауан ирахә антәа,
Хаҳәык ихы надиҵан, илацә нҭааит,
Иара ус изгәамҭаӡакәа ацәа дынҭанагалт.
Иара даныцәа ауаса ҩагылан,
Ҿарпынраны инашьҭыз ихырҿҿо инылалт,
Убрадагьы аҿырпын џьаргьы игыламызт.
Ус ԥхыӡла бжьык игәы иаақәыҩт:
– Ҳаит, иухьзеи, Қьаҭауан?!
Ухьыӡ змырӡшаз акы ыҟан,
Угыл, ауаса иуцәырфоит, умԥшын!
Ахьшәҭҳәа Қьаҭауан дҩықәтәан,
Иуасақәа рахь днаԥшызар,
Иалоуп ихырҟәыҿаауа аҿырпын.
Дыҩны дынрылаххит иуаса,
Аха ифаны иаалгон иԥсаса,
Аҿырпын игылаз уаҟа ԥаса.
Шьҭазаҵәык аанхан иҟан,
Иаҳәызбала днасын иааԥиҟан,
Иазиура изымдыруа дышгылаз,
Иикыз ааҿыҵанагәеит ашьтәа шааиуаз,
Иаҿасҵом ҳәа икны данлаха,
Ауаса-шьтәа уи лаҿахжәеит,
Аха ахаԥыцқәа ахьлақәнарӷәӷәаз,
Аҿырпын ахы еидҟьаҟьаланы иаанхеит.
Аҿырпын гәаҩа аԥша анҭас,
Ахы ахьеидҟьаҟьалаз ианызкылымс,
Ашәаҵас иалагеит аҳәара,
Ж-ж-жы – ҳәа бжьы-хаак агара.
Аҿырпын ас абжьы анга,
Ауаса шәан, аҳәра иаҟәыҵын,
Адруҳәа еизан Қьаҭауан иааикәшан,
Еилаӡыӡо, рыхқәа шьҭых, иааилагылт:
Қьаҭауан ари уамашәа ибан,
Иаҳәызбала инаиҿаҟәа-ааиҿаҟәан,
Нас инеиҿыҵак дынҭаҭәҳәан,
Ауасарҳәыга арҳәо даарылагылт.
Аԥсаса ауаса рашәа анраҳа,
Рӡыӡара нрыхҟьан, ргәы аарҭынч,
Адруҳәа инеихан ажәжәаҳәа иҳәуа,
Ашьаҟьарсҭа инықәылт еилыбзаруа.
Абри нахыс аԥсуаагьы
Нарҭ Қьаҭауан иҿҵааны,
Иадырҳәо иалагеит аҿырпын,
Уи иақәырҳәон ианакәызаалак,
Нарҭаа дуқәа рхаҵара,
Рыхьыӡ-рыԥша, ргәымшәара!
Нарҭаа рашьа хаҵа ӷәӷәак дыҟан, Дыд ҳәа. Уи тәарҭас иман Аҷандара ахәы ҳарак ду Дыдрыԥшь ҳәа иахьашьҭаз.
Нарҭ Дыд жәылаҽыс имаз рашьын. Аха уи ирашь еиԥш арашь адунеи аҿы иҟамызт. Дыд уи дышҩақәтәалакь ихаууала иԥон. Дыдрыԥшь ианыԥалакь, Лыхны ашҭаҿ икаԥалон. Дыд ирашь дақәтәа ихаууала данаауа амца ицырдды ицон, уахынлазар ажәҩан амца акит уҳәарын. Нас уантә гаҿала амраҭашәара шыҟоу хьыӡрацара дцалон.
Лӡаа ақыҭаҿы Лыӡаа нхон. Урҭ даара уаа бзиақәан. Лыӡаагьы ныҟәацәа бзиақәан. Дыди дареи еиқәшәақәалон, аидсыларақәагьы роулахьан, аха урҭ ус аламала иԥхьоуцоз уаамызт. Уи идыруан Дыдгьы.
Лыӡаа дрыман иаҳәшьак, аха аиаҳәшьа ззумҳәарыда: ашьеи ахши ааилаҭәо, лыԥшра, лычаԥашьа, лоура, лыҭбаара, днаӡа-ааӡаны, зынӡа ссирӡак лакәын. Ахьшь аҭыҩра иааҭыԥрааз даҩызан, лыблақәа амаахыр еиқәаҵәа еиԥш иахьҭоу ичча-ччо, знык дызбаз уаҳа дихашҭуа ҳәа дыҟамызт.
Зны, ԥхынрак азы, Дыд Лыӡаа дрылсны дышнеиауз, ӡымҵарк алакар ихыз даҵагыланы ари аԥҳәызба лҿы шылыӡәӡәоз илаԥш налықәшәеит.
Илаԥш шыналықәшәаз еиԥшҵәҟьа, иԥсы нлылаха ицеит. Иара иарԥыс ҭәымҭа дҭагылан, ԥҳәыс дааимгацызт. Ирашь аӷәра ааҿакны иааникылеит, аԥҳәызба дахьцо гәеиҭаразы.
Аԥҳәызба лҿы анылыӡәӡәа, ҿамҩақәак аӡы лжәын, нас даақәгьежьын, лыԥҳал алакар инаҵалыргылан, ӡыла ирҭәны лҟәаҟәа инықәлыргылан, амҩахәасҭа игаз даныланы, ахьышәҭ-хьышәҭҳәа лҿыналхеит. Дыд ирашь ишьхәа наирбан, аԥҳәызба лымҩа злааԥиҵәашаз ала иҿынеихеит. Ус аԥҳәызбеи Дыди ааиԥылеит.
– Мшыбзиа! – иҳәан аԥҳәызба аԥсшәа налеиҳәеит.
– Бзиара убааит! – лҳәан аԥҳәызба дынхырхәеит.
– Ҵаара ԥхашьарам, абра инхо зусҭқәада? – иҳәан, аԥҳәызба длызҵааит Дыд.
– Ара инхо Лыӡаа роуп, ухаҵкы сцеит, – лҳәеит аԥҳәызба, лыԥҳал ахьышәҭҳәа инаргыланы.
– Ҳаи, иҟалозар, ҳаибадырыр сҭахын, – иҳәан, ашырҳәа дылҽыжәԥеит Дыд.
– Ҳаздырыр зҭаху аҩныҟа дымҩахыҵыр ҳаидырп, абра ауп ҳахьынхо, умҩахыҵ, ҳаԥшәымазааит, – лҳәеит аԥҳәызба.
– Уахь снеиргьы иабаргәзеи, аха сыццакуеит, шәахьынхо збеит, бысзыԥшыз, уажәазы бымш аабзиахт! – иҳәан, ахьышәҭҳәа дыҩҽыжәлан, иԥсы шылхьынхәхәаз имҩа днықәлеит.
Иаҳҳәақәо ирылаухәзеи, ларгьы Дыд даара дылгәаԥхеит, дымҩахыҵыр гәык ала илҭаххеит, аибадырра мап ахьацәылкыз дахьхәит, аха иҟалҵахуаз, иара даара днаскьахьан. Лылаԥш дацәыӡаанӡа дгыланы дизыԥшуан, иаргьы уажәы-уажәы дхьаԥшуан.
Дыд уажәы аԥҳәызба лахь имҩахыҵра қәнагамкәа иԥхьаӡеит. Избан акәзар, иара ихаҵашьоу лара илыздырӡауам, схаҵашьақәа ҳәа дыҽхәо даулыдтәалахуаз, аус злаз ихаҵара акәын. Убри аҟнытә иӡбеит, иара ихаҵашьа, дызусҭоу лара илаҳаанӡа, бзиа иибоз лҿы дымҩахымҵразы.
Дыд дахьцоз имҩахь дцеит. Уахь заҟаамҭа дынхах здырхуада, акыр аабжьысхьаны ахьӡ-аԥша има дхынҳәны даауан, имҩа дықәын. Ус дшааиуаз, Бзыԥ дааҽԥынгылеит. Дыԥшызар, Бзыԥ нырцә алҩа хатәаланы иҟоуп. Ашырҳәа аӡы дынҭалан, нырцәҟа днырит. Дышнеиуаз, ҩнык аҿы ԥҳәыск лымацара дхырқәақәо дыштәаз дынлыдгылеит.
– Иҟалазеи, ари алҩа ихатәаланы иҟоу закәызеи? – ҳәа аԥҳәыс данлызҵаа, уи ус лҳәеит:
– Иҟалазеи умбои, сара иукәырбанхаша, абра инхо Лыӡаа роуп. Лыӡаа хацәа бзиагәышьан, аха рықәӡаара аамҭа ааигәышьеит. Урҭ иаҳәшьак дрымоуп, аха ссирӡак лоуп, иазууазеи, уи лашьцәа лықәӡраны иҟазаарын. Лыӡаа раҳәшьа, Аҟәлан Аҟәланқьари ҳәа хаҵа цәгьак дыҟазаап, даниба, дигәаԥхеит. Данигәаԥха, – "Бсыцца", – ҳәа ажәа лниҵеит, аха лара, лхамыждахә, мап лкит, дылгәамԥхазаап. Ари иара иԥхеишьан дадхьымӡӷкылеит, "Дсымгар зуам", – иҳәан дгылеит. Лашьцәа ари анраҳа, – "Ҳаҳәшьа илҭахымкәа, дызго дызусҭда!" – рҳәан иқәгылеит. Иара, – "Дсышәымҭар зуам", – иҳәан иҽирцәгьеит. Ауаа рыбжьаҟазеит, аха енраалашьа рмоуит. Лыӡаа ирымуашәа аниба, Аҟәлан аԥҳәызба дымҵарсны дызгоит ҳәа иақәыикит.
Абар мчыбжьык ҵуеит, Аҟәлан Аҟәланқьари ар иманы Лыӡаа дрықәлан аибашьра иаҿуп. Ақәылацәа ҩны нрыжьуам, бна нрыжьуам иаазқәшәалакь амца рыцраҵаны абылра иаҿуп, ауаагьы наҟ-ааҟ иқәыибахуеит. Сара сҩызцәа аҳәсақәа аанхеит акәымзар, лабак шьҭызхратә иҟаз хаҵажәла днымхакәа, зегь уахь ицеит, – лҳәан, инеимаҭәа аҵәыуара дналагеит.
Дыд иаҳаз даара илахь еиқәнаҵеит. Дааԥсаха дыҟамзи, дылҽыжәҵын, иҽы амгәырхақәа ааркәаданы, аиха ааҿыршәаны агәараҿы инҭеиҵеит, иуапа ааиҵыхны инкаршәны иаргьы ихы нықәыиҵеит, иԥсы ишьаразы.
Иаҳаз дазхәыцуа, дышиаз илацәа нҭааит. Аԥшәма ԥҳәыс амаҵурҭаҿы днеин, амца ааиҿакны, лысас ихәы аҟаҵара далагеит. Лысас ихәы ҟаҵаны даалгоны, Дыдгьы дааԥшит. Дыд данааԥш, аԥшәма ԥҳәыс иҿы илырӡәӡәеит, нас диԥхьан днаганы акриҿалҵеит.
Дыд акранифа, аԥшәма ԥҳәыс аԥсшәа лаҳәаны дыҩҽыжәлан, – "Бӡырҩла, иҟало баҳап, Аҟәлан Аҟәланқьарии сареи иҳалоу ԥибашәароуп, уи ус ишиҳәо дысзышьҭуам", – иҳәан, ирашь даасын, – еибашьуазар, иахьеибашьуа абара ауп, – иҳәан, амҩа дықәлеит.
Егьи иара зыҽны днеиз ауха Аҟәланқьари Лыӡаа рыԥҳәызба дымҵарсны, диманы ддәықәлеит, Лыӡаагьы ишьҭоуп, ҭымра-ҭымра еиҿагыланы еибашьуа еишьҭаны ицон.
Дыд, Лыӡаа-ԥҳа Аҟәланқьари дшымҵаирсыз анеиликаа, ирашь ишьхәа наирбан, ирыӷәӷәаны дынрышьҭалеит. Излацоз анеиликаа, дырхчнысны рымҩа ԥҵәаны амҩа икразы иақәыикит.
Аҟәланқьари дназлаз, ԥыҭҩык аԥҳәызба дрыманы аԥхьаҟа ицон, егьырҭ ааҭгыла-ҭгыло ирышьҭаз ирабашьуа, ирхьырԥшны иааргон, рқыҭа иалганы, хара инаскьаганы, ирыкәшаны иркразы.
Иара ус иркразы егьрыгымкәа ишыҟаз, Дыд дынраԥасын, зда царҭа змамыз ҭшәарак аҿы аҩара ҟаиҵан, амҩа кны длатәеит.
Уа дыштәаз, рацәак мырҵыкәа, аԥҳәызба дызманы иаауаз, Аҟәланқьари дназлаз агәыԥ ааидгылеит. Анҭ анааидгыла, Дыд арҵәааҳәа дыҳәҳәан, – "Абыржәыҵәҟьа шәҭаслымха, шәабџьар шьҭашәҵа, мамзар ԥеиԥшцәгьа шәоуеит", – иҳәан, иҽрыцәгьаӡаны ибжьы нрықәыиргеит.
Аҟәлан Аҟәланқьари дуаҩы еибагамзи, – "Дарбан ҳара ҳазмышьҭуа, зхы зцәымӷыу ауаҩы? Уаԥырҵ ҳамҩа, мамзар уаџьал ара иҟоуп!" – иҳәан, аҟәҟәаҳәа Дыд ибжьы ахьгаз ахь ахҿа аҿынеирхеит.
Лыӡаа-ԥҳа Дыд ибжьы шаалаҳаз еиԥшҵәҟьа илдырит. Лгәы аалыԥсахын, арҵәааҳәа дыҳәҳәан, Аҟәланқьари длаихасын, иабџьар ааихылԥааит... Уи Дыд иаагәеиҭан, иаразнак даацәырҟьан, егьырҭ дылрыжәлан рабџьар аархихит.
Аҟәланқьари иҟаиҵахуаз, дҭаслымхеит. Аҟәланқьари ицыз агәыԥ еиқәԥах иҿаҳәаны инышьҭарҵеит. Дыди Лыӡаа-ԥҳаи Аҟәланқьари дҿарымҳәеит, ус дынрыжьит.
Дыд даацәажәан, ус иҳәеит:
– Бара арҭ рҿы баангыл, рымԥахь уаҩы даабмышьҭын, сара Аҟәланқьари дсыманы башьцәеи быуаажәлари иахьрабашьуа сцап, уа акыр набжьоуп, адырра бысҭаанӡа ара быҟаз.
Аригьы неиҳәеит, Аҟәланқьари иаԥхьа дыргыла амҩа днықәлеит.
Амҩа ианықәла, Дыд Аҟәланқьари ус иеиҳәеит:
– Ури уареи шәеибганы шәынхарц уҭахызар, ҳашнеилакь ур нкыл, мамзар раԥхьа уара сулгоит, нас ур срабашьуеит, алаԥшра умоуп, иуҭаху алх.
Аҟәланқьари даугаӡаз, аус зҿы имаз дыш-Нарҭыз идырит, – Унапаҿы ҳаҟоуп, ишуҭаху сныҟәоит, – иҳәеит.
Ашьыбжь лхыҵуан иахьеибашьуаз инеит. Нас Аҟәланқьари, ир реиҳа дахьырбарҭаз хәык днықәгылан, ир дрылаҳәҳәеит. – "Шәҭаслымха, шәабџьар шьҭашәҵ!" – ҳәа. Ир, Лыӡаа ожәы-уашьҭан ҳрыкәшан иҭаҳкуеит ҳәа иақәгәыӷуаз, акыр аамҭагьы ирымуразы иақәыркын, аха аусқәа шыҟаз анеилыркаа, иҟарҵахуаз, иҭаслымхеит, рабџьар шьҭарҵеит.
Лыӡаа иҟала рыздыруам, изаҭабуа дрыздыруам, – "Иҟалазеи, мшәан?" – ҳәа ишеизҵаауаз, Дыд дынрылагылан, иҟалаз шыҟалаз, рыԥҳәызба бзиа дшибаз, убри лыбзиабара аҟнытә раӷацәа шьакаҭәарада иширҭаслымыз реиҳәеит.
Уи ашьҭахь Лыӡаа игәарҭеит дара рахьтә заҟаҩ ҭахаз. Нас Аҟәлан Аҟәланқьари иаӡбын, урҭ рыцԥхьаӡа уааԥсыра имырхит, аԥҳәызба лыхьымӡӷԥса ҳәагьы ҩыџьаҟа ицәыргеит.
Иара уи ала еилган, раӷацәа аурышьҭын ицеит, Лыӡаагьы рысас дрыманы, рыԥҳәызба дыргәҭыларгыла аҩныҟа ихынҳәит.
Аҩны ианнеи, уаҩы ишимбац ала чара ду руит, Дыд даара пату иқәырҵеит.
Урҭқәа рышьҭахь Дыд Лыӡаа ажәа рниҵеит:
– Шәаҳәшьа бзиа дызбеит, ларгьы сылгәаԥхозар ҳәа сыҟоуп, иҟалозар дсышәҭ дызгоит, – ҳәа.
Лыӡаа Дыд анс ажәа анырниҵа, рыԥҳәызба илацәажәан, уи дшазыразыз еилыркааитж нас иааилацәажәан, ус иарҳәеит:
– Лареи уареи шәанеигәаԥхеибашьа, ҳара ҳаҳәшьа духаабаауам думаз, аихажәаара шәоуааит, – рҳәан иазыразхеит.
Нас иаалаган, иара уи иазкны ҷыдала ачара рухт. Жәаха жәымш чаран. Ачара ашьҭахь раҳәшьа аҩызцәа-аԥызцәа лыцҵан днаскьаганы доурышьҭын, аҭацаагара ашәа ҳәо дрыманы Дыд иахь ицеит.
Башныхә Нарҭаа драшьан, дхаҵа бзиан, уаҩ нырҳарак, даара уаҩы ԥшӡак иакәын.
Башныхә ныҟәара данцоз, шамахамзар, ҩыза дышьҭихуамызт, имацара дцалон. Уи лассы-лассы иҽы акәадыр ҩақәҵаны, иабџьармаҭәа аашьҭыхны, дыҩҽыжәланы амрагыларахь дцалон.
Амрагыларахь инхон Нарҭаа раӷацәа. Урҭ енагь Нарҭаа аныҟам гәаҭаны, Нарҭаа рыуаажәлар ирықәланы еимырҵәалон. Убри аҟнытә акәын Башныхәгьы енагь Амрагыларахь дызцалоз. Нарҭаа амрагыларахьтәи рҳәааҿы днеины, дыԥшыхәуа, длеи-ҩеиуа давалон. Раӷацәа рыхԥша аниклакь, апҟаҩҳәа даарышьҭаланы иԥхаҵа аҩныҟа икеицалон.
Усҟан ауаа рӡон, аха Нарҭаа ус уаҩышьас ирымамызт. Ауаа зӡоз, изҭиуаз иахьаарықәшәалакь, ирҭиуа рымхны иаурышьҭлон. Даҽаӡәы диеиԥшымызт Башныхәж уи урҭқәа иҽрызҵәылхны дрышьҭан. Иара абри азы мацара Башныхә бжьы-мҩак ахьеихагалоу дцаны амҩа икуан. Ладатә иаауа, ҩадатә иаауа, амрагыларахьтә, амраҭашәарахьтә иаауа уа имааир царҭа рымамызт. Уа иахьааиуа Башныхә дтәан, ус ауаа кны иаазго, иаарго рымхны иауижьуан, рхы иақәыиҭитәуан, Нарҭаа раӷацәа ракәзаргьы, урҭ заҵа арахь иаҩимыжьрыз.
Зны Башныхә бжьы-мҩак ахьеихагалаз амҩа кны дыштәаз, Нарҭаа раӷацәа игәарҭан, ирулакь рҽимырбакәан ивсны ицеит. Егьырҭ Нарҭаа аҩны рыҟамзаара рҽақәыршәаны инеин, Нарҭаа рыуаажәлар еимырҵәеит.
Ақәылацәа Нарҭаа рыуаажәлар еимҵәаны ирыманы ишнеиуаз, Башныхә аҩныҟа сцоит ҳәа дышнеиуаз даарҿаҳаит. Дыԥшызар, рыуаажәлар еимҵәа ирыма иаауеит. Башныхә арҵәааҳәа дныҩныҵәаан, дааи даарылалан, иаӷацәа реиҳараҩык рхы иамыхәо иҟеиҵеит, иргозгьы рыцриҟьеит. Егьырҭ зыԥсы згаз ирулакь хыма-ԥсыма рыҩныҟа амҩа иқәлеит.
Башныхә иуаажәлар, иаӷацәа иааргоз дынрылаԥшын, реиҳа иӷәӷәақәаз ԥыҭҩык аарылихт, – иаагатәхо акы ҳақәшәар иааргап, – игәахәын. Егьырҭ зегьы аҩныҟа иргьежьт. Урҭ иааникылаз иманы иаӷацәа зыԥсы згаз дрышьҭалеит.
Башныхә иаӷацәа рыдгьыл иналалоны дрыхьӡо далагеит. Дрыхьӡозшәа анырба, ртәыла аҳәҳәацәа аларҵеит, – иҟалаз абас ауп, зшьамхы инанаго абџьар зкратәы иҟоу аӡәы шәаанымгылан, шәааи шәҳацхраа, – ҳәа.
Ажәлар абџьарк зкратәы иҟаз зегьы еизеит, аха Башныхә излаимаҭәахзеи, дыриааиуа далагеит.
Башныхә иаӷацәа имыхәуашәа анырба, еихан амрагыларахь идәықәлеит. Дара цо Башныхә дрышьҭа ишнеиуаз, ари ҳамшын акәымкәа, ари ҳамшын зысҳәо Амшын еиқәа ауп, даҽа мшынк аҿы икылст. Уи амшын ианҩадицала, уаҳа царҭа аурымахыз, амшын иҭалар иагон, ӡсага рымамызт, иҟарҵахуаз, иҭаслымхеит. Иара уаҵәҟьа "уашхәа" дирҳәеит, – ари нахыс ууаажәлар ҳшырԥырхагамхо, – ҳәа.
Уи анаҩсан Башныхә даалаган Нарҭаа рҳәаа, ԥыхьа иахьыҟаз акәымкәа, даара акыр амрагыларахь днахан, ирҭбааны иҟаиҵеит.
Ауаа реимҵәарала идырҳаз амал иаӷацәа ирымаз аарымихын, аҽадақәа иҩрықәҵаны ицыз иҩарыҭаны, ирхынҳәын, инатәа-аатәо рыҽмыргәаҟӡакәа рқыҭан иааит.
Башныхә анс хьыӡла дхынҳәны данааи, Нарҭқыҭ даара еигәырӷьеит, чара изыруит.
Башныхә, Нарҭаа ишырулоз еиԥш, гәыжьла, ҽадала иааигаз амал, арыцҳара иақәшәаз ауаа ирзишеит.
Нарҭ Кәын дхаҵа бзиан, дшәарыцаҩын. Нарҭаа аишьцәа Кәын дуаҩы мшны дҳалоуп ҳәа дрыԥхьаӡон. Избан акәзар, урҭ рырахә-рышәахә иара иакәын еиҳарак знапы ианыз. Рырахәгьы бзиа иҿион.
Нарҭаа ԥстәыс ирымамыз егьыҟамызт: ауахьад рыман ҵҩа змамыз, ажәқәа, ацәқәа – аказын ирыцҳаны иҟамызт. Аха урҭ ирымаз аԥстәқәа зегь реиҳа ауаса акәын изызҿлымҳазж избан акәзар, ауаса акәац адагьы, аласа ирықәҵуаз акәын амаҭәа злырхуаны иҟаӡаз. Иара убри аласагьы ус зегьы ирызхартә еиԥш ауаа ирымамызт, убри иахҟьаны уаса сан ауасақәа рацәаны измоу ирықәланы ирцәыргалон, уи иахҟьаны наҟ-ааҟ ауаа рацәаны иқәыибахлон.
Нарҭ Кәын Нарҭаа руаса хыла инапы ианын.
Нарҭаа руаса ӡынгьы-ԥхынгьы ашьха иҟан. Закәытә ӡынраз, ма руасақәа зеиԥшраз уара идыр.
Зны, Нарҭаа руасақәа анырса ашьҭахь, ирықәҵыз аласа зегьы иааилаҳәаны Кәын иҟәаҟәа илықәҵаны агаҟа ддәықәлеит, иганы ран Саҭанеи Гәашьа илиҭаразы. Нарҭаа руаса рацәа ирықәҵыз злашьҭихыз уара идыр. Даауан уи акькьыҳәа ашәа ҳәо, баша хьаҭрак иазқәнызшәа.
Дшааиуаз, шҭа-ҭбаак даақәлеит. Егьи ари ашҭа ҭбаа аҿы адауцәа амҩа кны итәазаап, Кәын дышьны иласа дара иргарцы.
Кәын ашҭа агәҭаны дааиуан еиԥш, адауцәа икәшаны иаагылан, аҿыв-сывҳәа рыхҿақәа рҿынадыр хеит. Кәын иҟалаз иаразнак еиликааит, аха иҟаиҵахуаз, адауцәа зегьы ашҭа иакәшаны итәан, иара ашҭа агәҭа иахьеизеиҟараз дықәыгылан.
Кәын ас ишыцәгьараз аниба, иҟәаҟәа иқәыз аласа лкажьны, агәҭа ааимырттааны длагәылатәеит. Аласа анс ижәпаны ианыҟоу ахҿа залымҟьаӡозаарын. Ус аласа далатәаны драбашьуа иҿааихеит.
Урҭ еибашьуан бжьаха-бжьымш.
Кәын ихҿақәа анынҵәа, адауцәа иаарышьҭуаз аласа иаалхны драбашьуа иҿааихан, абжь-мыш ашамҭазы адоуцәа ршәаџь зҳәара уаҩ дыҟамкәа ишьны даарылгеит.
Саҭанеи Гәашьа дахьтәаз Кәын уадаҩрак дшақәшәаз нашанала илдырит. Лыҷкәынцәа адырра рылҭеит – абри адгьыл аҿы Кәын адоуцәа дышрылашәаз, ацхыраара шиҭаху. Нарҭаа зымцар ҳәа ушәозу, абӷьааҳәа рҽааибыҭаны амҩа иқәлеит. Дук мырҵыкәангьы уи ашҭа ҭбаа ду иаақәлеит, аха усҟан Кәын адауцәа дрылгахьан.
Ари збаз ажәлар иџьаршьеит, илакәыршьеит. Кәын рнапы дықәыргыланы дышьҭырхит, ҭынчмҩа рызымҭоз адауцәа ахьынирҵәаз азы.
Абри еиԥш Кәын ахаҵара ахьыҟаиҵаз азы, иара убри ахаҵара ахьыҟаиҵаз ашҭагьы Кәын иашҭа ахьӡырҵеит. Иара уажәыгь уи ашҭа Кәын иашҭа ахьӡуп.
Нарҭаа рашьа еиҳабы Нарҭ Сиҭ хаҵа бзиан. Сиҭ диман ԥа заҵәык. Уи ихьӡын Уахсиҭ.
Ҽнак амра каххаа иԥхон, ажәҩан ԥҭацк хымызт. Абри аҽны Уахсиҭ, абжьааԥны ишиулац еиԥш, иуахьад наиаԥицан, иманы ддәықәлеит хара дгьылк ахь.
Уахсиҭ ас ауахьад иманы данцалакь шықәсык, ҩышықәса дхынҳәлаӡомызт, аҳәырҭа бзиақәа ԥшааны иуахьад ирҳәлон. Ари ашықәсан иуахьад иманы данҭыҵгьы, Ҟәбина нырцәҟа даара дгьыл харак дазцеит.
Уахсиҭ иуахьад иманы дахьнеиз дәы сакарра ԥшӡаны, аҟәаландар ҭашьшьы, уаҭәашәпара иааиуа иҟан. Ари еиԥш аҳәырҭа бзиа данақәшәа, деигәырӷьан иуахьад налеиҵан, аҳәра иалагеит.
Иара алада дыԥшит, аҩада дыԥшит, аха џьара аӡәы дынхо ҳәа имбаӡеит. Нас, дааԥсаха дыҟамзи, иуапа нкаршәны днықәтәеит, акы днацҳан ихы нықәыиҵеит. Иԥсы шьаны дҩагылан, цқьа даныԥшы, хараӡа адәы аҵыхәан ҩнык шгылаз ибеит, аха ари еиԥш ҩны имбацызт даагылеижьҭеи, убри аҟара иҩнычаԥа бзиан.
– Ҳаи, анаџьалбеит, абни аҩны иҩноу аӡәы дызбандаз, изакәытә уааузеишь, – ҳәа изышанхараха убрахь дыԥшуан. Уи аамҭазы – "Аԥсуа фҩы! Аԥсуа фҩы! Иабаҟаз ари аԥсуа фҩы!" – ҳәа бжьык аки-киҳәа аҩны иаҩныҩит.
– Ҳаи, уарбан аԥсуа фҩы зхы зыхнах? Уаадәылҵишь арахь ҳнеиқәыԥшқәап! – иҳәан Уахсиҭ зыбжьы газ инаиқәҿиҭит.
Зыбжьы газ, еиҳагьы ибжьы рыцәгьаны, ихы шхаз дыҭҟьа Уахсиҭ дижәларц иҿааихеит. Аха, даара акыр набжьан аҟнытә, ашьыжь идәықәлаз ашьыбжьон ауп аарлаҳәа Уахсиҭ дизааигәахаратәы данизааи.
Уахсиҭ иабџьар дамыхакәа, иааиуаз данааидыххыла, дааиҵагьежьны иақәԥара далагеитж аха уи ӷәӷәаӡак иакәын. Иааиз даара иҽирыцәгьеит, аха Уахсиҭгьы имуӡеит. Еидшыланы аиқәԥара иалагеит. Адгьыл дырдыдуан, рышьҭыбжь даара ицәгахеит. Ауахьад аҳәра иаҟәыҵын, "хырр, хырр" ҳәа ашақә иасуа ирывагьежьуан.
Ашьыбжьон иналагаз, амра аӡы инӡааланӡа аиқәԥара иаҿын. Убри аҟара еидшылеит аха аӡәгьы дкаҳауамызт. Аҵыхәтәаны амра аӡы аӡааларахь еихо ианалага, Уахсиҭ иақәԥоз уаҳа илымшо дааԥсан, дкаҳаит. Уи данкаҳа, Уахсиҭ иаҳәа ааҭиԥаан ихы хысҵәоит ҳәа иҽаныназик, – аа, сумшьын, абааԥсы, сыԥсы нырха, суаҭәоушьозар, ешьа дсымаӡам, ешьас уҟасҵоит!" – иҳәан, диашьапкуа далагеит. Анс дҳәо-дчо даналага, Уахсиҭгьы иҽааникылан, иаҳәа аҭра инҭеиҵеит.
Еинышәеит, еибадырт. Уахсиҭ иақәԥоз дхаҵа заҵәын, ешьа димаӡамызт, ешьак диоургьы цәгьа ибомызт. Уахсиҭ ихаҵашьа анеиликаа, насгьы иԥсы анеиқәирха, ешьас дҟаиҵарацы иақәыикит.
– Аҩныҟа уаала, ауаа удырба, удырҳа ешьас уҟасҵоит, – иҳәан, Уахсиҭ аҩныҟа диманы дцеит.
Аҩны дахьнеиз, аԥшәма дызлаз ажәлар еизигеит, чара ду иуит. Нас ажәлар даарылагылан Уахсиҭи иареи шеиқәшәаз, иашьас дҟаиҵаразы шиҭаху реиҳәан, дыдирдырит.
Ажәлар изаҳазгьы пату ақәырҵеит, иақәныҳәеит, хәаха-хәмш чаран, жәран, шәаҳәаран, кәашаран. Уи нахыс еиҳабыки еиҵбыки шыҟоу еиԥш еишьцәаны еибабо иҟалеит.
Уахсиҭ зны-зынла аҩныҟа днабжьыслон акәымзар, ешьас дҟазҵаз иҿы акәын еиҳарак дахьыҟаз. Ус уа аашықәса дыҟан.
Уахсиҭ иашьас дҟазҵаз иҿы даныҟоу есышьжьымҭан дҩагылацыԥхьаӡа амрагыларахь имацәысуашәа акы икаҷҷа-каԥхо ибалон. Ҩынтә роума, хынтә роума Уахсиҭ абни алашара ҟазҵо еиликааразы адәықәлара иҽазикхьан, аха ешьас дҟазҵаз дишьҭуамызт.
– Уабацо, уахь уцар уҭахоит, сара быжьҩык аешьцәа сыман, аха зегьы убри аилкаара ишашьҭаз иҭахеит, – иҳәон.
Ҽнак шьыжьымҭанӡа Уахсиҭ дгыланы иҽааибиҭан, – иахьак абни алашара ахьызбо сымцар ҽшьроуп исықәу, – иҳәан, иашьагьы иҳәатәы дазымӡырҩыкәа, ддәықәлеит. Дымцар имуашәа аниба, ус иҳәеит иашьа:
– Иумугәышьозар уца, Уахсиҭ, аха хьымӡӷ умган, уҽырӷәӷәаны уҟаз. Амҩа уқәны ушнеиуа, даара акыр уныҟәахьны амҩан дубоит аӡәы, ажәҩан ахьтә илбаашьҭу ҳәагәыжьла дҿаҳәаны, адгьыл ишьапы ықәымсуа дкнаҳаны. Уи Ажәеиԥшьаа раҳәшьа длышьҭан, аха лара дылҭахымызт. Иара дцо-даауа данрыцымӡааӡа, иқәышәин убри аахыс убра дыкнаҳауп, адунеи ақәгылара дақәыиҭымкәа. Уи уанибалакь раԥхьа даагыланы урҽхәара далагоит нас уи дааҟәыҵны урџьара далагоит, аха уаҩы изымчҳаратәы иҿы ҭыӡәӡәааны дцәажәара дыҟоуп. Аха уара уи уиламцәажәан. Иара дзышьҭоу уара урцәажәара ауп, уанилацәажәа нас уара утәы егьыҟам, уалгеит.
Уахсиҭ иашьа ииҳәаз дазыӡырҩны ирҳаны, амҩа дықәлеит. Амҩа дықәп, дцоит, иахьа дныҟәоит, уаха дныҟәоит. Ус даара акыр дныҟәахьан, амҩа дашәан, дааԥсаха дышнеиуаз, данԥшы, инахараны имҩаԥыхьахь, ишиаҳахьаз еиԥш, аӡәы ҳәагәыжьла дышкнаҳаз ибеит.
Уахсиҭ иҽы даасын, арыӷәӷәашәа иҿынеихеит, дышнеиуаз уи дыниҵагылт.
Икнаҳаз, Уахсиҭ дшибаз еиԥшҵәҟьа, дасны ирҽхәара далагеит. Нас дааҳәын ирџьара далагеит, аха абас дирџьоит ҳәа ҳәашьас иамоузеи, зынӡаск ибз ацәа ахыхны ацәҳара далагеит. Арҭ зегь зыҟаиҵо дысзырцәажәозар ҳәа ауп, аха Уахсиҭгьы ииулакь иҽиҟажан, иқәҿимҭит, дивсны имҩахь дцеит.
Уахсиҭ дцо, дцо дышнеиуаз акәымкәа, данԥшы быжьбаны еихагылаз акәасқьа ҳарак ду илаԥш нақәшәеит. Акәасқьа иҿаз ахышәқәеи ашәқәеи зегьы саркьа лыхын, изҭагылаз агәара саркьала икәыршан. Абни акәасқьа убри еиԥш лашарак ҩныҷҷон, уаҩы илаԥш еиқәкны дзахәаԥшуамызт. Алашара иҩныҷҷоз иара ахалагьы уи аҟара иӷьын, аха анҭ асаркьақәагьы зынӡаск џьашьахәышәа иҟарҵон.
Уахсиҭ дышеиуаз акәасқьа днаҵагылт. Акәасқьа хыхьӡатәи иахагылаз аҿы ԥҳәызбак дҭоупж абни лакәзаап икаҷҷоз, алашара зхылҵуаз.
Уахсиҭ апҟаҩҳәа иҟамчы иҽы илажәиҵан, агәара иакәыршаз асаркьа иҽы лаирсын иԥыххаа агәара дынҭаԥалан, иара устәи аанҿасра ҟамҵакәа, дамкамшьҭӡакәа, иҽы дшақәтәаз дыԥан ахыуҳәа аԥҳәызба дахьыҩнатәаз ашә ԥыххаа дныҩнашылеит. Ахьышәҭҳәа дылҽыжәԥан, Ажәеиԥшьаа раҳәшьа адунеи зырлашоз лаԥхьа дылкаԥеит.
Уи аамҭаз Ажәеиԥшьаа раҳәшьазаҵә каԥха-каҷҷа, лхы лнапы аҵыргәа, дхәыцуа дтәан, дзызхәыцуаз уара идыр.
Аԥҳәызба ҳәа зыӡбахә ҳамоу убри еиԥш ԥҳәызба ԥшӡоуп, уи лыԥшӡара, ԥшӡашьа еиԥшым, лара дшыҟоу абас ауп ҳәа ҿыки-бзыки иазҳәо иҟам, шәҟәы нҵашьагьы аманҳәагьы иҟам. Урҭ зегьы урҟәаҵ, алашара илхылҵуаз, амра иамакуа, адунеи зегьы арлашон.
Аԥҳәызба Уахсиҭ дшылбаз еиԥш, – "Уанаџьалбеит, уабаанагеи? – лҳәан, арҵәааҳәа дыҩныҵәааит. Нас дҩаҵҟьан, аӷьараҳәа дааиҵагьежьны иақәԥара далагеит.
Еиқәԥеит, еиқәԥеит, аха димыхәошәа анылба, афырҳәа дааулышьҭын, дныкныслан лыхьтәы ҟамчы аакнылԥаан, ҟамчыла, аҿыжә, аҿыжәҳәа исра далагеит, иаргьы ааиқәԥылҵәҵәеит, аха Уахсиҭ акашәагьы имкит.
Абри ашьҭахь лара даацәажәан, ус лҳәеит:
– Сара абас ҿаҭахьас исыман: саиқәԥан сыззымиааиз, сҟамчы аниқәԥысҵәалакь "ҟиҳ" зымҳәаз ида уаҩы сышицымцара ҳәа, иахьа уажәраанӡа, абри аҟара уаа сыднагалахьан аха, сҿаҭахьа намӡацызт. Иахьа сҿаҭахьа уара инаугӡеит, шьҭа уара сутәуп ишуҭаху, уара уԥҳәысра сара иныҟәызгоит, суаҭәоушьозар. Амала иуасҳәо уи ауп, сара аишьцәа бжьҩык сымоуп, урҭ иахьа шәарацара иҟоуп, уара маҳәыс ушроуз макьана ирыздыруам. Урҭ шьҭа иаалашт. Аха ашҭа ианааҭалалакь ухысны аӡәы дышьны, даҽаӡә дыхәны, ахҩык дыхәрабажьрабаны дупҟар, нас ауп урҭ маҳә дышроуз анырдыруа, мамзар маҳәра уаларҵом, сагьурҭом, иудыруазааит.
Аԥҳәызба лажәа ҳәаны даалгоны еиԥш, лашьцәагьы еидара-ԥсараха, ашәарах ҟәаҟәа ирыманы, Аергь рашәа ҳәо, ашҭа иааҭалеит.
Уахсиҭ ашырҳәа длалбааҟьан, ихәымпал апҟаҩҳәа зҿынаирхаз, аешьцәа аӡәы дышьны дылканажьт, егьи зҿынеирхаз даҽаӡә дыхәны, ихы дамыхәауа длыҟанаҵеит, нас даҽаӡәы дааимҵасын дҩышьҭԥаа ихы даакәыхшаны дылкыдиҟьан, дыхәраба-жьрабаны, ихы дамыхәо дноуишьҭит.
Усҟан аешьцәа ирдырт маҳә дышроуз. Игәырӷьар рҭахыуп, аха арахь рашьа дышьны дышьҭоуп. Ус ирура рзымдыруа ишеилагьежьуаз, иахьаанага уара идыр, ҳәыҳәк каууа ишааиуаз, аԥсы игәы инықәтәан ианынихәлаҭәҳәа, "ҳаит, сышԥацәаз" иҳәан, ашырҳәа дҩаҵҟьеит. Аҳәыҳә уантә инаԥрын, ихәыз иҿы инеин, ихәра ахыӡқәа акы нахьнашьын, ихәра ҩеимашьшьы ицеит, уантә инаԥрын ишниасуаз, ажәҩа аҵкар ихәра-жьрабаны иҟаз ианынаикьнарс, уигьы акы змыхьӡаз еиԥш дааҟалеит.
Нас аешьцәа Уахсиҭ еигәырӷьеит, иаақәгьежьаан чара изыруит, жәра изыруит. Ачара ианалга, раҳәшьа ахьтәы уардын длақәдыртәан, ауардын азна ахьы лыҟаҵаны, ахьтәы хылԥа лалхаргыланы, Уахсиҭ диҭаны ддәықәырҵеит.
Уахсиҭ амҩа даннықәлоз абас иабжьыргеит:
– Амҩан шәышнеиуа шәымҩаԥыхьа ажәҩантә илбаашьҭу ҳәагәыжьла дҿаҳәаны даук дыкнаҳауп. Уи шәанынидгылалакь уирҽхәо далагоит, нас иаарҳәны уирџьо далагоит, аха аӡы уазымыӡәӡәо уҟаиҵоит. Уи дзышьҭоу уара урцәажәара ауп, уаниацәажәа, нас уеилагеит, ҳара ҳазгьы уӡит, уара ухазгьы уҭахеит. Егьа узыргәаашала дцәажәаргьы иучҳароуп, "Чҳара зычҳаз, ԥыла иԥылт", иудыруазааит.
Аригьы иарҳәеит, даргьы ицҽыжәлан, днаскьагаӡаны доурышьҭын, рыҩныҟа ихынҳәит.
Уахсиҭ амҩа дықәуп, иԥҳәыс диманы, ауардын ахәда дықәтәоуп, иҽы ауардын ашьҭахь иадҳәалоуп.
Ус, Уахсиҭ иԥҳәыс дима дышнеиуаз, адау икнаҳаз дынидгылеит.
Адау икнаҳаз Уахсиҭ даниба, раԥхьа даалаган шьардаӡа дирҽхәеит, аха уи егьаналымҵ, даақәгьежьын ирџьара далагеит, аха уаҩытәыҩса иааизымчҳаратәы акәын дыширџьауаз. Адау ауардын ианыз ахьи, ларгьы дыхьха, ахьы иалатәаз аԥҳәызбеи аниба, иааиҿашәоз зегь ҳәо ацәҳара далагеит, Уахсиҭ џьара акы сызирҳәозар ҳәа.
Уахсиҭ, иаҳақәахьаз имдыруази, ичҳаит, аха иагьа умҳәан иԥхеишеит иԥҳәыс лыҟнытә, – "Ианаџьалбеит, зынӡак шәаргәындак иакәзаап", – ҳәа изылҳәар ҳәа дшәеит. Ашырҳәа иаҳәа ааҭикәцәаан, адау деихысҵәоит ҳәа аҿанылеирха, икнаҳаз иқәымшәакәа, дызлакнаҳаз адаҷ илақәшәан иаахиӷәцәааит. Уи аамҭазы Уахсиҭ иԥҳәыс лыԥсы лылшәшәаны, – "Аа, аӡы, аӡы! – анылҳәа, Уахсиҭ адау дааихашҭын, сыԥҳәыс илҿасырхәхәара ӡык аазгап ҳәа, рнаҩсаншәа аӡымҵар иҟаз аҿы днеины, аӡы иманы дааизар, дабаҟоу иԥҳәыс хазына, иабаҟоу ихьы-аԥшь, иабаҟоу иҽы, дабаҟоу адауажә, адаҷ ала икнаҳаз, – урҭ зегьы адау иманы дцахьан.
Уахсиҭ иҟаиҵара изымдыруа, имҩа ахьхаз изымдыруа, деилаган амҩаду даанхалеит.
Уахсиҭ ани аҟара ахаҵа бзиа ари еиԥш ахлымӡаах данақәшәа, ишьапы дзықәымгыло, ишьамхқәа иҵаҟәало далагеит, аха ииулакь дшьамхгәгәыланы дҳәазан, деиханы ддәықәлеит. Ус напышьашәала деиханы дышнеиуаз, дәык аҿы дынкылсит. Ари адәаҿы даннеи, хәыҷык ихгьы идыруа, ихы аҭыԥ аҿы иааиуа, ишьапқәагьы даарықәгыло дааҟалеит, аха ихы ахьирхаша издыруам, адаужә дызлаца изеилкаауам.
Уахсиҭ, уаҳа ииураны иҟазеи, ихы ахьхаз ддәықәлеит. Дцо, дцо дышнеиуаз акәымкәа, мҩа дук аҿы ҩ-шьтәа дуқәак наҟ-ааҟ еиҿагыланы тәҩала аисра ишаҿыз днарыдгылеит. Ашьтәақәа Уахсиҭ данырба ишәан, аисра иааҟәыҵын, наҟтәирахь хлаӷьараны иҟан, уи мҩахәасҭак аҿган, абни амҩахәасҭа инанылан еибарыҩны ахлаӷьара илҭалеит. Уахсиҭгьы дыҩны, абарҭ ашьтәақәа злацаз ала, ахылаӷьара бааԥсы дылҭалеит, издыруада абарҭ зтәу дыҟазар, дызбар, џьара мҩакы сышԥақәыимҵари ҳәа.
Ашьтәақәа аахьаԥшны дырбацыԥхьаӡа иаҳа иццакны идәықәлон, аха иаргьы дзырхьымӡар ҳәа дшәаны, дыҩуа дрышьҭаланы дышнеиуаз, гәаҩара бааԥсык аҿы дылкылыргеит. Уи агәаҩара ауадабаа бӷьы ҭассы игылан, уаҳа џьара шәаԥыџьаԥык гыламызт, хаҳәран.
Уахсиҭ ус ашьтәақәа дрышьҭалан дышнеиуаз, ашьтәақәа иахьца-иахьаа имбаӡакәа иныҵашәқәа ицеит, ицәыӡит. Ашьтәақәа ахьцаз збозар ҳәа дынкылԥш-аакылԥшуа дышнеиуаз ҳәахьчак днаидгылеит.
Уахсиҭ аҳәахьча иҿы днеин аԥсшәа аниеиҳәа дизҵааит:
– Абра шьтәақәак сырхьыԥшуа сааргон, исцәыӡт иахьца убазар?
– Урҭ доуҳала иҟоу шьтәақәоуп, иахьца уаҩы ибо иҟаӡам, амала гәаҟрак иақәшәаны иҟоу дырбар дырдыруеит, абри уара ишузыруз еиԥш дырхьыԥшны дахьцаша идырбоит. Урҭ урхьырԥшны уааргазар, уара узышьҭаз ааигәара уҟоуп, ожәшьҭа иулшаша уара идыр, – иҳәеит ахьча.
– Уи бзиоуп, аха арҭ аҳәақәа узцу зтәыда? – ҳәа дҵааит Уахсиҭ.
– Аҳәақәа сызцу ддаууп изтәу, – иҳәеит ахьча.
– Уԥсы шԥаҭоу, иубзазашьоузи, узласыхәарҭ/-ахарызеи?
Аҳәахьча ус иҳәеит:
– Сҩышьҭыхны сылкыдуҟьар, сыбаҩқәа лсылышәшәаны, сцәа гәаҩаӡа иаасхыҵуеит, нас уи иазуура уара иудырп, – иҳәеит ахьча.
– Нас ус акәзар ибзиоуп, – иҳәан, Уахсиҭ, адоуцәа рыхьча даашьҭихын, дырхха данылкыдиҟьа, ахьча ибаҩқәеи ижьи лилшәшәан, ицәа гәаҩаӡа иааихԥеит.
Уахсиҭ дымхәыцӡакәа атахҳәа дламҵасын ахьча ицәа аашьҭиԥаан иара иҩихаирԥан, аҳәақәа иаԥца ахәлԥаз адау игәара дынҭалеит. Дыԥшызар, иасны икәашоит, ҩыжәроуп, гәырӷьароуп, – адау ԥҳәыс дааиган, абар иахьа рымчыбжь ҵуеит чара рымоуижьҭеи.
Аҳәақәа рыҭра рымдыруази, инеины рыҭра иҭалеит. Иара иҿынеихан, дшынармышьҭуаз амҳараҿы дырцәыҩналан, – сыԥсуеит, сгәы сыхьуеит, – иҳәан амца дыҽҳәатәеит. Наҟ ддәылганы дкаҳажьуеит ҳәа ианалага, аҭаца длыҳәеит, "Иҟалозар сыҽсырԥхаанӡа абра атәара азин сыҭ", – ҳәа.
Аҭаца, – "шәиҟәаҵ иҽирԥхааит", – лҳәан, ддәылырцар лымуит.
Уахсиҭ аҭаца дынлыхәаԥшзар, абар аума, абар иԥҳәыс дахьгылоу дауимдырхуаз, аха лара дылзымдырӡеит. Аҭаца дызусҭыз аилкаара акәын дзышьҭаз, данидыр ихьҭшьра ихгазшәа ҟаҵаны наҟ дындәылҵит.
Адырҩаҽны анааша ачара аиҭарҿыцра иалагеит. Аҭаца лымаҵ зуаз аԥҳәызба, аҭаца лҿырӡәӡәага ӡы аазгоит ҳәа, акәмаан аашьҭыхны, аӡахьы дцеит. Уа дахьнеиз лкәмаан аӡымҵар инаҵакны иҩарҭәны, шьҭа сцоит ҳәа лҿыналхоны еиԥш, наҟәык аахылан иаарлашьцеит, аӡыхь ааигәара зҽыԥхьакны иҟаз Уахсиҭ уи иақәыршәаны даакылҟьан, имацәаз ааимхихын, аԥҳәызба илмырбаӡакәа акәмаан инҭаиршәит, иаргьы иҽиҵәахт.
Аԥҳәызба лыкәмаан азна аӡы лыманы днеин аҭаца лҿы шыллырӡәӡәоз, акараҳәа амацәаз аҭаца лнапы инаншәалеит. Амацәаз анылба иаулымдырхуаз – "Ари акәмаан иҭазыршәда?", – ҳәа дылкит. Аха, – "Иҭазыршәыз ҳәа уаҩы дсымбеит", – лҳәан, мап лкит аԥҳәызба.
– Нас аӡы анаабгоз уаҩы дыбԥымлаӡеи?
– Ааи, аӡашҟа санцоз, абри иацы абра аҽҳәаԥыхьа икажьыз иҳәақәа иманы убра аӡы ааигәара дыҟан, убри иоуп, уаҳа уаҩы дсымбаӡеит, – лҳәеит амаҵуҩы.
Анс анлаҳа, аҭаца иҟалаз аулымдырхуаз, -"абыржәыҵәҟьа бцаны аҳәахьча дысзаабгароуп", – ҳәа ддәықәылҵеит.
– Аҳәахьчажә бара быҟны усс имоузеи, даазгом, – лҳәеит аԥҳәызба, аха ани илҳәаз лымур ҟалозма, дцанаҳәахьча даалгеит. Данылзаарга дынихәаԥшызар, егьырахь уаҩы дидырратәы дыҟамызт, аха иблақәа рыла дылдырт Уахсиҭ шиакәыз. Длыманы ауада дныҩналан ус иалҳәеит:
– Саазгаз адау амҩан иуацәҳауаз иауп, уи иԥсы злоу рацәак имгакәа еилыскаап, нас иҟауҵара уара иудырп, адырра усҭаанӡа уԥшыз, аҳәақәа урыцыз, – Уахсиҭ уи илҳәаз дақәшаҳаҭхеит.
Аҭаца даазгаз адау лара лҿы дааицыԥхьаӡа, – "Уареи сареи ҳаимабзианы ҳаҟазарц уҭахызар, уԥсы злоу саҳәа, мамзар уара уҿы сара ԥҳәысра шызымуа, сымԥахьгьы ушаасмышьҭуа удыруазааит", – ҳәа иалҳәо далагеит.
– Сыԥсы ани иалоуп, ари иалоуп", – иҳәеит, дсызжьозар игәахәын, аха – "Мамоу, уԥсы злоу макьана исоумҳәацт", лҳәо, лара дахьышьҭало дналмышьҭуа ишааиуаз, илмуӡошәа аниба, адау даацәажәан ус иҳәеит:
– Ибуам збоит, ибасҳәагәышьап сыԥсы злоу. Ҳашьха ду аҿы домбеик ықәуп, адомбеи аҩнуҵҟа шьабысҭак ҭоуп, ашьабысҭа аҩнуҵҟа жьак ҭатәоуп, ажьа амгәа ҟәџьал хәыҷык ҭагылоуп, аҟәџьал аҩнуҵҟа хы-жәҵарак ҭоуп, урҭ, ҩба сыблақәа роуп, егьи-ак сыԥсы ауп.
Аҭаца уигьы халымҵазшәа ҟалҵеит, аха ишиашаз лдырт, иаразнакгьы Уахсиҭ адырра илҭеит.
Уахсиҭ адырра шиоуз еиԥшҵәҟьа, инықәыиршәын адомбеи ахьыҟаз ашьха дцеит. Уа дахьнеиз адомбеи гәаҩарацәгьак иҭан, ибеит. Уахсиҭ дууаӡа дыԥан, адомбеи иҽлақәижьын абӷа ԥҵәаны илкаижьит. Нас аҩнуҵҟа ааирҟьан ашьабысҭа ааҭигеит, ашьабысҭа ааирҟьан – ажьа ааҭигеит, ажьа ааирҟьан – ҟәџьал хәыҷык ааҭигеит. Аҟәџьал изнапык нахҩаны, егьи инапала ажәҵарақәа акы ааҭиган ахәда аахиҵәеит. Уи ахәда шаахиҵәаз еиԥш адау излак цеит, егьырҭ ажәҵарақәа игәыдкыланы иманы адау иҿы дааит.
Адау Уахсиҭ даниба иҟалаз идырын, – "Ҳаи, уанаџьалбеит, иуҭаххалакь усҭоит, сумшьын!", – ҳәа аҳәара ҟаиҵеит.
– Ус акәзар, ибзиоуп, иҟоуҵо аабап, усшьуам, уԥсы нсыжьуеит, – иҳәеит Уахсиҭгьы.
Усшьуам, уԥсы еиқәсырхоит ҳәа Уахсиҭ ианиҳәа, адау даалаган Уахсиҭ даараӡа ҳаҭыр иқәыиҵеит, чара ду изыҟаиҵеит. Нас иԥҳәыс диҭаны, ауаа рацәаны ицҵаны, иаргьы дрыцҽыжәлан имҩа дықәыиҵеит.
Ус ишнеиуаз адау дахькнаҳаз ианнени, Уахсиҭ иҵарақәа ааҭиган рыхәдақәа аахиҵәҵәеит, адоугьы дхышәҭны дылкаҳан дыԥсит.
Уахсиҭ иԥҳәыс диманы ишықәс аанҵәамҭазы иашьас дҟазҵаз иҿы дааит.
Уахсиҭ иашьас дҟазҵаз шықәсык аҟара данимба, шьҭа иԥсы ҭамзар ҟалап иҳәан, аҵәыуара ҟаиҵеит, ихахәы, иԥаҵа ауижьын диџьабон, аха иашьа деибганы, насгьы аԥҳәыс ссир диманы данизаа, даара диеигәырӷьеит, чара иуит, жәра иуит.
Уи ашьҭахь акыр бжьысит. Уахсиҭ иашьас дҟазҵази иареи ҩеицҽыжәлан, аҭацагьы даашьҭырхын, Аԥсныҟа амҩа иқәлеит. Дук мырҵыкәангьы ҵҩа змам арахә, амал рыманы Нарҭ Сиҭ иҿы иааит. Ирҵәыуахьаз иҷкәын деибгаӡа, иԥҳәыс, иара, иашьас иҟаиҵаз зегьы еицны ианизаа, Сиҭ дреигәырӷьан, ачара ду рзиуит, – иишьра-иикра имоур ҳәа ушәозу!
Абри аҵкыс иргәырӷьагоу аб изы иҟоузеи!
Нарҭаа ашәҩык еиҳәшьа заҵәык дрыман, Гәында ԥшӡа лыхьӡын. Лашьцәа ракәзар, аҵәца бааш дҭартәаны, дрыман, лшьапы шьац иқәмыргылаӡакәа, дгьыли-жәҩани лмырбаӡакәа драаӡон лара. Дзеилаҳаз зегьы днаҳәны даахьаԥшаанӡа иааганы лнапы иадыркуан.
Ицон, ашәарахқәа нырҵәаны иааргон, шәарах баҩлашала акәын дышдырчоз, уаҳа даҽа фатәык лыздырӡомызт, илырҭаргы фашьа лзаҭомызт.
Лыҵкыс еиӷьыз уаҩы ицәа иалҵхьаз дыҟамызт, дынцәахшоуп уҳәарын. Лыԥшра-лсахьа, лычаԥашьа ҿык-бзык иазҳәо иҟамызт, ашәырҭаҭа иаҩызан лцәа, дшеи-шеиуа дкаԥха-каҷҷон мрада, мзада.
Адауаԥшь еиԥшь ахьырԥарцәа ладеи-ҩадеи лара илышьҭан, деимакны рыхқәа ҭеибаҽҽуан.
– Ахьыӡ мыцхәгьы шәарҭоуп, – лыӡбеит Гәында зны. Уаҩы дизымдырӡо лҽыҟалҵарц иақәылкит. Нарҭаа раҳәшьа Гәында ԥшӡа лхы иагыжьны, лҽымрыцқьацәакәа, даазқәылаз деилажәжәа-еилаԥԥы дырбо иалагеит. Ари ас ахьыҟалҵоз лашьцәа иԥхаршьон, – "Ибыҵалазеи! Ҳақәылацәа рҿы ҳбырԥхашьоит, бхы еиҿкааны, Нарҭаа раҳәшьа рҳәо бшыҟаз енагь быҟаз", – ҳәа ларҳәеит лашьцәа.
– Уи саргьы издыруеит, аха ус сыҟазар еиҳа еиӷьуп, мамзар схы сырԥшӡо салагар еиҳа еицәоуп, ус сыҟазааит. Сыԥшӡара иахҟьаны хьымӡӷык згар, шәара сашьцәа шәыхьӡ арӡыргьы алшоит.
– Дарбан ҳара ахьымӡӷ ҳзырго, уи еиԥш згәыӷьуада? – рҳәан, ирмуӡеит Нарҭаа.
Ҽнак, Нарҭаа ныҟәара ицеит. Лашьцәа хьыӡрацарантә иаанӡа, Гәында даалаган лхы лҿышит, лҽылкәабеит, амаҭәа бзиақәа лшәылҵеит, дшыҟаз еиԥш дцам-цамуа, ула еиқәкны узлыхәамԥшуа дшеи-шеиуа лҽааҟалҵеит. Гәында ԥшӡа еицамкуа ҳәа лыхьӡ еиҭанархыҵәеит атәылақәа. Лашьцәа хынҳәны ианаааи, дырзымдырразы аҷык аарыгхеит, – убас дкаԥха-каԥхо раԥхьа дгылан.
– Шәгәы ишахәаз збеит, аха шәахьымхәааит, – лҳәеит лара. Нарҭаа раҳәшьа пату ахьлықәырҵоз, урҭ рыҳәса аҵашьыцуан. Лгәаӷ рыман, аха иҟарҵара рыздырамызт.
Зны, рхацәа шәарацара ианца, ирыӡбеит дызлаҭадырхалакь акала дҭадырхарц. – "Ҭархашьас илаҳтарызеи?" – ҳәа аицалацәа ихәыцуа иштәаз, агәыбжьанытә дааҵҟьан ус лҳеит:
– Сара исыӡбеит лҭархашьа! Ҳлалаган лхәы ҟаҳҵап, ҳлыҳәаны дылбаагап, ҳчеиџьыка агьама ба ҳәа лаҳҳәап. Нас сара избап уи лҭархашьа.
Агәыбжьанытә илҳәаз зегь азыразхеит. Илалаган уаҩы ишимбац ала лхәы дырхиеит. Ҳәарас иаҭахузеи, еилаџькгьы ашәымацараха иҟарҵеит. Нас агәыбжьанытә дрышьҭит Гәында ԥшӡа даалгаразы. Днеит агәыбжьанытә Гәында ԥшӡа лҿы.
– Аказы сбыҳәарц сааит, иҟалозар азин сыҭ, – ҳәа лалҳәеит. Гәында ԥшӡа азин лылҭан, дылзыӡырҩуа далагеит. Аҭаца гәыбжьанытә азин анлоу, ус лҳәеит:
– Издыруеит азин шбымам, башьцәа ираҳаргьы ҳшақәдырӡуа, аха ҳара аицалацәа зегьы убри аҟара быбзиабара ҳамоуп, иаҳҭаххеит ҳнапала иҟаҳҵаз ҳчеиџьыка агьама ббарц, ҳаҩнынӡа бналбаа, иҟало акакәзар, нас адунеи зегьы зтәу ҳара ҳакәшәа ҳхы аабаларын.
Гәында ԥшӡа урҭ ргәы иҭаз абалдыруаз, аԥсабара ақәԥшылара дазгәыкха дыҟамзи, дазыразхан длыцны дылбааит, аха лашьцәа иддмырҳарц дрыҳәеит.
Уаҩы иибац чыс зымфацыз Гәында ԥшӡа, лхәы рхианы аишәа данахадыртәа, дшанханы дахәаԥшуа даанхеит. Аецала гәыбжьанытә дналыдтәалан, днеины илгәамырҭакәан лгәыбжьынацәа иахаз амацәаз аалымӷырхын аилаџь дналасын, итаруа иҟаз ашәык аалылхын, амацәаз иаакәлырша-аакәлыршан, – "Абарҭ зегьы ҳаԥсааит абри бымфарызар," – ҳәа инаган Гәында ԥшӡа лҿы инҭалҵеит.
Гәында чыс лымфаӡацызт. Абыҩлаша еиԥш имҟаҟаӡакәа илзылбаадоз џьшьа аҿаныналырха, лҟырҟы цәыҳәҳәа ишлеиуаз, лгәы икылахан иаразнак лыԥсы ааихәлахан лышьҭахьҟа дынхышәҭит.
Аицалацәа ашыр-сырҳәа даашьҭырԥаан, ауха дганы рнаҩс абна цәгьа иҟаз атыша ду иамаз аҿы дҭарыжьт. Атыша ҵаулан, илашьцан, аха Гәында дшынҭарыжьызҵәҟьа иааҭлырлашааит. Лҭацацәагьы ҳлылгеит ҳәа еибаргәырӷьо, рхацәақәа рышҟа акы шрамхамҳәаша ҳәа еилабжьо ихынҳәны аҩныҟа ицеит.
Иҵыз здырхуада, Нарҭаа шәарацарантә ихынҳәны, шәарах баҩлашала еидара-ԥсараха ианааи, раҳәшьа дубар даахә, дыҟаӡам.
Нарҭаа раҳәшьа данырымба ихагахеит, рыҳәсақәа ирызҵаит, агәылацәа рҳәеит, ауацәа рҳәеит, аха лхырхарҭа ҳәа акгьы рмаҳаит.
Иҟарҵагәышьахуаз, уаҳа лхабар анырмаҳаӡа рызынтәыкгьы ҭоуба руит, – "ҳаҳәшьа лхабар ҳаҳаанӡа ҩнык аҿы ҳшымнеира" – ҳәа. Рабџьар-маҭәа аашьҭырхын, доусы рхы ахьынахаз абна илалт, рыҳәсақәагы рымацара рҽырзымшьуа, рхқәа кны аҩны еидашшыло иааҩнахеит.
Ус ишыҟаз, ҽнак Алхәыз ҳәа егьызеиӷьым арԥыск иҩызцәа иманы дшәарыцо абна дылаланы дышнеиуаз, Гәында ԥшӡа дахьҭажьыз атыша даназааигәаха, лашаралак, ҽынлатәи алашара еиԥшымкәа, – сыбла хнакуама, – иҳәо иааиҿаҷҷеит. Атыша ашҟа данынаԥш акы ишарлашоз ибеит, зынгьы иааицәымыӷхеит, аха игәы ааиԥсахын, иҿынеихан, атыша данынхықәгыла, ԥҳәызбак мрада дкаԥхо атыша ду аҵа дышҭажьыз ибеит.
Даақәҵәиаан дыҳәҳәаны дхысит, иҩызцәа еизиган, – абыржәыҵәҟьа дҭаагароуп! – ҳәа реиҳәеит.
Атыша аламала уаҩы дзыхәоз акы акәымызт. Аха ирулак ахаҳә-мҿыхә еиԥыршьын дҭыргеит. Лара дымԥсыцызт, лыԥсы ахәага ҭан, цәгьа дгәамҵхьан, аха лцәа џьара илхымҟьацызт.
Алхәыз ари леиԥш ахазына, зеиԥш адунеи дамбацыз даниба, иаразнак иԥсы нлылаха дцеит. Дсырцәажәоит ҳәа длывагьежьит, длыкәшеит, аха дауизырцәажәахуаз.
Иҩалыҵалан Гәында ԥшӡа Алхәызаа рҿы дааргеит. Днаган ацәарҭаӷә днықәдыриеит. Уа дышьҭан, лшьапы даузықәгылахуаз, дагьԥсымызт, дагьбзамызт. Аха убас дахьышьҭоугьы лиарҭа дылыԥхаауан, аҩны ҩынлырҷҷон.
Зегьы лхагыланы лымаҵ руан, анс рҳәеит, арс рҳәеит, анс ҟарҵеит, арс ҟарҵеит, аха дырзырцәажәомызт. Деиқәырханы даазгаз Алхәыз ҷкәын насҭхашәа дгылан, игәы амца ҭан. Аҵыхәтәаны Алхәыз иаҳәшьа лнапы аԥҳәызба иналыҵаҵаны дҩышьҭыхшәа цқьа лыбла схыԥшылоит ҳәа дшаҿыз, машәыршәа лмашьхәылҵ лгәы иныҵасит. Уи акәхеит, амацәаз лгәы икылаханы иҟаз ҩкылшәан, акараҳәа икәыр-кәыруа адашьма иаақәлт, Гәында ԥшӡагьы – "уҳ, гәышьа!" – лҳәан даақәтәеит.
Игылаз зегьы иҟалаз рзымдырызт акраамҭа ишанханы иҟан, аха нас амацәаз аашьҭырхын, уамашәа ибаны илызҵаауа иалагеит.
– Ари закәыеи, дад, ибыхьзеи, бызусҭда, бназгазеи атышаҟны?
Лара дзықәшәақәаз лымҳәар лҭаххан, акыргьы инахылга-аахылгеит, аха еилырымкаар рымузт, аханы инаркны аҵыхәанӡа зегьы ралҳәеит.
Абри шеибырҳәоз, ашҭа аҵыхәан аӡәы даацәырҵит. Уи иныҟәашьала Нарҭаа дышрыҵкарыз лгәы азҩан, Гәында ԥшӡа арҵәаа лырган, дылбааҟьаны ддәықәлеит. Ҳәсеи рԥари иҟалаз рзымдырызт, зегьы агәырқьҳәа илышьҭалт. Дышнеиуаз лашьа дынихәаԥшит, аха дылдыруа дыҟамызт, илақәа рыла акәымзар. "Сашьа!" ҳәа арҵәаа ааҭлырган, ихәда лҽахарԥсны дылкит...
Иҟалаз еилыркаақәеит. Аҽцәа дәықәырҵеит егьырҭ аишьцәа рыԥшааразы. Иахьа аӡәы дырбо, уаҵәы аӡәы дырбо рызынтәыкгьы рыԥшааит. Урҭ дара-дарагьы еибамбаӡацызт.
Нарҭаа раҳәшьа дрыманы аҩны иааит. Уаҩы ишимбацыз ачара руит, мышки ҩымши рыла акәымкәа, мзала иааиԥмырҟьаӡакәа инеиԥынкыланы.
Нарҭаа раҳәшьа заҵә илыхьыз ргәы ишалац иалан, аха ахырхарҭа рзаҭомызт. Уажәы-уажәы лара илызҵаауан, аха аиаша ралҳәомызт, лҭацацәа ршьыр ҳәа дшәаны.
Ҽнак лашьцәа Нарҭаа еизаны инлыдтәалан ҭоуба руит, – "Бзықәшәаз аиаша ҳабымҳәар, ҳшызынтәыку ҳшыбнало", – ҳәа. Иҟалҵахуази, лашьцәа дрыцәшәон инартәаны дзықәшәаз акакала зегьы ралҳәеит. Аха дрыҳәеит рыҳәсақәа карыжьыргьы ирымшьрацы. Даргьы убри илҳәаз аҿы иаангылт – ацәгьа зуз рыҳәсақәа дәылцаны икарцеит. Дара лалаган дырҩегьых аҳәса ааргеит.
Абарҭқәа зегьы рышьҭахь лара Гәында ԥшӡагьы уаҳа асаркьатә бааш дыҩнамгылеит. Амра еиԥш дкаԥхо, амза еиԥш дкаҷҷо адәы днықәлеит.
Нарҭаа аишьцәа руаӡәы ԥак диоуит. Уи даниуаз ауха Нарҭаа рлаԥс дугьы лаба ласбак арит, аха уаанӡа иарилақәоз иреиԥшымкәа, мӡанрак. Аласба шаакашәазҵәҟьа иуаҩԥсханы иааҟалт.
Ани ала аԥеи Анарҭ иизи еихырааӡалт, даргьы мыцхәы бзиа еибабо иалагеит.
Арҭ духеит, иарԥарцәақәахеит. Анарҭ ҷкәын данарԥысха, Нарҭаа ишырзаанаҭыз еиԥш, илоу ԥишәар акәын, хьыӡрацара дцар акәын. Убри аҟынтә ныҟәара дцало далагеит. Аха иара дахьцалакь абни ала аԥагьы дааицрымшәо дицын, ҩыза бзиак иаҳасабала.
Урҭ иахьцо ишеиццо еиԥш, ирфо еицырфон, иржәуа еицыржәуан, иахьышьҭало еицышьҭалон, убас ԥсык еицырханы иҟан.
Ус зны енагь ишцалац еиԥш, ныҟәара еиццеит.
Ицо, ицо даара акыр мышқәа иныҟәахьаны, ҩны дуӡӡак инадгылт, аха амӡырха уаҩы дықәм, ҟыҭ-ԥсыҭ бжьы џьаргьы игом. – Абри еиԥш анхарҭа ду аҿы аӡәы дыҟамкәа ишԥаҟалари, – ааргәахәын, амӡырха ианаақәгыла, – "О, аԥшәма!" – иҳәан ибжьы наиргеит Анарҭ ҷкәын. Аха уаҩ ҿиҭуам. Даҽа ҩынтә-хынтә ҿиҭит, аха аҩны уаҩы ддәылымҵит.
Уаҩы ибжьы анырмаҳа, илҽыжәҵын, рҿынархан инеин аҩны иныҩналт. Аҩны инзыҩналаз убас ихиоуп, уахьԥшра узымдыруа, ҵаҟа иахьабалакь ауарҳалқәа каршәны, аҭӡамцқәа ауарҳалқәа ркыдыршәыланы. Аҩны агәҭаны аишәа убас ихианы игылоуп, фатәы-жәтәы уаҩы иҿы иҭеиҵараны иҟоу хкыс иқәым ҳәа акгьы ыҟамызт. Арахь уԥшыр, уаҩ дыҟаӡам.
Иааиз аҷкәынцәа аишәа илахатәан, акрырфеит, акрыжәит, қьаф уны иҩагылеит.
Акрыфан иангыла, Анарҭ ҷкәын длықәиан дыцәеит, аха ала аԥа дмыцәеит, ус дтәаны дыԥшуан.
Уи аамҭазы ашацәа ааин аҩны аҟәаҟә иаақәтәеит. Егьи Анарҭ ҷкәын илахьынҵа шазаарымызт, илахьынҵа ршаразы иаазаап.
– Абри злахьынҵа ҳшо, – иҳәеит ашацәа руаӡә, – убас лахьынҵас имазааит, дгьыл харак аҟны ԥҳәызбак длеилаҳааит, дзеилаҳаз аԥҳәызба дҳәаны, дима амҩа дықәланы дшааиуа, амҩан амца неицраланы дыблааит. Уи дахыԥар, уаҩы ишимбац ашоура ҟалааит. Ашоура цәгьа иахҟьаны аӡыша данаклакь, аӡы зжәуеит ҳәа аӡхықә данхықәгылалакь, длалҟьан аӡы длалаҳааит, иара убра ԥсырҭас иоуааит. Убрагьы дахыԥахыр, аҩны даннеилакь зуха иԥҳәыси иареи амҳараҿы ианыцәалакь гәылшьапк аахәҵыҩрны дафаат. Абарҭ ах-лахьынҵак Анарҭ ҷкәын изаҳшаз заҳаны изҳәара дҳашҳатәарахааит! – иҳәан, иажәа даалгеит. Еьырҭ ицыз, – "Амин!", – рҳәан, иҩықәԥраан ицеит. Арҭ зегьы ала аԥа иаҳауеит.
Ашацәа ишырҳәаз еиԥш, Анарҭ ҷкәын ныҟәара дахьыҟаз игәы иақәшәоз ԥҳәызба ԥшӡак дибан, дҭиҳәеит. Аԥҳәызба даниҳәа, – "Даҽазны сеиҭаахуа аҵкьыс, уажәы дызгап", – иҳәан, уаҳа џьаргьы дымцакәа, дхынҳәны аԥҳәызба диманы дшааиуаз, анрықәхәла, бнак аҿы иԥхьеит. Ауха ҵхыбжьон ишыцәаз абна амца ацралан, дара ахьтәаз иаарыкәыршаны абылра иалагеит. Абар-абар амца даргьы ирцраларацы егьагымкәа ишыҟаз, ала аԥа дааԥшын, иҟалаз аниба, ирҿыхеит иҩызцәа, аха иахьабалакь амцабз еилашуеит. Анарҭ ҷкәын дцәарҳаны данааԥш, днышьҭасын иԥҳәыс даашьҭиԥаан амца еиҳа иахьеилашуаз ахь ихы рханы ддәықәлеит, аха ала аԥа уахь димышьҭыкәа, амца уаҩы далҟьаратәы иахьыҟаз гәеиҭан, раԥхьа дгыланы иҿынаихан, абылра иалигеит ииулакь, аха рымаҭәақәа хыблаа-ҿыблааны рыџьымшьқәа ықәблааны, рнапқәа, рхы-рҿы хыблааны цәгьала иалҵит. Ииулакь рыԥсы еиқәыирхеит ала аԥа.
Ашарагьы рацәак агмызт, ишеит, даргьы рымҩа иқәлеит. Ишцоз, дәы сакарак иазкылсит.
Аҽны анша, амра ангыла нахыс убас шоурак ҳәа ҟалеит, "ала абз анхәатәуа" шырҳәо еиԥшьҵәҟьа.
Адәы сакара аҵыхәа ԥҵәом, аӡы ирымаз нҵәеит, рымҩахь ӡы џьаргьы иҟаӡам, арахь рыҿқәа ҭбаны иԥсуеит.
Ус ҩаха-ҩымшҟа ӡыда иныҟәахьаны, ианыԥшы хара, рымҩаԥыхьан ӡыиас дук рбеит. Ишрылшоз ала иаадырццакын аӡы аԥаҩ инхықәылт, аха аԥаҩ убри аҟара иҳаракын, аӡаҿы аарлаҳәа улаԥш наӡон. Аӡы аҭаларҭа ахьамаз даара акыр набжьан.
Аҭаца иааргоз аӡы анылба, лыԥсы ааилахәан, аԥсра далагеит. Анарҭ ҷкәын ани ангәеиҭа изымчҳазт, аӡы лзаазгоит ҳәа аԥаҩ днықәххын, аԥара иҽыназикуаны, ала аԥа атахҳәа дааисын дикын доуимышьҭит. Нас ала аԥа апҟаҩҳәа днаҵҟьан, аӡы аҭаларҭаҿы дцан, али-ԥси рыбжьара аӡы иманы дааит.
Аӡы ржәит, рыԥсы рылалеит, акрырфеит. Рыԥсы аныршьа, рымҩа иқәлеит. Уигьи аџьалкны дахирԥеит. Иахьцалакь ҩынтә дыԥсраны дахирԥахьеит, аха уи иара Анарҭ макьана издырӡом.
Даара акыр иныҟәахьаны еиԥш, Нарҭқыҭ иалалеит. Нарҭқыҭ ианалала, – "Анарҭ ҷкәын ԥҳәыс диманы даауеит", – рҳәан, ажәлар адруҳәа ирԥылеит, аҩны дрыманы инеит. Нарҭаагьы иеигәырӷьан, ишырулац еиԥш, чара руитб жәра руитж Ҩаӡамакьат хыртит, мчыбжьы наҟьак чаран.
Ачара анеимлыс ашьҭахь, ишаԥу еиԥш, Анарҭ ҷкәыни аҭацеи амҳара еицыҩнарҵеит Ԥачара еилгаанӡа амаҳә амҳарахьы анеира дақәиҭымызт). Ани ала аԥагьы ауха иҽӡаны амҳараҿы днеин, ацәарҭаӷә аҵаҟа дыҵаиеит.
Аҵх агәы ааиҩнашоны, амаҳәи аҭацеи, икараха рыцәа аԥсымҭазы, гәылшьапк адгьыл иаахәҵыҩрын, Анарҭ ҷкәын дысфоит ҳәа аҿынанахеит. Агәылшьап анааҵҩрыҵәҟьа ала аԥа иаҳәа ҭԥаа днаҵҟьан, агәылшьап ахы хсаны илкаижьит.
Ала аԥа агәылшьап шьны индәылҵымҭазы, Анарҭ дааҿыхан, длышьҭагәа дикит. Арахь дааԥшызар, агәылшьап ахы хсаны, ашьаӡа-гәаӡа алыҩруа икажьуп.
Анарҭ арҭқәа аниба, – "Иҟалаз соуҳәароуп!", – ҳәа дааисны дикит.
– Аҳәара сақәыиҭым, усҟәаҵ, иҟалозар, – ҳәа диҳәеит, аха имуӡо аҽшьра иҽақәыикт Анарҭ.
Имуӡошәа аниба, ала аԥа даалаган аханы инаркны аҵыхәаҟнынӡа зегьы иеиҳәеит. Иҳәаны дагьаалгеит, иаргьы дҳашҳатәараха дааҟалеит.
Ала аԥа данҳашҳатәараҳа, Анарҭ агәаҟра далагеит, имала иҽизымшьуа, ииура изымыруа дықәхеит.
Анарҭ иԥҳәыс иҟалаз анеилылкаа, даацәажәан ус лҳәеит:
– Ажәлар еизганы иҟалаз раҳәа, ԥсыхәас иамоузеи ҳәагьы урызҵаа, издыруада џьара ԥсыхәак аманы иҟазар уаҳап.
Иԥҳәыс ишылҳәаз еиԥш, Анарҭ ҷкәын ауаа рылеиҵан ажәлар еизигеит. Ажәлар анеиза, даарылагылан иҟалаз реиҳәеит, дагьрыҳәеит, абни иҳашҳатәарахаз иԥсы ҭаҵашьас иамоу, иацәымаа-шьакәа иазхәыцрацы. Уи иԥсы ҭаҵашьа анеимоу, иаргьы иҽшишьуагьы реиҳәеит.
Ажәлар еизаз аӡәы акы иҳәеит, даҽаӡә даҽакы иҳәеит. Урҭ ирҳәақәаз зегьы ҟаиҵеит, аха акгьы иамыхәеит.
Ус аамҭа акыр бжьысит. Иахьа аӡә даауан ак иеиҳәон, уаҵәы аӡә дааиуан даҽак неиҳәон. Иааиаҳалакь ҟаиҵон, аха зегьы башан.
Ус Анарҭ ԥа диоут, аха иара акы ила иабом, акы деигәырӷьом. Абни иҳашҳатәарахаз иҩыза ԥсыхәак иауазар ҳәа дгәыӷуеит акәымзар, сааҭкгьы адунеи дықәыԥшраны дыҟам, иҽишьуеит.
Ииасит мшқәак. Џьара хара дырҩык дыҟан, ари иҟаз аниаҳа, Анарҭ иҿы дааит. Дахьааиз, Анарҭ ҷкәын днаидтәалан, ус иеиҳәеит.
– Дад, ари ахьаа ду иумоу уажәраанӡа ԥсыхәа амамызт, уажәшьҭа ԥсыхәа амоуп, аха уи ҟауҵар уажәы ахьа иумоу аҵкыс еицәоуп, агәаӷьра уадаҩуп, аҳәарагьы цәгьоуп, – иҳәеит.
– Уи иԥсы аҭаҵаразы исымгәаӷьуа егьыҟам, исоуҳәароуп, усгьы ҽышьроуп исықәу, исоумҳәар зуам, – иҳәан дықәыргьежьаауа дикит.
Иимырҳәар имуашәа аниба, адырҩ даацәажәан, ус иҳәеит:
– Абри иҳашхатәараха игылоу, уара уԥсраны хынтә уахзырԥаз иԥсы аҭаҵашьа амоуп. Иԥсҭаҵашьасгьы иамоу акызаҵәык ауп. Абни агара игароу усаби ақәаб дылҭаҵаны, хшла дыжәны, нас ақәаб асаби дышҭоу ахы ларханы иҳашҳатәараха игылоу ихы илақәуҭәар, иаразнак иԥсы ҭаланы даныҟаз еиԥш дааҟалоит. Уи ус иҟамлар, абар сара ара сыҟоуп, хшла акәым, ӡыла ақәаб сҭаҵаны ажәра сықәзааит.
Анарҭ ҷкәын ари аниаҳа, ԥшра ҳәа акы ҟамҵаӡакәа, исаби инапала ақәаб дылҭеиҵан дыжәны, диманы днеин иҳашҳатәараха игылаз ауаҩ ихы илақәыиҭәеит.
Ани шлақәыиҭәаз еиԥшҵәҟьа, – "Ҳаит, сышԥацәаз!" – иҳәан, ала аԥа иԥсы ааҭалт, асабигьы акәыркәырҳәа дыччо инапы даантәалт.
– Ԥа дуоума? Дуаҩымшхааит! – иҳәан, ала аԥа Анарҭ даагәыдикылт.
Анарҭ ҷкәын иакәым, Нарҭаа зегь ари акы еиԥшымкәа еигәырӷьеит. Чара руит, жәра руит. Ари адырҩ иԥсы ахьынӡаҭоу дзааӡашаз амал иҭаны, дганы иҩны дынрыжьт.
Анарҭ ҷкәын иҩызагьы иаргьы, бзиа ишеибабац акәымкәа, еиҳагьы бзиа еибабо иалагеит.
Нарҭаа рҿы дыҟан ирхьыԥшыз ҭаҳмадак. Уи иман хҩык аԥҳацәа, ԥа димамызт.
Аҭаҳмада енагь Нарҭаа рабџьар ирыцқьалон. Абџьар анику, иҿара игәаланаршәалон, дҿоушәа ихы иԥхьаӡо дҟанаҵон, убри аҟара абџьар бзиа ибон.
Аҭаҳмада дӡышӡа дахьтәаз Нарҭаа ҩҽыжәланы хьыӡрацара амҩа инықәлацыԥхьаӡа, луанытә дгәынқьны дқәыԥсычҳалон. Ари гәалҭалон иԥҳа еиҳабы.
Ҽнак Нарҭаа, ишыруц еиԥш иҩҽыжәланы рҿанынарха, аҭаҳмада акыраамҭа ҿымҭӡакәа урҭ ахьцо дрыхәаԥшуа дгыланж нас луанытә агәырқьҳәа даақәԥсычҳахын, даахынҳәын, дааин, абарҵан длатәеит.
– Саб, уаазқәылаз абас еснагь Нарҭаа ҽыжәланы рымҩа инықәлацыԥхьаӡа уқәыԥсычҳалоит, угәы иалоузи, узырқәыԥсычҳауазеи, исоуҳәар ҟамлари? – ҳәа диазҵааит, иԥҳа еиҳабы лаб днаидтәалан.
– Сзырқәыԥсычҳауа иазыбугәышьози, бара быӡӷабуп, ибасҳәеитҳәагьы бамаҭәам, – иҳәан, лаб аҭаҳмада дырҩегьых даақәыԥсычҳахын, инапқәа ижакьа ӡыш-кахәхәа иналшь-налшьны, ижакьа аҵыхәа еимларӷәӷәа иааникылеит.
– Ус егьа иҟазаргьы, исоуҳәар сҭахуп, иудыруази, зеиԥш ҟамлац ыҟам, угәы иалакьакьо сзалхыргьы уздыруам, – лҳәан иԥҳа, ԥсцаха илымҭо дықәыргьежьуа дылкит.
Аԥҳәызба илмуӡо даналага, аҭаҳмада деиҭақәыԥ-сычҳахын, ус иҳәеит:
– Нарҭа зегьы анеицҽыжәлалоз, саргьы срыц-ҽыжәлалон, аха, ишыббо еиԥш шьҭа сажәит, уаанӡа исылшоз сылшом, уи гәхьаазгоит. Убри ауп Нарҭаа ҽыжәланы рымҩа инықәлацыԥхьаӡа сзықәы/-ԥсычҳало. Еҳ, бара бхаҵарԥысны бсымандаз, Нарҭаа бнырхьымԥшларызи, уи ада уаҳа ажәымҭашкәакәара сҭахызма сара гәышьа, – иҳәан, деиҭаақәыԥсычҳаит.
– Убри акәзар ари аҟара хьаас иумоу, иҟалозар, акы еиԥшымкәа суҳәоит, сызуҳәо азы мап сцәумкын. Сызлауҳәо уи ауп, уабџьар сыҭ, умаҭәа сышәҵа, уҽы сақәыртәа, сцап исылшо збар сҭахыуп, мап сцәумкын, саб, суҭахызар, – лҳәан, аҭаҳмада иԥҳа еиҳабы лаб диҳәеит. Аҭаҳмада иаҳаз дазхәыцын, – "Ибзиоуп, дад, ибҳәаз сақәшаҳаҭуп, ахаҵамԥҳәыс ҳәагьы аӡә дыҟоуп, убри бара бакәхааит," – иҳәан, аҭаҳмада акыргьы даалахҿыххеит.
Арҭ еибырҳәаз еьырҭ иԥҳацәагьы ираҳауан.
Аҭаҳмада даалаган иԥҳа ишылҳәаз еиԥш деиқәыиршәан, деиҵамырхаӡакәа амҩа дықәыиҵеит.
Лара амҩа даннықәла, иара маӡала лаԥхьаҟа дныиасын, иҽырҩашьаны хаҳәык дааватәеит, дыршәаны илылоу ԥишәарц азы.
Ус иԥҳа деиқәҽыжә дшааиуаз иара имариашаны данааи, ашырҳәа иаҳәа ҭԥаа даныналзыҭрыс, аԥҳәызба дшәан, ашырҳәа лҽы ахы даахан, дхынҳәны аҩныҟа ддәықәлеит.
– Еҳ, бара хаҵамԥҳәысрас ибылоу аҳа, – иҳәан, аҭаҳмадагьы дцырг-цыргуа длышьҭаланы иҿынеихеит. Лара уаҳа лҽы ахы даамыхаӡакәа дышиашаз аҩны дааит, аха унлысыр шьакәарак лылымшәо, даара лылахь еиқәны. Лабгьы ус баша дынҭыҵны дыҟазшәа аҩны дааит.
– Иҟалазеи, дад? – ҳәа лаб данлызҵаа, – "Ааи, дад егьсылымшеит!", – лҳәан, лҽааилыхны лымаҭәақәа нықәылҵеит.
– Саргьы исылоу ԥысшәарц сҭахыуп, саб, – лҳәан агәыбжьанытә дааҵҟьан, леиҳабы илшәылхыз амаҭәақәа аалышәҵаны, лаб иабџьар аашьҭыхны, дыҩҽыжәлан амҩа дықәлеит.
Уигьы ани аиҳабы дыширшәаз еиԥш диршәан, лыхәда лыкәаҽ дхынҳәны аҩныҟа дааит.
Урҭ рышьҭахь аиҵыбӡа лҽеибыҭаны амҩа дықәлеит. Лабгьы ишиуц еиԥш, лаԥхьаҟа дниасын иҽырҩашьаны дыштәаз, данизааигәаха, иҽырцәгьаны даалзыҵҟьеит, аха дизмыршәеит. Лаҳәа ҩҭылԥаан, илыжәлаз деихысҵәоит ҳәа аҿаныналырхоз аамҭазы дҩеиҭаԥан длыцәцеит, аха усгы ихылԥа инақәшәан иааҩнаҵәеит. Дырҩегьых сисуеит ҳәа лаҳәа аныҩалырхха, – "Аа, дад, сара соуп, баб соуп, сбымшьын! " – иҳәан, ихы лирдырт.
– Дад, ибылоу ԥысшәап ҳәа акәын ас зыҟасҵа, бахьцо бца, баб дбыкәыхшоуп, – иҳәан, аҭаҳмада дгәырӷьаҵәа иҩныҟа дхынҳәит, ларгьы лымҩахь дцеит.
Дцо, дцо, дышцоз, Нарҭаа дынрыхьӡеит.
– Уаа, аура шәықәуп, Нарҭаа дуқәа! Шәҽышькыл зкыша, ӡык шәзыржәша мҩанызаҩык дышәҭахымхари? – ҳәа Нарҭаа дынрыхьӡан дразҵааит, аҭаҳмада иԥҳа.
– Уаа, бзиара убааит, аҩыза дзаҳҭахымзеи, уҳамҩанызаҩыз, – рҳәан, Нарҭаа дрыдыркылит аҽыуаҩ ирыхьӡаз.
Нарҭаа хьыӡрацара иахьыҟаз даара агәаҟрақәа ирықәшәеит, зегь ҳанҵәома рҳәо аҟынӡа инеит, аха абни ҩызара ирыцлаз еиқәырханы егьырмыхькәа дрыцны ихынҳәны иаауан.
Ишаауаз, аҵәа хьыссы изҿаз ҵәа-хаҳа дук инавалеит. Аҵәа зҭагылоу ашҭа злакәыршоу амасарақәа уаҩ хыбаҩла иҭәуп.
– Ари закәызеи? – ҳәа Нарҭаа ирыцыз данрызҵаа, ус ларҳәеит:
– Ари аҵәа зтәу дҭакәажәуп, уи аҵәа ауҩы иҿалҵом. Абра ииауса иззымчҳакәа, ма иззымдыркәа алапҟьа налаҵаны аҵәа нкаԥсаны иаҳфоит ҳәа лашҭа инҭалалакь, дрықәшәиуеит, – "Шәызлаҟам ала шәҟалааит!" – ҳәа. Уи лышәи ҟалоит, дзықәшәиз ашҭа дҭыҵаанӡа дыԥсуеит, убас иԥсыз рхыбаҩқәа роуп абанҭ амасарақәа ирхарԥоу.
Нарҭаа рҩыза днышьҭасын, лапҟьак аашьҭихын, Нарҭаа ишеихьыс-еиԥысуаз, апҟаҩҳәа аҵәа иҩалеиҵан, аддыҳәа аҵәа ҿырдды илеишьҭит. Дамкамшьҭӡакәа амасаргәара ахьышәҭҳәа днахыԥан, ашҭа дынҭаԥалан, икәымжәы акалҭ азна аҵәа иҟәшәан дааҭыԥеит. Аҭакәажә ани иласышьа даршанхан, ашҭа дҭыԥаанӡа ашәиха дахьымӡеит, данынҭыԥа, – "Узлаҟам ала уҟалааит!" – лҳәеит, аха иара ашҭа дҭыԥахьан, уахь дышҭаз дылшәир акәын данԥсуаз, дымԥсыкәа даанхеит, аха усгьы "узлаҟам ала уҟалааит!" анылҳәа, дызлаҟамыз ахаҵара акәын, дхаҵаханы дааҟалеит.
Икалҭ азна аҵәа иааигаз Нарҭаа ишаны инриҭан, аҵәа иазгәышьха иҟаз ирҿеиҵеит, даргьы ари иҟаиҵаз џьаршьан иагьеигәырӷьеит, иласышьагьы цәгьаӡа иргәаԥхеит. Ари хаҵара шигым рбоит, аха макьана дызусҭдоу рыздырӡом.
Ишнеиуаз, џьара рыԥсы ршьарацы илатәеит. Рыԥсы аныршьоз ҷкәынцәақәак наскьаԥхьаны иреиҳәеит иара дызусҭдаз, ихыз иҵыхәаз, ԥаса дшыԥҳәызбаз, аха абни аҭакәажә "узлам ала уҟалааит!" анылҳәа, дышхаҵахаз уҳәа зегьы реиҳәеит.
Уи зеиҳәаз аҷкәынцәа ааин, ираҳаз зегьы Нарҭаа аарӡырҩны ирарҳәеит.
Нарҭаа ари ираҳаз џьаршьеит, даарагьы иеигәырӷьеит. Аҩны ианааи, аҭаҳмада идырныҳәалеит, чара руит. Уи нахыс ари аҷкәын иаб ҩызас дышьҭыхны дышрымаз еиԥш, ҩызас дышьҭырхт, иахьцалакь раԥхьа дыргыаны дыргон.
Аиргьаа Нарҭаа ираԥхьанагьлацәаны иԥхьаӡан. Аиргь раб Римца ихьӡын, ран Рарира лыхьӡын. Ради Рашьи урҭ ирԥацәан, рыԥҳа Ханиа лыхьӡын, Рад деиҳабын, Рашь деиҵбын.
Рад дхаҵа ӷәӷәан, аԥҭа далаланы деибашьуан.
Нарҭааи Аиргьи бзиа еибабон, еицныҟәалон, хьыӡрацара еиццалон. Нарҭааи Аиргьааи хьыӡрацара ианцалоз раҳәшьцәа аныргалозгьы ыҟан. Раҳәшьцәа аныргоз усҟан акәын, иахьцо даара ианшәарҭоу. Ус акәымкәа, иахьцо рацәак ишәарҭамзар, усҟан раҳәшьцәа аҟәашнкылараҿы инрыжьуан.
Зны, Нарҭааи Аиргьи хьыӡрацара ианцоз, раҳәшьцәа Гәындеи Ханиеи рымацара аҟәашнкылараҿы иаанрыжьын, – "Ҳахәыгьы ҟарҵап", – рҳәан иахьцоз ицеит.
Аиргь аӷа дрыман. Аиргь раҳәшьа длышьҭан Хәаша Бырзыкь. Ханиа уи дылҭахымызт азы диццомызт, лара ианылҭахымха дуаҳҭом, – рҳәан лашьцәагьы ирымуит. Убри аҟнытә Аиргьаа Хәаша ӷарыла дрышьҭан, Ханиа дымҵарсны дызгоит ҳәа игәы иҭакны. Хәаша ҽык иман, Зар ахьӡын. Хәаша Ханиа лымариа џьара исоуазар ҳәа длышьҭамзи, Аиргьи Нарҭааи раҳәшьцәа аҟәашынкылараҿы иныжьны ишцаз ангәаиҭа, – аҳәсақәа ҳамч шԥарықәымхари игәахәын, Ханиеи Гәындеи ахьтәаз аҟәашынкылараҿы днеин дылҽыжәҵит, аҩызцәа рацәаны ицны.
Ханиагьы лгәылҽанымзи, бгыӡыр лабак цәыԥссаны икыдыргыланы илыман. Уаанӡа ианныҟәоз алаба кра рыздырӡомызт. Аԥсуаа уи нахыс ауп ашьаҟацәа алаба ркуа ианалага. "Алаба" ҳәагьы ахьӡгьы азҭаз лара Ханиа лоуп.
Хәаша Бырзыкь аҟәашынкылараҿы данааҽыжәҵ иҽааирцәгьан, – "Ханиа, бнеи сҽыхәда быҵацаланы бкасцароуп!" – иҳәан, аӷьеҩҳәа ибжьы нлықәыиргеит.
– Уара ухаҵоуп, ҳара ҳаҳәсақәоуп, икаршәны иубаз акы ҳаҩызоуп ҳәа ҳауԥхьаӡар ҟалоит, аха ус егьа иҟазаргьы, уара ишуҳәо еиԥш уҽыхәдаҵәҟьа сныҵацаланы сузымгар ҟалап, баша угәы уаргәыӷгәышьоит, – лҳәеит Ханиа.
– Ибҳәо башоуп, ари аҟара ауаа исыцуи сареи ҳакәым, сҽы амацара акәзар, баҿыҵакны багап, ибцәажәашьоузеи, – иҳәан, Хәаша даазымчит.
Гәында дӡырҩуа дгылан, нас даацәажәан, ус лҳәеит:
– Уи анакәха, шәааи ҳаибашьып! Ҳара ҳажәла ҳәынҷара ақәӡам.
Гәында анс анылҳәа, Хәаша иҩызцәа акәалӡ шьҭырхын, аибашьра рҽазкны ирыкәшаны иаагылеит. Аибашьра рҽаназырк, Ханиа даадәылҵын (Ханиа аиҳабыра лыман) абасгьы налҳәеит:
– Ҳара ҳәынҷара ҳақәым, ижәдыруазааит! Исҳәо шәанаалар, ирласны ҳаилгоит. Дааиааит Хәаша, уии сареи напы еилаҳкып. Дысиааир, шәара сышәтәуп. Даҵаҳар, шәаҵахеит шәхынҳәны шәцоит, уи ала ҳаилгоит.
– Ҳаит, илҳәо закәызеи, – рҳәан, иџьаршьеит, иазыразымхеитж аибашьра ианақәаҳк ҳаибашьует, – рҳәан игылт.
– Ус анакәха, сара шьхәала сеибашьуеит, бара лабала, – лҳәеит Гәында.
– Сара Хәаша сҽизыскуеит, егьырҭ бара брыжәыл, – лҳәеит Ханиа.
Ишылҳәаз еиԥш, Ханиа лабала Хәаша дылижәлан, ихы дамыхәо дҟаҵаны дылҳәынҷеит. Гәында шьхәала егьырҭ дрысуа лҿаалхан, ашәҩыкгьы рхы иамыхәауа иҳәынҷаны, инаганы Хәаша инивалыԥсеит. Хәаша иҽы Зар иҟалаз анаба, иҩныкьыркьырын ианынрыжәла, уигьы ркын инаганы ҵлакы иадҿарҳәалт.
Абас ҩыџьа аҳәса – Гәындеи Ханиеи ҽцәа-шәҩык ириааины ирҳәынҷеит. Хәашеи иҩызцәеи рыԥсы анрылала, иаурышьҭын ирулакь рԥсы ргеит.
Ари иҟалаз Нарҭааи Аиргьи доуҳала ирдырит. Қьаҭауан ддәықәырҵан дааит аҳәсахәыҷқәа рҿы. Қьаҭауан данааи, раҳәшьцәа Хәаша иҽы Зар хьӡыртәны, ашәа иалаҵаны иҳәо иштәаз ибеит.
– Ҳаи, арҭ Зар ауп игәхьаарго ахьымӡӷ ахьадыргаз, – иҳәан, Қьаҭауан аҳәсахәыҷқәа дрызгәыдуны даарахәмарт. Иаргьы иҿырпын аашьҭихын ирыциҳәо далагеит.
Зар зықәшәаз агәы иалан, шьамхахьы анышә ажхьан.
Зар иахҳәааны Гәындеи Ханиеи ирҳәаз ашәа, Азар ҳәа хьӡыс иаманы, уи нахыс цәгьарашәаны иаанхеит. Азар агәырӷьараҿы ирҳәаӡом, аԥсхурақәа рҿы, аҽқәа андырыҩуаз акәын ианырҳәоз.
Абри азар иацуп Нарҭааи Аиргьааи рныҳәаҿа:
Уа, ҳара ҳашьҭахь ииуа аҷкәынцәа!
Хашьҵыргәа шәаднакылт,
Шәы-шықәса анҵы шәыҵнаргәоит,
Ауаа рыцәгьа рҟәызго
Шәыцәгьа шәыҟәнагааит.
Аиргь рыԥхара шәызнарҳааит,
Ажәа ишәҳәо
Аиреи аԥсреи ҽԥныҳәа рымоу аҳа
Уаҳа ҽԥныҳәа амамзааит!
Ахҭылҵра еихылҵра шәызнарҳааит,
Шәышьҭахь ииуа пату шәықәырҵааит,
Урҭ рышьҭахь ииуагьы ныҳәазааит!
Зны Нарҭ Кәын, ԥыҭҩык ицны, Нарҭаа руаса гәарҭак иманы, шьхакы аҿы дыҟан.
Ҽнак Кәын иҩызцәа аԥсаса аарызныжьны, шәарацара дцеит, аха акыр иахьыхараз, хымш, ԥшьымш дахьзымаауаз. Ари ас хара дышцаз, ачарҳәаҩ ила адырра рауит Нарҭаа руасақәа ргарц иашьҭаз, акыргьы зҽанызшәахьаз, аха Кәын дыҟанаҵы егьзлымшацкәа иааиуаз уаа цәгьақәак.
Арҭ ақәылацәа Кәын шәарацара данца адырҩауха аҭыԥ илақәылан, Нарҭаа руасақәа иҟази, урҭ ирыцыз ауааи, аӡәызаҵәык ида зегьы ахырцан, ирыманы амҩа иқәлеит.
Уи аӡәкгьы нхашьас иоуз уи ауп:
Ахәлбҽхан арахә ангәарлоз, уаса хәшәҟа агәарҭа ирцырҟьан, рҭыԥ аҿы имааикәа ианҟьалаха, ауасақәа ирыцыз аӡәы рышьҭа дхыланы, Нарҭаа рлақәагьы ҩбаҟа иманы дышнеиуаз, ауасақәа ахьтәаз дрықәшәан, ауха уа дрыдхалеит. Агыгшәыг иацәшәомызт, избан акәзар, ақәыџьмақәа Нарҭаа рлақәа ракәын, егьирахь уаҳа изыцәшәози.
Ахьча ианааша иуасақәа иманы рҭыԥ аҿы днеизар, руасақәеи ауаа ирыцызи убар иаахә, иҟаӡам. Иҟалаз идырит, аха иҟаиҵагәышьахуаз, арахь Кәынгьы дыҟам. Иҟалаз ала Кәын адырра ииҭар иҭаххеит, аха иабаҟоу уи дахьыҟаҵәҟьоу издыруам.
Кәын дахьышәарацоз Ерцахә акаҵәараҿы акәын, ашәарах рацәаӡаны ишьызаап, аха имацара изымго еизганы дадтәалан.
Ус дыштәаз, даҽа шәарацаҩ бзиак дхынҳәны аҩныҟа дшаауаз диқәшәан, уи ила иҩызцәа рахь адырра ҟаиҵеит, ашәарах иишьыз ргаразы жәабаҟа ҽада аӡәы иманы дҩеиразы.
Уи ашәарацаҩ дшиасуаз аҭыԥаҿы дынкыдгылан, Кәын иааицҳаз аӡәк инханы иҟаз иеиҳәеит, дахьыҟаз адгьыл иеиҳәеит, иҟалазгьы ибеит.
Ақәылацәа ирцәынхаз ахьча арахә инхаз има иҿынеихан даҽа шьхак аҿы Нарҭаа рыԥсаса ахьыҟаз днеин, урҭ уа иааныжьны, иҟалазгьы нараҳәаны, Кәын иахь дцеит, еиҳаракгьы иҟалаз, ишеимырҵәаз неиҳәарацы.
Кәын уи днеиаанӡа иҵегь ашәарах ишьхьан. Аҽадақәа зманы инеиз иҟалаз аниеиҳәа, – "Ари ашәарах исшьыз уара инаг, сара ԥшра сықәым, сышзахәо срышьҭалароуп, урҭ ус ишырҳәо исзышьҭуам", – иҳәан, иҽааибыҭаны апҟаҩҳәа амҩа дықәлеит.
Иҽыргәаҟны дандәықәла, ҩаха-ҩымш ныҟәара ахьыбжьаз шьыбжьаанӡа днаӡеит. Ус дышцоз арҳәцәа рышьҭа дақәшәан, аԥҟаҩҳәа рышьҭа дынхылеит.
Ус ишилшоз ала иҽышәаны рышьҭа дхыланы дышнеиуаз, данԥшы, ақәылацәа Ԥхьау акаҵәара ишазнеиуаз ибеит. Иааирыӷәӷәан, хәдаҟа даархчнысын, акаҵәараҿы раԥхьа днеины амҩа икит.
Уи акаҵәараҿы хыҵырҭас мҩа ҭшәара заҵәык акәын иҟаз, уаҳа царҭа амамызт. Ахәларагьы уи акәхеитж ақәылацәагьы ауха уи акаҵәара ашьапаҿы иԥхьеит, уахынла ахыҵра рзымгәаӷьызт.
Кәын дзышьҭаз ақәылацәа рҽырҭынчны итәашәа аниба, иаргьы иҽырҭынчны дтәеитж имҩаныфа аацәыриган, акрифеит, акрижәит, нас дышьҭалан дыцәеит, дааԥсаха дыҟамзиж иԥсы ишьеит.
Ақәылацәа раԥхьаҟа шәарҭас ирымамызт, рышьҭахьҟа акәын иахьшәоз акәымзарж уахь аӡәы дҳашьҭаланы даауазар излаауа ҳәа шәарҭақәас иахьрымаз амҩақәа ркит, Кәын ихаҵашьа рымдыруази, издыруада дҳахьӡар ргәахән.
Ианааша, Кәын дыԥшызар, ақәылацәа заанаҵы игылан, крыфара, крыжәра рымҳәакәа, шьыжьнаҵ акаҵәара ихыҵразы идәықәлт.
Ақәылацәа рԥыза – рыцәымш раԥхьа дгылоуп, илабҷашь икуп, ихыц ижәҩахыр ихшьуп, ихҿақәа аҭаҳәҭеиқәа ирҭаҵа ибӷа иакәыршаны иамоуп. Егьырҭ иара ишьҭа, амардара икыдланы Кәын иқәкны инеиуан. Аха амардара убас имардароуп, аҭӡамц еиԥш иҿҟьаны иҟоуп, алада уԥшыр зынӡа улаԥш лаӡаӡом, убас иҵаулоуп. Знык уанылаҿҟьа шәы-ԥсы ухазаргьы акы нхом, убас каҵәара бааԥсуп.
Ус ишҩеиуаз, хысымҭак аҟара Кәын ианизааигәаха, – "Уа, шәзымцеит!" – иҳәан, акаҩҳәа ибжьы ҿаца нрықәыиргеит.
– Ҳаи, дабатәи хаҵоу ҳара ҳазмышьҭуа, игәаӷьынгьы ишԥоуҳәеи! – иҳәан, ақәылацәа рԥыза иниаҭеикит.
– Сызусҭдоу нас ижәдырп, уажәыҵәҟьа, уаҳа исаҭамкыкәа, шәабџьар шьҭаҵаны шәҭаслымх, мамзар ԥеиԥшцәгьа шәақәшәараны шәыҟоуп, – ҳәа, Кәын ибжьы наиргахт.
– Ԥхьау акаҵәараҿы убаҩҷагьы уаҩы иахьимбашаз ԥсырҭас изыҟоуҵазеи, уабатәи хагоу, наҟ даԥыршәх! – иҳәан, аԥыза ишьҭанеиуаз инрыдиҵеит.
– Шәышзымцо агәра умгозар, ухылԥа ақә уаԥшлеи! – иҳәан, Кәын апҟаҩҳәа хҿак аҿынаирхеит.
Ахҿа шнеиуаз, аԥыза ихылԥа ақә инақәшәан, ихԥаа икәылаауа алаӷьара иама илҭакәкәа ицеит.
– Уажәыгь агәра умгозар, ужәҩахыр иҭарԥоу ухыц агәҭа уазыԥшлеи! – иҳәан даҽа хҿак аҿынаирхеит. Уи ахҿа зҿааирхаз аԥыза ихыц агәҭа иаақәшәан, иԥҵәаны, ихылԥа илашьҭанаҵеит.
– Уигьы агәра умгозар, улабҷашьа агәҭа уазԥшлеи! – иҳәан уигьы агәҭа еҩҵәа илықәыиҵеит.
– Ааит, шәарҭ ақьаафырқәа, шәара шәакәызма Нарҭ Кәын имадаз арахә ихцаны изгоз, уажәыҵәҟьа шәабџьар шьҭаҵаны шәҭаслымх, мамазар абри алаӷьара шәахәхоит. Сара Нарҭ Кәын соуп! Шәарҭ арахә ирыдкыланы иаарцо, шәаахьаҳәны арҳәцәа шәҳәынҷа! – иҳәан, Кәын даацәырҟьан хаха дынрыжәлеит.
Ақәылацәа шанхан, ирура рзымдыруа иааилахеит. Иара ус Кәыни арахә ирыдкыланы иааргози ақәылацәа илрыжәлан, алаба иарганы, ԥсыҭбара ҟамҵакәа зегьы дырҭаслымит. Реиҳа зҽызрыцәгьашәа зҽыҟазҵаз, рԥызагьы дынрылаҵаны, гарӡганла иҿаҳәаны инышьҭарҵеит.
Усҟантәи аамҭазтәи ақьабзала, анс ирҳәынҷоз ауаа изҳәынҷаз дрызҵаауан: – "Шәсышьҭрыма?" – ҳәа. Ус данрызҵаалакь, ииашаҵәҟьаны уаҳа егьҳалымшеит, ари нахысгьы егьҳалшом ҳәа ргәы иаанагозар, – "Иуҭаху ҳазу, ҳҭаслымхеит", – рҳәон. Мамзар, рыхьымӡӷ ахыхра аҽазкра ргәы иҭазар, усҟан ус рҳәон: – "Уаҳиааит аабоит, иуиааиуа дуқәшәар убап, уажәазы ҳахьҭаслымхаз ҳаҟоуп", – рҳәон.
Ианҭаслымитә ашьҭахь, усҟантәи ақьабз излаҵанакуаз ала, Кәын даарылагылан дрызҵааит: – "Шәсышьҭрыма, ишԥашәҭаху?" – ҳәа.
Анс Кәын данҵаа, ақәылацәа рԥыза ус иҳәеит:
– Зынзаҵәык иҳараӡа, ҳааилацәажәап, иҟалозар.
Аԥыза анс аниҳәа, Кәын днеин инапала аԥыза дааԥиртын, дынрылҵны, еибырҳәо имаҳаратәы днаскьан даагылеит.
Анҭ анааилацәажәа, шьоукы ус рҳәеит:
Ҳахьԥсыз ҳаԥсит, нҵәароуп иҳақәу акәымзар, ҳаҩны амԥаны ҳшыҟаз абри еиԥш ахьымӡӷ анаага аҩныҟа цашьас иҳамоузи ҳбаандаҩцәоуп, мышкы зны ҳхы хьымӡӷыда иҿаҳамхкәа аҭаслымра ҳазыразым.
Аха аԥыза дааҵҟьан:
– Ҳаит, ишәҳәо закәызи, ҳанирҵәоит ауп. Имацара заҵәык иаҳзиу жәбоит, ари аҿы акы ҳалшаӡаргьы, Сарыҟәа шәизхәыци! Уи зынӡа ҳажәлагәы аақәыихуеит. Ҳаџьал аахьан акәымзар, Нарҭаа уажәы иаабазма, урҭ ҳашԥарылакьысуаз, "Анхаҩы даныӡша, илаба аакыдхны дцоит", ҳәа ирҳәо ҳахьит акәымзар. Иуҭахыу хазу, ишуламысу уныҟәа, иаҳзууз аабоит ҳәа иаҳҳәагәышьапиҳәан дгылт.
Аԥыза ииҳәаз аиҳараҩык адгылеит. Нас аԥыза днеин, Кәын дааиԥхьан, ус иеиҳәеит:
– Ухаҵкы, Нарҭаа дуӡӡақәа рашьа, Нарҭ Кәын, ҳара иахьа акәӡам, ҳанԥсы, ҳара Нарҭаа рҭыԥ ҳақәланы руаса аагоит ҳәа ҳгәы ианынҭаҳк аахыс хаԥсуп. Унапаҿы ҳаҟоуп, ишуҭаху уҳазныҟәа. Улԥхала еиқәхашьак ҳауны ҳҟалозар, – "Уашхәа мақьаԥсыс!" Ҳара ҳакәым, ҳара ҳажәлар наӡааӡо-ахьынӡа ари нахыс аӡәы гәырҩак шәаларымҵараны агәра уҳаргоит, уи ала ҭоубагьы аауеит. "Агәы амшын агәаны ицаны аҭәа архуеит" ҳәа ажәа иалоуп, ҳгәы ҳажьеит, шьҭа иаадырт, аха изхәарҭоузеи акәымзар, еиқәхашьа ҳаур наҟ-наҟ азы ҳахшыҩ аагәышьашьт.
Кәын даагылан, ус иҳәеит:
– Сара сыхәҭала шәарҭ гәыбӷан шәысҭаӡом, шәарҭ шәхацәоуп, хьыӡрацара шәаан, ахьӡи-аԥшеи шәыманы шәцарацы шәгәы иҭан. Агәаӷьа ду змоу уаажәлоуп. Агәаӷьра змам хаҵара зилшом. Уи азы шәысмырҽхәозар, шәысзырџьом. Ишәгәаԥхап дырҩегьых шәымч ԥышәшәа. Аха иҟалом, енагь уаҩы имхалом, хьӡы аагара ицо ҽада иала данааргогьы ҟалалоит. Шәарҭ шәзықәшәаз ала макьаназы хар шәымаӡам. Ус анышәҳәа шәхы шәақәыиҭыстәуеит, аха абыржәы шәшеицу еиԥш, иаажәго ахьаақәышәҵаз инаганы иншәыжь, сара арахь ныҟәарҭак сымоуп, сымцар ҟалом, уахь сцоит, аха шәара уа шәаныҟало азы саргьы сшәыхьӡоит.
Нас иара иҩызцәа арахә ирылакны иаарцоз нрылиԥхьан ақәылацәа рабџьар маҭәа урҭ ириҭан, ус реиҳәеит:
– Арҭ арахә дара икарцалап, акы ргәы иҭаркып ҳәа сыҟам, рҭоуба еиларгарым, аха ишакәхалакь шәгәы шәҽаныз.
Аригьы иҳәеит, иаргьы днарцрыҵын, Ԥхьау акаҵәара мҩа злаҿгаӡамыз ала, дыҿҟьа-ҿҟьо ашьабысҭа еиԥш иҿынеихеит.
Ақәылацәа шанхан, рылаԥш дахьынӡеилнакаауаз игыланы ихәаԥшуан. Рылаԥш данацәыӡ, ишеибырҳәаз еиԥш арахә рыманы ихынҳәны идәықәлеит, аха – иаҳзиурызишь ианаџьалбеит, ҳжьаны ҳаиго, ҳауишьҭҵәҟьо? – ҳәа гәырҩас ирыман.
Хәмҽханык амра аҭашәаразы, ақәылацәа арахә рыманы иахьаахырцаз аҭыԥаҿы инеит. Кәынгьы дара дрыцызшәа, урҭ леилатәоны еиԥш деидара-ԥсараха шәарах рацәа шьны иманы аҭыԥ аҿы днеит.
Ауха Кәын ашәарахқәа иааигаз, ақәабқәа илҭарҵан иржәит, афатә иагымкәа иҟарҵеит, сасгьы ԥшәымагьы акрыфаны ишьҭалеит.
Адырҩаҽны анааша, Кәын егьырҭ ашьхақәа, Нарҭаа рырахәқәа ахьыҟаз ахь ауаа ишьҭын, иашьцәа иҟаз уахь дрыԥхьаны иааигеит. Даалаган чара иуит, ақәылацәа, қәылацәак реиԥш акәымкәа, Нарҭаа рбаразы иааз сасцәак реиԥш пату рықәыиҵеит, иашьцәа ашьха иҟази дареи еибаирдырит.
Ақәылацәа ани аҟара пату анрықәыиҵа иԥхаршьан иара иԥхьеит, ианизыманшәалоу дара рахь сасра днеиразы.
Кәын арҭ иарҳәаз дақәшаҳаҭхеит.
Асасцәа ҩымш-хымш рышьҭахь, рыԥсы аныршьа, ихынҳәын аҩныҟа идәықәлеит. Аҩныҟа иандәықәлоз, Кәын даннеиуаз аҿҳәара риҭеит, даргьы нықәланы ицеит, аха алымҩак иахьцозгьы Кәын ихаҵара ада уаҳа ҳәатәы рымаӡамызт.
Аҩны рыуаажәлар рҿы ианнеи, излаз ажәлар ааизырган изықәшәаз, изыниаз, ирбаз, ираҳаз зегьы рарҳәеит. Кәын сасра дырҭаараны дшыҟазгьы рарҳәеит, иагьрыҳәеит, уи данрызнеилакь даара ҳаҭыр иқәырҵаразы, иара убри ала Нарҭааи дареи, аиқәыларақәа рцынхәрас, абзиаеибабара, аиуара рыбжьарҵаразы.
Кәын аҿҳәара иҟаиҵаз анааи, иашьцәа ԥыҭҩык, Гәҭсакьа лафҳәаҩы дназлаз уҳәа, иманы дрызцеит, аҿҳәара зиҭаз.
Уа иахьнеиз, уаҩы ишимбац ала пату рықәырҵеит. Урҭ злаз ақыҭа акәым, егьирахь ақыҭақәа иҟаз зегьы еизганы Нарҭаа иддырбеит. Мчыбжьы наҟьак чаран, жәран, шәаҳәаран, кәашаран, лафҳәаран, хьӡыртәран.
Алаф ҳәареи ахьӡыртәреи рҿы Нарҭ Гәҭсакьа уаҩы иауииҭахуаз, сасгьы ԥшәымагьы шыччоз рызахқәа ҷалеит. Аҵыхәтәаны убас ихьӡиртәит:
Уа, ахацәа рхацәа, афырхацәа,
Амҩа шәанықәлоз шәахьнеиуаз шԥашәзымдыри?
Нарҭаа руаса рыхца аацара идәықәлаз,
Нарҭаа ыҟамкәа рҭыԥ иақәлаз.
Ԥхьау акаҵәараҿы ацәылашамҭаз,
Нарҭ Кәын ҽырххыла дзыхьӡаз!
Нарҭаа руаса шьҭахьҟа изыргьежьыз,
Ақәылара аҵкыс аиуара амч шамаз еилызкааз,
Нарҭаа рԥылаҩы аидара зырҳаз,
Ақәылара ныжьны аиуара шьҭазҵаз!
Уа, ахацәа рхацәа, афырхацәа,
Ахьӡ бзиахәқәа шәара ишәыцуп!
Нарҭаа рымчыбжь анааҵ рымҩа ақәлара рҽазыркит. Нарҭаа рымҩа иқәло ианалага, аԥшәмацәа аиҳабы ирымаз, уанӡа инапы изланырҵахьаз ала, аԥшәмацәа рыхьӡала даагылан ус иҳәеит:
– Дад, Нарҭ Кәын! Дадраа, Нарҭаа! Шәарҭи ҳареи иахьарнахыс ҳаиуацәоуп. Шәхы ҳаҭәашьаны ҳахьшәыдышәкылаз даара ҭабуп ахаҳҳәаауеит, шәхы аҭәашьаны шәахьаҳҭаазгьы даара ҳамҭа дууп ҳара ҳзы! Рахәк-шәахәк акы шәаҳҭоит ҳәа ҳалагар, шәара ишәымам иҟоузеи, шәара ишәаҭәаҳшьара еиԥш егьҳалшарым, аха напымацара шәҳашьҭыргьы ҳҭахым. Шәара ишәымам ҳаиуан жәлак ҳара иҳамоуп, шәарҭ арахә бзиа избо уаауап, убри шәаҭәаҳшьоит шәхы иаҭәашәшьозар.
Аригьы ҳәаны даалгеит, ибжьаны иҟаз бжьы-доумбеи цәки бжь-доумбеи ажәыки агьаргьаласақәа рхаҵаны иаақәдыргылеит.
Нарҭаа ари даара пату ақәырҵеит, аԥсшәа ду ахырҳәааит. Уи акәхеит. Ауаа рацәаҩны ирыцҽыжәланы Нарҭаа наскьаганы рымҩа иқәырҵан! Аԥсныҟа иааит.
Адоумбеиқәа иааргаз бзианы иҿиеит, урҭ Нарҭаа ркамбашьқәа ҳәа ирышьҭан.
Акамбашьқәа ҳәа уажәы иҳамоу Нарҭаа рдоум-беиқәа ирхылҵыз роуп, рахә ҳалалуп акы еиԥшымкәа.
Ҽнак зны Алхәызаа иреиуаз арԥыск шәарацара ҳәа аԥсҭа дҭалеит. Иара даара шәарацаҩ бзиан, ашәарахқәа акыр нирҵәеит. Иишьқәоз ашәарахқәа аҳаԥы иныҵаҵаны, – саныгежьуа изгап иҳәан, – иԥхасҭамхаратәы иҵәахит. Иара есааира днаскьо, днаскьо акыр днаскьаӡеит.
Дышцоз, дналагылт қыҭа ԥшӡак. Уи ақыҭаҿы инхоз Нарҭаа ракәын. Дә-каршәран, дықәланы дышнеиуаз, шҭа ԥшӡак дынҭанагалт. Ашҭа акакаҷ ахыҵәан иҟан, шәҭышраха, афҩы хаа уаргыломызт. Ашҭа иҭагылан бжьынтә еихагылаз хан дук, иӷьаз-ӷьазуа, ажәҩан иаларсушәа, ухы шьҭыхны узаҵамԥшуа. Ари ахан Нарҭаа рхан акәын.
Уи аҽны нарҭаагьы шәарацара ицазаарын, рыҩны иҟамызт. Гәында ԥшӡа абаа далԥшны ашҭа данааҭаԥш, аӡәы дҭаланы, лара лахь ихы ақәкны дшааиуаз лбеит. Иаразнак илдырит, дара иреиуамыз, ирзымдыруаз аӡәы шиакәыз. Дааскьо даналага, – дҩашьахуазма? – Алхәыз шиакәыз аҟаԥыҳәа лгәы азцеит. Иаалцәымыӷхан, лцәа дааҭӡыӡаа-ааҭӡыӡааит азнык азы. Аҳәсахәыҷқәа, арԥарцәа даарыԥхьан, – "Сашьцәа ыҟам арахь дмааиааит, сашьцәа ааир бзиа рзеилыхуам, иҟало акы акәзар, дхынҳәааит ишьҭахьҟа" – ҳәа ралҳәеит. Ари аазаҳаз арԥарцәа иааиуаз инаиԥылан иарҳәеит Гәында лажәақәа.
– Џьаргьы сызцом, Нарҭаа ззымдыруа сакәым сара, аха иааир ҳаибабап, ибзиахар – бзиоуп, иамургьы – ма дара ҭахап, ма – сара, – иҳәеит иара.
Ауаа зегьы днарылсын, ишеихьыс-еиԥсуаз ахан амардуан дҩаҿалеит. Дыҩхалан, Гәында ԥшӡа дахьыҩнатәаз ашә аартны днеины дналыватәеит.
– Иумундаз, – лҳәеит Гәында ԥшӡа: – Уаргьы ухаҵа ӷәӷәахап, аха сашьцәагьы иудыруа роуп, аӡәы иҵахауа ракәым, ара урбар ирзычҳарым, шәеиланагалар, шәыԥхасҭеибатәып.
Аха Гәында иагьа лҳәандазгьы асас ҷкәын имуит. Иара игәы иҭеикыз наигӡауан, Нарҭаа раара дазыԥшит. Иара Гәында ԥшӡа уажәы иаҳагьы дигәаԥхеит, дыԥсы-дынха ԥҳәысс дигарц иӡбеит.
Дук мырҵыкәа, Гәында лашьцәагьы еидара-ԥсараха иаакылсит. Ианԥшы, раҳәшьа ирзымдыруаз аӡәы дышлыватәаз рбеит, рыбжьгьы иқәдыргеит:
– Узусҭда уара, имшәаӡакәа ара иааны ҳаҳәшьа илыватәоу?
– Сара соуп, – иҳәан ибжьы иргеит асас.
– Излоугәыӷьӡазеи, насгьы иуҭахузеи, уара, ҳара ҳҿы?
– Исҭахузеи, шәымбои, шәаҳәшьа дысҳәарц сааит, шәыуара сгәаԥхеит!
– Ҳауара угәаԥхазар, ара уҟоуп, дугозаргьы убап. Уааи, ахысра иаԥшьаагап, иаиааиуа даабап. Раԥхьа ахысра уара иуаҳҭауеит, уҳаихс! – ҳәа иқәҿырҭит.
– Иахәҭам сара раԥхьа схысуа, иаԥшәымоу шәара шәоуп, аԥхьа ахысра шәара ишәтәуп, – ҳәа нараҭеикит.
Нарҭаа ирымхацәгьахеит, раҳәшьа машәырк лзырур ҳәа ишәан, адырра ирҭеит. Алхәыз иҽааибыҭан дҩагылан абарҵа дныҵагылт. Нарҭаа реиҳабы дкылԥшны дхыст, Алхәыз игәы аҵаӷара иарбаны, аха ихҿа амц аҳәеит, Алхәыз иԥырхагамхеит.
– Шьҭа сара истәызааит ахысра, – иҳәеит Алхәыз. – Шәыԥшла, Нарҭаа шәеиҳабы, даҽаџьара ԥырхага имҭакәа, имаҟа аҿакҳәа иааԥысҵәозар, – иҳәан дхысит. Ишиҳәаз еиԥш ахҿа зҿынаирхаз, Нарҭаа аишьцәа реиҳабы Сиҭ имаҟа ааԥнаҵәан, иаргьы уа дахьгылаз длатәеит.
– Инеима ахы? – ҳәа рықәҿиҭит.
– Иааит, аха уи ҳазыршәом! – рҳәеит.
Еиҭаеихсит, аха акгьы имыхьит. Нас дара-дарала иааибадырын, ԥымкрада ахысра иалагеит. Рызынтәыкгьы Алхәыз рмаҟақәа ԥиҵәҵәеит, уаҳа ԥырхага рымҭакәа. Аҵыхәтәаны Нарҭаа аишьцәа реиҵбы дхысын, Алхәыз иарӷьанапы ахы ақәшәеит.
– Ус аума! Сҽаласымгалар ҳәа акәын, аха ианыжәымухгьы иаиааиуа даабап, – иҳәан дхысын зҿылеирхаз ахы Нарҭаа реиҵбы иарма напы ааҿнахит.
Аишьцәа ирымхацәгьахан еилацәажәеит.
– Ҳнеины даабап, даҳгәаԥхар ҳаҳәшьа дизаҳҳәап, имч зеиԥшраз усгьы иԥаҳшәеит, – рҳәеит.
Иҩеизар, Алхәыз иакәын, дырбеит, дыргәаԥхеит, иԥшра, ичаԥаша уҳәа усгьы ажәак узихымҳәаауа дыҟан. Нарҭаа раҳәшьа Алхәыз дизырҳәаргьы, рымаҳәра ныҟәыигаратәы дырбеит. Аха аус иахымыццакыкәа, ус иарҳәеит:
– Иаабоит ушхәдам, аха унхамҩагьы аабаразы ҳузнеиуеит.
– Шәнеиуазаргьы, бзиала шәаабеит! – иҳәан, аҿҳәара аарымхны, длықәтәан иҩныҟа дцеит.
Алхәыз, сабхәындцәа анаауа ҳамҭас ирысҭаша иҳәан, ашьхара дыҩхалан, ашәарахқәа еизцаны иҩныҟа иаацаны боурак иҭеикит. Аҿҳәара анааи, ачара бзианы иурацы иҽеиқәыиршәет. Ҵҩа змамыз ажәлар еизигеит. Зегь рыла деиқәшәан, аха акы заҵәык игын: ашәарахқәа шәы-хкык риҭараны злаиӡбаз ала, хкык изымкыцкәа дыҟан.
Ус дыззыԥшыз иабхәындцәагьы агәырқьҳәа агәар иааҭалт. Асасцәа шааиз еиԥш, инарыԥхьан рхәы иахадыртәеит.
– Сысасцәа еигәныҩаанӡа, иаалырҟьан сцап саап, – иҳәан, Алхәыз шәкы рҟынтә игыз шәарахк днашьҭалеит. Алада деимдеит, аҩада деимдеит, аха шаҟа џьара ак имбашаз. Анахь-арахь дшаҟь-шаҟьо аԥсҭарақәа дышрыҵаз, игәы ишҭаӡамыз, Нарҭаа ахьынхоз рқыҭа дналанагалеит.
Ақыҭа данаалаԥш, иҟалаз изымдырит. Иахьабалакь ақыҭа инхоз ауаа рыҩнқәа былны, дара еидцалауа ақәылацәа шалаз ибеит. Ари збаз Алхәыз дреихсуа даарылалан, иабхәараа раӷацәа рнырҵәара далагеит. Рыбжеиҳара дрылгахьан еиԥш, ихыц ԥҵәеит. Нас иҟаиҵахуаз, иҟамала даарылалан зегьы даарылгеит. Ҩыџьа заҵәык шәшәаџьҳәаҩцәоуп, шәышьҭахьҟа шәца иҳәан иаанижьит.
Нарҭаа раҳәшьа Гәында ԥшӡа лҿы даадыххылан длазҵааит, иҟалазеи ҳәа. Лара даалаган ус иалҳеит:
– Сашьцәа ҳамаҳә ҿыц иҳарҳаз инхашьа-инҵышьа аабоит ҳәа инықәҵны ианца, Нарҭаа ыҟам рҳәан, ақәылацәа ҳқыҭа илақәлан, зегьы ндырҵәеит, аҩынқәа зегьы рблит, сара сыҟны изымааӡацызт акәымзар, саргьы сыршьуан.
– Урҭ шьҭа аӡәы иԥырхагам, иҳәеит иара. – Амала снапы еилаҟәаҟәеит, шшампахьшьык ма ццахак бымазар исыбҭанда, иалаҿасҳәон, – ҳәа длыҳәеит.
Иажәа ааҩбамтәкәа, лчабра ааҭыхны инапы ҿалҳәеит.
Алхәыз Нарҭаа рқыҭа еиқәырха, дзышьҭаз ишәарахгьы кны, иҭааз исасцәа чара-бжара руаанӡа али-ԥси рыбжьара ишьҭахьҟа дхынҳәны дааит. Дшыҟамызгьы аӡәгьы изгәамҭеит.
Асасцәа ҩаха-ҩымш ачара иахатәан. Ачара ианыҩахыҵ, ацәҟьара кыдҵаны, ахысра ҟарҵеит. Аԥшәма, аԥхьа ахысра уара иутәуп рҳәан, ахысра ахтра Алхәыз идырҵеит. Алхәыз инапы шҿаҳәз дазымхәыцкәа, ахыц ааирххан, аҿынаирхеит, ацәҟьара икыдызгьы агәҭаҵәҟьа ҩҭицҟьааит. Аха Нарҭаа раҳәшьа имҩашьахуаз лчабра Алхәыз инапы шалаҿәаҳәаз иаразнак рылаԥш иҵашәеит. Уамашәа ирбеит. Идызгалазеи, ҳаҳәшьа дымҵарсны дигеит ҳҳәаргьы данбаигарыз, ус акәзаргьы ара ҳтәаны иҟаҳҵозеи рҳәан иааила-ҩеиласит, иааилаҩҩит. Ирцәымыӷхан, Алхәыз дааԥхьан, ари закәызеи ҳәа изҵааит.
Аҳәара игәамԥхазаргьы, уаҳа ҟазшьа анизамҭа, Алхәыз даақәгылан дахьцаз-дахьааз дзықәшәаз зегьы акакала исасцәа иреиҳәеит.
– Ауаҩы иақәшәашьа ихаҵашьоуп, – рҳәоит, сысасцәа дуқәа шәхаҵкы, гәыбӷан сышәымҭан, сыҩнарҭаҿы шәысҭааны шәанааҽыжәҵуаз аамҭазы ишәанасшьарц исҭахыз ашәарахқәа рҿынтә хкык сыгын, иаармарианы исԥыхьашәозар сҳәан, сахьынҭыҵыз акыр снаскьанагеит, шәхәы шәнахатәаанӡа ҳәа сахьнықәлаз аамҭагьы сцәагацәазаргь ҟалап. Сыццакы-ццакуа сышцоз, исымбаӡакәа шәқыҭаҿы сынкылнагеит. Сахьнеиз, ақыҭа ақәылацәа аман, аҩнқәа рбылхьан, ауаа еидцаланы икарцон. Сымԥшӡакәа сҩарылагьежьын, ҩыџьа ашәаџьҳәацәа рыда егьырҭ рҭыԥ иқәысҵеит. Дшыҟоу збап ҳәа шәаҳәшьа лҿы сахьнеиз, снапы ирхәз лчабрала иҿалҳәеит. Абас ауп сзықәшәаз. Схынҳәны санаауаз Ажәеиԥшьаагь схәҭадарымтәит, аԥслаҳәқәа иреиӷьыз сымԥыхьашәан, исаԥцаны иаасцан, абна ирылакуп.
– Ҳара ҳусдаутәит, Алхәыз ахаҵа, аха иухьчазгьы иҳәаны иузтәоу уԥҳәыс лоуп, – рҳәеит еизгәыдуны Нарҭаа.
Нарҭаа рыҩныҟа ианцоз, Алхәыз иабхәындцәа имаҷымкәа арахә ҭиаа риҭеит, иааган иқәыиргылт дара ирызкны имаз аԥсаса шәкы-шәкыла, аҽқәа, ажәқәа, ацәқәа. Абоура иааҭганы хазы иқәыиргылт ашәарахқәа зегьы рыцыԥхьаӡа акака. – "Нарҭ Сиҭ ушреиҳабу еиԥш", – иҳәан, атәыҩақәа ҿарҵәины, абӷаб дук ииҭеит. Саҭанеи Гәашьа абынҽа лзалихит, Гәында ԥшӡа еилары-бзаруа ашьха каԥкаԥ илызкны имаз лзиҭиит, убас аӡәаӡәала хьыӡҳәала ирзишеит аԥслаҳәқәа, ақәасабқәа, абӷаџьмақәа, ашьабысҭақәа, абнацәқәа, адоумбеиқәа. Ирыциҵеит ауаагьы, амал ириҭаз рыцкарцаразы.
Нарҭаа мап мкыкәа, арахә ҭиаа ириҭаз азы, – "Ҭабуп!" – ҳәа наиаҳәаны, ирызкамцазгьы ҳара иаҳтәуп ҳәа уа иааныжьны, иаарццакны рыҩныҟа идәықәлеит.
Нарҭаа ишзахәоз еиханы ртәылаҿы иааит. Рқыҭа ианаалала, иԥсыр рҭаххеит: рыуаажәлар рыҩнқәа блын, дара еилауаҭыруа еилыхо еилан. Иҟалазеи? – ҳәа раҳәшьа лҿы ианааи, Гәында даагылан, иҟалаз зегьы аацәырганы иралҳәеит: арҳәцәа шрықәлаз, аԥсреи аӡреи рҟны инхықәгылан ишыҟаз, аха Алхәыз ҷкәын рыԥсы дшаԥшәмахаз, дрыхҭыгәлан ишеиқәирхаз.
– Уи ахаҵа акыр ибҭама? – илызҵааит Гәында лашьцәа.
– Ашшампахьшь исҭеит, дҟәаҟәан дахьыҟаз ихәрақәа алаҿеиҳәарц, инапы сара иҿасҳәеит счабрала.
Нарҭаа шьҭа меижьарада агәра харҵеит рымаҳә шиакәыз рқыҭа еиқәзырхаз. Иеигәырӷьан, иԥхьаны дааганы, џьшьара иҭаны ачара ду изыруит. "Иахьарнахыс ҳара ҳаҳәшьа уара духаабаауам, иузлаԥгозар лареи уареи шәеибаба!" – рҳәан ишиқәнагаз пату иқәҵаны иҩныҟа дрышьҭит.
Мызкгьы мҵыкәа зны Нарҭаа даук дрықәлеит, Гәында ԥшӡа дызгоит ҳәа. Нарҭаа ҳаҳәшьа дҳәаны дтәоуп, дышԥауаҳҭои ҳәа анс руит, арс руит, аха рымч мырхакәа, раҳәшьа дрымхны диманы ддәықәлеит.
Нарҭаа, – "Ушзахәо уааироуп!", – ҳәа рымаҳә адырра ирҭеит. Алхәыз иҿааихан, Нарҭаа рҿы дахьааиз, – "Иҟалаз абри ауп ", – ҳәа иарҳәеит. Нарҭаа рҽеиқәыршәаны ҳуццоит ҳәа иқәгылт, аха иара имуит.
– Шәымаҳәра сызныҟәымгошәа шәымбозар, иареи сареи ҳаиушәыжь, – иҳәан Алхәыз, Нарҭаа дырзымԥшкәа, хымш иныҟәахьаз иаӷацәа дышьҭхысаа дҩеи дҩарышьҭалан, мышкала дрыхьӡеит. Днараԥысын рықәҿиҭит, – аҭаца ижәго сыԥҳәыс лоуп, – ҳәа. Адау акы имаҳаӡазшәа еимгәҳәаны ԥхьаҟа дцон. Алхәыз дреихсуа далагеит. Ҩаха-ҩымш ахы еилаҵара иаҿын. Адау ир нирҵәеит, аха иара дизшьуамызт, диҟәаҟәеит иахьабалакь, ижьышәақәа ҭыжәжәа икаижьит, аха иԥсырҭа иақәшәомызт. Аха Алхәызгьы иԥымккәа иаӷа дкылкааны ахысра даҿын. Адау ишамуаз ибеит. Иааигоз еибгала иара дшизымгоз анидыр, "сыԥсы баҵасҵап" иҳәан адау, лара Гәында ахы лыжәиҵо далагеит.
– Аԥҳәыс ала бзиа леишуамызт, ас аума ухаҵашьа! – иҳәан Алхәыз дааиаҟьан, Нарҭаа дуқәа раҳәшьа дналԥырагылт. Гәында дызгараны иҟаз адау ихҿақәа икәалаауа иахьааиуаз, иара игәышԥы аԥынкыланы, даҟәымҵкәа деибашьуан. Аҵыхәтәанӡа идәықәыиҵаз ахы адауажә иԥсырҭаҵәҟьа иақәшәан дагьагеит. Аха иара Алхәызгьы изихымго дҟәаҟәаса дыҟан, иаӷацәгьа дышҭаирхаз аниба, деизҟьа дылкаҳан аԥсхыхра далагеит. Еибарԥсит адауи иареи.
– Сара сынасыԥ уара уҿы иҟан, иаҳзамугәышьеит акәымзар, – ҿаалҭит Гәында ԥшӡа. Сынцәа иахь исҭоубоуп, исиааиуа ида шьҭа аламала уаҩы сышицымцауа! – лҳәан, аҿаҭахьа ҟалҵеит. Убасҟан ада имаацыз лылаӷырӡқәа икыдыҩрны ицаҳә-цаҳәуа иахькаҭәоз адгьыл абылуан. Арҵәаа-арҵәааҳәа дахьыҳәҳәоз, лыбжьы ажәҩан аҿы инаӡаны, аиаҵәа кыднаԥаап уҳәарын. Нарҭаагьы ахьаауаз ираҳан, еиханы идәықәлеит лара лахь рхы рханы.
Нарҭаа раншьцәа Елдызаа ракәын.
Урҭ ирааны адунеи ианықәз, дара ракәӡан ахацәа ӷәӷәақәа ҳәа иԥхьаӡаз.
Наџьнатә аахысгьы Елдызааи адоуцәеи ахҟа рыбжьан, избан акәзар, адоуцәа уаҩԥсжьыфацәан. Елдызаа аишьцәа ракәымзар, уи дара ахьынхоз ақыҭаҿы аӡә дынхараны дыҟамызт, – зегьы адоуцәа ирҿаҵахәхараны акәын ишыҟаз, аха Елдызаа рхаҵара абзоурала уи ақыҭа ԥырхага амамкәаны иааиуан.
Абри агәаӷ кны адоуцәа – ауаҩжьыфацәа Елдызаа рабшьҭра мыцхәы иачычаны иҟан.
Аҵыхәтәаны, иалоухузеи, адоуцәа еиааигәышьеит. Аибашьра иаҵахеит Елдызаа. Адоуцәа иқәыло, иқәыло мацара, Елдызаа рышьхәа-мышьхәа ахьынӡанаӡааӡо лак иасра уаҩ дыҟамкәа иаандырҵәеит.
Абарҭ иқәӡааз рахьтә даанханы дыҟан зыбаҩ зтәымыз ԥҳәыс-еибазаҵәык. Уи аешьцәа иҭахаз аӡәы диԥҳәысын.
Рацәак мырҵыкәа, уи аԥҳәыс еиба арԥыс бзиак длышьҭалан, ԥҳәысс дигеит.
Уи арԥыс идыруан аԥҳәыс еиба лцәа ахшара далашәан дшыҟаз, аха уи иара хьымӡӷыс имкит, убри аҟара дыбзиан лара. Убри адагьы уи арԥыс убас иӡбаны иман: Елдызаа шьҭра бзиан, рыжәла ианакәызаалакгьы ахацәа ӷәӷәақәа алҵуан, издыруада абри аԥҳәыс еиба хаҵарԥыск длыхшоны дҟалозар, дмырӡкәа диааӡарц игәы иҭан. Уи ала Елдызаа рыжәла имырӡрац иҭахын.
Ииашаҵәҟьаны, дук мырҵыкәан арԥыс аԥҳәыс иааигаз хаҵарԥыск длыхшеит.
Елдызаа зҭахыз ахьыҟазаалакгьы, – анаџьалбеит, абри аԥҳәыс хшара длоундаз, абри ажәлак ашьҭа-мҭа мыӡӡандаз! – ҳәа ишеидашшылоз, ахаҵарԥыс диит – ҳәа анраҳа, даара акы еиԥшымкәа еигәырӷьеит.
Аԥҳәыс еиба хаҵа данцоз илгеит лхаҵа иааиҭынханы иҟаз зегьы. Уи илгеит лхаҵа иҽы-марқаԥа, лхаҵа иабџьар-маҭәа. Аҽы ҭакны иныҟәыргон, шьацк иламыргылаӡакәа, жҩан амырбакәа, мла иамыршьыкәа. Лара дахьышьҭалоз лхаҵа иаҳәа хәыш ду лхакнаҳан. Ес мза икныхны знык-знык шьахәала илрыцқьон, бабыцк ақәлыршәуамызт.
Аамҭақәа акыр цеит, ахаҵарԥысгьы дҩеидасуа далагеит. Иани иабыԥсеи иахьынӡарылшоз иагмыжькәа драаӡон.
Ахәыҷы дшысабииз ахысшьа, аҽықәтәашьа идырҵеит.
Абас абри ахаҵарԥыс иарԥысра дықәло даналага, ҽнак иабԥса ус еиҳәеит:
– Дад, уара сыҷкәынзаҵә уоуп. Сара акыр сымч сшәахьеит, уажәшьҭа рацәак нысымҵыр ҟалап. Уаала, дад, иусырбап сара исҭынхараны иҟоу, уара иузынсыжьуа амал.
Абас наиаҳәаны, диманы иҿынеихан, имазара зегьы иирбеит. Ашьҭахь аҩны дныҩнеигалан, акакала ауадақәа ирбо мацара, дныҩнигеит, аха уадак имырбакәа давигеит. Егьырҭ ауадақәа зегьы рцаԥхақәа ииҭеит, аха уи ауада ацаԥха иимҭеит.
Арԥыс изакәызаалак гәҩарас имамызт иабԥса уадак имырбакәа давигеит ҳәа.
Ус ишыҟаз, ҽнак арԥыс иан длартәаны ус длазҵааит:
– Сан, ҳаҩны ҳара ҳада уаҩ дызбаӡом, иабаҟоу егьырҭ? Дабаҟоу саб, иабаҟоу саб иашьцәа? Сара сзаҵәума, иашьа иаҳәшьа ҳәа дсымаӡами?
Ан илаҳаз даара илцәымыӷхеит. Иҟаз аиашаҵәҟьа иалҳәар, иҟазшьақәа лдыруан, иаб ишьоура дымцар иуамызт, уахь дцар, дзыхнымҳәыр ҳәа дшәон.
Убри аҟынтә ан анс-арс лҳо инахылга-аахылго дааиуан лыҷкәын изҵаара аҭак нҭкааны иалҳәомызт.
Ус ишааиуаз, зны аҷкәын аҩны дааҩналан иаб иаҳәа хәш ду ахьыкнаҳаз иаакнихын, ицырцыруа аҭра иааҭихын иан лҿы иман дааит.
– Сан! – иҳәеит иара, – сара исҭоубоп, абри аҳәа зӡара иаҟәынҵаны иныҟәызгоз саб иҭахарҭа, иӡырҭа анаасабымҳәа, иара абраҵәҟьа, бара ишыббо абри аҳәа сҽаласшьуеит – иҳәан дылҭагыланы дқәит.
Ан акы еиԥшымкәа лгәы иалсит. Зынгьы инахылга-аахылгарц инақәылкит ԥыхьа ишыҟалҵалоз еиԥш, аха ишыцәгьарахоз анылба, лыҷкәын длартәаны ахы иаркны аҵыхәанӡа иалҳәеит, иабацәеи адоуцәеи реибашьра атәы, иара иаб ихаҭаҵәҟьагьы адоуцәа дышҭадырхаз.
Абри ҳәангьы даалгеит, уааи лҳәан длыма лҿыналхеит, иаб иҭынханы иҟаз абџьар маҭәа зегьы аакныхны илҭеит. Уантәи длыманы лҿыналхан, лхаҵа иҽы ахьҭакыз дналгеит:
– Абарҭ зегьы уаб иҭынхаз роуп, – лҳәеит.
Ҽнак аҷкәын шаанӡа дҩагылан, иаб иҽы ааҭиган икәадырит. Иара иҽеибиҭеит бџьар маҭәала деиқәхаԥс.
Дҽыжәлан данаагыла, иан зҵаара заҵәык ауп илиҭаз:
– Сан, абри аҟара амчхара змоу адоуцәа, сабацәа рҵыхәтәы ԥызҵәаз аарҭас ҳәа ирыман ибдыруази?
– Абри аԥсҭа убома, нан, – лҳәан дналырԥшын ԥсҭа дук илырбеит, – убра иҭыҵны, абҩатә цҳа иқәсны иааны акәын ақәыларақәа шыҟарҵоз, амала иудыруаз урҭ хҩык аишьцәа ыҟоуп, Х-хәыцаа рыжәлоуп, – ламалагьы урҭ уаҩ дрыхәом, уара моу, уабацәа еибганы ианеивагылазгьы ирмыхәеит. Уабацәа ршьоура амҩа уқәгылоуп аха иҟалозар, уан соуп, ажәак уасҳәоит, уазыӡырҩырц сҭахын!
– Иҳәа, сыбзыӡырҩуеит! – иҳәеит иҽыжәны игылаз лԥа.
– Иҟоуп шәара Елдызаа шәаҳәшьаԥацәа Нарҭаа ҳәа зыхьӡи зыжәлеи еидкыланы ирҳәо џьоукы. Урҭ иахьа еиҵагыланы иҟоуп, хыԥхьаӡарала шәҩык аешьцәа наӡоит. Аха уара ушиз, ушхаҵахаз урҭ ирыздыруам. Уца зны уаҳәшьаԥацәа рахь, ухы дырдыр, угәҭыхақәагьы нароуҳәап. Иамуӡакәа ашьоурахьы ухы урхаӡаргьы, Нарҭаа увагылап!
– Сан, ԥҳәыс бзиара быгӡамызт, аха абра ибыгхеит, – иҳәеит арԥыс.
– Изакәызеи, исыгхазеи? – дҵааит ан.
– Ибыгхаз закәу убри ауп, сан, – иҳәеит Елдызаа рцынҵәарах, – иаҳҳәап, бара бҳәатәы аахаҵаны сара снеип Нарҭаа рҿы. Урҭ сеигәырӷьашт хымԥада. – "Зда ҳамам ҳаншьа дааит", – ҳәа илалаган чара сзырушт, жәра сзырушт. Ауаа сыдыргалашт, ауаа сыддырбашт. Усҟан лафҳәаҩык дахьтәоу: – "Нарҭаа, шәыххь згеит, абри аҟара пату зқәышәҵо шәаншьа заҵә, ииухьозеи иабацәа бзиахәқәа ршьоуразы", – ҳәа аӡәы ҿааиҭыр, уи аҭакс иасҳәаран иҟоузеи? Саргьы сшыбзаз сыԥсит, Нарҭаа дуқәагьы рылахь ада ԥысҵәеит. Мап, уи еиԥш аус сара исылшом, сан, уаҳагьы исыдбымцалан. Џьара уаҩ пату зқәыиҵаша хаҵарак ҟамҵакәаны, сара Нарҭаа рахь схы сызцәыргом. Сцап сара, адунеи снықәла-аақәлап, уаҳа акгьы сылымшаргьы ма сабацәа ахьҭахаз аҭыԥҵәҟьа збап! – иҳәан, иҽы даасны агәашә дынҭҟьеит.
Иан рыцҳа дыԥсит, дыбзахеит, аха иҟалҵахуаз, алуажә еиԥш аҩны дааҩнахеит. Аҩны дахьтәаз убас – ҿаалҭит: – Нан, сыҷкәын, иахьа уажәраанӡа ахатәы хьӡы умамкәа уааиуеит, иахьа уара ус дук уаԥхьа ишьҭоуп, уабацәа ршьоура, уқәманшәалахааит убри аус иахаршалазааит ухьыӡ, иухьӡзааит Шьаруан.
Абри нахыс уи арԥыс ихьӡхалеит Шьаруан.
Шьаруан дцо, дцо даара акыр днаскьахьан еиԥш, дазкылсит уи абҩатәи цҳа. Ацҳа азааигәара днеиуа даналага иҽышьҭыбжьы агәгәаҳәа абҩатәи цҳа ианыҩуа иалагеит. Шьаруан иаразнак идырит ари акы ишамааназ. Дылҽыжәҵын, амца леиқәҵаны иабџьар маҭәа лыкнаҳаны даатәеит. Ауха ус дыҟан. Адырҩаҽны ихәло ианалага, аԥсҭалашьца ахьынтәи бжьыцәгьак иаҳауа далагеит. Аԥсҭҳәа еилаҳанто иаахылт, ԥша цәгьа бааԥсык аҵаны. Абжьыцәгьа иаҳа-иаҳа аӷәӷәаҳара иаҿын. Елдыз идамздамыз, – "Ҳаи, абра смааикәа сыԥсындаз!", – зымҳәарыз дҟаларымызт.
Ус даныԥшы, Елдызаа зегьы нзырҵәаз Х-хәыцаа рашьа еиҳабы дықәлан даауеит. Дшааиуаз ацҳа ахы данаақәгыла, ирашь ацҳа иқәымло иалагеит – аарцә игылаз Шьаруан ифҩы акызаап.
Адау иҽы днаҵаҟьан, усгьы нақәыиҳәеит:
– Ҳаи, урҭ Елдызаа рыжәла – зыжәлоу нҳарҵәахьан, амгәарҭаҿы аӡә дынханы дыҟоуп ҳәа иӡбахә рҳәалон, уи данбеии, дихьазаргьы дагьанбашәи, дышәхьазаргьы аранӡа дзаарымызт! ҽ иҳәан, иҽы дазгәааны, иаӷәра ырҭрысны данлаха, иҽы ацламҳәа лаҿҩырны ацҳа иалықәҳаит. Аелдызгьы уи аамҭаз нырцә ала иаҳәа ҭӷәыцәаа адау иахь иҿааихеит, ацҳа дықәланы.
Адаугьы, ҽ "Ҳаи, Елдызаа рыжәла нҳарҵәахьан, амгәарҭа иҭаз аӡә ида, убри дины, дизаргьы дышәны, дшәызаргьы ишьа иуратәы данбаҟалеи, ус дҟалахьазаргьы иҵыхәтәы абри акәхоит!" – иҳәан, иаҳәа ҭӷәцәаа икны, Шьаруан иахь иҿааихеит.
Атах-сахҳәа арҭ ааиҿагыланы аҳәамаҭала аибашь ра иалагеит, аха адау икажьра цәгьахеит. Ҩынтә деихисеит, ҩынтә деихагылт, хынтә деихисеит, хынтә деихагылеит. Аҵыхәтәаны ииулакгьы дааихсаны, аихагылаха имҭакәа, аӡы длага длеиҭан, длыиаҳәахаа дагеит. Абас убри аӡәк убра иҵыхәа ааԥиҵәеит.
Адоуцәа хҩык аишьцәа ыҟамзи, абар рашьа еиҳабы иаара иахыԥо иалагеит.
– Ҳаи, ҳашьа акы дақәымшәакәа дыҟам, мамзар асҟаамҭа ара дҟамлар иуамызт! – иҳәан, агәыбжьанытә иҽааибыҭаны амҩа дықәлеит. – "Уи дҭахазар, дахьҭаха абҩа цҳаҿы ауп!" – иҳәан, иара убрахь ихы рханы ддәықәлеит.
Уажәы ԥыхьагьы еиԥшымкәа бжьы цәгьак агара иалагеит аԥсҭахьынтә. Аурҭ ҵысит, аҵлақәа ахыц еиԥш иархәоит. Еиманы акырцх аура иалагеит. Шьаруан дшыԥшыз, абри еиԥш амш цәгьа далҟьаны адоуцәа ахҩы еишьцәа ргәыбжьанытә дшааиуаз ибеит.
Ҩаԥхьа иаҳәа ҭыхны ацҳа даақәлеит Шьаруан. Адоугьы иаҳәа ҭыхны хаха дааиуан. Иааи иааиҿаххын, уигь рацәак ихмырҵкәа дышьны аӡы длалаижьит. Амала Шьаруан егьаиундазгьы, адау ирашь изнымкылакәа, иахьааз ицеит.
Абар уи арашь неихьазаргьы уажәшьҭа инеихьеит анааигәахәуаз аамҭазы, Шьаруан даныԥшы, адоуцәа рашьа еиҵбы даман иаауеит. Аха уи иаауа егьырҭ иибахьаз аӡәы диеԥшмызт. Бжь-хык ихагылан, бла заҵәык акәын имаз.
Адау дшааиуаз анс-арс мҳәакәа дышиашаҵәҟьаз ацҳа дықәлеит. Абҩатәы цҳа аҽы шьапхыц анахьыс убри аҟара абжьы цәгьахеит, уи заҳаны иззычҳарыз ауаҩы дҟаларымызт, Шьаруан идам-здам иакәымзар.
Шьаруани адауи еиқәшәеит ацҳа агәҭаны. Иалагеит аҳәаҭыхла аибашьра. Аха рыцҳарас иҟалаз уи ауп, Шьаруан дшьаҟауаҩуп, иаӷа рашьла дыҟоуп. Шьаруан иаҳәамҭа адау иҟынӡа изымнаӡо иалагеит. Адау иакәзар, ирашь дахаҵәины аҳәаҟьара далагеит. Арҭ наҟ-ааҟ еиҿахеит. Еидшылеит. Иааԥсеит, икарахеит. Аԥхӡы баа ирылҵуа ацха иахьҵәҵәаны аӡы иалаҭәоит.
Шьаруан ихы шәарҭас икуа далагеит. Абар аҽазнык адау ҽыҳәҵәыла дисыр, ацҳа далҟьаны аӡы далаҳауеит. Аӡы ҳәа узлаҳауа закәызеи, амшын иаҩызоуп!
Убри аамҭазы Шьаруан иҽы ахьҿаҳәаз игәанаҭеит аусқәа шыцәгьаз. Аеҵәа кыднаԥаартәы иаакьыркьырын, аӷәра аахыршәаны иааи игьежьуа ацҳа иаақәылт. Иалоухузи, Шьаруан иҽи иареи еицхырааны, адауажә дышьны длаган аӡы длаларыжьит.
Убри аамҭазы Нарҭ Сасрыҟәа абри абҩа цҳа зхыз аӡы амшын иахьалало иазыриашаны дшәарыцо агаҿа даван. Данԥшы абри аӡы амшын иахьалалоз ихәхәаӡа ашьа хҭәаланы ибеит. "Ари закәу збап", – иҳәан аӡы аҿы данааи, аӡы шьаӡагәаӡала иҭҭәааны илеиуан. – "Ииашан ари бзиарак иатәым", – иҳәан аӡы даваланы ддәықәлеит. Дышнеиуаз, днаԥшызар џьара мца дук агәгәаҳәа еиқәны ибеит. Днеины амца днакәша-аакәшеит, аха уаҩԥсыкгьы димбеит. Ацҳа ахьху аҩахыс аӡы цқьаӡа илеиуеит.
– Хымԥада абри амца еиқәызҵаз абра дмааир ҟалашам, сааизыԥшып, убри данааилакь еилыскаап аӡы шьала изырхәашьыз атәы! – иҳәан, дааҽыжәҵын, днеины амца дныҽҳәатәеит.
Ус дыштәаз, дааԥсаха дыҟамзи, ихы нықәыиҵан илацәа нҭааит.
Уи аамҭазы аҿаҩҳәа ҟамчы шьҭыбжьык геит. Егьи Елдыз, адауцәа рашьа еиҵбы данишь, дыҩҽыжәлан, днаныҟәа-ааныҟәаны дахьаауаз иҟамчы-шьҭыбжьы игаз акәзаап.
– Ҳаит, абри аҟамчы зҟьаз дхаҵаӷьеҩмкәа дыҟам! – иҳәан, Сасрыҟәа аҭҳарцәҳәа даақәтәеит.
Шьаруан дааҽыжәҵын, асас иҭааз аԥсшәа иеиҳәеит.
Сасрыҟәа иабџьармаҭәа ахац аҿы ихшьны дтәан. Аелдыз данааи, иабџьар егьи ахац аҿы ианынхишь, ахац ныҵҟәыҿны акаҳара аҽазнакитж нас Шьаруан изнапык ала анышә илыҵаиршьшьит.
Сасрыҟәа дахьтәоу анҭ зегьы ибоит. Акыргьы иџьеишьоит ари аԥшәма иҟазшьақәа.
Нас Сасрыҟәа даацәажәан ус иҳәеит:
– Аԥшәма, уххь згеит, ҵаара ԥхашьарам, ҳаибадырқәар цәгьа избомызт.
– Ҳаибадырргьы иабаргәзеи, аха, асас, уххь згеит, сара макьана уи еиԥш хаҵара уны сыҟам, уара уеиԥш иҟоу ахаҵа схы исырдырратәы. Ахаҵеи ахаҵеи ахьеибадыруа аҽҳәаԥыхьа акәым, ахаҵараҿы ауп! – иҳәеит Шьаруан.
Сасрыҟәа уи еиԥш ажәа даҽаӡә иахьтә иаҳар, изымчҳаргьы ҟаларын, аха ара акгьы ахимҳәааит. Уи моу, арҭ ажәақәа иаҳагьы игәы иахәеит.
– Ари ауаҩ избо башак иакәымзаап! – ҳәа игәанала дхәыцуа ус дизҵааит: – Абри ашьа аӡы иху абаанагеи? – ҳәа.
Нас Шьаруан длатәан Сасрыҟәа иеиҳәеит аӡы иалалаз ашьаӡа-гәаӡа зыхҟьаз адауцәа ииҟәаҟәаз шракәыз. Иеиҳәеит уи иабацәа ршьа шиуз, уажәшьҭа игәы раҳаҭны анхара-анҵыра дшалаго.
Нас Шьаруан ус иҳәеит: – Абарҭ исшьыз адоуцәа рҿы инханы иҟоуп сабацәа рҳәаҭҳа, исырхынҳәырц сҭахуп, иуцәыуадаҩымзар убраанӡа ҳаицныҟәап!
Сасрыҟәагьы уи акәын ииҭахыз. Аҩыџьагь рыҽқәа иаарыхан инҽыжәлеит. Еиманы амҩа иқәлеит.
Иахьеи уахеи еиԥшны иныҟәон урҭ. Заҟа шьха ирҿысыз, заҟа ӡы ирыз здырхуада, аҵыхәтәаны адауцәа рынхарҭа рҽадырхало иалагеит. Иаҳа-иаҳа наҟ инаскьацыԥхьаӡа аҟәараш еиԥш ауааҩтәыҩса рыбаҩ кажьны ирбон.
Ишнеиуаз, шьха дуӡӡак ашьапаҿы ҳаԥык инадгылт. Иӡырҩын, убрахьтә ираҳауеит амыткума бжьы. Егьи, Шьаруан иишьыз адауцәа раҳәшьцәа ахҩык, х-еишәамаҭәак қҿаҵаны, аҵәыуара иаҿызаап. Урҭ рмыткума иалаҵаны ус рҳәауан:
– Ҳашьцәа Х-хәыцаа, ҳашьцәа адауаԥшьқәа,
Аԥҳәыс еиба лыҷкәын, Елдызаа рҵыхәтәа,
Шәара шәықәихырц шәышԥаҟаз, шәара рыцҳақәа!..
Шьаруани Сасрыҟәеи аныныҩнала, аиҳәшьцәа еилыркааит рашьцәа ҭазырхаз дшааз. Зназы рыҽдырцәгьеит, рхы рыдыршьыларц иақәыркит, аха ишамаҭәамыз анырба, рҽеиқәыркит.
Нас Шьаруан аҳаԥы ааимидан, иабацәа рабџьармаҭәа – рҳәаҭҳа аацәыригеит. Илаган иҽы илаҽхьниҳәалеит.
Идәықәло ианалага, аиҳәшьцәа реиҳабы даагылан ус лҳәеит, Шьаруан иахь лхы нараханы:
– Уара Аелдыз, ҳшьа зыӷрагәоу! Уандәықәлоз уан акгьы уалымҳәаӡеи?
– Сан исалҳәаз насыгӡеит, – иҳәеит Шьаруан.
– Ииашоуп, уара уабацәа ршьа кәапеилаҵәҟьа иутеит, аха уи еигәырӷьаны иуԥыло ҳәа уара аӡәгьы думам. Уан уи аҟара уабацәа ргәырҩа дагондаз, лхаҵа ишықәысцәашь ҟарҵаанӡа хаҵа дцарымызт. Уара ухаҭагьы уи аҟара дуцәнымхоҭгьы, лымгәарҭа ушҭаз тәымџьара лхы лырхарымызт. Уабԥса уара ԥасҵәҟьа уиҭахызар, егьырҭ зегьы шыҟазаалакгьы, иҩны иамоу ауадақәа зегьы уҩнеимырԥшуази! Сара исҳәо мцызар, аҩны уанненилакь, – "саб, иҳамоу-иҳахӡу амал збарц сҭыхуп, иҟалозар абни ауада ашә аартны сыҩноурԥшырц сҭахуп!" – ҳәа, уқәгыл, нас уи уабԥса иуеиҳәо уаҳап!
Елдыз Шьаруан иаҳаз ажәа даара дархәыцит, ихеиҵаргьы изхамҵауа, ихеимҵаргьы илымшауа, игәы ҩбатәны даақәнархеит.
Иҟаиҵахуаз, Сасрыҟәеи иареи хынҳәны амҩа иқәлеит. Шьаруан, инирԥшырц иҭахымызт акәымзар, даара ахәыцра бааԥс дҭахалан даман. Ус абҩатәы цҳа аҟынӡа еиманы иааит. Араҟа ианааи, ҩаԥхьа аибадыррахь рхы мырхакәа, еицрыҵит. Шьаруан иҩныҟа дцеит, Сасрыҟәагьы агаҿахь ихы рханы ддәықәлеит.
Шьаруан иабацәа ршьа уны, рҳәаҭҳа иманы, деибга аҩны данааи, иани иабԥсеи даара еигәыр ӷьеит. Излаз ақыҭагьы Шьаруан иаашьа анраҳа, еизан дырбеит, ихьӡ дырдуит, ахаҵара ииуз иаҭәаршьеит, еигәырӷьеит. Аха иара адоуцәа раҳәшьа иалҳәаз алахьеиқәҵара инаҭаз изымӡеит, есааира еиҳа-еиҳа иныԥшуа иалагеитж имфо-имжәуа хәыцырҭараны исит.
Иани иабԥсеи, – "Иааԥсара акәхап изызуа", – рҳәан, акыргьы иԥшит, аха есааира еиҳа деицәахо далагеит. Нас ирдырт Шьаруан ари акы ишизнауаз, хәыцырҭа дук шиоуз.
– Иухьзеи, угәы иалоузеи? Абри аҟара ахаҵара ануу, уабацәа ршьа кәапеила итаны рҳәаҭҳа уманы уанаа, еиҳа уангәырӷьаша абри аҟара улахь еиқәҵаны узмоу ҳауҳәароуп, – рҳәан, дықәыргьежьаауа дыркит.
– Сааԥсара сыхьӡазар акәхап, уаҳа даҽакгьы сгәы иалаӡам, – иҳәан, имҳәарц иақәыикын, аха иани иабԥсеи, еиҳаракгьы иабԥса дыхҭакӡаны даник, имҳәар алымшеит.
Нас Шьаруан даацәажәан, иабԥса ихы ниқәкны, ус иҳәеит:
– Уара исцәуӡо акы умоуп ҳәа сыҟамызт, аха уи ус акәымзаап. Ҳара ҳаҩны иҟоу сара исыздыруам, атәым уаа ирдыруеит, ари сара сзы ихәдахҽыгоуп. Уи аҟара ҳзалацәажәарызеи, иҩноузеи абни ауада сзыҩноумырԥшыз, изсумырбозеи уи иҩноу? Уа иҩноу сумырбар, уареи сареи абреи ԥареи ҳзеилам.
– Мап, дад, уи ауада уҩнаԥшыр уара иузеицәахоит, ихәарҭам, уи хьаас иҟоумҵан абри уан даахәаны суҳәоит, – иҳәан, иабԥса иҽкажьҵәҟьаны диҳәеит, аха Шьаруан аҽшьӡара ихы ықәыикит.
Имуӡошәа аниба, Шьаруан иабԥса даацәажәан, ус иҳәеит:
– Ибзиоуп, дад, ианумуӡа уҩнасырԥшып, иҩноугьы уасҳәап. Абра узыҩнасмырԥшыз уи ауп, ауадаҿы иҩнагылоуп Ажәеиԥшьаа раҳәшьа лсахьа зну. Лара мыцхәы ԥшӡак лоуп, аха уи ҵҩа змам ауаа лықәыӡхьеит. Уи лыӡбахә заҳаз длышьҭамлар ауам, аха илышьҭалаз рахьтә шамахамзар уаҩы деибганы дынхарацы залшом. Саргьы убри зны слышьҭанагалахьан, уи лымшала исыхҭысқәаз аҳәара уадаҩуп, аха ишакәхалакгьы слықәымӡыкәа сеиқәхеит, закәтә разҟу сеиқәзырха сыздыруам. Сара сызлауҳәо убри ауп, уара уарԥыс бзиоуп, угәы ҟажа, егьа бзиа дубаргьы, уи лымҩа сықәлоит ҳәа амалахазгьы зхәыцырҭас иҟоумҵан. Уааи нас, ианумуӡа, уҩнасырԥшып, амала уҽрыӷәӷәа, – иҳәан диманы днеит, ауада ашә аҿы днеиган, ашә ааиртын, – "Уааи, уҩнаԥшы!" – иҳәан дныҩнаирԥшит.
Дшыныҩнаԥшыз еиԥшҵәҟьа, ани аԥҳәызба ссир лсахьа зныз илаԥш нақәшәеитж уи ауаҭах аҿы уи адагьы уаҳа егьыҩнаӡамызт. Сахьак ибеит, аха изакәытә сахьоузеи, нцәа хшамзар уаҳа уздыршамызт. Абри абас дыҟоуп ҳәа ҿыки бзыки рыла уаҩы изымҳәо, убас мӡанрак, ԥшӡаҟәаҟәараӡак лакәын.
Шьаруан ани аԥҳәызба лсахьа даннахәаԥш, иаразнак иԥсы илшәшәеит дахьыҟаз, дахьаныз ҳәа акы изымдыруа дааҟалт. Егьи ссиршәа иубаша уи ауп, уи лпатреҭ збаз лара длышьҭамлар амуазаап, аха уи дызгоит ҳәа илышьҭалазгьы хир мҩа дақәымшәозаап, шәҩык рахьтә аӡәы иакәзаап еибганы инхо.
Шьаруан даналҵ, иблақәа ааирыцқьан, аԥҳәызба лсахьа цқьа деиҭанахәаԥшын, ауаҭах ашә ашьшьыҳәа инаиркын, игәы ҿаҳәаны даақәгьежьит, аха иаҳҳәақәауа ирылоухузеи, уи ачымазара иамаз иаргьы ихьын, даҿхагахо далагеит, иагьиӡбеит, дыԥсы-дынха, зсахьа ибаз длышьҭаларц, ԥҳәысс дааигарц. Ус адагьы уаҳа ԥсыхәа амамызт, имбар акы иамусын акәымзар.
Шьаруан ҽнак иабԥса дынидтәалан, уи зсахьа ибаз длышьҭамлар ада ԥсыхәа шимам мӡаӡакәа иеиҳәеит.
Абԥса иаҳаз даара игәы иалст, хьаа дус иҟаиҵеит, игәнигеит, аха иҟаиҵахуаз, ари ԥсыхәа шамамыз идыруан, иара итәы имдыруази. Аха ус егьа иҟазаргьы, дысзаҟәыхуазар збап игәахәын, иидыруаз ала, даара ихшыҩ азышьҭны, ижәланытә иара ида уаҩ дшыҟам, дшыжәлазаҵәу, иара акы анихь рыжәла шаныӡаауа уҳәа зегьы иеиҳәеит, аха уи арҭқәа иаҳауа дыҟахызма, абзиабара игәы ахҿа-ҵар алнарҟьахьан, – "Ҽшьроуп исықәу, слышьҭамлар ҟалом!", – ҳәа дгылт.
Абԥса уаҳа иҟаиҵагәышьахуаз, Шьаруан игәы иҭеикыз неимгӡар имуашәа аниба, ус иеиҳәеит:
– Уара уаҳәшьаԥацәа Нарҭаа ҳәа ыҟоуп, урҭ рахь усыманы сцараны, шәеибасырдыррацы сгәы иҭан, аха сахьумыгӡеит. Урҭ хацәа ӷәӷәақәоуп, баша уаам, урҭ идмырдыркәа умцан, уара уахьцогьы аӡәыр дамаҭәаны дыҟазар, урҭ рыда уаҩы дамаҭәам. Урҭ уаҩы дызрыднагало азы хьымӡӷ идмыргацт, даргы хьымӡӷ рымгацт. Изуасҳәазаалакь урҭ уҽдумырбакәа умцан, умҩаԥыхьан ауп даргьы ахьынхо, ушниасуа ункыдгыл.
– Иуҳәаз саҳаит, даара иҭабуп, уеизгьы саҳәшьаԥацәа зымбакәа сцом, – иҳәан Шьаруан, али ԥси рыбжьара иҽааибиҭан, иан, иабԥса гәыдкыла-хыдкыла, – "бзиала!" – ҳәа раҳәа, ахьшәҭҳәа дыҩҽыжәлан имҩа днықәлеит. Даныҩҽыжәла убас ҟамчык ҳәа иҟьеит, Нарҭаа абни аҟара хара инхоз раб иажәӡахьаны, ихәаны итәаз дахьтәаз даархыџхыџт. Уи инақәырццакны, уи иҟамчы ииҟьаз иахҟьаны убас ԥшацәгьак асит, Нарҭаа ррашьқәа аҽхарԥарҭаҿы иахьҿаҳәаз амҵқәа реиԥш иааванаргьежьт.
– Шәааизеишь, дад шәааизеишь, – иҳәан, Нарҭаа раб аҭаҳмада дахьтәаз иԥацәа ааизигеит.
– Шәгәы шәҽаныз, шәаншьа Елдызк дынханы дыҟазаап, мрагыларахьтә даауеит, иҟамчы шьҭыбжь саҳаит, аԥша иасызгьы иҟамчы аниҟьа иахҟьаз ахԥша ауп. Ҳаит анаџьалбеит, урҭ нҵәахеит ҳәа сыҟанеи, рҵкарк дыҟазаап убоу, – иҳәан, иԥацәа даарылабжьеит.
– Ааи, ҳаб, уажәӡагәышьеит, Елдызаа абаҟоу инҵәагәышьахьеитеи, иаауа дабаҟоу, – рҳәан, Нарҭаа ихарымҵеит раб иреиҳәаз.
Ус даара акрыбжьысит. Шьаруангьы дықәуп амҩа, даауеит. Шьаруан мҩа бжа дааихьаны еиԥш, дырҩегьых иҟамчы шиҟьац еиԥш иҟьахт. Нарҭаа раб ихәаны итәаз, аҟамчы ашьҭыбжь ибжара даариашеит, убри аҟара Шьаруан иҟамчы ашьҭыбжь цәгьан.
Ус ҽнак Нарҭаа зегьы аҩны ишыҟаз, Шьаруан Нарҭаа ргәара дааҭалан ахынтә рзы апҟаҩҳәа иҟамчы иҟьахт. Ахынтә раан иҟамчы аниҟьа, Нарҭаа раб диашахәыҵәаӡа дааҟалан, дҩагылт.
Нарҭаа адруҳәа иаадәылибаҳәан, Шьаруан инеиԥылан, дааҽыжәырхт. Дзықәтәаз аҽхарԥарҭахь инахан аӷәра аихатәы ҽхарԥарҭа инахадырԥеит. Нарҭаа Шьаруан аԥсшәа иаҳәаны, аҩныҟа днаргеит.
Шьаруан аҩны даныныҩнашыла, – "Бзиала уаабеит, дад! Елдызаа нҵәахьеит ҳәа акәын издыруаз, рыжәла нханы иҟазаап убоу!", – иҳәан, Нарҭаа раб днеин, Шьаруан даагәыдикылан, напыла дааиԥхьишьшьаан, иханытә ишьапаҟынӡа дааимидеит, Ԥдибап ҳәа уҟазу, напыла дгәаимҭар, илақәа цахьан).
– Дшәыртәа дад, – иҳәан, иара длатәеит. Шьаруан днаганы, Нарҭаа ашәҩык зықәтәоз арымӡ днықәтәеит. Нарҭаа раб Шьаруан дизҵаауа иҿааихан, ихы, иҵыхәа, дахьцоз зегьы еиликааит.
Нарҭаа раншьцәа нҵәахеит ҳәа ргәы рҭынчны иҟан, аха урҭ раӡәк иԥсы ҭаны данырба иеигәырӷьеит, излаз ажәлар еизырган, уаҩы ишимбац ала ачара-жәра руит, шәаҳәаран, кәашаран уахгьы-ҽынгьы еиԥшьны изҿыз.
Шьаруан акыр иԥсы анишьа, амҩа ақәлара иҽазикит. Нарҭаа раб ари аниарҳәа, Шьаруан дааиԥхьан ус иеиҳәеит: – Дад, Шьаруан, уара зымҩа уқәу аԥҳәызба Ажәеиԥшьаа драҳәшьоуп, уи хҩык аешьцәа лымоуп, урҭ реиҳабы амра дацуп, агәыбжьанытә амза дацуп, реиҵбы аԥша дацуп. Урҭ даара иуаа цәгьақәоуп. Урҭ раҳәшьа илышьҭанагаланы рыҩны инанагаз, даара шамахамзар, деибганы дхынҳәны изыҟамлацт. Уи лымҩа уқәмлар акәын, аха уанықәла, уи дахьцаз ҳәа ауаа ианраҳа, узышьҭалаз наугӡароуп, ма уҭахароуп, даҽакы зыҟалом. Ара иҟоуп уаҳәшьаԥацәа шәҩык, урҭ ахьыуҭаху ухы иархәа, уара узы урҭ хеигӡара ҟарҵом.
Шьаруан даацәажәан ус иҳәеит:
– Иҭабуп, дад, аԥсшәа исоуҳәаз. Шәҩык ирзызуазеи, аӡәгьы дсызхоит.
– Аӡәы иакәзар, иуҭаху, абар еиқәхаԥса иахьыҟоу, урылаԥшны иуҭаху, дрылх. Амала ижәдыруазааит уа аԥҳәызба дахьыҟоу лашьцәа ирымбаратәы анеира аналшо амза аҭәымҭеи, аԥша атәамҭеи, амра аҭашәамҭеи анеиқәшәо ауп. Избан уҳәар, убасҟан ауп уи аԥҳәызба лашьцәа аԥсшьара анрымоу, иагьаныцәо. Убасҟан уақәшәар лашьцәа шәрымбакәа лара дахьыҟоу унеиуеит, – иҳәеит аҭаҳмада.
– Ус анакәха, уара усыцца, – иҳәан, Сасрыҟәа ихы неизирхеит Шьаруан.
– Шьахәуп, гәык ала сеигәырӷьоит уцныҟәара, – иҳәан, Сасрыҟәа даарылԥеит.
Шьаруан Сасрыҟәа далихт, аха ихаҵашьоу издырам, хәыҷык дԥишәар цәгьа имбазт, ус иҳәеит:
– Сасрыҟәа, ҳара ҳамҩа мҩа цәгьак ауп, иагьыхароуп, уи амҩа ҳақәлаанӡа хәыҷык ҳнаныҟәа-ааныҟәап, ҳауаашьақәа гәеибаҭап, ҳаилибакаап, уазыразызар.
Сасрыҟәагьы ииҭахыз уи акәын, рҽааибыҭаны иҩҽыжәлан, хьыӡрацара ицеит.
Уахгьы ҽынгьы еиԥшьны, имаангылаӡакәа акыр иныҟәеит. Ус ишнеиуаз, қыҭак иналалт. Ақыҭа ианналала, иӡырҩызар, уаӷаимшхара, џьара ахыуҳәа еилоуп, аҵәыуара иаҿуп, даҽаџьара иасны еинҟьаны акәашара иаҿуп. Ари уамашәа ирбеит, аха иҟоу рыздырам. Ишнеиуаз џьара инымҩахыҵын иҵааит, – иҟоузеи абра? – ҳәа.
Ара иҟоу уи ауп, – иҳәеит изызҵааз, – шаахәлалакь, абни ахаԥы ижәбо (инеирԥшын ҳаԥык дирбеит) уаа шәҩык ауаҩԥсжьыфацәа еихатә ҵәык, еихатә ҵәык кны аҳаԥы иааҭыҵны ҳқыҭа иалалоитж ақыҭаҿы инхо раԥхьа иаазыдгылаз рҵәқәа аӡәаӡәа рхаҵаны, рыцԥхьаӡа уааԥсыра ргоит, уа иахьнарго ирфоит. Абарҭ зҵәыуабжьы шәаҳауа уаха иргараны иҟоу роуп, рхы рҵәыуагәышьоит. Егьырҭ икәашо зыҿҳәара маац роуп, – "Ҳаԥсы ахьынӡаҭоу ҳкәашалап", – рҳәан, икәашагәышьоит.
– Абра ауп ахаҵара ахьаҭаху, Сасрыҟәа! – иҳәеит Аелдыз даагылан.
– Ииашоуп, суқәшаҳаҭуп, – иҳәеит Сасрыҟәагьы.
Шьаруани Сасрыҟәеи ааицәажәан, ауаҩжьыфацәа ирабашьрацы рыӡбит. Рҿынархан аҳаԥы ааигәара инеин, иҭыҵуазаргьы абрыстәи иҭыҵуеит ахьыргәахәуаз џьара рҽырхианы иаатәеит. Ус иштәаз анааилахәла, шәҩык ауаҩжьыфацәа рыҵәқәа кны, ақыҭахь рхы рханы рҿаархеит. Арҭ аҳаԥы иааҭыҵны рҿанаарха, Аелдыз убас ҟамчык ҳәа иҟьеит, урҭ шышәҩыкызгьы иахьцара рымбо, ирзаа рзымдыруа, еилагьежьуа иаалахеит, убри аҟара иаршәеит аҟамчы шьҭыбжь. Уи аамҭазы Сасрыҟәа дрылагежьуа даарылалан, иҟамчы ԥҵаҵа иҵхны, рҵәқәа зегьы рымхны иааилеицалт.
Ари уаҩы дзықәгәыӷра хаҵазаап, – ааигәахәын, Шьаруан игәаныла Сасрыҟәа дааирҽхәеит.
Ауаҩжьыфацәа ашәҩыкгьы ааидырҳәалан, индырҵәоз рқыҭаҿы ираԥца ирыманы инеит. Ажәлар ааизырган, – "Шәара ԥсцәаҳас ишәымаз кны ишәзаагеит, иахьарнахыс шәхы шәақәиҭуп, шәҭынчны шәынха, дара абарҭ ашәҩыкгьы иаҳшьыр аҵкыс ишаны ижәга, иԥсаанӡа шәымаҵ дшәырула, амала дара еиншәмыриалан, хақәиҭра рышәымҭан акәымзар, дырҩегьых ишәиааир ҟалоит", – иҳәан дрылабжьеит Шьаруан.
Ари аҟара игәаҟхьаз ауаа, ас еиԥш абзиара ду рзызуз ирыкәшо, ирызӡатәуа иалагеит.
– Ишәзааурызеи бзиарас, ҳазлашәымаҭәоузеи, ишәҭаху акы ҳашәҳәа, – ҳәа ирыкәшаны иркит.
– Ҳара шәара шәҟынтә акымзарак ҳҭахӡам, шәхақәиҭра ҳалшеит уи ҳара иҳахәҭаны иҳаԥхьаӡоит, шәынзырҵәоз кны ишәаҳҭеит, ҳара ҳныҟәацәоуп, ҳамҩахь ҳцоит, – иҳәеит Сасрыҟәа.
Ажәлар абзиара рзызуз уаҳа акы рымгаӡо анырба, иаалаган рыԥсы ҿызхыз ачара дуӡӡаны ирзыруит, пату ду рықәырҵеит, мчыбжьык аҟара имышьҭыкәа уа ирыман.
Асасцәа цо ианалага, ҽцәа шәҩыкҟа рыцҽыжәлан, даара хара инаскьаганы иаурышьҭит.
Сасрыҟәеи Шьаруани хынҳәны Нарҭаа рахь амҩа иқәылт. Амҩан иахьаауазгьы ахаҵара бзиарақәа ҟарҵеит, ирылақәаз еилибакааит, Сасрыҟәагьы Шьаруан игәы дахәеит.
Иааит Нарҭаа рҿы. Бзиа рыԥсы ршьеит, рыԥсы аныршьа ашьҭахь Шьаруани Сасрыҟәеи Шьаруан имҩа иқәылт.
Ицо, ицо, даара акыр иныҟәахьаны, ҽуаҩ хаҵак дышцоз рбеит, аха зынӡак ирдыдӡаны дцоит. Иҽы ашьапы анышә иҵнахуа қәаны иауеит, аԥҭеиԥш ихатәала иҟоуп. Инарӷәӷәаны инишьҭалан инихьӡеит. Ианихьӡа, Шьаруани иареи ҽыҳәҵәыла аисра иалагеит. Ашьыжь ҽыҳәҵәыла аисра иалагаз шьыбжьаанӡа иаҿын, аха руаӡәгьы дзымиааит. Уаҩы дзымиааиуашәа анырба аисра иаҟәыҵын, аибадырра рыбжьарҵеит.
Уи ирықәшәаз Ауаҩ-еиқәа Ҟара иакәзаарын. Шьаруани Сасрыҟәеи ахьцоз анеиликаа, – "Шәара шәахьцо саргьы сышәҩызазар сҭахуп, сшәаҭәашәшьозар ҩызас сышьҭышәх," – ҳәа дрыҳәеит. Анс данрыҳәа, даргьы мап рымкит, иақәшаҳаҭхеит. Ҟара дзықәтәаз абаа ԥызҽуаз ҽыжәлан Ԥусҟан иҟан абаа ԥызҽуаз аҽы жәлақәа).
Заҟа иныҟәахьаз здырхуада, даара акыр иныҟәахьан, Шьаруан дзышьҭаз аԥҳәызба дахьыҟаз иазааигәахеит. Аха уи дахьыҟаз уаҩытәыҩса дызнеиуа иҟамызт, ахаҳәтә гәара акәыршаны иҟоуп, аихатә гәашә ҿоуп, аха иартуп. Агәашә аҿы аҳәақәа ҩба еиҿасуа иаҭаны иҟаҵоупж уахь неишьас иамаз убарҭ аҳәақәа анааиҿҟьо узбыжьҟьар акәын, ма агәара ԥҽны уҭалар акәын.
Арҭ ара ианааи, насыԥшәа, мза ӡымҭаны, ԥша тәамҭаны, мра ҭашәамҭаны иақәшәеит.
Сасрыҟәа "Чоу!" – иҳәан, ирашь даасны аҳәақәа рааиҿҟьамҭазы дныбжьыууаан, ашҭа дынҭаԥалт. Аха Ҟареи Шьаруани аҳәақәа ирызбжьымԥеит.
Ҟара агәара днахәаԥшын: – ари сара сҽы иԥнаҽуеит, – иҳәан, ҽыҳәҵәыла агәара дасуа, деиҭасуа, ииулакь иԥҽны илкаижьт, нас урҭгьы ахуҳәа ашҭа инҭалт. Ашҭа изҭалаз уаҩ хыбаҩла иҭәуп. Урҭ ахыбаҩқәа зтәыз аԥҳәызба лзы инеихьаны иҭадырхақәаз ракәын.
Ашҭа иахьынҭалаз ҵла дук гылан, аҵлаҿы икнаҳан аҳәа дук. Аҳәа икнаҳаз инахеит, иаахеит, аха ирызмырҵысит. Уи анрызмырҵысы, иааԥсаха иҟамзи, аҵла ашьашәыр аҟны рыхқәа нықәырҵа-аақәырҵеит, рыԥсы ршьаразы. Урҭ уа ишышьҭаз, аԥшәмацәа рыцгәы ду неин, аҵыхәа аҩада ирханы ишакыз иркьымсӡакәа рыбӷақәа инрыҵыс-аарыҵсит. Ари рбозаарын аԥҳәызба лмаҵуцәа, урҭ инеины ирбаз лара иларҳәеит.
Ус, ишыԥшыз, аӡәы дықәҟьа даауеит, аха уа икнаҳаз аҳәа иаҟароу аҳәа иҟәынуп, иԥшраҵәҟьа уацәшәап. Уи аԥҳәызба дзыхьчо иакәзаап. Аԥҳәызба лашьцәа усҟан аҩны иҟамызт.
Аҳәа ду зҟәынны иааиуаз иҽыргәааны, – Шәарбақәан ара аҭалара згәаӷьыз? – иҳәан, дыҩрыҵаҟьан хаха дыҩрыжәлеит. Аха Сасрыҟәа иҽраԥсышәаны, ус иҳәеит:
– Ҳсасцәоуп, ҳныҟәацәоуп, ҳҩыза иҽы ахы изнымкылакәа агәара ицәасны иԥнаҽын абра ҳҭанагалеит, цәгьара иашьҭоу уаам, иҟалозар, аԥшәма ԥҳәзба иҳазлаҳәа, абас ауп, сасцәақәак ааины иҟоуп ҳәа.
Аԥҳәызба дзыхьчоз иҽаарҭынчны даахьаҵын, уаҳа мҳәакәа днеин, абас ауп, сасцәақәак ааины иҟоуп, – ҳәа леиҳәеит.
Аԥҳәызба даахәыцын, анахьгьы лмаҵуцәа иларҳәахьаз лымдыруази. – Сасцәазар, арахь шәааи ҳәа раҳәа, – лҳәан, асасцәа аҩныҟа дрыԥхьеит. Дара ирҭахызгьы уи акәын, иҩагылан аԥҳәызба лахь инеит.
Ажәеиԥшьаа раҳәшьа асасцәа акы ишалаҟаз лдыруан, даара пату рықәҵаны илыдылкылт, ишрықәнагозгьы иныҟәылгеит.
Аныхәла риарҭақәа ҟарҵан ишьҭарҵеит, лара аԥҳәызбагьы луаҭах аҿы дцан дышьҭалеит.
Лара аԥҳәызба ус ҟазшьас илыман: даныцәалакь маха-маха деиҿухуазаргьы аҵх агәы ааиҩнашаанӡа дзымааԥшузаап, аха ус даныцәоу, лыхцәы ду ԥаны лаԥхьа ишьҭоу унакьысыр иаразнак дааԥшуазаап, ус акәымкәа лара даныцәоу лара дахьышьҭоу анеира зылшаны, лыхцәы иҽакьмырскәа их-нацәак лгәаҳәԥы анахьшьра зылшаз дитәхозаап.
Лара дышьҭан, дара ахьышьҭоу анаҩс абжь-уаҭахк аҿы, бжь-уаҭахк урыҩнымскәа лара лҿы неишьа амамызтж урҭ ауаҭахқәа бжьба-бжьба цаԥха рҿан, ацаԥхақәа аки-аки еизыбзиахомызт. Арҭқәа зегьы Сасрыҟәа доуҳала идырт, ус ишыҟаз иҩызцәа иреиҳәеит, усгы нациҵеит:
– Урҭ ацаԥхақәа раартра сара избап, ацаԥхақәа анасыртлакь уара, Шьаруан, унеины лыхцәы уҽакьмырскәа лгәаҳәԥы ух-нацәак нахьшьы.
– Уара ацаԥхақәа анаурты, насгьы лара ҵхыбжьонынӡа данымааԥш егьирахь иусума, – иҳәеит Шьаруан.
Шьаруани иҩызцәеи ирыӡбеит ауха иахмырԥакәа аԥҳәызба дыргарц, акысгьы лашьцәагьы аҩны иҟам, ианыцәаз аамҭан, аригьы дара ирзеиӷьын.
Аԥҳәызба дыцәазаргьы дыцәт анигәахә, Сасрыҟәа даалаган, излааиртых уара идыр, ацаԥхақәа зегьы ааиртын, иҩызцәа иманы аԥҳәызба дахьышьҭаз дныҩналт. Лара дҭахәхәа дыцәан, аха даныцәазк зынӡак дыԥшӡаӡан, лыхцәы қамызуа еиларҽы лаԥхьа ишьҭан. Ианыныҩнала рызынтәыкгьы аԥҳәызба лыԥшӡара акыр иаргачамкт, аха ргәы аарԥсахын, егьырҭ ашәаҿы рҽааныркылан, Шьаруан днарышьҭын, ииулакь лыхцәы дакьымскәа ихнацәак ааидкыланы лгәаҳәԥы инахьишьт, нас, дарҿыхап иҳәан, егьи инапала лыхцәы днакьыст.
– Ҳаит, рацәа сышԥоушьи! – лҳәан, ахьшәҭҳәа дҩықәтәеит аԥҳәызба. – Шәарҭ избо сара сеиҳа шана змоу уаазаап, исзыжәуз збоит, – лҳәан, аҵәыуара дналагеит. Нас дааиҭаԥан, – уажәшьҭа исҳәауа зхәарҭоузеи, ара аангылашьа сымаӡам, даҽакгьы угәы иҭамккәа сугароуп, уара уда уаҳа сара адунеи уаҩ дысзықәм, уара сутәуп! – лҳәан, Шьаруан ихәда лҽынхылшьын, лҽааикәыршаны дылкит.
– Шьҭа ԥшышьа ҳамаӡам, сашьцәа ирдырыр шәаргы саргьы ҳаршьуеит, усҭ абри ацаԥха сҽы ахьҭаку ацаԥха ауп, акәадыр ақәышәҵа, сыжәга, сыжәга, шәласы! – лҳәан, дҩагылан ажәжәаҳәа аҽеилаҳәара далагеит.
Сасрыҟәеи Ауаҩ-еиқәа Ҟареи ашыр-сырҳәа иналбаан, рыҽқәа ааркәадырт. Шьаруангьы аԥҳәызба диманы дыллыбаан, абӷьааҳәа иҩҽыжәлан амҩа инықәылт.
Ианыҩҽыжәла, аԥҳәызба дааӷызы-ӷызын ус лҳәеит:
– Ыы, сашьцәа, сашьцәа сызҿҳәароу сашьцәа, шьҭа ирдырхьеит, хымԥада иагьҳашьҭалоит, шәыршьгәышьоит, ишԥаҟаҳҵари?
Аригь налҳәеит, лылахьгьы неиқәылҵан ахәыцра далагеит.
– Бымшәан, урҭ шьҭа изҳахьӡом, иҳахьӡаӡаргьы урҭи ҳареи ҳаибашьуам, – рҳәан, лгәы аадрыӷәӷәеит.
Хаха-хымш иныҟәахьаны, ианԥшы аԥҳәызба лашьа еиҳабы амра иацыз дықәҟьа дрышьҭаланы дшаауаз рбеит, аха заҟа дааигәо аҟара амра еиҳа-еиҳа иканарццеиуа иалагеит. Аҳаскьын, ашәаԥыџьаԥ урҭ рыкәша-мыкәша иҟаз зегь ықәнаблааитж амра ҳаргьы ҳабылуама анаџьалбеит, – рҳәо аҟынӡа инанагеит.
Аԥҳәызба лашьа еиҳабы дшааиуаз аниба, – Шәара шәнеила, уи сара дызбап, – иҳәан Ҟара иҽы ахы даахан иҽааникылт. Ирышьҭаланы иааиуаз ибжьы иаҳаратәы данизааигәа, – "Умааин, ухынҳәы, уаҳәшьа илгәаԥханы дҳацаауеит, хьымӡӷ удым, иҟалозар, суҳәоит цәгьара уҽазумкын, – иҳәан аҳәара шьҭеиҵеит Ауаҩ-еиқәа Ҟара, аха ани иаауаз амалагь иимырҳаӡеит: – Абыржәыҵәҟьа саҳәшьа данаашәмыргежь, шәареи сареи нибарҵәароуп иҳабжьоу, шәынсырҵәоит, мрала шәықәзылбаауеит, – иҳәан, иҽирцәгьаӡеит.
Уаҳа ианиму, еибашьыр акәхеит. Аиҿахысра иалагеит. Даара акыр аамҭа еибашьуан. Ус ишеибашьуаз, аԥҳәызба лашьа дызгарыз ахы игәы иҭашәан, дыԥсит.
Аиҳабы дишьҭахх дааиуан агәыбжьанытә. Уи данааигәа, дызцыз амза убас иарлашьцеит, ула аҵәыршы ҭакызар умбо. Уигьы ибжьы наиргеит: – Шәызцо џьшьа акы шәҽазышәымкын, ҳаҳәшьа данаашәмыргьежь ишәзаазгаша жәдыр – ҳәа, аха уигьы рацәак дидымхалт, дишьит.
Урҭ аҩыџьагьы дрышьҭаххы дааиуан реиҵбы аԥша иацыз. Уи дызцыз аԥша аҽарыцәгьан, фарҭын цәгьаны раԥхьаҟа иҭҟьан ирԥынгыланы, ашәаԥыџьаԥ ыҵыжәжәаны иргәыднажьло иалагеит. Аха аригьы дыԥнамкит Ауаҩ-еиқәа Ҟара. Аԥша иацзи иареи еиҿахысуа рҿаархан, уигьи дышьны дынкаижьт.
Ҟара анҭ анишь иҩызцәа дынрышьҭалан дрыхьӡеит. Аԥҳәызба акы шыҟалаз аҟара лдырт, аха иҟалаҵәҟьа лыздыруам, илҳәара-илыура лзымдыруа дыҟан.
Ус Ажәеиԥшьаа раҳәшьа дрыма Нарҭаа рҿы иааит. Нарҭаа раншьа заҵәы ԥҳәыс диманы данаа, насгьы уаҩы дахьамыхәацыз, инеилакь ахьҭахоз дацәынханы даныҟала, даара иеигәырӷьеит. Ажәлар излаз зегьы еизырган чара ду руит. Ажәлар ачара ианахадыртәоз аҭацагьы дааганы аишәа дахадыртәеит.
Зегьы ачара ианылахатәа, рнапы адыркаанӡа, – хшыҩ акала исзаажәгеи, – лҳәан, аҭаца ахаҵгылацәа дрыҳәеит. Ахш лзааргеит. Ахш илзааргаз аҵәца ианынҭалҭәа, ахш шьаха иааҟалт. Уи лашьцәа рҭахара иадырганы иҟан.
Лашьцәа шҭахаз анылдыр, аишәа дҩахыҵны днеин, џьара днатәан аҽшьра, аҵәыуара далагеит.
Ажәлар еизаз иҟалаз анеилыркаа, аиҳабацәа алырхын иладырцәажәеит, лгәы лдырҟажарц. Аха зынӡа аҽшьра лхы азылкит, лхахәы даханы икыдылхуа далагеит.
– Нас иҟаҳҵарызеи ԥсыхәас иамоузеи? – ҳәа ианлызҵаа, – ԥсыхәа амоуп, аха уи зылшагәышьода акәымзар. Сара исымоуп аԥсы дзырбзахо ачавра. Урҭ ржаанӡа абри ачавра рыгәқәа инықәырс-нықәырсзар, рыԥсы ҭалон, уи ахьызыгӡагәышьауада акәымзар.
– Сара исылшоит уи, урҭ рыԥсы ҭазҵо бымазарж анышә иарҭаанӡагьы сахьӡоит, хьаас иҟабымҵан, – иҳәан Сасрыҟәа ачавра аалымиԥаан, ирашь дҩақәтәан, ахыкәаала еиԥш амҩа днықәлеит.
Аԥсцәа злыԥсааз ажәлар рԥсцәа аҩныҟа ирган аҵәыуара ҟарҵеит. Рымчыбжь ҵхьан, абар уаҵәы анышә иамардозар иахьа еиԥш, ахәлԥаз Сасрыҟәа днахьӡан, иҽырҩашьаны аҵәыуацәа иҽрылакны днеин иҽааникылт, еимҟьарак сақәшәозар ҳәа.
Сасрыҟәа уаҩы ԥшӡа мӡанрамзи, аҳәса харахаԥшцәа иаразнак рылаԥш дыҵашәт.
– Иаҳауеи шьыри изыхҳарҟьалакь абни ҳниҿцәажәазшәа ҳаҟандаз, – ҳәа иҟаз ҟалақәеит. Урҭ рахьтә Сасрыҟәагьы хҩык хәаԥшырҭахәыс икит. Ишакәхалакь урҭи иареи лала-ҿыла еибадырын, ауха аҵх анынаскьа иныҵибага-ааҵибаган еибадырқәеит. Уи реиқәшәара иахҟьаны арҭ аҳәсақәа ахҩык ахшара рцәа иалашәеит.
Ашамҭаз, аџьабацәа зегьы рыхқәа нықәҵа-аақәҵаны ианыцәа, Сасрыҟәа уи аимҟьара ихы иархәаны, ачавра имаз аԥсцәа рыгәқәа инықәыирс-нықәыирсын, ес, дыҩрылҟьан ирашь дҩақәтәаны уцалозаргьы уцала, ддәықәлеит.
Аԥсцәа ачавра ргәы ишнықәыирсыз еиԥшҵәҟьа, – Ҳаит, Сасрыҟәа, аԥсра уоунда ушԥаҳацәцеи! – рҳәан, аешьцәа ашыр-сырҳәа иҩаҵибаҳәан, Сасрыҟәа ишьҭаларацы инеихеит, аха Сасрыҟәа дабаҟоу, дцахьан. Ауаҟьанчаҟьан бжьы игаз аџьбацәа арҿыхан, иҟалаз анырба, анҭ рԥсцәа рыԥсы ҭаланы ианроу, џьаракыр ирышьҭыхуа иҟазма, иаарысны иркын, ирмышьҭит.
Сасрыҟәа ачавра има аҭаца лахь амҩа даннықәлоз шьала иҭәыз аҵәца аҭаца лаԥхьа иқәгылаз уажәыгь уа лаԥхьа иқәгылан, лара уи дахәаԥшуа дтәан. Лашьцәа рыԥсы шааҭалаз еиԥшҵәҟьа, аҵәца иҭаз еиҭахшхан ишкәакәаӡа иааҟалт. Уи ала илдырт лашьцәа шыбзахаз. Нас агәырӷьара далагеит. Ус Сасрыҟәагьы даарыхьӡеит.
Ачара дырҿыцт, иахьагьы уахагьы еиԥшьны чаран, жәран, гәырӷьаран, иасны икәашон.
Анҭ аҳәсақәа аџьбараҿы Сасрыҟәа дзыниаз аԥацәа роуит. Урҭ рызҳашьа Сасрыҟәа изҳашьа еиԥш, акалашәа иласны иҟалеит. Рызҳаит, иуаахеит, аха баша уаамкәа, уаа ҟәышқәаны, ҭеиҭыԥш мӡанрақәаны иҟалеит. Урҭ ахҩыкгьы раб аӡәы шиакәыз рдырын, – ҳаб, дҳаԥшаауеит, – ҳәа еимдо идәықәлеит. Ус ишеимдоз Нарҭаа рчараҿы иааит. Сасрыҟәа дшынрыхәаԥшыз еиԥшҵәҟьа идырт.
Анҭ Нарҭаа рҿы ианааи, чарамзи, чарамзаргьы иауҽыжәрымхуаз, – "Шәҽыжәҵ!" – рҳәан, иҽыжәырхт. Нас ачара иахадыртәаразы ирыԥхьеит, аха, – ҳтәом, – рҳәан мап ркит. Ирмуӡо ианалага ирызҵааит:
– Нас шәабаҟаз, шәзышьҭоузеи? – ҳәа.
– Ҳабаҟаз, ҳаб ҳишьҭоуп, дҳаԥшаауеит, – рҳәеит аҷкәынцәа.
– Нас шәаб дыжәбар дыжәдыруоу? – ҳәа ирызҵааит.
– Ааи, даабар даадыруеит, – рҳәеит.
– Дыжәбар дыжәдыруазар, шәааи шәрылаԥш ажәлар, издыруада ара дыҟазаргьы, – рҳәан, инарган ажәлар ирыладырԥшит.
Аҷкәынцәа ажәлар ирылаԥшуа ишааиуаз, ианынаԥш Сасрыҟәа рылаԥш ниқәшәеит.
– Ари иоуп ҳаб, – рҳәан, рызнтәыкгьы еицҿакны Сасрыҟәа рнацәақәа наиқәыркит.
– Ҳаит, шәарҭ заб дыззымдыруа аҳҭԥҳәыс ԥацәа шәакәызма сара сзабыз, наҟ шәҭыҵны шәца, – иҳәан, Сасрыҟәа ихьымӡӷишьан дгәааны дрыҵаҟьеит, убри аҟара иԥхеишьеит.
Аҷкәынцәагьы гәааит, рыҽдырцәгьеит, иусхеит.
Ари аҭаца ллымҳаҟынӡа инаӡеит. Аҭаца иҟалаз анеилылкаа, Сасрыҟәа диԥхьаны даалган, ус иалҳәеит:
– Иуџьысымшьеит, Сасрыҟәа иҟоуҵаз. Уара ухьыӡ шыҟоу еиԥш ухаҭагьы уҟазар ауп. Урҭ уԥацәа шракәыз агәара ианааҭала нахысгьы иудырхьан, даргьы уара урдырт. Арҭ иуаҭәаумшьо, узыгәҭасуа ҷкәынцәам, – лҳәан ихы дылҭалан, иҷкәынцәа идикаларатәа дазаалгеит. Нас аҷкәынцәагьы даарыԥхьан, даргьы гәааны иҟамзи, урҭгьы рхы дылҭалан ргәаара рхалыршҭын, раби дареи еинлыршәеит.
Ачара ианалга, Шьаруан иаҳәшьаԥацәа рҿы иахьынӡаихәҭаз дыҟан. Нас аҩныҟа ацара иақәыикит.
Шьаруан аҩныҟа дандәықәла Нарҭаа раншьеи рҭацеи ирықәнагаз аԥсшәа рарҳәеит, арахә, амал ҵҩа змамыз рырҭеит, иш-Нарҭаазгьы иҩрыцҽыжәлан, – Уаа, Радеда мафа! – ҳәа аҭацаагара ашәа ҳәо, рыгәҭа иаларгыла, Шьаруан иани иабԥсеи рҿы инеит. Ажәеиԥшьаа раҳәшьа, Шьаруан иааигаз, Радеда лыхьӡын.
Шьаруан иани иабԥсеи Шьаруан дыԥсхьеит ҳәа акәын ишыҟаз, аха анс иԥсы ҭаны, насгьы абни аҟара ауаа зқәыӡхьаз, есымша иҿахо Ажәеиԥшьаа раҳәшьа ԥҳәысс диманы, иаҳәшьаԥацәа Нарҭаа дуқәа дрыгәҭыларгыла ицны данаа, уаҩы ишимбац ала иеигәырӷьеит. Аҽцәа ҽыжәҵаны излаз ақыҭа адырра рырҭан еизыргеит. Зеиԥш уаҩы имаҳац ала чара руит. Мызкынаҟьа чаран, жәран, шәаҳәаран, кәашаран, хысран.
Ачара ианалга, Нарҭаа рыҩныҟа имцози, ирнаалоз аҳамҭақәа рыҭа, ҽцәа ҩышәыҩкҟа нрыцҽыжәлан инаскьаганы иноурышьҭын, ашәа ҳәо аҩныҟа ицеит.
Зны Нарҭ Кәын шәарацара дцеит. Даара акыр деимдеит, аха акгьы иԥыхьамшәеит. Ус деимдо дышнеиуаз, аб дук илаԥш нақәшәеит. Ихҿа ааиҟәынԥааны дхысырц иааирххон еиԥш, аӡә дхысын аб нкаҳаит.
Абри зшьыз дарбан ҳәа, аб ахькаҳаз днеит Кәын. Днеизар, уаҩ кьаҿ хәыҷык ӡакы дыҟам аб ацәахыхра дшаҿыз ибеит.
– Удырҩатә еиӷьхааит! – иҳәеит Кәын.
– Бзиара убааит! – иҳәеит аб зшьыз.
Аб зшьыз аҵан дреиуан. Ӡакы иаҟарамыз ауаҩы иаразнак али-ԥси рыбжьара ҽак иаҟараз аб ацәа ахыхны, еиҿыҟьҟьа икнеиҳаит. Ас акәац анирмазеи, ихҭыгәылаз иахь ихы нарханы, ус иҳәеит:
– Ахҭыгәылаҩ уааины ухәҭаа га!
– Уара иузго га, иаанхаз сара изгап! – иҳәеит Кәын. Уи ус игәы иаанагеит – ани арыцҳа закәызеи, ӡакы дыҟам, ишьҭихрызеи даара-даара игар, шьапык акәхап, иаанхаз сара изгап!
– Сара исызго акәым иуҳәаша, уара иунаало шьҭухыр еиҳа еиӷьхарын! – иҳәеит аҵан.
– Мап, уара иузго га! – иҳәеит Кәын, аҵан рацәак датәамбакәа.
Аҵан уаҳа ажәак ахымҳәаакәа, аб иишьыз ацәа ааиҵыхны илышьҭаҵаны, жьыхәҭакгьы аанмыжькәа, зегьы абцәа илылаҳәаны има ддәықәлеит. Уи аидара дызҵалаз, иара ус жьак шьны даҵазшәа ада уаҳа хьанҭарас иҟамҵакәа иманы дцон.
Ари Кәын уамашәа ибеит.
– Ари дахьцогьы, дзакәыгьы еилысымкаакәа зуам! – иҳәан, аҵан дишьҭалт. Аҵан дцоит аҳаскьын далмыҳәҳәо дҳәарс-ҳәарсуа, абахәқәа дырхалоит, ахрақәа дырҿысуеит, аха иара изын шьаҟьасҭарак данызшәа акәын дышнеиуаз.
Кәын уаҳа неилымшо ирыӷәӷәаны дишьҭоуп, аха дызихьӡом, баша ихацәа днықәыԥшуа днеиуеит.
Ус аҵан дцо, Кәын дишьҭа, ишнеиуаз аҵан рашҭа инҭалеит.
Аҵан ҩныс ирызгылаз баатәы ҩнын. Аҩнуҵҟа аҵан раҳәшьа Зылха астәы даҿатәаны асра даҿын. Астәы даҿасцыԥхьаӡа абаа хыџ-хыџуан.
Аҵан рысас еигәырӷьаны иԥылеит. Ихәы ҟарҵеит, иԥхь ҟарҵеит. Ауха уа дыҟан. Зылха асас имаҵ луан. Кәын ари аӡӷаб дахьлыхәаԥшыз, даара длеилаҳаит. Иагьиӡбеит ԥҳәысс дигарацы.
Аҽны анша, Зылха бзиа дшибаз аацәырганы лашьцәа иреиҳәеит. Аха аҵан ари зназы иргәамԥхеит.
– Шәара Нарҭаа уаа нагақәак шәоуп, шәыхьӡи шәыԥшеи рацәоуп, аԥагьарагьы шәара ишәцәыхарам, ҳара ауаассақәа ҳаҳәшьа шәара шәԥҳәысра, шәҭацара лызныҟәгарым, шәанаагәаауа аӷырԥ аалхырго, аҽԥныҳәақәа лқьышә инықәырххуа шәалагап. Мап, улҟәаҵ, ҳаҳәшьа уара дҳазуҭом! – рҳәан мап ркит. Аха Кәын имуӡо далагеит. Арҭ еимацәгьахеит. Уаҳа ԥсыхәа рзамҭаӡо ианалага, лара илыԥхьан илазҵаарц рыӡбеит.
Зылха даарган, бгәы иаанагозеи ҳәа илазҵааит. – Изӡом, ҵабыргуп, саргьы даара сгәы дахәеит. Сиццарцгьы сҭахуп, аха аҵан ԥҳажә ҳәа уашьҭан џьара ҽыԥныҳәак анаасиҭа, уахыкгьы иҩны саагылом!
Аҵан рҭыԥҳа илҳәаз Кәын иарҳәеит.
Нарҭ Кәын даагылан аҵан агәра диргеит, иара иахьтә акәзааит, ма егьырҭ иашьцәа рахьтә акәзааит, Зылха гәацәыхьажәак шылмаҳауала.
Уи ала арҭ патла ҟарҵан, ианаамҭаз Нарҭаа рҭаца дыргеит. Урҭ аалаган чара руит, жәра руит. Шә-цәык ршьит. Урҭ ашә-цәык рцәа рҭаца илырҭеит мпыл хәыҷык ҳзалх ҳәа. Лара абӷьааҳәа даақәгьежьын, шәцәык рцәа неилаҵаны мпыл хәыҷык алылхит.
Лара дҭацамзи, макьана зегьы рҟны дцәырымҵыцызт аҟынтә, лара дахьыҩнагылаз луада аԥенџьыр икылыршәҭны, Нарҭаа ампыл рзылшьҭит.
Нарҭаа ампыл анроу, рашҭа ду аҿы инеиҵыхны аимҵакьачара иалагеит.
Урҭ еимҵакьачон акыр аамҭа даараӡа еидшыланы. Ашьҭахь аркьыл зкыз ампыл ианас, иууаӡа ажәҩан иалалеит. Ишлеиуаз Сасрыҟәа дааҵахханы икны ашҭа днықәлеит. Уаҩ дааизыбзиамхаӡакәа зны алада игеит, уахьынтәи даақәгьежьын аҩадагьы игахит.
Зылха аԥенџьыр дылагыланы ампыл иасуаз дырзыԥшуан. Сасрыҟәа импыл асшьа анылба, – абри аҷкәын хәыҷык хар имазаарым! – лҳәеит Сасрыҟәа изы.
Абас Нарҭаа ҭаца дааргеит, игәырӷьеит, ихәмарт, иччеит.
Хаҵеи-ԥҳәыси еимак рымамкәа ибзиахәха рыҩны иҟан. Ус ишыҟаз, Нарԥ Кәын иаарццакшәа џьара ацара иқәшәеит. Ажәжәаҳәа иҽшеилеиҳәоз, имесҭ џьара итланы иҟазаарын, игәеиҭеит. – "Ҳаи, смесҭ тланы ишԥаҟоу, аҵан ччиақәа рҭыԥҳа данаазга еицәоугьы сықәнагон!" – иҳәан, дааӷьаԥ-чаԥит.
Ари ажәа Зылха ллымҳа иааҭасит. Лара усҟан лыбаҩ лтәымкәа дыҟан. Лхаҵа илаҽԥниҳәаз дазгәаан, ҳәызба хәыҷык лџьыба иҭан, афырҳәа иааҭыхны лымгәа длаханы иаарҟьаны, зыԥсы ҭалахьаз асаби дааҭылхит.
– Усҭ, уареи сареи иаҳзеилаз абри акәын! – лҳәан, аԥшқа дшыҿаа-ҿаауаз лхаҵа днаимҵаршәны, дылдәылҟьаны дцеит.
Нарҭаа ируа рзымдыруа иааилахеит.
– Уара, шәанаџьалбеит, асаби даҳшьрым! – рҳәан, агәаԥҳәы змаз ԥҳәыск дааргеит. Лгәаԥҳәы шынеиҿалкыз еиԥш аԥҳәыс днахыԥсааит. Даҽаӡәы даарган, уигьы убас лыхьит. Ахҩгьы иара убас. Нас уаҳа ԥсыхәа анырзыҟамҵаӡа, иан лахь адырра ҟарҵеит – ахәыҷы ааӡашьас имоузеи ҳәа.
Кыкахшыла акәызма схәыҷы дшырааӡоз, џырла ауп дшааӡатәу, аџыр ырсаны иҿашәҵ ҳәа аалыцҳаит.
Зылха ишылҳәаз еиԥш ахәыҷы аџыр ырсаны иҿаҵо рҿаархан, ахәыҷы крыфо, дӷьацо далагеит. Нарҭаагьы – уара абри иишьагьы акала иҟалеит, изҳашьагьы, икрыфашьагьы акала иҟалеит, иҟалап бзиак илҵыргьы, – ҳәа изыԥшуан.
Аха ус иҟамлеит аусқәа, Зылха лԥа анизҳа, днеины аҽҳәа дыҽҳәатәаны дҟыцә-ҟыцәуа, ацәыцә еиқәижьуа далагеит. Ара уиҵаҟьаны дҩаургылар, егьырахь дныҽҳәатәон дҟыцә-ҟыцәуа.
Нарҭаа, – ари дбашахазаап! – рҳәан, иҟәаҵит. Амала ари ҟыцә-ҟыцәымзар акгьы дахьаҿымыз аҟынтә – Цәыцә ихьӡырҵеит.
Иааидгылалак – Цәыцә, иахьа заҟа уҟыцә/-ҟыцәхьоузеи? – ҳәа ихӡасуан. Аха иара ус дгылан дуауаӡа, ихы иқәыжьны.
Аха иалудыраауазеи зызҳамҭа иҭагылоу илҵша?
Нарҭаа аагылашьа рықәымызт, иныҟәон, геи-шьхеи дара ықәын, ишәарацон, хьыӡрацара ицалон.
Ҽнак шарԥазы 9-ҩык Нарҭаа агәырқьҳәа еицгылт. Рабџьар маҭәеи рымҩаныфеи заа идырхиахьан. Абаагәара зкәыршаз ахкаара иҭан ррашьқәа. Урҭ иаарылагьежьын алагама ӷәрақәа нархарҵеит, идрыцқьеит, Ҟәбина аӡыжь ахь илбаарган, иркәабеит, иршьышьит, ӡыхьшәашәала идрыхьит. Еиқәхарԥа икәадырны иааган Нарҭаа рыҽхарԥарҭаҿы инҿарҳәеит.
Крырфеит, крыржәит аешьцәа. Ран, Саҭанеи Гәашьа, дааины рыгәҭа даагылан, лыҷкәынцәа лныҳәеит, илныԥхьеит! – Нан, мҩа бзиа шәықәлааит! – ҳәа ралҳәеит. 99-ҩык гылеит агәырқьҳәа, 99-ҩык икнырхит рҟамчқәа. Раԥхьа дҽыжәлеит Нарҭ Сиҭ. Уи инаишьҭарххны егьырҭ зегь ҽыжәлеит еиҳабы-еиҵбыла. Апҟаҩҳәа Нарҭ Сиҭ иҟамчы аниҟьа ааигәа-сигәа дыдрабжьушәа инараҳаит. Ахыкәалаа еиԥш ашҭа дынҭҟьеит. Уи ишьҭалеит агәырқьҳәа егьырҭ ишызынтәыкыз зегьы. Даара хара ицаанӡа, ажәҩан лагошәа урҭ рҽы-шьҭыбжь уаҳауан.
Уажәраанӡа аџьџьаҳәа уаала иҭәыз Нарҭаа рашҭа ду уажәы иккаӡа иҭацәын. Аӡәызаҵәык Сасрыҟәа адәы агәҭа дықәгылан. Дгылан уи Бзоу аҿы ианкны, илахь еиқәыршьшьы, иашьцәа еижәхысла иахьнеиуаз дрыхәаԥшуа.
Илахь еиқәгәышьан уи ӷәӷәала. Илахь абеиқәымыз: иашьцәа абригь-абригь аҽны ҳдәықәлоит ҳәа иарымҳәеит, абрагь-абрагь адгьыл ҳцоит ҳәа иарымҳәеит.
Зегь ангылоз иаргьы дгылагәышьеит,
Иҽы ирыцқьеит, икәабеит, икәадырит.
Аха уаҩы акреицаҳфап ҳәа иеимҳәеит,
Дара рҟамчқәа анышьҭырхуаз, иаргьы ишьҭихит,
Ма унеины уҽыжәла ҳәа иарымҳәеит.
Дара дәықәлеит агәырқьҳәа, Нарҭ рашәа цәырганы,
Аха Сасрыҟәа иԥсы ҭасгьы рзымдырӡеит.
Дара цоит ԥшьаласҵас иқәыԥрааны,
Дара цоит хьыӡрацара ахаҵара рылдыршарц.
Сасрыҟәа заҵәык даанхеит инапы игәҵаԥса,
Амба еиԥш дадырсызшәа дгылоуп ашҭаҿы,
Аҳәарақәа гәархла ҳәа даанрыжьма Сасрыҟәа?
Ахьажьқәа ршәала ҳәа даанрыжьма Сасрыҟәа?
Сасрыҟәа дгылан дадырсызшәа. Иашьцәа рхабар имбаӡо ианынаскьа, – Сан! – ҳәа даақәҵәиаан ибжьы ааиргеит Саҭанеи Гәашьа лахь.
– Ара сыҟами, нан, иууазеи?
– Сан, сашьцәа зегьы ықәҵит, урҭ амҩа иқәлеит хьыӡрацара. Сара ҩныхьчас саанырмыжьзар, уаала ҳәа аӡәгьы исеимҳәеит. Избан? Иҟалазеи? Исыхьзеи?
– Акымзарак умыхьӡеит, сызкәыхшоу нан, Сасрыҟәа. Урҭ уеиҳабацәа ракәын, уаала ҳәа шԥауарҳәоз! Уашьцәа ахьцо уаргьы уцароуп.
Сасрыҟәа иан лажәа ааҩбамтәкәа, абӷьааҳәа Бзоу днақәтәеит. Апҟацаҳәа иҟамчы нахиҟьеит. Дахьца-дахьаа узымдыруа, ашҭа дынҭҟьеит.
Амра ҩхашлоны Сасрыҟәа иашьцәа дрыхьӡеит.
– Уа, рахә шәзыԥшуп! – иҳәеит Сасрыҟәа.
Аха дарбанзаалакгьы аӡәгьы дхьаԥшны дихәамԥшит. Дара цон ишцац. Сасрыҟәагьы рҵыхәа далагыланы днеиуан. Ашьҭахь Сиҭ даахьаҳәын ус иҳәеит:
– Уабатәида, узусҭда, уара иӡырга-ӡырго иҳашьҭоу?
– Ыы, сызусҭда закәи, шәашьа сами! – иҳәеит Сасрыҟәа.
– Ҳара аишьцәа зегь ара ҳаҟоуп, ара иҟоу ҳнаҩс даҽаӡәы дыҟоуп ҳәа ҳаздырӡом! – иҳәеит Хнышь.
– Уаҳԥырҵ уара анашԥа! – рҳәеит урҭ еицҿакны. – Нарҭаа дуқәа ираҭәоума анаԥша дрыцны хьыӡрацара рцара! Уҳацрыҵ, анаԥша, уҳацрыҵ!
Иҟаиҵахуаз Сасрыҟәа ихы икәаҽ даахынҳәит. Алымҩанык дшынкахәыцуаз аҩны дааит. Ашьшьыҳәа дааҽыжәҵын, иҽы ҿаҳәаны, днатәеит.
– Нан, сыҷкәын, узхынҳәызеи? Иухьзеи? – ҳәа диазҵааит Саҭанеи Гәашьа.
– Акымзарак смыхьӡеит, сан, сандәықәлоз амҩаныфа шгатәыз схашҭит, какалкгьы сымкӡац, амла сакуеит, схәы бырхиароуп! – иҳәеит Сасрыҟәа.
– Уажәыҵәҟьа, уан дукәыхшоуп, уажәыҵәҟьа, амала фатәыс иуҭаххарызеи? – диазҵааит Саҭанеи Гәашьа.
– Аилаџь сызуы, сан, аилаџь!
Саҭанеи Гәашьа абӷьааҳәа даақәгьежьааны аилаџь иҵәиҵәиуа иашәымацараха, изылуит. Алҩаҵә ахылззуа аишәа ианылҵан, инаганы инаимҵалыргылеит.
– Сан, бааи ҳаидтәаланы креицаҳфап! – иҳәеит Сасрыҟәа. Саҭанеи Гәашьа лхәы лыманы дааины лыҷкәын дааидтәалеит.
Акрысфоит ҳәа лнапы аилаџь иналыркуаны еиԥш Сасрыҟәа атыҟ ҳәа лнапы даамҵасын, ицаҳә-цаҳәуа иҟаз аилаџь иналагәаны икит.
– Абаржәыҵәҟьа исабҳәароуп сара сызԥаҵәҟьоу! – иҳәеит Сасрыҟәа.
– Закәызеи, иуҳәо, нан, Нарҭаа урашьами! – лҳәеит Саҭанеи Гәашьа.
– Уара унашԥоуп ҳәа сарҳәеит Нарҭаа, уара уеиԥш иҟоу дҳалаҵаны ҳцәа ԥаҳҽуама! – рҳәан, срыцрырцеит.
Сабҵәҟьа дызусҭоу смаҳакәа бнапы аусыжьуам! – иҳәеит Сасрыҟәа, иан лнапы еиҳагьы аилаџь иалаирӷәӷәо далагеит.
– Ииуазеи нан, уара Нарҭаа урашьоуп, уагьреиӷьуп! – лҳәеит Саҭанеи Гәашьа.
– Среиӷьу среицәоу акәым аус злоу! – иҳәеит Сасрыҟәа иаҳагьы дгәааны, – сара дсаҳароуп сара сызхылҵыз сабҵәҟьа!
– Ҳаит, уара абас уԥсы уҿазҵаз, уара узаҭәазымшьаз Нарҭаа рхы иамыхәо, уда ԥсыхәа рымамкәа иубааит, – ҳәа ан даашәиит, усгьы нацылҵеит: – Уара, нан, аӷра уҭымшааит, ацаҟьа уалхуп, доуҳала уҟалеит. Уи шымцым Аинар-жьи уиазҵаар иуеиҳәап!
Абри ажәа аҳәаха лымҭакәа иан лнапы аауижьит.
Дҽыжәлеит Сасрыҟәа, аха уаанӡа дышҽыжәлац акәымкәа, иаҳагьы дласны, иаҳагьы игәы иҵаххуа. Ибжьы ҿаца Бзоу инақәырганы, агәашә дынҭҟьеит.
Саҭанеи Гәашьа лыҷкәын дишьклаԥшуа ашҭа дахьықәгылаз ажәҩан днаҵаԥшны, убас адоуҳа ҟалҵеит Ԥлара усгьы лдоуҳа ҟалонҬ:
– Сызкәыхшоу сыҷкәын хәыҷ игәы ԥызжәаз шәарҭ аешьцәа, шәахьнеиуа шәнеиаанӡа убас мышцәгьак шәыхьӡааит: қәа еицәа қәа ауа, ԥша еицәа ԥша асуа, кырцх еицәа кырцх ауа, сы еицәа сы ауа, Сасрыҟәа ида ҭынха шәыԥсы иаԥшәмахо дшәымамкәа шәҟалааит!
Бзоу еиҵамха неиуеит ӡы иннамкыло, ԥша иннамкыло. Архақәа, асакаррақәа ианрықәысуаз лаҳәоушәа икаууа инеиуан. Ашьхақәа, абахәқәа ианырҿысуаз ԥслаҳә ҳасабла инықәԥала-аақәԥало инеиуан. 99-ҩык ахьнеиуаз рышьҭа умбарҳәа ушәозу, рышьҭа ҭӷәыхаа инаган.
Сасрыҟәа ҩаха ҩымш дныҟәеит. Уажәымзар уажәы срыхьӡап шиҳәоз, абар уажәшьҭа иашьцәа рышьҭа ицәыӡуа далагеит. Уи дықәнагалеит шьха цәҳәыра бааԥсык. Амш бааԥсуп. Анаатә иасуа абахәқәа еилаҟәбаса иканажьп уҳәап, асымҟәыл еимаҩны аура иаҿуп. Анаҟә еиқәаҵәа еилаҳанто ихчылоуп.
Сасрыҟәа, – сашьцәа абазбари, – ҳәа днаԥшы-ааԥшуа ацәҳәыра дықәланы днеиуан. Ус асы аун иаахкәеит. Ажәҩан кахха иҵәцан, аҵаара иалагеит. Иҵаауеит, аха ишԥаҵаауеи! Адгьыл еиҩнажәома, анаџьалбеит уҳәартә ауп ишҵаауа.
Сасрыҟәа днеиуеит акы дыннамкыло. Ус данԥшы ацәҳәыраҿы ибеит иашьцәа.
Аха ишԥеибеи ҳәа уҵаарауазеи? Амшцәгьа ирысыз хылԥак рхоуҵартә еиланацалеит. Аҷыхь бааԥсы ирысыз, рыцқәа еихамгыло, анҵәара иаҿуп. Ржьакьақәа рҿы аҵаа ашьашьал иҟанаҵаз асаара ишьҭасуан. Иарбанзаалакь рхы иахәо иҟамызт, анҵәара иаҿын.
– Ҳаит, абааԥсы ишәыхьзеи! – ҳәа Сасрыҟәа днарылаҳәҳәеит.
– Аа, Сасрыҟәа, Сасрыҟәа! Уара уагьҳашьоуп, уагьҳаиӷьуп! Ҳанҵәеит, абааԥсы, уҳацхраа! – рҳәеит аешьцәа, еилауазыруа.
– Шәымшәан, аҳаҳаи, ара сыҟоуп! – иҳәан, Сасрыҟәа иашьцәа ргәы ирӷәӷәеит. Нас даақәгьежьаан ажәҩан днаҵаԥшит, ажәҩан кахха еилган, аеҵәақәа кыдыӷӷа ишаԥшаԥуа икыдлахьан. Сасрыҟәа ихҿа нагәыдиҵеит иреиҳаз иаҵәак. Уи жжаӡа ишлеиуаз, иашьцәа рыгәҭа инкаҳаит. Зыцқәа еихашәны иҟаз Нарҭаа аеҵәа иакәшаны иаагылт.
– Ари шәыԥсы ааиқәнакып сара саанӡа! – иҳәан Сасрыҟәа днарыцрыҵит. Шьхак ақәыцә дықәгыланы данԥшы, наҟ лбааҟа архак аҿы икахәхәа лҩаҵәк шҩеиуаз ибеит.
Апҟаҩҳәа иҽы даасын, ддәықәлеит алҩа ахьибаз ахь. Днеизар, абар алалабатә! – дау дуӡӡак дкажьуп ихи ишьапи еилаԥсаны. Хаҳәи мҿыхәи еилажьны, агәыргәырҳәа ар рымца изеиқәын. Адау иҽакәыршаны диоуп. Сасрыҟәа иҽы днаҵаҟьан ара даадыххылт, ана даадыххылт, аха адау иҿыгҳара дахыԥаны амца ахьеиқәыз ахь ҭаԥалашьа изыҟамҵеит. Нас Бзоу ус днақәцәажәеит: – "Уара ушьапы ахьургыло ацыӷ ашьапы аҟара иласызааит, саргьы уара сахьуқәтәоу ҵыс-хәык аҟара сласызааит!" – Иҽы днаҵаҟьан, адау илымҳа акылҵәара дынҭалеит. Уи дынҭысны амца аҿы днеит. Иреиҳаз кәасҭӷак аашьҭыхны, дхынҳәны иҿааихеит. Абар дҭысырц акгьы игымкәа акәасҭӷа кәицк лахшәан ишлеиуаз адау илымҳа ахәы бабара инылашәеит.
Ахәыцқәа аҿҿаҳәа амца ркит, аҭҳарцәҳәа адау дааԥшын, – Иҟалазеи, сызблы дызусҭда? – иҳәан, инапы анаадәықәыиҵа, даара акыр инаскьахьаз Сасрыҟәа иҽы аҵыхәа ааимԥыхьашәеит.
– Ҳаит, уара аԥсуа ччиа, ара уабаанагеи, иҳәан, адау Сасрыҟәа иҽгьы иаргьы шеимаз иааиган инапсыргәыҵа иааниртәалеит.
– Узусҭада уара? – дҵааит адау.
– Сара Сасрыҟәа ишькыл қҩы соуп, уххь згеит, – иҳәеит.
– Аа, рацәа усԥыхьашәеит! Ишаасоуҳәара уара аԥсу ччиа, закәызеи Сасрыҟәа ҳәа аӡәы шәара шәахь дгылеит, ирҳәоит уи зыҽны диз аҽныҵәҟьа уаҩ иимбац ахаҵарақәа ҟаиҵоит ҳәа иашоума ари? Иаасырбеишь да, уи ихаҵарақәа!
– Сасрыҟәа ихаҵарақәа рацәоуп, урҭ сара иабаздыргәышьо. – Абас ацәажәара даҿын Сасрыҟәа. Уи иаразнак идырит хаала ари дшоуимыжьуаз. Арахь иашьцәа хьаа дус имоуп. Ирласны амца рхьимгӡар, ахьҭа ицәагоит. Дҭархатәуп адау, аха ҭархашьас иҭатәузи?
– Иумуӡозар, Сасрыҟәа ихаҵарақәа иреиуоу ԥыҭк уасҳәап! – иҳәеит арыцҳара иақәшәаз.
– Даара ишьахәуп! -иҳәеит адау.
– Сасрыҟәа, – иҳәеит аҽыуаҩ, – Ҟаидагә абахә аҿы ихагалан иқәыиргылон ҩнык иаҟараз ахаҳә. Ушынаикьыслакь ибӷалартәы иҟаҵаны, сара садиргылон. Ахаҳә санынагәҭаслак, икаууа ишлеиуа, Сасрыҟәа хагәҭала дҩаҵасуан. Ахаҳә хәаш-хәаша инкаԥсон. Абас ауп Сасрыҟәа ихырҿыгәга шыҟоу.
– Сасрыҟәа ччиа ари ҟаиҵазар, сара ишԥасылымшо! – иҳәан, адау днеин, ҩнык иаҟараз хаҳә дук абахә инықәыргыланы аԥсуа ччиа днадиргылеит. Иара дылбаан, ҵаҟа днаҵагылеит. – Аҳы! – аниҳәа, Сасрыҟәа ахаҳә лоуишьҭит. Икәалаауа ишлеиуаз, адау хыла дҩаҵасын, ахаҳә ԥыххаа ихәаш-хәаша инкеиԥсеит!
– Ҳаи, рацәа ихырҿыгәгәоуп, ианаџьалбеит! – иҳәеит адау.
Ас адауажә акгьы имыхькәа данаанха, Сасрыҟәа кыр иааицәымыӷхеит, аха иҟаиҵахуазыз!
– Уаҳа хаҵарақәас иидыруазыз Сасрыҟәа? – дҵааит адау.
– Анаҩс Сасрыҟәа хаҵашьас имаз уи акәын – иҳәеит аҽыуаҩ, – даалаган қәаб дук азна аиха ҽыҭқәа еизигон, нас ақәаб лахакнаҳаны мышкы шьыбжьаанӡа иршуан, агәараҳәа ианшлакь ашьҭахь ақәаб иҭаз зегьы леихәлаҭәаны илбааидон. Абри акәын Сасрыҟәа гәыршшагас имаз!
– Сасрыҟәа илшозар, сара ишԥасылымшои! – иҳәан адау даақәгьежьын аиха ҽыҭқәа иԥшааит. Ар рымца илақәыжьны аиха ҽыҭқәа иршит иҟаԥшьӡа, нас қәаб дук илҭажьны мышкы шьыбжьаанӡа иршуан, нас иҩеиҿеикын аҟәырқь-аҟәырқьҳәа зегьы нылбааидеит.
– Ҳаи, рацәа агәыршшага идыруеит убо, уи Сасрыҟәа афырхаҵа! – ҿааиҭит адау, – оф шьыршьыр, оф шьыршьыр ҳәа игәы шьышыуа. Сасрыҟәа ибоит адау аригьы дшазҭамырхаз, аха дызмаҭәагәышьоузеи.
– Аҳы, исаҳәишь, уара аҽыуаҩ, уаҳа хаҵашьас имази уи уара уаҳ?
– Уи даҽа хаҵашьакгьы имоуп, – иҳәеит аҽыуаҩ, – ианар ашәырҵаазы бжьаха-бжьымш Сасрыҟәа днеины ихәдацәаҟынӡа аӡыжь далагылон. Аӡыжь ахҵаара иалагон, ихәдацәа инаркны ишьапы аҟынӡа аӡыжь далашәаанӡа иҭыԥ дахыҵысуам. Аӡыжь зегьы ҵааны инаалгалакь ашьҭахь Сасрыҟәа аҿҿаҳәа аҵаа ԥыҽҽны дыҩҭыҵуан. Ари ауп Сасрыҟәа ҽрыхьгас имоу.
– Уи еиԥш Сасрыҟәа илшозар, сара исԥасылымшои, – иҳәеит адау.
Ианар ашәырҵааз адау днеины ихәдацәа аҟынӡа аӡыжь дналагылеит.
Уи аамҭазы Саҭанеи Гәашьа дахьтәаз, ашана лымамзи, Сасрыҟәа гәаҟрак дшақәшәаз лдырит. Даақәгылан адоуҳа ҟалҵеит: “Аҵаа еицәа ҵаа ҟало, адау дахьҭагылоу аӡыжь аҿы ихәдацәа инаркны ишьапхыц аҟынӡа аҵаа длагәлашәааит. Убри алагьы сыҷкәын игәхәтәы дахьӡааит! – ҳәа.
Абригь лҳәеит, аҵаагьы иаҳаҽиаҳа иарӷьеҩуа иалагеит. Бжьаха бжьымш анааҵы. – Аҳы! – иҳәеит Сасрыҟәа. Адау имч зегьы еибыҭаны даныҩеиха, аҵаа аҿҿаҳәа аԥҽра иалагеит.
– Аа, уаагыл, уаагыл! – ҳәа дыҳәҳәеит Сасрыҟәа, даҽа уахыки ҽнаки ацуҵароуп, ус ҟаиҵон Сасрыҟәагьы!
Адау дақәшаҳаҭхеит.
Сасрыҟәа афырҳәа иҽынеихан аҭәаҟәақәа жәпакы ахьгылаз иԥшааит. Ихишәоит урҭ зегьы. Аҭәа иманы иҿааихан адау иҿы дааит, нас даалаган аҭәа цҟьаны аӡыжь ихиԥсалеит. Аҵаа иаҳаҽиаҳа арӷьеҩра иаҿын.
Уахыки-ҽнаки анаанҵәа, – Аҳы! – иҳәеит Сасрыҟәа. Адау ишимчыз дҩеихеит, аха уаҳа умԥсуандаз, аҭәеи аҵааи анеилаӷьа, зынӡасгьы иҽизмырқәацеит адау.
ҽ Хаит, рацәа маанала усиааит, уаргьы саргьханда! ҽ ҳәа дхәааит адау! – Уара баша сужьон, ухаҭа уакәзаап Сасрыҟәа!
ҽ Ҵабыргуп, умҩашьеит Сасрыҟәа ихаҭа иоуп уаԥхьа игылоу, уара адауажә! ҽ иҳәан, Сасрыҟәа иаҳәа ҭкәыцәаа иаӷа ихы хиҵәарц иҿынеихеит.
– Еи, Сасрыҟәа! – ҳәа дхәааит адауж – уара уаҳәа кьачала сыхәда ахҵәара уҽазумкааит, уиала уара аԥсуа ччиа сыхәда адашгьы узыҵкәом, унеи ана сара саҳәа ахьышьҭоу убома? Уара иузышьҭыхрым уи, амала уҽазкы аҭра иузҭыхуазар, нас аҵаа иқәырҩрны аҿааурхар сыхәда хнаҵәап. Даҽакгьы уасҳәоит, уаасзыӡырҩ, Сасрыҟәа. Уара макьана уқәыԥшуп, ухаҵабзиоуп. Уаԥхьаҟа ашәарҭақәа, ауадаҩрақәа акыр узыԥшуп. Уара амаана иумои сара сымч ӷәӷәеи еилаҵаны иумазар, нас уара узымиааиуа хаҵа дҟалом. Убри аҟнытә сара сыхәда анаахыуҵәалакь ашьҭахь, дашк ҩалыҳәҳәаауеит. Убри абжак Саҭанеи Гәашьа, адунеи аҳәсақәа зегь реиҳа иԥшӡоу, згь реиҳа иҟәышу, маҟас илызга, иаанхаз уара маҟас иумӷаҵа, нас узеиԥшра хаҵахо убап!
Сасрыҟәа иаҳаз ажәа ааҩбамтәкәа афырҳәа днеин ииулакь адау иаҳәа ҭихит. Аҵаа иқәырҵәрааны аҿааирхан ишааиуаз, адау ихи ихәдеи еихагылаӡамшәа иааихнахит. Ус ашьа еиқәаҵәа зылыҩрны ицоз адау ихахәдажә илакьҭаӡа дашк ҩалыҳәҳәеит. – Уара абри џьара цәгьарак иазҳәамкәа иҟам, ианбыкәу адауажә аӡә изеиӷьу аныҟаиҵахьоу! – игәахәит Сасрыҟәа. Иаҳәа аԥынҵа инахарԥаны инаганы инаҩс игылаз ашә ҟьантаз ду инакәыиршеит. Аҳәа ццышә еиԥш иаахнаӷәцәит ашә ҵла ду.
– Ҳаит, шьашәы уҭарблааит! – иҳәан, Сасрыҟәа иаҳәа иахарԥаз нкаиршәын еиҩырсса-еихырсса илышьҭеиҵеит.
Абас ала адау дааилгеит.
Амца дныҽҳәасын иреиҳаз кәасҭӷак ааҽҳәыԥааны ахьышәҭҳәа дынҽыжәлеит. Бзоу мыжда дәықәлеит, аха ишԥадәықәлеи! Зынӡак адгьыл аҽеиуатәны, ашьауардын аҵкыс иласны. Акәасҭӷа кны ицоз Сасрыҟәа, аеҵәа икыдшәаз еиԥш акәын дыжжаӡа дышнеиуаз. Аҟәаԥа-ҿаԥа иара изы идәкаршәран, аӡиас дуқәа иара изы кәараҷҷан.
Иашьцәа ахьынижьыз данааи, абар иахьгылоу аеҵәа икыдиԥааз иакәӷӷааша. Данцоз аеҵәа ишаԥ-шаԥуа асымҟәыл илажьыз, уажәы абар аиқәара аахыҩло ихьшәашәахахьан. Зыԥсы хәыҷык излалахьаз аишьцәа, абар уажәшьҭа еҭа алаҳәра, ақәарқәашьеира иалагеит.
– Ҳаит, абааԥсқәа, шәымшәан, сашьцәа агәымцақәа абар амцаҵәҟьа шәзаазгеит! – иҳәан, дыҩҽыжәԥеит Сасрыҟәа.
Икәасҭӷа иманы дҩарыдгылеит Сасрыҟәа, аха изхәарҭагәышьозеи, амца злеиқәыиҵо ҳәа мыҿ хьышьаҵәык ыҟаӡам! Ара шьхацәҳәыроуп, уахьыԥшлакгьы иқәжьуп асы хҟьаны. Ааигәа-сигәа ҵла қыцәкгьы гылаӡам.
– Дасу шәҳазырҭрақәа ҭыхны еиҟәшәырҷҷа, абаақәа! – днарылаҳәҳәеит Сасрыҟәа.
Рнапы лаҳәқәа инарықәҭәҳәан, дасу зегьы иҭырхит рҳазыр каламқәа, иара убас иҭырхит дасу раҳәа цҳафырқәагьы. Нас илатәан, амзаша еиԥш еиҟәдырҷҷеит ркаламқәа. Урҭ Сасрыҟәа ихы иархәаны, агәырқьҳәа ар рымца еиқәыиҵеит.
Нас даақәгежьын Сасрыҟәа, нырцәҟа диасын аҽацә ишьит, аарцәҟа диасын абӷаб ишьит, аарцәҟьа диасын ашьабысҭа ишьит, хәдаҟа диасын аԥслаҳә ишьит.
Мҩахәасҭа цыԥхьаӡа иҭамҳа еиҿажьын, бахә-цыԥхьаӡа ихҿа шәышәуан.
Еиҿыҟьҟьа иҭеиҵеит акәац. Иҭарттаны ижәит ашәарах жьы. Иашьцәа еикәырӷӷа иртәаны ахәырп/-хәырпҳәа ашәарах тәан надиржәит. Акрырҿеиҵеит. Драхәмарит. Иашьцәа зегьы рыԥсы анрылала, агәырқьҳәа еицҽыжәлеит. Ихынҳәит рыҩныҟа, еиҵахара иақәымшәаӡаз реиԥш, ашәа ҳәо игәырӷьаҵәа.
Абри аҽны нахыс еиҳабгьы еиҵыбгьы Нарҭаа Сасрыҟәа раԥхьа ддыргыло иалагеит, аха изхәарҭоузеи, уи ицәшәаны ауп изыҟарҵоз акәымзар, гәаныла драҭәаршьомызт, анашԥа ҳәа ишьҭан, иҵашьыцуан, дырцәымӷын иахьраԥигоз азы.
Нарҭаа рҭаца Зылха лцара зназы уи аҟара хьаас ирымкит.
– Аҭаца хәыҷы лгәы нхашәа дцазаргьы, лгәы хьаԥссар, дышԥамаари! – рҳәан, уаҳа имырӷыӷккәан уа рҽааныркылеит.
Аха Зылха дахьцаз дцаӡеит. Нарҭаа ари хәыҷык иаахьымӡӷыршьан, зны уи иалацәажәо иааилатәеит.
– Уара аӡәы уналышьҭаҵаар цәгьамызт, асҵәҟьа инҳажьыр ԥхашьарахашт, – иҳәеит Сиҭ.
– Сара снабжьысып, лашьцәа ирҳәогьы насаҳап, издыруада даҳзыԥшны дтәазаргьы шәыздыруам! – иҳәеит Сасрыҟәа.
– Умцахкәа, даара уаажәла бзиақәакгьы уҽрылаурхуеит. Ирзыжәуазеи, анҭ арас иқәлан иказҿо аҵабыҵссақәа! – иҳәеит Нарҭ Гәҭсакьа, уеизгьы ҵәык наиламҵар иухуазма уи.
Нарҭаа ааиқәшаҳаҭхан, Сасрыҟәа амҩа дықәырҵеит.
Сасрыҟәа дышнеиуаз аҵан рашҭа дынҭалт. Ашҭа зегьы ҵан-гәарала икәыршоуп. Сасрыҟәа днаԥшызар, аҵан рбаа хыџ-хыџуеит, дӡырҩызар – "адых, адых! " – ҳәа бжьык уахьынтәи идәылыҩуеит. Сасрыҟәа идырит Зылха астәы даҿатәаны асра дшаҿыз.
Абаа даныныҩнала, Зылха лыстәы дааҿыҵны дааиԥылеит, аха лыбла еиҵыхны Сасрыҟәа дихәаԥшуамызт, деихаԥсы-еиҵаԥсы дгылан.
Нас Сасрыҟәа длатәан, дзызнеиз леиҳәеит, даарагьы аҳәара ҟаиҵеит Кәын иахь дхынҳәразы. Аха Зылха ари илаҳаз ажәа лхы аалыхнахит. Лаҳәызба хәыҷ ҩаԥхьа иҭыхны даагылеит.
– Абыржәы иуҳәаз даҽа ажәак анацуҳәа сыҽшысшьуа иудыруазааит! – лҳәан, лаҳәызба наганы лыхәда инаҵалкит.
Иҟаиҵахуазз Сасрыҟәа, уа дааҟәыҵит. Амала длазҵааит башьцәа абаҟоу ҳәа. "Санаах лашьцәагьы срацәажәап" ҳәа игәы иаанагеит.
– Сашьцәа арахә рыманы ашьхарԥы иқәуп! – лҳәеит Зылха.
Сасрыҟәа уахь ддәықәлеит. Амҩан дахьцо зегьы ана-ара ибоит аҵан-гәарақәа, иџьеишьоитж – "уара абас ауаа ссақәа, абарҭ реиԥш иҟоу абаақәа рыҟаҵара зларылшазеи", – ҳәа.
Ашьыжь агәазы Сасрыҟәа шьхарԥык аҿы днеит. Абраҟа аҵанаа зегь еизаны итәан, шьыбжьон ҳәа рыԥсы ршьозар акәхарын. Аҵан ус ҟазшьас ирыман, ихьчозаргьы зегь еицыхьчозар акәын, аус руазаргьы зегьы еицнеиуазар акәын.
Сасрыҟәа дзызнеиз аацәырганы аҵанаа иреиҳәеит. Аха аишьцәа ихьаԥшынгьы Сасрыҟәа ихәамԥшит.
– Ҳара ҳатәашәымбеит, аха ҳахьатәашәымбаз ҳаҟаз! – рҳәеит зегьы еицҿакны.
Иҟаиҵахуазз Сасрыҟәа, уажәымзар-уажәы сҩагыланы амҩа сықәлоит ҳәа дыштәаз уарбажәык акы аҿыҵакны ажәҩан иаахылт. Ишааиуаз аԥсаҵла инықәтәеит. Аха уи иазнымкылеит, амахә хжәеит. Ауарбажә уа иҩаԥрын, ишааиуаз Сасрыҟәа инаҩсан ақыжә атәыҩа инықәтәан, иакыз афара иналагеит. Сасрыҟәа ари уамашәа ибан, ақыжә атәыҩа даҵагыланы ахәаԥшра далагеит. Ус ауарбажә иафоз ак лаҿыҵшәан ишлеиуаз Сасрыҟәа ибла ихшәалеит. Ибла ихаҳалазгьы иблацәа иҩавҵашьшьы ицеит.
– Аа, абааԥсы, шәааины сыбла шәхыԥшылишь! – иҳәеит Сасрыҟәа.
Аҵанаа ҩыџьаҟа неин, Сасрыҟәа ибла ихыԥшылазар, ҭәицума, – баҩык хыршәылоуп. Анҭ аҩыџьа инеиз абаҩ иахеит, иахеит, аха зынӡаскгьы ирызмырқәацеит, нас аҵанаа зегь еизаны рымч еилаҵаны ахара иалагеит. Ашьжьымҭан ахара иалагаз, ашьыбжь агәазы ирулак ихырхит. Ирган џьара икарыжьит. Сасрыҟәагьы – шәымш аабзиахеит! – ҳәа нараҳәаны аҵанаа дырԥырҵит.
Заҟа ҵыз здырхуада, аха аамҭақәа акыр цеит. Сасрыҟәа ибла ихшәалаз, аҵанаа инаскьаганы икарыжьыз анышә ықәлеит, ашьац ықәиааит.
Ус ишыҟаз, ихҵәаны иаауаз аҵанаа иреиуаз ҭӡышәк ықәынхеит. Уи иқәынхаз зегьы рыҩнқәа рҿы мрагыларахь ирханы иҟаҵан.
Уахык, ари ацуҭа иахьнышьҭалаз, ашьыжь ианааша, рыҩнқәа зегьы рҿқәа мраҭашәарахь ишхаз ирбеит. Ари иҟалаз зегьы уамашәа рбеит, аха иахырҳәаарыз рзымдрит.
– Уаҳа иҟаҳҵо акгьы ыҟам! – рҳәан, изқәынхоз адгьыл иахаҩо иалагеит. Акы ианахаҩозгьы аҵан зегьы еицахаҩар акәын.
Уахык зны рҽырхианы иштәаз, бгахәыҷык аакылсын, акы ахаԥыцқәа наланарԥан ацуҭа зқәынхоз адгьыл зегьы аргьежьра иалагеит.
Аҵанаа ари анырба, зегьы еибадырны еицхысит. Заҟа хҿа ақәшәаз здырхуада, аха абгахәыҷы каҳаит. Аҵанаа неин илахагылазар, абгахәыҷы ԥсхьан.
– Изакәызи, абри ахаԥыц ала изыхоз! – ҳәа инеин инахәаԥшызар, абар ассир: цуҭак зқәынхоз зегьы жәҩшәаҟьазаарын, Сасрыҟәа ибла ихшәалазгьы иара уи акәзаарын, уи зжәҩшәаҟьазгьы ӡысызаарын, ауарбажә иафозгьы уи аӡыс акәзаарын. Иршьыз абгахәыҷы ааины ажәҩшәаҟьа ахы ахьыҵыҳәҳәоз ихысҳаҳауеит ҳәа иргежьуа иаман иандәықәлалак, аҩнқәа рҿқәа амрагылара аҟынтәи амраҭашәарахь ихо иалагозаап.
Ари зеьы аҵанаа ианеилыркаа, иџьаршьеит, илакәыршьеит. Нас иалааган абагахәыҷы ацәа ахырхырц рыӡбеит. Ацәа ахыхра иалагеит шьыжьымҭан, амра анылҭашәоз ирулак ацәыбжа ахырхит. Ауха уа иаҟәыҵит. Адырҩаҽны шаанӡа аҵанаа уаҩ дагымкәа иааизан, иахеит абгахәыҷы ишьны иахькажьыз, аха ирзаамырҳәит.
Ус еибаргәаҟуа абгахәыҷы ишахагылаз, Сасрыҟәа иԥҳәыс даарыдгылт. Уи дааиуан лыласаха лмахәар иакәыршаны, афырҳәа лдарды ыргьежьуа, дхахауа.
– Шәызҿузеи, ишәылалазеи, абри аҟара ауааԥсыра, абри абгахәыҷы шԥашәзаамырҳәи! – лҳәан, лдарды аҵыхәа налыркӡан, днагәҭасын иаарҳәны инарылҭеит. Амала убасгьы дрыҳәеит: – Ацәыбжа сышәҭ, сыҷкәын ихылԥа алсхуеит, санааиасуа изгоит, – ҳәа. Лара афырҳәа дхахо, лымҩа днықәланы дахьцоз дцеит.
Ахәлбыҽха дхынҳәны данааиуаз, даргьы аарлаҳәа абгахәыҷы ацәа ахыхны иаалгеит. Лара ишылҳәахьаз еиԥш, ацәыбжа аамсаны илырҭеит.
Егьи ацәыбжа иаанхаз, илаханы аҵанаа зегьы иршеит. Урҭ зегьы хылԥак-хылԥак рзалҵит, даҽа ԥыҭкгьы ахашәалеит.
Сасрыҟәа иԥҳәыс ацәыбжа лыманы аҩны дахьнеиз, лыҷкәын ихылԥа алымҵит. Абӷьааҳәа ауаҩы длырҩит аҵан рахь, – исышәҭаз сыҷкәын ихылԥа алымҵит, агәылаԥса сзаашәҭироуп, – ҳәа.
Дара рхылԥақәа ирцәынхан иҟаз ацәа Сасрыҟәа иԥҳәыс илзырҭиит. Уи длатәан ԥыхьа илырҭахьази уажәы илзынарҭиизи ааилаԥсаны лыҷкәын ахылԥа изалылхит. Ахылԥа ӡахны даналга, – Нан, уааишь, уан дукәыхшоуп! – лҳәан, лыҷкәын ихәмаруа адә иқәыз, ахылԥа неихалҵеит.
Аааигәахо иалагеит Нарҭаа ныҟәара ицараны ианыҟаз аҿҳәара. Уажәазы урҭ иӡбаны ирыман уаҩ дахьзымцацыз ицарцы.
Абар уаҵәы аашар амҩа иқәлараны иҟоуп. Ауха ианааилатәа, Нарҭ Сиҭ, зегьы дреиҳабымзи, даарылаԥшын, ус иҳәеит:
– Дабаҟоу, мшәан, ани аҷкәын мӡышәашәа иҟоу, иҳашьамкәа иҳашьахаз Сасрыҟәа, ара дызбаӡомеи?
Зегьы неихәаԥшы-ааихәаԥшит. Уи моу, ҩыџьаҟагьы адәахьы индәылԥш-аадәылԥшит, ааҵрақәагьы инарываԥш-аарываԥшит, аха дабаҟахыз Сасрыҟәа дыҟаӡамызт. Ссиршәа иубаша, Сасрыҟәа шәарацара дцеижьҭеи абар уажәшьҭа мчыбжьынаҟьак ҵуан, иашьцәа бзиахәқәа рыԥсы ҿызхыз, аҩны дшыҟамыз абыржәы ауп иангәарҭа.
Аӡәызаҵәык, Нарҭ Башныхә – гәраз дахьтәаз изымчҳазт, ус нараҽԥниҳәеит:
– Дҳашьаҵәҟьоу, дҳашьаму уажәы ҳзалацәажәарызеи, ҳара анҵәара ҳанаҿыз ида хаҵа дҳақәымшәеит. Уи ила ами иахьагьы адәы ҳазлақәу. Мчыбжьык ашьҭахь уи аҷкәын иҽеибыҭаны ашҭа дҭыҵит. Абри ауаҩ дабацеи, ҷкәынак иакәын, ма дахьцаз машәырк ихьма ҳәа шәымҵааӡеит. Ари уаҩрам, Нарҭаа дуқәа, шәыххь згеит!
– Уи дахьцаз здыруагьы ԥыҭҩык ҳаҟазаргьы ҟалап! – иҳәеит Нарҭ Гәҭсакьа дахьтәаз.
– Нас дахьцаз удыруазар, иҳаумҳәо? – аалдыргеит наҟтәирахьҟа итәаз ԥыҭҩык.
– Дабацеи шәымбои, иаб ауасахьча Зарҭыжә ақамсажә ахырҵәы дашьызаап, џьара ԥсыхәак сызиҭозар ҳәа дцеит.
Зегьы аҟыр-ҟырҳәа иааибарччеит. Нарҭ Хнышь дахьтәаз, иаармаанашәа, ус дҵааит:
– Нас данбахынҳәыри зугәахәуа уи!
– Аԥҳәасақәа арҭны акаԥсара ианалаго аамҭазы, Сасрыҟәа дызбарц зҭаху аԥҳәасақәа рымҵахьы шәнеи! – иҳәеит Нарҭ Гәҭсакьа.
Аҟыр-ҟырҳәа жәпаҩык ааибарччахит, аха Сасрыҟәа ишихыччоз ран Саҭанеи Гәашьа илаҳазар ҳәа ишәан, иаарцәымыӷхан, аччара иаҟәыҵит.
– Хәмардаҟагьы, амҩа хара, амҩа шәарҭа ҳаԥхьа ишьҭоуп, ҳааизыԥшып убри аҷкәын, илшахьоугьы жәдыруеит, даагап, уара, шәуаазар, ҳахьцо ҩызара! – ҳәа даацәажәахт Нарҭ Башныхә – агәраз.
– Уара ухаҭагьы аҳәасарҭ бзиа иубалоит, иҿышәшәаны ианлеиуа, адгьыл акьысха амҭакәа уҿы иҭаԥсаны иуфалоит. Уааизыԥшы Сасрыҟәа, данааилакь шәызхарагьы аҳәаса-баа шәфап, ҳара ҳзынгьы хҭырԥак-хҭырԥак ҟәшәаны шәҳашьҭалар, шәҳахьӡап, – иҳәахт Нарҭ Гәҭсакьа.
Кыраамҭа, аҟыр-ҟырҳәа ркьатеиахы ԥыҵәҵәо, аччара иаҿын Нарҭаа.
Иҭахы иҭахымха, Башныхәгьы аччара иаҿыз даарылаччеит, иухыччо урылачча ҳәа. Насгьы уаха ажәакгьы изацымҳәеит.
Уи акәхеит. Ашьыжь, аԥсаатә ҿыхаанӡа Нарҭаа рҽы ҭуӷанқәа ркәадырхьан, рабџьар маҭәа рыҟәнырҵахьан. Иҽыжәлеит урҭ ишҽыжәлац еиҳабы-еиҵбыла.
– Ҳан, Саҭанеи Гәашьа! – рҳәеит урҭ, иҽыжәланы ианааикәагыла, – ҳара дгьыл харак ахь ҳцоит, лассы аамҭа ҳзымааргьы, баҳцәымшәан. Амала, Сасрыҟәа дааины дҟалозар, џьара харак дымбмышьҭын, машәырк ихьып. Аҩны дыҟазааит, арахә-ашәахә даархылаԥшлап.
Нарҭаа иаԥшьыргаз лгәы иамыхәазаргьы ҳәатәыс илымазз Саҭанеи Гәашьа, лыҷкәынцәа амҩа иқәгылан.
– Аиргь рхацәа, амҩа шәзымшхааит, шәхы-шәгәы шәақәгәырӷьо шәыҩныҟа шәхынҳәааит! – ҳәа днарықәныҳәаны амҩа инықәылҵеит.
Ифырҭынха, иԥшатлакәха, 99-ҽцәа ашҭа инҭыҵит.
Нарҭаа аишьцәа амҩа иқәын, ицон урҭ уахи-ҽни неиԥынкылан.
Ус ицо, ицо ишнеиуаз, уаҳа мҩа ахьыҟаӡамыз џьара инанагет, аха урҭ аагылара рықәымызт, рымҩа ишықәц иқәын.
Ишнеиуаз, тәарҭа дук иналанагалеит. Иқашәқашәо уаҟа аҭәа игылаз дара шҽыжәызгьы илыҳәҳәомызт. Ҽыҳәҵәыла мацара аҭәа рҽуа, аграпара еиԥш рышьҭа хәхәаӡа иагәылганы, дәы ԥшӡак аҿы инкылсит.
Адәы иахьеизеиҟараз агәҭаҵәҟьа иқәгылан ажәҩан иаҵасуа ҵла дуӡӡак. Амҵан стәандаз ҳәа уеилаҳарын, ашьац иаҵәа кашьшьы, ашәшьыра ахашьшьы.
Усҟан Нарҭаа иаахҵәаны мызк ныҟәара иныҟәахьан. Ас аҭыԥ ԥшӡа, ашәшьыра бзиа анырба, иааԥсаикара иҟаз ауаа рыԥсы ааиҭаркырц иақәыркит. Агәгәаҳәа илҽыжәҵын рыҽқәа неиқәхарԥаны илеин ашәшьыра илыҵатәеит.
Иҽыжәҵыз аԥхӡы ирылҵыз рылабаанӡа, атәарҭа даалҵны дара ахьтәаз даарыдгылеит ҭаҳмада хынҷыгәгә хәыҷык.
– Шәабацауеи, шәымҩа абахоу, арахь ауаатәыҩса ныҟәарҭас ирымамиижьҭеи акрааҵуеит, шәара шәабақәнагалеи? – ҳәа дразҵааит.
Нарҭаа аишьцәа иахьцоз-иахьаауаз азҵаара кыр игәаӷьыуацәан, насгьы урҭ ргәы иҭаз ус аламала уаҩы иарҳәомызт, аха аҭаҳмада хынҷыгәгә данҵаах, ҳзашьҭоузеи иаҳҳәап рҳәан, уаҩ дахьзымнеиӡац ицараны шраҳасабыз иарҳәеит.
– Ҳаи, закәызеи ишәҳәо, шәан абзиахә лбааит! – иҳәеит аҭаҳмада дӷьаҵәы-ӷьҵәуа ҭах гәакьак иеиԥш. – Шәара шәхы ахьшәырхаз, уаҩытәыҩса дцараны иҟам, уахь ицазгьы бзиала дзыхынҳәуам! Шәара излазбо ала, уаа заманақәак шәоуп, сшәыҳәоит сҳәатәы хаҵаны шәышьҭахьҟьа шәхынҳәразы!
– Иууазеи, аҭаҳмада хынҷыгәгә, ҳара ус згәы ҭрысуа уаам уара ҳшубарыз ҳаубеит акәымзар! – рҳәеит Нарҭаа аҭаҳмада ииҳәаз аахьымӡӷшьаны.
– Сара ишәасҳәо агәа жәгарц шәҭахымзар, шәабџьарқәа аашьҭыхны абри аҵла шәалахыс, изеиԥшразаалак бӷьыцк шәызҿыршәозар, усҟан сара ишәасҳәаз мцуп, ус анакәымха, шәеибганы шәшзыхнымҳәуа агәра жәгап!
Аҭаҳмада иажәа ааҩбамтәкәа, Нарҭаа рыхҿақәа аашьҭыхны ишыԥшьынҩажәи зежәҩыкызгьы аҵла еицалахысит. Аха изеиԥшразаалакгьы бӷьыцк аҿшәара акәым, иара усгьы ирызмырқәацеит.
– Абри акәын сара ишәасҳәоз! – иҳәеит аҭаҳмада хынҷыгәгә, – шәахьцо шәанца, шәҭамхар ԥсыхәа амам! Шәхынҳәыроуп, амалахазгьы шәҽазышәымкын!
Ҳаи, ҳаи аҭаҳмада жәымҭа ҟыргә, бӷьыцк аҵла иҿымшәеит ҳәа Нарҭаа иахьақәыркыз ихынҳәуазар, нас аҭакәажәцәагьы уаҳа ҳәатә роушам! – иҳәеит Нарҭ Гәҭсакьа.
Иҟаиҵахуаз аҭаҳмада, иҳәатәы ылнамдагәышьеит. Уаҳа дрыламцәажәакәан, даахынҳәын ашьшьыҳәа аҭәарҭа дналашьшьы дцеит.
Акы иацәшәарц згәы иҭамыз Нарҭаа, рыԥсы аныршьа, иҩҽыжәлеит. Ицон урҭ агәгәаҳәа рымҩа иқәланы.
Ицо-ицо ишнеиуаз, бна тоурак иҵанагалеит. Убри абна убас еиԥш ибнан, ҽынлагь уахынла еиԥш илашьцан. Ҽынла амра кацеиуа ианԥхоз амархәагақәа уи абнахь изнеиуамызт. Уахынла амза шеишеиуа, аеҵәақәа еиварыԥхаауа ажәҩан ианкыдыз, уи абна шылашьцац илашьцан. Егьа аԥша ӷьны иасуазаргьы, урҭ аҵлақәа еиқәышьшьы игылан, рыбӷьыцқәа џьара иқәацомызт.
Убри абна аҩадахьала бахә дук ачхынган. Арахь еиҩхааны илашьҭын. Уи абахә иаҿагылаз ашәаԥыџьаԥ зегьы, амца иаблызшәа иҩаны ихахьхьала иаҿагылан.
Нарҭаа еицәажәан абри абнаҿы рыԥхьара ҟарҵеит. Ҷкәынцәақәак ишәарыцо абна инылалан ашәарах маҷымкәа ирҟәаҟәеит. Иакәыршан ар рымца еиқәырҵан, уаххьа архиара иаҿуп.
Нарҭаа егьаџьара ицахьан, аха рмаҵуарқәа рыманы, шамахамзар, амҩа иқәломызт. Ари амҩа хара ианықәлоз рмаҵуарқәа шьҭырхит. Уажәы алақәа акрырҿарҵеит. Амаҵуар бақьа-бақьаӡа рызхара ыфаны инаскьаны иаатәеит.
Нарҭаа еиқәшаны илатәан, акрыфара напы надыркуаны, аиҩхаа шыҟоу бжьыцәгьак агара иалагеит. Аха абжьыцәгьа ззумҳәара иҟоузеи, уаҩы иааизымычҳартә ауп ишго.
– Ҳаи, изакәытә бжьыцәгьоузеи иго, изакәызеи ҳарҭ ҳакрыфара иаԥырхагахаз? – иҳәеит Нарҭ Сиҭ дахьтәаз.
Ҩыџьаҟа арԥарцәа ҩыҵибаҳәан зыбжьы го аабоит ҳәа аиҩхаахь ицеит.
Аҳаԥы аҿы инеизар, ԥҳәыс омага дуӡӡак дгылоуп. Лыџьымшь ахәы қамызуа асаара ишьҭасуеит. Лшьацәкьарақәа лышьҭахьҟа ирхоуп, лышьхәа лаԥхьаҟа ирхоуп. Лҿырҟьара акәзар, раки ӡаки инаӡоит. Лара дгылоуп ахьҭа дакны дқәарқәашьеиуа, -"Оҳ, оҳ, оҳ! " – ҳәа.
– Бабаҟаз, бара аԥҳәыс омага, ибыхьзеи? Бзырҵәыуозеи? – ҳәа илазҵааит инеиз.
– Мчыбжьык ҵуеит, чаӷьак сымфац, амла сагоит, мчыбжьык ҵуеит мцакы сыҽҳәамԥшыц, ахьҭа сынҵәоит, сыԥсы еиқәшәырха, шәуаами? – лҳәеит аҟәара деиҵасуа.
– Баала, амла бакуазар, крыбҿаҳҵап, ахьҭа бакуазар, амца ҳамоуп, быҽҳәаҳартәап, иҳалшо ала бымаҵ аауп! – рҳәеит арҭ инеиз.
– Ибзиоуп, нан дшәыкәыхшоуп! – лҳәан, аԥҳәыс омага дрыма рҿаархан, Нарҭаа еикәшаны иахьтәаз амца аԥхьа ианааи, аԥҳәыс дшәазшәа, илҳәо лҿамшәо, лыцхәахәы еихамгыло дқыџьқыџьуашәа ҟаҵаны днаскьаны даагылт.
– Ибыхьзеи, иҟалазеи, бзыцәшәазеи? – илазҵааит.
– Анҭ шәмаҵуарқәа сшаагәарҭаз еиԥш сырфоит. Нан, нан, срыцҳауп, ԥҳәыс гәаҟк соуп, сырҿашәымҵан! – дӷьаҵәы-ӷьаҵәуа илыцу дрыкәшо далагеит.
– Бымшәан, абааԥсы, ара ҳаҟоуп, бырҿаҳҵом!
– Аа, ишәымҳәан, схацәа ишнықәыԥшыз еиԥш, сааимырӷәцәааит! – лҳәеит аԥҳәыс иаҳагьы дшәаны.
– Ибуазеи, бара аԥҳәыс, ҳаргьы ҳәааԥсуп, амлеи ахьҭеи баҳаргом ҳәа ҳбыдгәаҟло ҳгылоуп, ала бышԥарҿаҳҵои! – рҳәахт илыцны иааиуаз Нарҭаа.
– Аа, амарџьа исашәымҳәан! Исашәымҳәан! – ҳәа дшәаӡаны ақыџь-қыџьра даҿын.
– Нас иабаагари амаҵуарқәа! – рҳәеит Нарҭаа.
– Даара џьабаас ишәмыԥхьаӡозар, иҿашәҳәа! – лҳәеит аԥҳәыс.
– Ҳара ҳмаҵуарқәа ахаангьы иҿаҳамҳәац, аҿаҳәагагьы ҳамаӡам! – рҳәеит Нарҭаа.
– Аҿаҳәага шәымамзар, абар аҿаҳәага! – лҳәан, аԥыжә-ԥыжәҳәа лыџьымшь хәыцқәа аакыдылхын, инаганы инарылҭеит.
Арҭ арԥарцәа инеин аԥҳәыс омага лыџьымшь ахәыцқәа рыла амаҵуарқәа ҿарҳәеит. Лара дыргәагәо дрыман иааин, амца дааҽҳәадыртәеит.
Дыҽҳәатәоуп лара днаԥшы-ааԥшуа, домагаха. Нарҭаагьы лыхәаԥшуеит џьшьахәыс дыкны.
Ԥыҭрак анаабжьыс, ларгьы хәыҷык лыҽлырԥхазшәа аныҟалҵа зегьы акрыфара напы надыркит. Амла даҳцәакыр ԥхашьароуп, – рҳәан, аԥҳәыс илымҵарҵеит иреиӷьыз амаха.
Ҿаҵақәак намырхуан еиԥш аан, аԥҳәыс омага – "Шшып! Шшып!" – лҳәеит. Иаразнак иҟәаҟәаны уаашәҩык ирымҵаз акәац иахьца-иахьаа уаҩы имбо инылбаалдеит.
Амаҵуарқәа, ари анаагәарҭа, еилаҵуҵууа, еилагьежьуа иааилалт. Аишьцәа аныҟәацәагьы ааилауаҭырит. Аха уи аамҭазы аԥҳәыс омага ҩаԥхьа – "Шшып! Шшып!" – лҳәахт, амаҵуарқәа иҟаӡамшәа инылбаалдеит. Ҩаԥхьа иааԥсахны, ԥыхьагь еиԥшымкәа – "Шшып! Шшып!" – лыргахт аԥҳәыс. Нарҭаа 99-ҩык рыҽқәагьы даргьы ҩалыхәлабга ицеит.
Уи акәхеит, Нарҭаа рхабар зхабару уаҳа иҟамкәа аԥҳәыс омага даарылгеит. Ар рымца еиқәыз ауха шаанӡа абылра иаҿын. Иагьаашеит, иаанхеит ахәа хьшәашәаӡа. Игылан ишгылац абна ууаӡа, алахь еиқәыршьшьы.
Убри аамҭазы Сасрыҟәа дхынҳәны аҩны дааит. Дахьааиз, днаԥшы-ааԥшызар, иан Саҭанеи Гәашьа заҵәык лыда аҩны аӡәгьы дыҟаӡам. Иашьцәа рхабар ҳәа акгьы ибаӡом.
– Сан, сашьцәа аҩны иҟаӡам, рхы абадырхеи? – длазҵааит Сасрыҟәа иан.
– Урҭ, нан, уаҩ дахьымцац ҳцоит ҳәа амҩа иқәлеит. Ицеижьҭегьы мызкы аҟара ҵуеит, еибгамзарҳәагьы сшәоит!
– Ари аҟара амҩа хара ианықәлоз, саргьы иаасзыԥшыр ҟалон, сыцәгьа сыбзиа, рашьа сакәымзи? – иҳәеит Сасрыҟәа игәы иалырсны.
Саҭанеи Гәашьа лыҷкәын ииҳәаз ақәҿылымҭит.
– Ибзиоуп, сара урҭ срыцныҟәар дара рзы ихьымӡӷызар акәхап, аха ҳашьа хәыҷы шәарацара дахьцаз машәырк ихьит ҳәагьы изаамԥшызеи?
Саҭанеи Гәашьа ари ажәа илаҳазгьы ақәҿылымҭит. Сасрыҟәагьы иан лҟазшьақәа аниба, уаҳа уи даламцәажәеит.
Ицеит ҩымш-хымш раҟара. Сасрыҟәа иԥсы ишьон. Аха усгьы ибон иан ӷәӷәала лылахь шеиқәыз.
Ҽнак ашьыжьымҭан Сасрыҟәа иан ус леиҳәеит:
– Сан, сымҩаныфа сзырхиа, сашьцәа сраҭәаршьом, аха сара срышьҭалоит, жьи наԥхи еиҟәухыр ҟалома? Срышьҭалап, уаҳа акгьы сзырмыхәаргьы, шәарах жьык ахьаарго иаарымыздалап.
Саҭанеи Гәашьа мап-чап лҳәеит, аха Сасрыҟәа знык ианиҳәа, ииҳәаз наимыгӡар ҟалозма. Иҽазыҟаҵара далагеит.
Ашьжьымҭанӡа Сасрыҟәа иҩны дҽыжәлеит.
– Ҳаит, Бзоу аиҵамха, уаҩ дахьымцац ҳцап ҳәа амҩа иқәлаз ҳрышьҭалоит, уеиҵамхан, сгәыӷырҭа! – ҳәа ибжьы ҿаца нақәырганы ахы-кәалаа еиԥш ашҭа дынҭҟьеит. Бзоу неиуан адгьыл аҽеиуатәны, уи иашьҭаххы икаууа инеиуан Сасрыҟәа имаҵуар Хәдышгьы. Бзоу адәысакара ианықәлоз ԥсаатәушәа ицон, ашьхара ианаҿысуа ԥслаҳә ҳасабшәа ицон.
Сасрыҟәа иашьцәа мызки-бжаки амҩа иахьықәыз, иара уахыки-ҽнаки рыла днаӡеит. Абар атәарҭа иалагылаз аҵлаҿы Сасрыҟәа дааҽыжәҵит. Иҽы нҿеиҳәан, ашәшьыра дныҵатәеит иԥсы ишьарц. Имаҵуаргьы инаҩсшәа аҽырқьақьаны итәоуп.
Ус даакылсит ԥахьа аишьцәа рҿы иааихьаз аҭаҳмада хынҷыгәагә. Аԥсшәа анеибырҳәа ашьҭахь ишеицәажәоз, Сасрыҟәа иашьцәа дышрышьҭаз аҭаҳмада еиликааит.
– Уара уашьцәа анцоз саргьы избон, шәымцан ҳәагьы срыдгьежьылеит, аха сҳәатәы хамҵакәа идәықәлеит, ишубо еиԥш уаҳагьы арахь ихнымҳәит, уаргьы абас умыхьыр ҟалашам, уахьцо ухнымҳәыр. Суҳәоит акы еиԥшымкәа ухынҳәырц, – ҳәа дцәажәеит аҭаҳмада.
Аха Сасрыҟәа имукәа аҽыжәлара даналага, аҭаҳмада ус иҳәахт:
– Ухҿа ҩышьҭыхны абри аҵла уеихс, изакәызаалакь бӷьыцк узҿыршәозар, усҟан умҩа маншәалахоит, бӷьыцк анузҿмыршәа, арахь узхынҳәгәышьом, сыгәра га!
Сасрыҟәа иаҳаз ажәа аахаҵаны, аҵла игылаз ихҿа налеиҵеит. Аҵла абӷьыц акәым, амахәқәа иреиҳаз лыхжәаны агәаԥҳәа ҵаҟа илкаижьит.
– Аа, афырхаҵа, уца, уца, умҩа маншәалоуп! – иҳәан, даара иааигәаԥхеит аҭаҳмада.
Нарҭаа рашьа еиҵбы иԥсы анишьа, дыҩҽыжәлан, дкәалаауа ддәықәлеит иашьцәа рыцәҳәысҭа дхыланы.
Иааилалашьцоны иашьцәа ахьҭахаз абна еиқәара дныҵалеит. Абна еиқәышьшьы игылан, алымҳа кыдҵаны иӡырҩуазшәа. Бзоу ашьапы шьҭыбжьы заҵәык аныҩуан акара-караҳәа.
Сасрыҟәа днаӡеит, аҳаԥы азааигәа аиҩхаа цәгьақәа рҿы. Уаҟа имҩашьахуа ибеит аблысҭақәа, анаҟа-араҟа акәысҭӷа цыблыхақәа шкажьыз. Џьарак-ҩыџьарак амца еиқәҵарақәа илаԥш иааҵашәеит. Днаԥшы-ааԥшын, сашьцәа абра акы рмыхьзааит ҳәа абри аҭыԥ гәрамгарҭас ишьҭихит. Амшгьы аилашәшәра иаҿын. – "Уаха абра сыԥхьап", – иҳәан, даақәгьежьын амца агәгәаҳәа еиқәыиҵеит. Днашәа-аашәо абна днылалан, ашәарах ҟәаҟәа иаакылигеит.
Акәац амца илыҽҳәеиҵан аӡра дшаҿыз, аиҩхаа шыҟоу бжьы цәгьак агара иалагеит. Зны ирмаҷ-рмаҷны игон, нас иааузымычҳартә абна зегьы еиларӡыӡо агара иалагеит.
Бзоу ахьҿаҳәаз алымҳақәа кьацә-кьацәӡа иҩагылеит, иааԥашашан, иахьгылаз хынтә – "Хырр! Хырр! Хырр!" – аҳәеит.
– Иууазеи, узынхьаауазеи, Бзоу? – дҵааит Сасрыҟәа.
– Уҽрыӷәӷәа, ҳшәарҭоуп! – аҳәеит Бзоу уаҩы-бызшәала.
– Умшәан, Бзоу, аеҵәа кыдаҳԥаазар, адау иҭархара ҳалшазар, ара иҳахьрызеи, – иҳәеит Сасрыҟәа.
Амаҵуар ахьҿаҳәаз иааҵу-ҵуун, алымҳацәқәа нақәнаԥсеит.
– Иухьзеи, Хәдыш, узынхьаауазеи? – иҳәеит Сасрыҟәа.
– Уҽрыӷәӷәа, ҳшәарҭоуп! Амала егьа уарҳәаргьы сара сҿаҳара уҽазумкын! – аҳәеит Хәдыш.
Арахь иаҳа-иаҳа иацҵауа, иаҳа-иаҳа иаомагахауа абжьыцәгьа агара иаҿуп.
Сасрыҟәа ихҿа аашьҭихын, абжьы цәгьа ахьгауаз шыҟоу иҿынеихеит. Днеизар аҳаԥы аԥхьа дгылоуп аԥҳәыс омага. Сасрыҟәа данылба, ахәаара дааҟәыҵын, инеимаҭәаны аҵәыуара далагеит.
– Абри ԥсыцқьа зхоу аӡә лакәым! – ааигәахәт Сасрыҟәа.
– Ибыхьзеи, бзырҵәыуазеи? – длазҵааит иара.
– Амла сынҵәоит, ахьҭа сагоит! – лҳәеит ԥыхьа ишылҳәахьаз еиԥш, аҟәара-ҟәара деиҵасуа.
– Баала арахь, ахьҭа бакуазар, амца сара исымоуп, амла бакуазар афатә сара исымоуп! – иҳәан Сасрыҟәа аԥҳәыс омага диманы иҿааихан, амца ааигәара данааи, аԥҳәыс амаҵуар гәалҭеит.
– Аа, амарџьа, умаҵуар ҿаҳәа, мамазар сеимӷәыцәаа сафоит! – лҳәеит, насгьы зынӡакгьы дшәазшәа ныҟаҵаны, иаҳагьы ақыџьқыџьра дналагеит.
– Иҿасҳәарын, аха излаҿасҳәарызеи, аҿаҳәага сымаӡамеи! – даацәажәеит Сасрыҟәа.
– Аа, абри ала иҿаҳәа! – лҳәан, лыџьымшь ахәыцқәа руакы аакыдхны, Сасрыҟәа инеилыркит. Сасрыҟәа даақәгьежьын имаҵуар ҿеиҳәазшәа ныҟаҵан, илҭаз ахәыц, илмырбаӡакәа амца иҩақәыжьны иблит.
Ларгьы дааин ашьшьыҳәа амца дааҽҳәатәеит. Дшәаԥырҳаԥуашәа ҟаҵаны, ала дахәаԥшуеит, ахьҭа дакуашәа ҟаҵаны дқәарқәашьеиуеит, лыцхәахәы еихамгыло.
Лхәы наган иналымҵеиҵан, Сасрыҟәа дааиасын аарцә даатәан, акрыфара иналагеит. Уи аамҭазы ԥаса ишылуз еиԥш, – "Шшып! Шшып!" – лҳәеит. Илымҵаз лхәы зегьы ҩалыхәлабга ицеит. Лҽааԥсахны, даҽазнык – "Шшып!" – лҳәоны аамҭазы, Сасрыҟәа арҵәааҳәа Хәдыш днаҵаҳәҳәеит, – "Улысны деимыжәжәа!" – ҳәа.
Ала ҩаҵҟьан, инамҵасны лыхәдацәа акит. Сасрыҟәа иаҳәа ҭкәыцәааны лгәышԥы инадиргылеит.
– Абыржәыҵәҟьа сашьцәа сыҭ акәымзар, иахаӡамшәа бхы аахысҵәоит! – иҳәеит Сасрыҟәа ибжьы рыцәгьаны.
Аԥҳәыс омагажә дшәан – "Ааҳ! " – анылҳәа, Нарҭаа аӡәаӡәала лҿырҟьара аҭыԥара иалагеит.
Нарҭаа аԥҳәыс лҿырҟьара иҭыԥон еиҳабы-еиҳабыла. Раԥхьа дҭыԥеит Нарҭ Сиҭ, уи ишьҭахь Башныхә. Зегьы рҵыхәтәанӡа хьаԥшшәала иҽы дақәтәаны, иаҳәа қьаҿкәыгә иҟәынҵаны дааҭыԥеит Нарҭ Гәҭсакьа.
– Ҟоҳ, уара Сасрыҟәагьы ара уҟоума, ҳаи уҷкәын мыждахааит шәарацара уахьцаз машәырк ухьыз џьшьаны ашәа ҳаургеит! – иҳәеит иара.
Сасрыҟәа иашьцәа зегьы еибганы ианаагыла, иаҳәа цҳафыр ала ԥҳәыс омага лыхәда дҩаҵасын, лхы лхагылаӡамшәа иаахиҵәеит, аха изхәарҭоузеи, лхы ҩаԥхьа еиҭалхагылахит, ихиҵәан еиҭалхагылеит, ихиҵәан еиҭалхагылеит. Аԥшьынтә раан Сасрыҟәа арҵәааҳәа дыҳәҳәеит, – "Аԥырӷы аажәг, аԥырӷы!" – ҳәа.
– Иууазеи, Сасрыҟәа, ухәмаруоу, лыхәда хыуҵәаҵәҟьоу! – иҳәан, Нарҭ Гәҭсакьа, аԥырӷы иманы днеин, аԥҳәыс омага лхы ахьаахҵәазҵәҟьа инақәыиԥсеит.
Уи акәхеит, аԥҳәысгьы иаалылгеит.
Нарҭ Гәҭсакьа иажәақәа Сасрыҟәа игәы иамыхәеит, аха уаҳа алаҿимҭит. Нарҭаа аишьцәа даара еигәырӷьазшәа ҟарҵеит Сасрыҟәа иҟаиҵаз ахаҵара.
– Уара, дад, иҳәеит Нарҭ Сиҭ, – зныкгьы ҳҭахараны ҳахурԥахьан, уажәгьы ҳаԥсы еиқәурхеит: уара уда ҳара ҭынха дҳамамзаап, уҳаиҵбын, аха уҳаиӷьхеит!
Сасрыҟәа Нарҭаа аишьцәа лаиртәан акрырҿеиҵеит, акрыдиржәит, рыԥсы диршьеит. Ашьҭахь агәырқьҳәа еицҽыжәланы рышьҭахьҟьа идәықәлеит.
Нарҭаа даҽазныкгьы иҭахараны ишыҟаз Сасрыҟәа ибзоурала еиқәхеит. Урҭ уажәы жәаха-жәымш иныҟәахьеит. Амҩа иқәлан иаауеит еицырхашьшьы.
Аха урҭ ахьаауа ирындырԥшуамызт акәымзар, агәала ӷәӷәа рыман.
-Абри анашԥа ида ҳара ҭынха дҳамамкәа ҳашԥаҟалеи! Ари ҩыџьара-хыџьара ҳаԥсы шҿихыз ажәлар ираҳар, нас урҭ рҿы лас ицәыраагозеи! Нарҭаа дуқәа ҳамырк-амыршьҭуа ҳашрымаз рацәа икабеит аӡшәах еиԥш ҳахьӡ бзиа! Ари Сасрыҟәа ас мацара дандәықәла, ҳахьӡ акәым, ҳхаҭажәқәагьы ҳҭеимырхар ҟалом! Убри аҟынтә дҭархатәуп Сасрыҟәа! – абас ргәаныла ихәыцуа инеиуан Нарҭаа.
Ишнеиуаз џьара иааҽыжәҵит ԥсшьара ҳәа. Сасрыҟәа, дааԥсаха дыҟамзи, дахьнышьҭалаз, дылҭаҳәахаа дыцәеит.
Ари гәазҭаз аишьцәа, ргәы ааибархаҵан, рхы неиларкит. Уажәы излацәажәо Сасрыҟәа иҭархароуп. Аҳәала, бџьарла ишьра рзыгәаӷьуам, иара дрызҭархаӡаргьы иҽи илеи ирыцәшәоит. Уаҳа ԥсыхәа анырзыҟамҵаӡа, ус рҳасабит:
Рнаҩсшәа инахарамкәа ҵа-змаӡамыз тыша дук ыҟан. Агәҭа иахьазеиҟараз ацҳа хын. Сасрыҟәа иеижьаны абри атыша дҭарыжьырц иақәыркит.
Иаалаган ҵаҟала иаҵалан ацҳа рҿаҟәеит, унықәгылар ишынҭабгара. Сасрыҟәа дҿыхаанӡа ус иԥшын. Данааҿыха, инеидтәалан ус иарҳәеит:
– Уара уқәра маҷуп, аха еицырдыруа хаҵаны уҟалеит. Ҳара ҳзын уи гәадуроуп. Амала, ухаҵара даҽа хаҵарак аԥушьыр бзиа иаабон. Уара акыр шулшо агәра ҳамго акәӡам, аха ус, ҳашьа бзиахә Сасрыҟәа иҟаиҵахьоу ҳәа ҳуеизыгәдуны ҳанухцәажәо, абригь ҟаиҵахьеит ҳәа налаҳҵар, уҽхәаԥхьыӡ ӡакы аханаргылоит уи!
– Нас изакәызеи шәымҳәои? – дҵааит Сасрыҟәа.
– Абни ацҳа убома? – рҳәан, днарԥшны атыша ихыз ацҳа идырбеит.
– Ааи, избоит! – иҳәеит Сасрыҟәа.
– Унеины абни абахә унықәгыланы уԥа, ушнеиуа ацҳа агәҭа унықәԥаланы илҭаурхәалозар уара иуеӷьу хаҵа дҟалом аиашазы! – рҳәеит Нарҭаа аишьцәа еицҿакны.
– Уи мариоуп, уиаҟара хаҵарас иалоузеи? – иҳәан Сасрыҟәа ашацаҳәа иара уаҵәҟьа иҿынеихеит.
Дыҩхалан абахә ҳарак даақәгылт лаҳәак даҟараны. Нас деиҵас дууаӡа дыԥан, дышнеиуаз ацҳа агәҭа иахьеизеиҟараҵәҟьаз днықәԥалт. Уаанӡа ирҿаҟәахьаз ацҳа леиҵабган, дыкәкәаӡа атыша дынҭалт.
Нарҭаа аишьцәагьы уи акәын иззыԥшыз, уаҩы ишимбац еигәырӷьеит ари иҟалаз.
– Егьарааны ҳҳәахьазаргьы абыржәы ҳилгеит Сасрыҟәа! – рҳәан, агәырқьҳәа иҽыжәлеит. Ар рашәа ҳәо, даараӡа хаҵарак ҟаҵаны ихынҳәызшәа, рҽқәа нықәырԥала-аақәырԥало, рыҩныҟа иаауан. Урҭ збоз зегьы – Афырхацәа Нарҭаа аишьцәа! Ҩаԥхьа хаҵарак ҟаҵаны иаауеит, убоо – ҳәа ргәы иаанагон.
Абри аныҟалоз аҽны Нарҭаа ран Саҭанеи Гәашьа, лгәы амыҳәо, лхы амыҳәо, лцәа акы алашәан дыҟан.
– Унан, џьбеит, исаҳарызеи? – ҳәа Сасрыҟәа изы дшәо-дырҳауа, лымацара ахаҷашь дшыҩнатәаз, агәгәаҳәа акҿыҩраҿы акы абжьы аалаҳаит.
– Иҟалазеи? – ҳәа данынхьаԥш, Сасрыҟәа игара акҿыҩра иахькҿагылаз ахала аҵысра ишаҿыз лбеит.
– Унан, сара хса гызмал, ари змааноу сыҷкәын деибгамзар акәхап! – лҳәан, агара днахаххит, агарагь иаразнак аҵысра иаҟәыҵит. – Иҟоу збап! – лҳәан, дааикәҟьашан адәахьы данындәылԥш, уажәраанӡа амра каҷҷа ишыԥхоз, уажәы ажәҩан ԥсҭҳәашк аахылан, амш еишьылҟаҟараӡа иаалашьцеит. Иҭынчхеит адунеи, митәык аҟалара иазыԥшызшәа. Арбаӷьқәа заҵәык ракәын аку-суҳәа еиқәҿызҭуаз.
– Ҳаи, сыхәшәыцзаҵә, Сасрыҟәа, цәгьарак дақәымшәакәа дыҟам, уи акәхап ари зегьы змааноу! – лҳәан, афырҳәа лҿи-лнапи ааӡәӡәаны, адоуҳа ҟалҵеит:
– Азалымдара узықәшәаз уалҵны, уеибга-узҩыда уҩныҟа уаауа уҟалааит, Сасрыҟәа, сыхәшәыцзаҵә, нан!
Агарагьы уаҳа аҽамырҵысит, амшгьы шыҟаз еиԥш амра каҷҷа, икахха иааилгеит.
Ҵа змамыз атыша иҭаҳаз Сасрыҟәа наҟ-ааҟ дкыдсыло данҟьа-аныруа длеиуан. Иҵаҟа дахьылаԥшуаз аиаҵәақәа кәеи-цеиуа, дунеи дук далаԥшуан.
Дахьҭаҳаз атыша аҿышәҭа агьаргьаласа еиԥш иакәшо иахагылан Сасрыҟәа ирашь Бзоуи, имаҵуар-леи. Бзоу иааҟәымҵӡакәа икьыркьыруан, алагьы ҵәаауан, аха дабаҟахыз Сасрыҟәа, хланҵы атыша далҟьаны длеиуан дкаууа.
Сасрыҟәа ус дышлеиуаз, дунеи-дук аҿы дылкылыҩрны дылкаҳаит, акгьы имыхьӡакәа. Дҩагылан даанаԥшы ааԥшит. Иаакәыршаны дгьыл ԥшӡаран, баҳчаран. Иахьабалакь аҩнқәа гылан.
– Ҳоу, аџьма имԥсыша амаҵә азылаҟәуеит ҳәа, ауаатәыҩса ахьыҟаз саанагеит, уажәшьҭа исыхьрызеи! – иҳәан, аҩнқәа рахь иҿынеихеит.
Уа днеит, уа днеит, аха џьаргьы уаҩԥсык дибомызт, қьаԥҭажәын. Абас даара акыр дныҟәахьаны еиԥш данԥшы, ҩнык аҿы лҩаҵәк хәхәаӡа ишнеиуаз ибеит.
– Абра аӡә дахымкәа дыҟам – иҳәан, ашҭа днықәлеит. Аҩны дныҩналазар, абар ҭакәажәык лымацара дтәоуп.
– Бара быда ара ауаа инхоз абацеи, џьанаҭ иаҩызаз рыԥсадгьыл кажьны? – дҵааит Нарҭ Сасрыҟәа.
– Еи, нан, аԥсадгьыл џьанаҭ иаҩызагәышьан, аха изхәарҭагәышьоузеи, амитә ҳзыҟалеитеи!
– Иҟалазеи, ишәыхьзеи?
– Иҟалаз уи ауп, – лҳәеит аҭакәажә, – ара ҳара ҳахьынхо аӡы даара иҳацәамҷын, ақыҭа агәҭаҿы иҟоуп ӡыхь бзиаӡак, убри акәын рыԥсы зкыз абра инхоз ауаа. Аха изхәарҭоузеи уа иҭалеит гәылшьапк. Аӡыхь иакәшан аҽырқьақьаны итәоуп. Аӡы ҭысцоит ҳәа инеиуаз ауаҩы еибгала дызхынҳәуам. Хыԥхьаӡара рымам уи агәылшьап иахәлабгахьоу ауаа. Иаанхазгьы рыҩны, ргәара кажьны иқәҵит. Сара изҳәогьы исцәафеит быжьҩык ахшара. Зегьы ахыҵны иандәықәла, – "баала" рҳәеит, аха срыцымцеит. "Сҿажәкны сыԥсаанӡа абра сыҟаз!" сҳәан, абара саангылеит. Ишубо еиԥш макьана сыԥсахәага ҭоуп.
– Ҳаит, абааԥсы, ара уаҳа хаҵа дыҟаӡамзи! – иҳәан, Сасрыҟәа ддәықәлеит аӡыхь ахь, аҭакәажә лыԥҳал аашьҭыхны.
– Аа, умцан, умцан! – аҭакәажә аҳәҳәара далагеит, аха Сасрыҟәа агәхьаа мкыкәа, аӡыхь ахь дцеит. Сасрыҟәа дышнеиуазҵәҟьа аӡыхь дынҭаххын, иԥҳал азна рҭәны иҿанааихоз аамҭазы, агәылшьап, уаӷаимшхара, асаса раҳан аҿанаахеит.
Сасрыҟәа иаҳәа ҭкәыцәааны даақәгьежьт. Иалагеит агәылшьапи иареи аиқәԥара.
Агәылшьап лакьы-лакьуан Сасрыҟәа икәшарц, аха Сасрыҟәа уи дырны, наҟ дахыԥаны дасуан, арахь дахыԥаны дасуан. Урҭ еидшыланы иахьесуаз адәы зегьы шьа-ҟәадала иҭәын. Аха агәылшьап иалҵуаз ашьа, шьа еиԥшымызт, уи аӡыршы еиҳа ицан, аҳәынҵәа еиҳа ижәпан, алҩақ еиҳа еиқәаҵәан.
Ашьжьымҭан аиқәԥара ианалагаз, абар ашьыбжь ааира аҽазнакит, аха агәылшьап макьана ишьымызт, иҟәаҟәан ишыҟазгьы Сасрыҟәа дысфоит ҳәа аҽҟьара иаҿын.
Аха аҵыхәтәан Сасрыҟәа ииулакь ихиӷәцәааит агәылшьап ахы. Иаргьы дааԥсахьан ишьапы дзықәымгыло.
Днеины ашәшьыраҿы дахьнықәиаз, дылҭаҳәахаа дыцәеит. Хаха-хымш Сасрыҟәа дмааԥшӡакәа дыцәан. Аха аҵыхәтәаны Сасрыҟәа ԥшахьшәашәак неиҿасын даанарԥшит. Илацәа анаахит, уарбажә дуӡӡак, азымҵәыжәҩак ҵаҟа иҵаҵаны, егьи ала ахәхәа-хәхәаҳәа аԥша индара ишаҿыз ибеит.
– Уара ара уабаҟаз? – дазҵааит ауарбажә Сасрыҟәа.
– Сабаҟаз закәызеи, уара исзууз абзиара зласшәарызеи? Ари иушьыз агәылшьап сара сықәнаххьан. Есышықәса сара ихысхуан быжьба-быжьба ԥацәа, есышқәса агәылшьап исыҵыҟәшәан иагон. Абас сԥацәа зегьы сыҵыҟәшәан иафо ианалага нахыс, саргьы ӡыжәырҭа смоуа, скьииуа саақәхеит. Аха уара сыԥсы уаԥшәмахеит. Ас абзиара сзызуз изы адунеи аҿы иҟасымҵо иарбану! Уара уҿы ала исаҳә иуҭаху, нас сара исылшалакь убап! – аҳәеит ауарбажә, Сасрыҟәа изӡатәуа.
– Сыԥсы ҭаны сыԥсадгьыл ахь Аԥсныҟа сызцозар абри акоуп исҭаху, уара кыр усымаҭәахәзар! – иҳәеит Сасрыҟәа.
– Уаҳа хьы, разны, акгьы уҭахӡами? – иҵааит ауарбажә.
– Мап, изакәызаалакь уаҳа акгьы сҭахӡам. Сыԥсадгьыл ахь Аԥсныҟа! – иҳәеит Сасрыҟәа.
– Нас ус акәзар, уи сара исылсыршап, амала уара уаалаган иурхиароуп шә-цәык ркәац. Уи еиҿыхны кәыцҳак иҭаҵатәуп. Иара убас шәы-ԥҳалк аӡы. Иара уигьы зкуа акы иҭаҭәаны кәыцҳак иҭаргылатәуп. Абарҭ зегьы сыхәда иахшьны иансоу, уԥсадгьыл аҟны иҟоу аӡә еиԥш ухы ԥхьаӡа! – аҳәеит ауарбажә.
– Уи аҟара акәаци аӡи сара исызҭагәышьода, ара, ишудыруа еиԥш ажәлар ахыҵхьеит! – иҳәеит Сасрыҟәа илахь ааиқәҵаны.
– Закәызеи иуҳәо, Нарҭ Сасрыҟәа, уара ацхыраара умоур уаҳа изауада? Унаԥшишь анахь, заҟаҩ уеигәырӷьаны иузыԥшу убап. Амала, урҭ абзиара ҳзууит, ҳаиқәрхеит, џьара акы уаҳамҭар аауам ҳәа иалагашт, аха уара иуасҳәаз ада даҽакы уадымгылан, – аҳәеит ауарбажә.
Сасрыҟәа дахьықәиаз аҭҳарцәҳәа даақәтәан данынаԥш, хәыҷи-дуи, ҳәсеи хацәеи адәы иазымкуа еилагылан, рыбла-рҿы рхаччауа, ҳаԥсҭазара ҩаԥхьа изыргьежьыз ахаҵа даабандаз ҳәа изыԥшуа.
Сасрыҟәа дҩагыланы дара рахь иҿанынеиха, агәырқьҳәа иааиԥылан, икәшаны иаагылт.
– Ҳара адунеи ианыӡааз рахь ҳхы ҳаԥхьаӡон, ишубаз еиԥш ҳанхарҭақәа ҳархыҵхьан, дасу ҳхы ахьынахоу ҳцахьан. Хымш рышьҭахь ари атәыла жәабжьны иаалаҩит ҳара ҳахзырҵәаз агәылшьап шҭоурхаз атәы. Зынгьы иҳазхамҵеит, аиашазы, агәылшьап ҭазырхара еиԥш ахаҵа дабаанагеи ҳәа ҳгәы иаанагеит. Аха усгьы ҳахнымҳәыр ҳзымычҳаит. Уажәы иубоит агәылшьап иацәынхаз ҳааины ҳахьгылоу. Ҳуҳәоит акы еиԥшымкәа адунеи аҿы иуҭаху ҳауҳәарацы, ҳара иҳалшоны иҟоу акы ухы ахумбааразы. Уара уеԥш афырхаҵа изы ҳара иҳалҳмыршара акы шыҟам удыруазааит! – рҳәеит Сасрыҟәа икәшан игылаз ажәлар.
Сасрыҟәа ус нараҭеикит:
– Сара арахь сшаанагазаалакгьы аратәым, Аԥснытәуп, убрахь сыхнымҳәыргьы хәарҭа змоу сакәӡам. Убрахь ацаразы сара исҭахуп шә-цәык ржьы еиҿыхны кәыцҳак иҭаҵаны, иара убасгьы шәы-ԥҳалк аӡы акы иҭаҭәаны. Ишәылшозар, ажәлар шәыххь згеит, абри сзеиқәшәыршәа, сара уаҳа даҽакы сҭахӡам!
– Уи ҳара иҳалшоит! – рҳәан, ажәлар еицҿакны иадгылт Сасрыҟәа иҟаиҵаз аҳәара.
Хаха-хымш рыҩнуҵҟала ажәлар ирулак еиқәдыршәеит шә-цәык ржьи шәы-ԥҳалк аӡи. Акәац зегьы жьыхәҭа-жьыхәҭала еиҿыхны кәыцҳа дук иҭан. Иара убасҵәҟьа шәы-ԥҳалк аӡы еизганы изкыша ҳаԥшьа дук иҭаҭәаны даҽа кәыцҳа дук иҭагылан.
Акәыцҳа ахьгылаз адәаҿы ахыцәхәыц ажәлар еизаны иҟан. Ус ауарбажә ду аахылан, иааин иаатәеит.
Ажәлар акәыцҳақәа неидҿаҳәаланы ирулакь инаган ауарбажә ахәда инхыршьит. Сасрыҟәагьы дҩаԥан ауарбажә ахәда дҩақәтәеит.
– Шьҭа ҳдәықәлоит, Сасрыҟәа, амала уара иҟауҵара уи ауп, сԥырны ажәҩан санҩалало аамҭазы, "ҟыр!" сҳәацыԥхьаӡа жьыхәҭак сҿы иҭажьла, "ҟыр!" сҳәацыԥхьаӡа ԥҳалк аӡы сыхәлаҭәала! – аҳәан, аурбажә, шьҭыԥрааны аҿынанахеит.
Ицон уи аԥҭақәа ирылҵәрааны, ашьхақәа ирхыԥрааны, Сасрыҟәа дызлалеиз атыша иҭаланы. "Ҟыр!" аҳәацыԥхьаӡа жьыхәҭак нахәлаижьуан, "ҟыр!" аҳәа-цыԥхьаӡа ԥҳалк аӡы нахәлеиҭәауан.
Ицон уи атыша иҭалан, иаҳа-иаҳа аҽҳаракуа.
Абар акгьы агӡам, даҽа ҩынтә-хынтә иҩеихар, атыша иҭыԥрааны адунеи иқәгылоит. Аха изхәарҭоузеи, амҩаныфа нҵәагәышьеит.
Ауарбажә "ҟыр!" анаҳәа, Сасрыҟәа акәац ацымхәрас аӡы нахәлеиҭәеит. Ауарбажә уаҳа изымхалауа иаанхеит. Дырҩегьых "ҟыр!" анаҳәа, акәац изамҭеит, ауарбажәгьы шьҭахла инҭалт. Аха усгьы хара ицаанӡа ҩаԥхьа "ҟыр! " – аҳәеит. Сасрыҟәа аҭыҟҳәа ииаҵә ажьышә дынҭасын жьыхәҭак ааҭсаны ауарбажә инахәлаижьт. Иаргьы ашырҳәа ԥхьаҟа аҿынанахеит.
Абас "ҟыр!" аҳәа-цыԥхьаӡа ииаҵә ажьышә ааҭсаны инаҭо мацара, Сасрыҟәа адунеи лашараҿы дыҩханагалан даақәнаргылт.
Абраҟа ихырқәақәо игылан Бзоу, алымҳацә кыдышьшьы итәан имаҵуар лагьы. Дара ззыгәырҩоз Сасрыҟәа деибга-дызҩыда данаагәарҭа, убарҭ аԥстқәа убас игәырӷьеит, ҳәашьак уаҩы изамҭауа. Бзоу кьыр-кьыруа, иӷызы-ӷызуа Сасрыҟәа иааидгылеит, ахы идшьылауа. Ала акәзар, иҩныҵәаан Сасрыҟәа ихәда иахьынԥашало, аума ҟанаҵон. Урҭ инарыхәаԥшыз, егьа ачҳара имазаргьы, игәы дмырԥшаар ҟаломызт.
Ауарбажә тәаны ирыхәаԥшуан кыраамҭа. Нас Сасрыҟәа иахь ус иаацәажәеит:
– Аҵыхәтәаны исҿоуҵаз ажьыхәҭақәа мыцхәы ихаан, иабааугеи, насгьы изжьызи дара?
Сасрыҟәа зынгьы имҳәарц иақәыикит, аха ауарбажә даныхҭанакӡа:
– Уи сара сжьы акәын, аа, иахьынтәаазгаз! – иҳәан, ииаҵә жьышәқәа ахьҭыжәжәаз инапы нақәыикит. Сасрыҟәа дгылан ашьа ицрашы.
– Уааскьа, арахь! – аҳәан ауарбажә, абз ааҭнахын, Сасрыҟәа иуаҭәа аиаҵә жьышәқәа ахьҭыжәжәаз инахьнашьит. Али-ԥси рыбжьара Сасрыҟәа иуаҭәа шыҟаз еиҭааҟалеит.
Убри ашьҭахь ауарбажәгьы атыша икәкәаӡа инҭалан иахьааиз ицеит. Уа иахьнеиз ажәлар еиԥырмҵыцқәа игылан, Сасрыҟәа деибганы дхалоу дзымхалоу еилыркаарацы. Ауарбажә иранаҳәеит Сасрыҟәа деибганы дышханагалаз, насгьы уаҟа ирашьи илеи изыԥшны иштәаз.
Нас ажәлар ааикәшаны иҩагылан, убри еиԥш адоуҳа ҟарҵеит:
– Абыржәы Аԥсныҟа хәлԥазуп. Мзаҭәымҭоуп. Амзагьы ашьха иавҵны агылара иаҿуп. Ҳара жәлары зегьы ҳаҳәоит, абарҭ зегьы ҳәыҷи-дуи ҳаиқәзырхаз, ҳанацәа ашәы ршәызхыз, алаӷырӡ иамбылуа иҟазҵаз, убратәи иԥсадгьыл аҿы имаҵуар ла армарахь ивагыланы, арыӷьарахь иҽы аӷәра кны дахьгылоу, нашана сахьаны, адунеи ахаан данымҵуа, ҳаԥхьаҟа игылоу ауаатәыҩса деибадырбо, амза данылааит! – ҳәа.
Ажәлар ирҳәо усгьы иҟалоит. Сасрыҟәа амза данылеит. Иахьа уахәаԥшыргьы иубоит – армарахь ила ивагылоуп, арыӷьарахь иҽы, иара иҽы аӷәра кны рыгәҭаны дгылоуп.
Ашьҭахь, Сасрыҟәа дыҩҽыжәлан, иҽы даасын, иҩныҟа ддәықәлеит, имаҵуар ла ишьҭаԥало ишьҭоуп.
Иара убри аамҭаз акәын атыша дҭажьны иаауаз Сасрыҟәа иашьцәагьы рыҩны ашҭа ианааҭалоз.
Саҭанеи Гәашьа дгәырӷьаҵәа, днарԥылан даарылаԥшит, аха лыгәлымҵәах данылымба, – "Дабаҟоу, сыҷкәын?" – ҳәа днаразҵааит.
Уи аамҭазы иашьцәа дрышьҭаххы агәашә иааҭалаз Сасрыҟәа иан лыбжьы анааиаҳа, – "Ара сыҟоуп, сан, бысцәымшәан!" – ҳәа ибжьы ҿаца ааиргеит.
Нарҭаа аишьцәа аахьаҳәзар, абар Сасрыҟәа рышьҭахь дахьгылоу. Ирҳәо рзымдыруа, ируа иақәымшәо ишанханы иааилахеит. Сасрыҟәа иарбанзаалакь гәынҷыхьак имаӡамызшәа, ашырҳәа дылҽыжәԥан, знапы ыргьежьуа иааиуаз иан дналԥылеит.
Нарҭаа аишьцәа Сасрыҟәа рыԥсы шеиқәыирхаз, рыԥсы шҿихыз рацәак арзара рҭахымызт. Рҿы ирзарҳәомызт акәымзар, урҭ ирыхьыз акыр ихьымӡӷыршьон.
Акызаҵәык иргәыӷьыз уи ауп, ран лҿы инеин иҽхәаԥхьыӡ рҳәеит:
– Сасрыҟәа агәаҵәа бзиа змоу арԥысзаап! Дахьҳацзаалакгьы ҳаимырԥхашьарашәа ҳгәы иабоит! – ҳәа ларҳәеит Саҭанеи Гәашьа, уи лара деигәырӷьеит.
– Бзиа шәеибабала, нан, сыҷкәынцәа! Шәнапы еикәыршаны шәыҟанаҵ, шәарҭ аӡәгьы дшәыхәом! – лҳәеит Саҭанеи Гәашьа.
Нарҭаа ус акәын ҟазшьас ирымаз, дгьыл харак ахьтә ианхынҳәлакь акыр аамҭа рыԥсы ршьон. Ҭынч итәаны наҟ-наҟ иахьцашаз еибырҳәон. Рабџьар маҭәа, рыҽқәа, рымҩаныфа уҳәа кыраамҭа рҽазыҟарҵон, иццакуамызт.
Ус дыҟамызт Сасрыҟәа. Уи егьаумҳәан дыҷкәынамзи, игәы ԥыруан, ихы ԥыруан, имгылацыз аеҵәа деиԥхыӡуан. Иахьеи-уахеи дныҟәалар акәын, дшәарацон, ӡыси бӷаџьмеи еиҵеиргыломызт, – ҵыси-махәи еиқәыиртәомызт.
Зны Сасрыҟәа иҽааибыҭаны шәарацара дцеит. Агәылара сшышәарыцо аӡәы ибаргьы ԥхашьароуп, иҳәан, дцо, дцо, даара кыр днаскьаӡеит. Дахьнеишаз даннеи, ауха дыԥхьеит, акры ифеит, акры ижәит, иԥсы ишьеит. Ашара адәы ианаақәлоз ашәарацара далагеит, аха акгьы иԥыхьашәом. Абар амра аҭашәара аҽазнакит. Сасрыҟәа тәамҩахә имамкәа аныҟәара даҿуп, аха изакәызаалак шәарахк аханшагьы ибом.
– Иҟалазеи, анаџьалбеит, ахаан исмыхьыц сыхьуама, изакәытә мышьҭацәгьароузеи сзықәшәаз! – иҳәо аҟынӡа днеит Сасрыҟәа. Ус деимдо ашәра дыҵаланы дышнеиуаз, данԥшы, ажәҩан иаҵакьысуаз ашә ду ақәыцәаҿы шьауардынк аҽеидыԥсаланы ишықәтәаз ибеит. Абжьааԥны акәзар, уи аԥсаатә заҵа Сасрыҟәа дамеихсрыз, зынӡа игәеимҭаӡаргьы ҟаларын, аха уажәы игәы кыдгылан дыҟамзи, ихыц ааирыххан ахҿа аҿынаирхарц дынкылԥшит. Ахысха имҭакәа, ашьауардын аацәажәан, ус аҳәеит:
– Ҳаи, Сасрыҟәа ахаҵа, суҳәоит сумшьразы, иудыруазеи, ага бӷьыци, ашьха бӷьыци – ҳәа џьара ҳаиқәшәаргьы ҟалоит. Уара агәаҟра уанҭагылоу аамҭазы џьара сахьухәара ҟалап, усҭ абри. Агәаҟра уанақәшәалакь амцаҿы иааурыԥхар, исылшалак убап! – аҳәан, хӡык аалхны инеинаҭеит.
Сасрыҟәа, ари еиԥш иаҳаз ааџьеишьан, дымхыскәа, даангылт. Ашьауардын инаҭаз ахӡы аашьҭихын инаган иҳазырқәа акы ахҩа аахихын инҭаршәны ахҩа нахеиҵеит.
Дшәарыцо иҿынеихахт Сасрыҟәа. Хара дымцакәа, хысымҭак аҟара набжьаны бӷаџьмак еилыбзаауа илаԥш нақәшәеит.
– Ажәеиԥшьаа, иуфахьоу, иужәхьоу ҳаҭ! – иҳәан, ихыц ааирххеит деихсразы.
– Ҳаи, Сасрыҟәа ахаҵа, сумшьын, гәаҟрак аҿы џьара акы сухәарҭахаргьы ҟалап! – аҳәеит абӷаџьма ауаҩԥсы еиԥш иаацәажәан. Усҭ абри, уаншәарҭоу акы иухәап! – аҳәан, аԥаҵа иналасын, хәыцк аалнахын, инаган ашәарыцаҩ инаинаркит. Аригь џьашьахәыс ибеит Сасрыҟәа, аха уаҳа ажәа ақәымҳәакәа, аԥаҵа-хәыц аашьҭихын инаган, иҳазыркәа акы инҭеиҵеит.
Деиҭадәықәлахт Сасрыҟәа деимдауа. Дук мырҵыкәа ахәларагьы ихьӡеит.
Ишыхәлара ианыхәла, Сасрыҟәа џьы-еимҿаԥа дук иԥшаан, дҩықәлан аимҿԥара длыбжьатәеит. Имҩаныфа аацәырган акрифан, ашьшьыҳәа аимҿаԥара длыбжьаианы дыцәеит.
Ацәылашамҭаз аҵар кәыли-ҷилиҳәа ашәа рҳәон. Убарҭ рыбжьы хаа даанарԥшит Сасрыҟәа.
– Иацы сманшәаламхазаргьы, иахьа усгьы Ажәеиԥшьаа сзылыԥхап! – иҳәан, адыхҳәа дынкаԥан, – шәарахк сзахьыԥшуазар ҳәа деимдо иҿынеихеит.
Абнақәа хыла-ҵыхәала еимидеит, ахрақәа дырҿысит, ацәҳәырақәа дынрықәл-аарықәлеит, аха машәыршәагьы шәарахк дзахьымԥшит. Абар уажәшьҭа ашьыбжьгьы нхышәҭуеит. Амлагьы дакит ашәарацаҩ, аха иабаҟоу, имҩаныфа нҵәахьеит. Нас Сасрыҟәа ихы ирхеит агатәылаҟа.
– Амшын аҿы сзынаӡар, иамур џьара ԥсыӡқәак сызкыр какалс исызхарын, – ҳәа игәы дҭахәыцуа, Сасрыҟәа амшьын ду дныҽԥынгылеит. Амшын убри аҟара иҭынчын хьарчҳәа цәқәырԥакгьы џьара инкыдсломызт.
Сасрыҟәа иԥсыӡ кыга ааирхиан, амшын иналаршәны, уажәымзар-уажәы ҳәа иҽырхианы даатәеит. Дук мырҵыкәа иҵәгәыр данааха, ԥсыӡ ссирк абжа разынны, абжа хьны, икны амшын иааҭигеит.
– Ҳаи, Сасрыҟәа, афырхаҵа! – аҳәеит аԥсыӡ, – сумшьын, сышьҭахьҟа сдәықәҵа, иудыруази, агабӷьыци, ашьха бӷыци рҳәоит, гәаҟрак уанақәшәо џьара акы сухәар! Усҭ абри сыхьтәы канқәа руакы! – аҳәан, еилԥхаа-еилџьџьаауа иақәыз ахьтәы канқәа акы ақәыхны инаинаҭеит.
Сасрыҟәа аԥсыӡ ҩаԥхьа амшын иналаршәны, акан иҳазырқәа руакы инҭеиҵеит.
Уи нахыс амшьынгьы аисра, ацәқәырԥара иалагеит. Аԥсҭҳәа хчылеит еишьылҟҟараӡа. – "Мап, араҟагьы сманшәаламхозаап!" – иҳәан, Сасрыҟәа дхынҳәын ддәықәлеит абнахь.
Днеиуеит, аха иазиуазеи, ихы иқәыжьны дынкахәыцуа ауп амҩа дшықәу. Зхашәа хы зымбоз арԥыс, хымш раахыс шәарах цыркьыкь ахьизымшьыз даара игәнигон.
Дхынҳәып аҩныҟа, аха дахьнеиуа блас ицәыригарызеи, арахь акымзаракгьы изымшьитеи. Ашҭа данынҭалалак – "Уаа, Сасрыҟәа, уахьца уаалеит, удырҩатә еиӷьхеит!" – ҳәа сашьцәа аасԥымлар ҟалашам. Усҟан ирасҳәозеи! Инапы игәыҵаԥса дышхынҳәыз анырба Нарҭаа дуқәа аҟырҟырҳәа ихымыччар залшашам. Урҭ рыччабжь уажәы иаҳауашәа игәы иабоит Сасрыҟәа. Аӡә даҟәыҵыр, аӡә далаго, ҵыхәаԥҵәарак ауашам урҭ рыччара.
– Ушынашԥаҵәҟьаз уныҟәеит уара! – рҳәашт урҭ, изашьҭоузеи. Ас аҟырҟырҳәа исхыччо, арԥҳажә еиԥш сшеигәыдырҵо лаҳар, сан Саҭанеи Гәашьа лгәы ԥнажәашт, лхы ԥнажәашт...
Абас дхәыцуа днеиуан Сасрыҟәа абна дылаланы.
Ашәарацаҩ ус дышнеиуаз акәымкәа, цыӷк амахә ишадтәалаз ибеит. Сасрыҟәа ихҿа ааирхиеит, аха ашәарах цқьа данахәаԥш, ахысра изымгәаӷьуа даашанхеит, избан акәзар, убри ацыӷ уамашәа иԥшӡан. Ахәы еилыбзаауа ула хнакуан. Иҟалалакгьы ҟалааит! – иҳәан, Сасрыҟәа ихҿа неиҵихит.
– Аа, умхысн, Сасрыҟәа, уара гәаҟра цәгьак уанақәшәо аамҭазы сара исылшогьы акы ҟалап! – аҳәеит ацыӷ.
– Гәаҟрак уанақәшәо аамҭазы, абри амца иныҽҳәоукыр исылшалак убап! – аҳәан, аҵыхәа аилыбзаара иналасын, хәыцк аалхны Сасрыҟәа ининаҭеит.
– Аригь сымазааит, зеиԥш ҟамло егьыҟам! – иҳәан, иҳазыр инҭаҵаны, ацыӷ дамеихскәа иҿынеихеит.
Дцоит Сасрыҟәа амҩа дықәланы, арахь амлагьы даргәаҟуеит. Ииурызеи, иифаша акгьы изымшьит.
Днаԥшы-ааԥшуеит, аха џьара ҩнызаҵәыкгьы илаԥш иҵашәом. Ус дцо, дцо, даара акыр днаскьахьаны еиԥш, қәацә-хәыҷык алҩа ахылббуа ишгылаз ибеит. Сасрыҟәа иҿынеихан ақәацә аҿы днеизар, ҭакәажәы мбаримбахк ахәшҭаара дшыҽҳәатәаз ибеит.
Аҭакәажә амреи амзеи реиԥш дыԥхо арԥыс данылба, џьашьахәыс иҟалҵеит.
– Унан, нанхеит, уара уеиԥш ахазына сара сҿы даазгазеи! Уааи, нан, арахь! – лҳәан, аҩныҟа дналгеит.
– Амла сакуеит, сан, уаҩы иифауа акыр бымазар! – иҳәеит Сасрыҟәа. Аха аҭакәажә рыцҳа иҿалҵоз абалымахыз, лара лхаҭаҵәҟьагьы хымш раахыс чаӷьак лҟырҟы илымбаацызт.
– Нан, ас еиԥш амла иагауа сара сымацара сакәаӡам. Ари атәыла иқәынхо зегьы мчыбжьык ахь хы-мш акрыфара иақәыиҭым. Асабицәаҵәҟьагьы ан лгәыԥҳәы иаҵалан акыкахш рфар ҟалом, егьаҩгьы ирызхымгакәаны иԥсхьеит, рыԥсаҭа бзиахааит. Ари атәылаҟны, урҭ хы-мш анааиуа арахәҵәҟьа аҳәра иақәыиҭым, алақәаҵәҟьагьы шыр ҟалом, уӡырҩишь џьаргьы лашыбжьык шымгауа уаҳап! Урҭ ахы-мш рзы ақыҭақәа зегьы ууаӡа иаанхоит, қьаԥҭажәк ахьыубахьоу аҳасабала.
– Иҟалазеи, шәзыниазеи? – дҵааит Сасрыҟәа.
– Ҳзыниаз, адунеи ахьыршахьоу аӡәгьы дақәымшәац! – лҳәеит аҭакәажә мбаримбах.
Абри атәылаҿы аҳак дыҟоуп, уи димоуп ԥҳа-заҵәык. Уи лҵкыс еиӷьу аԥшреи асахьеи змоу дҟаларым.
Уи иналыхәаԥшыз дарбанзаалакгьы иԥсы налылахан бзиа дибоит. Аха лара џьарамзар-џьара лхы лмырхац. Уи дызгарагьы дҟалап ҳәа сыҟам. Лара илымоуп саркьак, уи саркьа данынанԥшылалак дгьыли жәҩани аҿы иҟоу зегьы лара илнарбоит.
Уи аԥҳәызба гьангьаш-ԥагьа убас ҿаҭахьас илымоуп, абри асаркьа дананԥшылалакь џьара ихабарк лымбо зҽызҵәахыз ԥҳәысс диццарацы. Абри аԥҟара насыгӡоит ҳәа иаҵагылаз ауаҩы хынтә аҽыҵәахра азин имоуп хы-мш ирхымгакәа. Хынтә раан илымбаз диццоит. Ус акәымкәа уи лсаркьа дылнарбар, аџьал цәгьа имоуп, уи иқәуп дыкнаҳан ашьра.
Лара мцахәыцәа, мрада дыԥхоит, мзада дкаҷҷоит, дажәуам, дҿахом, есқьынгьы дыԥҳәызбоуп. Аха изхәрҭагәышьоузеи жәларак лықәӡхьеит. Макьана аӡәгьы илымшац уи лҿаҭахьа, изылшо ҟалап ҳәагьы сгәы иаанагом.
Убри лҵыхәала ҩнаҭа-цыԥхьаӡа ашәиқәаҵәа ахьыршәым ыҟам. Сара мцурагьы саланҵәаны ауп сшыҟоуж сыҷкәынцәа аҩыџьагьы рхы лықәырҵеит, сара сҭынхадаха, снапы сгәыҵаԥса аҩныжә сааҩнахеит.
Абас убри аԥҳәызба гәмбыл-џьбара рхы лықәырҵахьеит 99-ҩык ауаа, ашәҩыкгьы уара уакәхап! – лҳәеит аҭакәажә.
– Ма сакәхап, ма сакәхарым! – иҳәеит Сасрыҟәа, аха, ҵаара ԥхашьарам, егьырҭ иаанхаз акрыфара шәзақәыиҭымзеи?
– Уи асаркьа кны аԥшаара данаҿу хы-мш ари сааит!
– Нас ухы ԥшӡа сықәымҵар умугәышьозар, уҽыҵәах уаха, сара уаҵәы уԥшаара салагоит, усымбаргьы зыҟалашам, уанызбагьы укнаҳаны шьроуп иуқәу! – лҳәеит аԥҳәызба.
Амра аҭашәамҭазы Сасрыҟәа аҳҭны дынҭыҵит. Даара кыр данынаскьа, иҟанаҵалак збап – иҳәан, амца агәгәаҳәа иааиқәыиҵан, ашьауардын инаҭаз ахәыц амца иныҽҳәакны иааирԥхеит. Ашьауардын ашырҳәа иаакылԥрааит. Усгьы инаиацәажәеит Сасрыҟәа:
– Иҟалазеи, Сасрыҟәа ахаҵа, гәаҟра умазар, сахьыуҭаху сыхиоуп!
– Ижәҩаныз идгьылыз, хаха-хымш уаҩы сахьимбо сузыҵәахуазар сҵәахы, мап анакәха сыкнаҳаны шьроуп исықәу! – иҳәеит Сасрыҟәа.
Иажәа алгаха имҭакәа, ашьауардын нышьҭасын Сасрыҟәа даашьҭԥааны даманы ажәҩан иналалеит.
Ицон уи абнақәа ирхыԥрааны, ашьхақәа ирхыԥрааны аԥҭақәа ирылԥрааны икаууа. Даманы ишнеиуаз ԥҭа еилачырак аҿы иҩхалеит. Уаҟа ашьауардын иамазаарын аҭыҩра. Сасрыҟәа днаганы аҭыҩра дынхыртәаланы, иаргьы неины аҟәарҭ акәҷара ианырхатәо еиԥш инеихатәеит.
Адырҩаҽны анааша, аҳ иԥҳа лсаркьа аашьҭыхны ахан асоф днықәтәеит. Далагеит аԥшра.
Еимылдеит ашьхақәа хәыц-хәыц. Иара убас абнақәа, аӡқәа, аха адгьыл аҿы Сасрыҟәа ихабар зхабарыз ҳәа акгьы лымбеит. Нас лсаркьа лырхеит ажәҩан ахь. Амреи амзеи аеҵәақәа инадыркны зегь гәаҭо дышнеиуаз, данԥшы, ԥҭа еилачырак аҿы шьауардынк, аҭыҩра шамаз лбеит. Цқьа данԥшӡа, Сасрыҟәа ихҭарԥа ачыхә аиуа хәыҷык ашьауардын ишаҵыҳәҳәоз гәалҭеит.
– Ааи, абар дахьыҟоу! Уџьабаа башахеит, уҽузымҵәахит, арахь уааи! – ҳәа адырра илҭеит.
Ахәлԥазы Сасрыҟәа аҳҭны дааит.
– Даҽа ҩынтә аҽыҵәахра азин умоуп, узашьҭоузеи, унасыԥ иаҵанакыр убап, уаха цқьа уҽыҵәах, – ҳәа иалҳәеит аԥҳәызба зынӡаскгьы датәамбаӡакәа.
Сасрыҟәа уаҳа ақәҿымҭкәа аҳҭны ашҭа дынҭыҵын иҿынеихеит. Даара акыр данынаскьа, амца ааиқәыиҵахын, абӷаџьма ахәыц иҳазыр иааҭиган, аҽҳәа иныҽҳәакны иааирԥхеит. Али-аԥси рыбжьара аб ӷаџьма адрымҳәа иаакылԥеит.
– Ҳаит, Сасрыҟәа афырхаҵа, гәаҟра умазар уцхырааразы сыхиоуп! – аҳәеит абӷаџьма.
– Хаха-хымш уаҩы сахьимбаша суҵәахыроуп, иулшозар, мап анакәхагьы кнаҳаны шьроуп исықәу! – дцәажәеит Сасрыҟәа.
– Нас уааины стәыҩақәа кы, амала зеиӷьа улымшо ала ирыӷәӷәаны икы!
Сасрыҟәа днеин абӷаџьма атәыҩақәа лҿарбаӷьаны икит. Абӷаџьма ааҟаан, Сасрыҟәа даманы иныҵашәкәа ицеит. Даман ицон уи ашьхақәа ирхало-ирхыҵуа. Аҵыхәтәаны днанагеит адунеи аҵыхәан храк аҿы. Уи ахра иаман ҳаԥык, Сасрыҟәа днаганы аҳаԥы дынҭартәаны, абӷаџьма акылҵәара шәаҳаны иааԥыратәеит.
Адырҩаҽны анааша, аҳ иԥҳа гәымбыл-џьбара лсаркьа кны асоф даақәгылт.
Зны далагеит жәҩан-гәыла аимдара. Уи аҽны ажәҩан ицеицеиуа еилган. Дазыԥшит шьыжь шәаԥшь иалашьшьы амра агылара иаҿыз, дазыԥшит ишанханы икыдыз амза, еимлырҟьеит ажәҩангәы зегьы, аха Сасрыҟәа ихабар лымбаӡеит. Нас далагеит адгьыл аҿы аимдара. Геи-шьхеи хәыц-хәыц еимдауа дышнеиуаз данԥшы, адунеи аҵыхәан храк аҿы акы шәытаӡа ишадтәалаз лбеит. Цқьа дахәаԥшын, бӷаџьмак ахра иаҿатәоуп. Даараӡа икылкааны дахәаԥшызар, аҳаԥы акылҵәара иадтәалаз ашәарах иаҵыҳәҳәоит Сасрыҟәа икәымжәыхәа аиуа хәыҷык. (Икәымжәы аҿацә даахан цқьа иҵарҽыланы дтәар акәымзи, аха игхеит умбои.)
– Аҩынтәраангьы унасыԥқәа еиқәымшәеит, уара арԥыс, сыхаара, арахь уцәырҵ уажәшьҭа, – ҳәа аҳ иԥҳа адырра илҭеит Сасрыҟәа.
Иҟаиҵахуаз Сасрыҟәа, дхынҳәны дааит. Ашҭа данааҭала аԥҳәызба деихышәашәо асоф дықәгылоуп. Аҟырҟырҳәа дааччан, усгьы налҳәеит:
– Ухи аҵәҩани еимадазар еиҳа еиӷьӡами, баша аҽыргәаҟра акгьы иаԥсам, усгьы акгьы улшом!
– Мап, сызлагаз насмыгӡар залшом! – иҳәеит Сасрыҟәа.
– Ус анакәха, уҽыҵәах даҽазныкгьы! Унасыԥ цыгә ҵыхәа акры алаӡазар убап! – лҳәахт аԥҳәызба.
Сасрыҟәа ашҭа дынҭыҵын кыр данынаскьа, амца ааиҿеикын, аԥсыӡ инаҭаз акан наганы амца иныҽ-ҳәеикит. Иҳәырҳәыруа иаакылсит аԥсыӡ.
– Иухьзеи, Сасрыҟәа, гәаҟра умоума? – ҳәа иҵааит.
– Хаха-хымш уаҩы сахьимбо сузымҵәахыр, – сҭахеит!
– Ус акәзар, усышьҭал! – аҳәан, аԥсыӡ ҳәыр-ҳәыруа аҿынанахеит, Сасрыҟәагьы уи днашьҭалеит. Еиманы амшын аҟәараҿы инеит.
– Ара уааԥшы! – аҳәан, аԥсыӡ амшын инахәлаӡны ицеит. Дук мырҵыкәа ацәқәырԥақәа еимыржжы ԥсыӡ дуӡӡак ама иаакылсит.
Аԥсыӡ ду асаса анаараҳа, Сасрыҟәа дууаӡа дыԥан днахәлаԥалеит. Нас иааҿамҟәан амгәахь дылбаанадеит. Аԥсыӡ ду аахынҳәын амшын аҵахь аҿынанахеит. Ицо, ицо, хараӡа ицаӡеит, амшын аҵа ԥаҩк аҿы инеин инцәыҵатәеит.
Адырҩаҽны анааша аҳ иԥҳа ишыҟалҵац еиԥш лсаркьа аашьҭыхны аԥшаара дналагеит. Дгьыли-жәҩани еимлырҟьеит, аха Сасрыҟәа ихабар лбаӡом. – "Саҵахома, анаџьалбеит?" – лҳәо аҟынӡагьы днаӡеит, аха иазууазеи, амшын аҵа гәҩарас илкит. Цқьа деимдауа лҿаалхан, амшын аҵаҿы аԥсыӡ лбеит. Цқьаӡа икылкаан аԥсыӡ дшахәаԥшуаз акәымкәа аԥсыӡ ааҿарҳасит, лылаԥшгьы нақәшәеит, амгәаҿы Сасрыҟәа дшыҵәахыз.
– Убри акәын иуасҳәоз, сыхаара! – уцәырҵ арахь, аҵәҩан узыԥшуп! – ҳәа ажәа инылҵеит.
Наск Сасрыҟәа игәы каҳаит, аха иҟаиҵахуаз, аисара даҵахеит, ахынтәгьы аԥҳәызба лсаркьала длыԥшааит.
– Уажәшьҭа исоуҳәозеи? – диазҵааит аԥҳәызба Сасрыҟәа ашҭа данаақәла.
– Ибасҳәагәышьозеи, бара биааит, аха иҟалозар даҽазнык аҽыҵәахра сақәыиҭтәы! – ҳәа длыҳәеит Сасрыҟәа.
Аԥҳәызба гәымбыл-џьбара иахьлыхшәах уара идыр, Сасрыҟәа дзыҳәаз дақәыиҭылтәит. Иара Сасрыҟәа мыждагьы угәы иамыхәо иакәӡамызт, ус акыр ҟалоу, уара идыр.
Нас Сасрыҟәа ишыҟаиҵац еиԥш хара днаскьан, амца ааиқәыиҵеит. Длатәан ацыӷ инаҭаз ахәыц аҽҳәа иныҽҳәеикын ирԥхеит. Даахьаԥшаанӡа ажәҩан илбааҟьазшәа адыхҳәа иааидԥалеит иаргьы.
– Гәаҟрак шумоу збоит, аха сабаухәарҭахари? – аҳәеит ацыӷ.
– Уаҵәы амра лҭашәаанӡа аҳ иԥҳа лсаркьа сахьазымԥшааша санузымҵәах, нас кнаҳаны шьроуп исықәу, – ҳәа даацәажәеит Сасрыҟәа.
– Уи хәыҷык иуадаҩуп, аха ԥсыхәак ҟаҳҵап, – иаҭанакит ацыӷ.
– Уааины абри схәыԥшқа унацәақәа наларԥаны ишулшо унах!
Сасрыҟәа днеин, ацыӷ ахәыԥшқа инапы наларԥсны ишилшоз днахеит. Ацыӷ иаразнак ацәа нахҵәрааит, баша иакәыршазшәа. Иара ацыӷгьы даҽа цәак ахоуп ицыҩцыҩуа.
– Уажәшьҭа сара ишуасҳәо уныҟәала! – аҳәан, ацыӷ еилыбзаауа Сасрыҟәа иикыз ацыӷцәа ааимнахын, Сасрыҟәа инаган инеишәнаҵеит. Нас иаалаган арҟьарақәа зегьы аӡахит. Уахәаԥшыр, цыӷк аԥсы ҭаны иахьубахьоу абас иҟалеит.
– Ашамҭазы аҳ иашҭа аҵыхәаҿы укасыжьуеит, уара иарбанзаалакгьы уҽумырҵысын, уԥсыԥгьы лауга-ҩаумган, уԥсызшәа уҽыҟаҵа.
Сасрыҟәа дақәшаҳаҭхеит.
Ашамҭазы ацыӷцәа илаҳәаз Сасрыҟәа днаган аҳ иашҭа аҵыхәаҿы дынканажьын, иара нылашәкәа ицеит.
Иҟьаҟьаӡа ианааша, аҳ иԥҳа ишыҟалҵац еиԥш лсаркьа аашьҭыхны асоф дықәтәеит.
Асаркьа анԥшылара далагаанӡа, амаҵуцәа ааин ус ларҳәеит:
– Абра ашҭа аҵыхәаҿы цыӷк шьны ишкажьыз аабеит. Бара быдҽырбалаҩцәа аӡәы ҳамҭас ибзааимгакәан иҟам. Аа, иаргьы зеиԥшроу! – рҳәан, ацыӷ ааиҵыхны лаԥхьа инышьҭарҵеит.
Днахәаԥшызар, абар ассир, ахәы ԥшқа еилбзаауеит, еилблаауеит. Аԥҳәызба лыбла лзахмырԥо акыр аамҭа дахәаԥшуан, лсаркьа аныԥшыларагьы лхашҭны. Нас лнапала ахәыԥшқа аалшьышьын схамы ахәда унхысҵаргьы иабаргәузеи! – лҳәан, лсаркьа аашьҭыхны аԥшра дналагеит.
Ашьыжь итәаз, абар амра аҭашәара аҽазнакит, аԥҳәызба дааҟәымҵӡакәа аԥшра даҿуп, ашьха, – лҳәеит, абна, ажәҩан, амшын, аха Сасрыҟәа дубар даахә.
Аԥҳәызба дшаҵәы-шаҵәуеит, уажәшьҭа гәҩарас илоуит аисара дшаҵахаз, аха илкузеи. Иара ус амрагьы амшын инӡаалеит.
– Арԥыс уахьыҟазаалакгьы уцәырҵ, уара сутәуп! – лҳәан, аҳ иԥҳа дҩагылт.
– Уахьыҟазаалакь закәызеи, ара сыҟоупеи! – иҳәан, Сасрыҟәа ацыӷцәа неихырҵәрааны, аԥҳәызба лаԥхьа даагылт.
Аҳ иԥҳа ари лзымбатәбарахеит, дызхагамхеит умҳәозар, уаҳа акгьы лыгымхеит. Аха изхәарҭоузеи, иҟалаша ҟалахьан.
Аԥҳәызба дааилашәан, лсаркьа нашана кыдҟьаны иԥысҽуеит лҳәон еиԥш Сасрыҟәа дналымҵасны иаалымпыҵиԥааит. Иҟалаз ажәабжь иаразнак атәыла иахыҩит. Гәырӷьарахеит. Аҳ ихаҭа иакәзар, убас дгәырӷьеит, ажәҩан ахь дзымцеит, уаҳа акгьы игымхеит.
– Сыӡӷаб заҵә анасыԥ лоуит, аҵаул чара зымур схәарҭам, – ҳәа дықәгылт.
– Иахьа сзықәшәаз агәырӷьарахь шәааи! – ҳәа мраҭашәарахь, мрагыларахь, ауаа дәықәыиҵеит, ажәлар еизигарцы.
Аха Сасрыҟәа даақәгылан, ус иҳәеит:
– Сара ачара аура сақәшаҳаҭым, амала ажәлар анеизугах ажәак рыласҳәарц сҭахын.
Аҳ иашҭа иазымкуа ажәлар еизаны ианаагыла, Сасрыҟәа даарылагылан, ус иҳәеит:
– Ажәлар шәхаҵкы! Аҳгьы аҳ иԥҳагьы баша игәыӷуеит. Ари аҟара жәлары рарԥарцәа зқәыӡхьо сара ԥҳәысс дызгараны сыҟам. Шәнеины шәаныԥшыл ари асаркьа! – иҳәан, ажәлар даарыԥхьеит.
Инеины иланԥшылазар, ирбозеи: зыхшара ҭахаз аҭакәажәцәа ашәы рхьыкәкәа илаӷырӡышуа итәоуп рыҩнқәа рҿыж амла иаганы инҵәз асабицәа рыбаҩқәа еилажьупж урҭ рнаҩс ииасны илеиуеит ашьарҩаш, уи иалаҭәоит алаӷырӡ рҩаш.
– Абри адунеи иахамышҭуа арыцҳара ҟазҵаз уара ԥҳәысс думгар ҟалом ҳәа ажәлар исыдышәҵозар, сазааиуеит. Мап анакәха, ари лус ӡбатәуп!
– Уара уеиԥш ахаҵа бзиа, жәлары зегьы арыцҳара рхызхыз ари аџьныш ҭыԥҳа ԥҳәысс дышԥаудаҳкыло! – рҳәеит еицҿакны ажәлар.
– Ус акәзар, абри аџьныш ҭыԥҳа илықәӡыз арԥарцәеи урҭ ранацәеи, амла иаганы иԥсыз асабицәа сыманы сшәыҳәоит, абри аԥҳәызба лықәнага дақәшәыршәаразы, – иҳәан, Сасрыҟәа иикыз асаркьа шана лкыдҟьан иԥыххаа, ихәаш-хәаша илкаижьт.
– Шәымш аабзиахеит! – ҳәа ажәлар инараҳәаны, ашҭа дыҩҭыҵын иҩныҟа дцеит.
Аӡбацәа тәеит, аха уи аԥҳәызба илзырыӡбаз сыздыруам. Амала ирҳәоны исаҳаз уи ауп, уи атәылаҟны уи еиԥшыз арыцҳара уаҳа иҟамлеит.
Ахаҵамԥҳәыс ҳәа изышьҭаз Гәында ԥшӡа ҿаҭахьас илыман, исақәԥан сказыжьуа ида уаҩы сышицымцара ҳәа.
Мрагылара инаркны мраҭашәаранӡа аԥҳәызба ссир Гәында ԥшӡа лҳәара иашьҭан иреиӷьыз арԥарцәа. Лҳәаразы иааилакь иралҳәон лҿаҭахьа зеиԥшраз. Арк иреиуаз ахацәарԥар аттаҳәа иааиуан лара лҿы. Аҿаҭахьа анралҳәалакь, бӷарҵахьы илақәԥон, аха Гәында илиааиуаз ахаҵа иԥшаара мариамызт, икаҟьҟьа икалыжьуан. Дызиааины инкалыжьыз дырмеигӡаӡакәа ахьымӡӷ длыргон, рлымҳа аҿацәқәа хыссаны, инаганы Нарҭаа рашҭа ду иакәыршаз агәараҿы еиварыԥхаа аҵәҩанқәа ирхалыркьакьон, мамзаргьы ахҵарақәа рынҵаны иоулыжьуан.
Гәында абас ԥшьынҩажәи зеижәҩык ирзылухьан еиԥшаан, Хәажәарԥыс захьӡыз хаҵа ӷәӷәак дыҟан, лыӡбахә иаҳан, мраҭашәарахьтәи дахан дааит лҳәаразы.
– Уаҟәыҵындаз, иулшагәышьарым, сара сҿаҭахьа зеиԥшроу абас ауп, уи иахылҿиаазгьы зеиԥшроу Нарҭаа ргәарахь унаԥшыр иубап, – лҳәан, Хәажәарԥысгьы иалҳәеит Гәында дызхымԥоз лҿаҭахьа зеиԥшраз.
– Егьа ус иҟазаргьы, саргьы схаҵоуп ҳәа адәы сықәуп, быӡбахә саҳан, хара дгьылк аҟынтәи сааит абранӡа, ԥҳәыск лзы сымч иалнамдакәа шьҭахьҟа схынҳәып ҳәа сыҟам, – бҩызара сызныҟәгаргьы ббап, иҟалозар, бааи ҳаиқәԥап, – ҳәа даақәгылт Хәажәарԥыс ахаҵа.
– Иумуӡозар, нас ибзиоуп, аха еиҭауасҳәахуеит, иудыруазааит, суиааины уанкасыжь, аҿаасҭа унысымҵо џьумшьан. Умбои, анҭ аҵәҩанқәа ирхарԥақәоу роуп, ԥшьынҩажәи зеижәҩык абанс рзызухьеит, шәҩык рзы аӡәы дагуп, – лҳәан Гәында, деиҭаналырԥшын ауаа рлымҳақәа зхаркьакьаз аԥшьынҩажәи зеижә ҵәҩангьы неилырбеит.
Аха Хәажәарԥыс иаргьы уамак иакәзаарын, урҭқәа акгьы ргәырҩа мкыкәа, днеины дналҿагылт. Иааин аҩыџьагьы бӷарҵахьы аиқәԥара иалагеит. Еиқәԥо, еиқәԥо мацара, еидшыланы шьарда аамҭа еиқәԥауан. Рҳақь-ԥсықь заахаз ашәаԥыџьаԥ ишьҭаианы ихырхәонж адәышкәаӷьаз ахи-аҵыхәеи зегьы цәдырҵәеитж рышьҭыбжь адгьыл арҵысуан, амра ҭгыланы ирзыԥшуан.
Уи ааамҭазы ҭынчра лымамызт Саҭанеи Гәашьагьы, лгәы еибафо днеи-ҩеиуан.
Аҵыхәтәаны, Хәажәарԥыс имч зегьы ааизиркәкәан, аԥырҳәа Гәында дымҩанҵо иҿааихеит. Дҩышьҭиԥаан, дырҵәи-ҵәиуа, дырҵәи-ҵәиуа ашҭа ду дааҭалеит, нас ихы даакәыхшаны, зыԥсы ҭаҵаны аӡәымзар-аӡәы адгьыл изамырбацыз афырԥҳәыс деизҟьа длаган дылкаижьт.
Усҟак иазаауазеи, диааит Хәажәарԥыс. Ажәабжь духеит ари, аӡбахә иаразнак хара ицеит. Ныҳәахеит Нарҭаа рҿы.
– Егьарааны хҳәахьазаргьы уажәшьҭа ҳаҳәшьа лҩызара ныҟәызгаша амаҳә дҳауит, – рҳәон дара.
Дгәырӷьеит Саҭанеи Гәашьагьы, – сыԥҳа шьҭа хаҵа длоут, – лҳәан, даара гәахәас иҟалҵеит Гәында лаҵахара. Уи сыԥҳа илықәнагахаша ахаҵа данлоуа ҳәа цәкы ҷыдала ичахны илыман, илкажьны илшьын, чара луит.
Уаҩы знапы имоуаз аԥҳәызба, Нарҭаа дуқәа раҳәшьазаҵә Гәында ԥшӡа хатәы ԥҳәысс ҳәа дҳәаны даартәаны, Хәажәарԥыс, ихылԥа аҵыс ҭахәмаруа, дхынҳәны илықәыршәны аҩныҟа дцеит.
Нарҭаа егьирахь ирымамыз шамахамзар егьыҟамызт, аха шәыр шьаҭара ҳәа акгьы рымамызт, уи даара хьаас ирыман. Уи аамҭазы ашәыр змаз адоуцәа ракәын, аха адоуцәа ирымоу уаҩы иауирҭахуаз, убри аҟнытә Нарҭаагьы ирымамызт.
Анхара ду змаз Нарҭаа шәыр хкыс иҟоу зегьы рымазар рҭахын. Убри аҟнытә иақәыркит, рыбжаҩык убри иақәынҵәозаргьы, ашәыр хкқәа зегьы ааганы, ирацәаны ажәлар зегьы рҽаҟәырҭәаа ирфо иҟаларатәы иҟарҵарацы.
Адоуцәеи Нарҭааи еиӷацәан аҟнытә ирабашьны мчыла ирцәырымгакәа усгьы ирырҭомызт. Уи рдыруан Нарҭаагьы. Аха Нарҭаа ргәы иҭаркыз ҟарымҵар аурухуаз, адоуцәа рабашьра иалагеит.
Нарҭаа есышқәса ицаны адоуцәа ирабашьуан, хы-шықәсаҟа ицахьан, аха ашәыр ҵлақәа рызрымхуамызт.
Нарҭаа еибашьра иахьцоз Цәыцә дыргаломызт. Аԥшьышықәсазы адоуцәа рахь еибашьра ианцоз, "саргьы сыжәга шәахьцо" ҳәа дырхьынҳалт Цәыцә, аха дрымгеит, – аҩны аӡәы ҳаҟаӡамкәа, ҳан лымацара дҳазныжьуам, уара аҩны уҟаз ҳәа иарҳәеит. Ирҳәақәо иалоухузеи, дара рхала адоуцәа ириааир рҭахын.
– Уи бзиоуп, аха шәанбаауеи, – ҳәа дрызҵааит Цәыцә.
– Ҳаибгазар хы-мыз рышьҭахь ҳаауеит, – рҳәеит Нарҭаа.
Хымыз ҳәа Нарҭаа аҿҳәара иҟарҵаз азы изымааит. Аԥшьымыз рзы Цәыцә абџьарла иҽырхианы, рашьк дҩақәтәан, иашьцәа дрышьҭалт. Нарҭаа егьырзыҟамҵакәа ихынҳәны ишааиуаз, амҩа днырԥылт Цәыцә.
– Иҟалазеи, ишәыхьзеи? – дразҵааит Цәыцә.
– Ҳзышьҭаз ҳзынамыгӡеит, егьҳалымшеит, – рҳәеит Нарҭаа.
– Ҳаит, абаақәа, шәымшәан, Нарҭаа ахацәақәа! – иҳәан Цәыцә, иашьцәа Нарҭаа даарҿагьежьын, – Шәгьежьыроуп уажәыҵәҟьа, – иҳәан, Нарҭаа ааиргьежьын, раԥхьа дҩагыланы ддәықәлеит. Нарҭаагьы ԥхашьан ишьҭалт.
Адоуцәа ахьынхоз ианнеи, иашьцәа ааизиган, ус реиҳәеит:
– Сасрыҟәа шәаԥхьа дыргыланы, абри аихатә гәашә аҿы шәгылаз (адоуцәа абаатә гәара ирыкәыршаз аихатә гәашә аҿан). Ԥша цәгьак ҵысраны иҟоуп, адыд, амацәыс уаҩы ишимбац иҟалара иҟоуп, аха иарбанзаалакь гәцарак ҟашәымҵароуп. Ус ишыҟоу агәашә аатышт. Агәашә анаатлакь, даҽа абџьарк акәымкәа, аҳәала шәрыжәыл адоуцәа.
Абасгьы неиҳәеит, иаргьы дныҵашәкәа дцеит.
Иара данцаҵәҟьа, ишиҳәаз еиԥш, адыд, амацәыс аҿаны, ԥша цәгьак асит, аха адунеи зегьы арҵысуама уҳәарын.
Рацәак мырҵыкәа, аихатә гәашә ҟьаҟьаӡа иаатит, Цәыцәгьы иаҳәа ҭԥаа иара уа даакылҟьеит. ԤАни адыд, амацәыс, аԥшацәгьа ҟазҵа иара иакәзаап).
– Шәнеи, Нарҭаа, афырхацәа! – иҳәан, иаҳәа ҭԥаа раԥхьа днагылт, уи днаишьҭагылт Сасрыҟәа, урҭ ирышьҭалт егьырҭ Нарҭаа зегьы.
Адоуцәа ирзааз рзымдырт, еилаҩ-еиласуа еилахеит. Урҭ еигәныҩаанӡа, Нарҭаа раҳәақәа аус руит, адоу хқәа еиқәдды еиларыжьт. Иаанхаз адоуцәа Нарҭаа ирмыхәошәа анырба, иҭаслымхан рыҽрырҭеит.
Адоуцәа ахьаныз аҭыԥан, улаԥш ахьынӡанаӡо ашәыр баҳчақәа еихашьшьы инашьҭын, ашәыр хкқәа зегь ыҟан. Ирҿаз ашәырқәа ракәзар, рыфҩы мацарала узхара уфарын, еилԥхаауа, уҿы иҭаӡыҭуа акәын ишыҟаз. Уахьынаԥшлакь аҵәа, аҳа, атама рымахәқәа хьыхәаны акәын ашәыр шырҿаз. Аӡахәа акәзар, уи ҵҩа змамыз ыҟан.
Нарҭаа рыԥсы аныршьа, шәыр хкыс адоуцәа ирымаз ракака, имаҷымкәа ирыцәаны ирыма, рышьҭахьҟа амҩа инықәлан, аҩны ианааи, иааргаз ашәырқәа зегьы еиҭарҳаит. Аха аӡахәа еиҭаҳараҿы ианааи, изыхҟьа здырхуада, иахьеиҭарҳауа аҭыԥ рзеимакырҭахеит. Убри иахҟьаны даара агәынхарақәагьы рыбжьалт. Ас ианеимактәха, Цәыцә дақәшәиит:
– Аҩы уаҩы ицәа иҭамӡо еиԥш амцхәы зжәуа Сасрыҟәа игәаашьала даргәаалааит, қәнагала изжәуа сара сшаргәырӷьо еиԥш даргәырӷьалааит! -ҳәа.
Арыжәтә агәаара аманы изыҟоу, Цәыцә дахьақәшәиз аҟнытә ауп.
Убарҭ Нарҭаа иааргаз ашәыр хқәа рахьынтә иҿиаз ашәырқәа роуп еиҳарак Аԥсны иҟоу ашәыр жәлақәа: аҵәа, аҳа, ажь, атама, алаҳа, аца уҳәа егьырҭгьы. Уаанӡа Аԥсны ашәыр аздырӡомызт.
Шәара шәазхәыц, даара иус бзиаӡами нас абри?
Нарҭаа аӡахәа бахча рацәаны иааӡаны ирыман, аҩгьы рацәаны иҭарҭәалон. Аҩыҟаҵара дазҟазан Нарҭ Хнышь.
Ҩымаҭәас Нарҭаа иныҟәыргоз ҳаԥшьан. Нарҭаа аҳаԥшьақәа рацәаны ирыман. Кавказ нхыҵ-аахыҵ иахьужлак Нарҭаа рҳаԥшьақәа ахьааҵумхуа ыҟам, – убри аҟара ирацәан урҭ рҳаԥшьақәа. Нарҭаа рҳаԥшьақәа цәгьа аҩы рҭабзиахон, аҵаҵындра фҩы ахышәшәо акәын урҭ рыҩқәа шыҟаз. Урҭ ҩыда акрырфаӡомызт. Рымацара ианыҟоугьы, акрыфаразы иантәалакь, еиҳабы-еиҵбыла зегьы еибамныҳәакәа игылаӡомызт.
Нарҭаа рҳаԥшьақәа рхатәы хьыӡқәа рыман. Урҭ рыхьыӡқәа абас акәын ишыҟаз: Ҩаӡамакьат, Хьамхәа, Аҩаӡакьат, Агӡакьат уҳәа убас егьырҭгьы.
Нарҭаа рҳаԥшьақәа зегьы иреиҳан Ҩаӡамакьат. Ҩаӡамакьат, Нарҭаа рӡаагага ԥҳалқәа рыла, !%% ԥҳал акуан. Ҩаӡамакьат инахагыланы иқәз ииҳәаз неигӡар акәын, ус дара ҵасс ирыман.
Егьырҭ аҳаԥшьақәа ирҭоу еиԥш акәымкәа, Ҩаӡамакьат иҭаз аҩы даҽаҟазшьақәак аман. Уи Нарҭаа ианыржәлакь, ргәамч арыӷәӷәон, ршьамхы арҵаруан. Ҩаӡамакьат иҭаз аҩы амаҭ аԥшь ххны иалаԥсан рҳәоит. Ирҳәоит, насгьы уи аҳаԥшьа Нарҭаа доуҳала ироуз ҳаԥшьоуп ҳәа, иҭухуа аҟара еиҭаҭалахуан ҳәа. Ирҳәоит Ҩаӡамакьат ахьыҵаз Кавказ агәҭаны Клыхәра акаҵәараҿы ауп ҳәа: даҽашьоукы ирҳәоит Наҳар акаҵәараҿы иҵан ҳәа.
Нарҭаа еимабзианы ишааиуаз, утәы-стәы ҳәа еихо иалагеит. Анс утәы-стәы еихо ианалага, Сасрыҟәа даагылан ус иҳәеит:
– Уаҳа аб-хәҭа ҳәа акы шәымаскуам, егьирахь акыр ҳамазар зегьы шәара ишышәҭаху ишәша, иҟалозар, сшәыҳәоит ҳҳаԥшьа Ҩаӡамакьат сара исышәҭ.
Сасрыҟәа ари раԥхьа даҳәеит акәымзар, ас аҳәара ҟазҵарц згәы иҭаз аӡәырҩы ыҟазаарын. Сасрыҟәа раԥхьа данаҳәа егьырҭ уаҩы аҳәара ҟаимҵеит, аха аҭарагьы назыразымхеит, еицҿакны мап ркит. Сасрыҟәа уи ада аб-хәҭаа сҭахым, уи ансышәымҭагьы уаҳа акы сзышәшеит ҳәа изгом, иҳәан, иаҿаршәны дгылт. Егьырҭ мап ркит. Еимактәхеит. Ари мышкы акәымхеит, ари ҩымш акәымхеит, реимак аҵыхәа ԥымҵәаӡеит.
Аҳаԥшьа анырзеимакыраха, Сасрыҟәа ус иҳәеит:
– Иара абри аҳаԥшьа иаҳзеимакырҭахаз аӡәа-ӡәала ҳаиҳа хаҵара зухьоу иҿы уи аҩы иҭоу агәара-гәараҳәа иааиқәҭәо ишааит, ус зҿы ишыз аҳаԥшьагьы иара имазааит. Сасрыҟәа агәра ганы дыҟан зегь реиҳа хаҵара иара иухьеит ҳәа, аҳаԥшьагьы иара ихаҵарақәа аниҳәо ишып ҳәа.
Сасрыҟәа ииҳәаз Нарҭаа рызынтәыкгьы азыраз хеит.
Раԥхьа Нарҭаа реиҳабы Сиҭ днеин Ҩаӡамакьат днахагылан дцәажәеит. Ахаҵарақәа ииухьаз акы аанмыжьӡакәа иҳәеит, аха аҳаԥшьа иҭаз аҩы шыҟац иҟан, имшит. Нас егьырҭ Нарҭаа зегьы еиҳабы-еиҵбыла аҳаԥшьа иахагыланы ицәажәон, аха аҳаԥшьа иҭаз аҩы иҟәызгаӡа ишыҟац иҟан.
Ус еикәшаны ишааиуаз ацәажәара, дшеиҵбыз еиԥш зегьы рышьҭахь Сасрыҟәа иҿы иааит. Сасрыҟәагьы аҳаԥшьа днахагыланы ахаҵарақәа ииухьаз ака-кала рҳәара далагеит. Сасрыҟәа егьырҭ реиҳа хаҵара илымшахьази, егьырҭ реиҳа ажәа аҳәара дадхалеит, уахыки-ҽнаки ацәажәара даҿын. Ахаҵарақәа ииуз зегьы иҳәеит, аха аҳаԥшьа иҭаз аҩы иара аџьбарара аҟнытә ацԥхьқәа иаршәуаз рыда, уаҳа шраҳәа акы аҽазнамкит. Сасрыҟәа ари даара имхацәгьахеит, аха иҟаиҵахуазз.
Арҭ зегьы ибон, дырзыӡырҩуа дгылан Нарҭаа рмаҵуҩы Бжеиқәа-Бжашла. Уи зегь рыла даара ихаҵаз уаҩын, аха ари ас ахаҵара шилоу Нарҭаа ран лыда уаҩы издыруамызт.
Нарҭаа хьыӡрацара ианыҟоу, џьара еихәлахарак рыхьыр ран доуҳала илдыруан, ус лшана ианылнардырлакь Бжьеиқәа-Бжьашла дааԥхьаны, ибжа еиқәаны ибжа шланы дылшәуан, нас Нарҭаа дрышьҭалҵон. Бжьеиқәа-Бжьашла зихьӡызгьы абанс ибжа еиқәаны, ибжа шланы дахьыҟаз азы ауп.
Бжьеиқәа-Бжьашла Нарҭаа дынрыхьӡаны рыуадаҩра иалырганы, ахьыӡ бзиа дырганы ихынҳәны ишааиуаз, мҩахәасҭак аҿы ианааилакь, ианагь иара убра дрыцрыҵны дцалон. Нарҭаа иеилкаара иашьҭан, аха дызусҭоу реиҳәомызт, – "Исылашәхәузеи сызусҭоу, сныҟәаҩуп," – иҳәон, уаҳа иҽыдирдыруамызт. Ихьыӡҵәҟьагьы рыздыруамызт. Иара ус баша ибжа еиқәаны, ибжа шланы иахьыҟаз аҟнытә Бжеиқәа-Бжашла ҳәа иарҳәон.
Ани амҩахәасҭаҿы данрыцлыҵлакь, раԥхьа аҩны дааины, ишәыгақәа ааишәыхны, иҽааԥсахны, аҩны дшыҟац еиԥш иҽааҟаиҵон, ишиуц еиԥш арахә, ашәахә еилырго днықәлон. Абас иҟаз уаҩын Нарҭаа рмаҵуҩы.
Нарҭаа рҳаԥшьа Ҩаӡамакьат иҭаз аҩы Нарҭаа аешьцәа аӡәгьы ианизмыршы, Нарҭаа рмаҵуҩы Бжеиқәа-Бжашла даацәажәан, ус иҳәеит:
– Иҟалозар, ажәа сышәҭ, ҩбаҟа-жәа сҳәарц сҭыхуп!
– Иуҳәарц иуҭахузеи? Уааи, иҳәа иуҭаху, – рҳәан, ацәажәара дақәыиҭыртәит.
Ажәа аҳәара азин анирҭа, Бжеиқәа-Бжашла Ҩаӡамакьат днахагылан, ацәажәара далагеит. Ахаҵарақәа ииухьаз акакала иҳәо дшааиуаз, аҵыхәтәан дааҭгылан ус дналагоит:
– Зны адунеи аҿы доус иҟаз зегьы еигәныҩын, Нарҭаа еиҳа иахьырҿахарсҭаз џьара рҽеидкыланы, ирылшоз ала рыҽдырӷәӷәеит, Нарҭаа рықәлар ишҭадырхара аҳасаб кны.
Ус ишыҟаз зны Нарҭаа ҽыжәлан ицеит хьыӡрацара, хыла дара урҭ адоуцәа ахьынхоз иақәкны.
Нарҭаа цо, ицо ишнеиуаз, адоуцәа рҽеидкыланы иахьыҟаз ааигәара инеит. Инықәыԥш-ҩықәыԥшны ианыԥшыхә, адоуцәа даара рҽырӷәӷәаны ишыҟаз рбеит, аха адоуцәа рҽдырӷәӷәеит ҳәа иаангылахуа иҟазма Нарҭаа.
Уахык шарԥазык Нарҭаа адоуцәа ирықәлеит. Адоуцәа ргәы рҽанны иҟамзи, иаразнак еибадырын, Нарҭаа ирабашьуа иалагеит.
Нарҭаа адоуцәа рҟәаҟәеит, аха адунеи аҿы доус иҟаз зегьы еизаны иахьыҟаз Нарҭаа рымацара ирылшоз, ирымбаӡакәа рышьҭахь ала адоуцәа рыкәшан иҭаркит, аха рыҽрырымҭакәа рабашьра иаҿын. Ус даара еидхалт. Арҭ ирыхьыз Саҭанеи Гәашьа доуҳала илдырын, сара даасыԥхьан, ишсалҳәац еиԥш, "Сыҷкәынцәа хьыӡрацара иахьцаз имааит, акы иннамкылакәа иҟам, уцароуп!" – ҳәа салҳәеит.
Лажәа ааҩбамтәкәа сынҽыжәлан, ирӷәӷәа амҩа снықәлеит. Сышнеиуаз, иаркы-иаркы, ирцә-ирцә ҳәа аӡәы ихы сықәкны дшааиуаз збеит. Уи ддаун дааиуа-дааиуа, сааигәара данааи, дзықәтәаз арашь "хырр!" арган адыхҳәа иаангылт.
– Ҳаит, уара узыцәшәарыз иубада! Нарҭаа рмаҵуҩы Бжеиқәа-Бжашла иакәзар, уи макьана дымицт, дихьазаргьы дымшәыцт, дышәӡахьазаргьы, ара дааны уареи сареи иаҳзиуа егьыҟам, – иҳәан, арашь ршәаны дааи-данаасыжәла саргы абас сааҵҟьеит:
– Сагьиит, сагьшәит, аранӡагьы сааит, уара Нарҭаа ҭҟәаны измоу уоуп издыруеит, хаҵагә умазар уааи ҳаибашьып! – сҳәан ашырҳәа саацәырҟьеит.
Ашырҽсырҳәа ҳлеизыҭрысын, ҳаибашьуа ҳҿааҳхеит. Ҳаибашьуа, ҳаибашьуа ҳшааиуаз, рацәак џьа идымбалакәа адау дышьны дылкасыжьт. Адау данысшь, саҳәа аарыцқьаны амҩа снықәламҭаз, адунеи ырдыдуа, даҽаӡәы дшааиуаз ишьҭыбжь саҳаит. Иааиуаз адау исшьыз иеиҵбы иакәзаап, аха уигьы уамаӡак иоуп. Ани иааиуаз адау сара дсымариашаны данааи, уи ирашьгьы ”хырр!” арган ашақә иасын иаангылт.
ҽ Ҳаит абааԥсы узыцәшәазеи? Нарҭаа рмаҵуҩы БжеиқәаҽБжашла иакәзар, уи макьана дымиц, дихьазаргьы дымшәыцт, дышәхьазаргьы уи ара дааны уареи сареи ҳаизыршәом! ҽ иҳәан, адау ирашь апҟаҩҳәа иҟамчы анлажәиҵа, саагылан ус исҳәеит:
ҽ Сагьиит, сагьшәит, аранӡагьы сааит, Нарҭаа рымҩа сықәуп, шәара шәҿы акәхап урҭ ахьадхала, абри зхы хырԥа ишьҭоу уаӡьа иоуп, ухаҵазар уааи иҳаибарбап! ҽ сҳәан сааҵҟьеит.
Ҳаисуа ҳҿааҳхан уигьы дысшьын, ирашь дахырҩрны данынкасыжь, адоуцәа ррашьқәа саарымҵасын искит.
Адоуцәа ррашьқәа наганы абна инылаҿасҳәан, уажәшьҭа сдәықәлап ҳәа сҽыназыскуан еиԥш даҽа шьҭыбжьы цәгьак саҳахт. Санԥшы, исшьыз адоуцәа реиҵбы даауеит, аха зынӡаск адгьыл еиҩжәо. Сара сҽааԥхьаскит.
Адау дшааиуаз, сара исымариашаны данааи, ирашь ҩныкьыркьырын иџыџӡа иаагылт.
– Узыцәшәазеи, ақәыџьма уафааит?! Бжеиқәа-Бжашла иакәзар, уи макьана дымицт, дихьазаргьы дымшәыцт, дышәхьазаргьы, сара сҿы илшап зугәахәуазеи! – ҳәаны иаалгамҭазы:
– Сагьит, сагьшәит, аранӡагьы сааит, Нарҭаа ршьа кәапеила истап ҳәаж уара уоуп исыгу, уааи ухаҵашьа аасырба, – сҳәан адау сизынаҭрыст. Адаугьы игәы ааиԥсахын, иаҳәа ҭԥаа даасыжәылт...
Аибашьра ҳалагеит. Даара акыр ҳаидхалт. Сара акыр сымч сымшәахьази, егьырҭ реиԥш акәымкәа, ари акыр сыԥсы сақәыирԥшит.
Ус ҳшеисуаз, адау зҿааирхаз ахҿа сызшьапык ҿнажәеит, сара зҿынасырхаз ахҿа адау ихы ихнажәеит.
Нас снышьҭасын, сшьапы иҿжәаз аашьҭысԥаан иахьыҿжәаз инадкыланы иҿасҳәеит. Нас адоуцәа ррашьқәа акы шьны амгәа рҟьаны сыҩҭалан сыцәт.
Сара адоуцәа рхадацәа шысшьыз Нарҭаа ирыкәшаны, иҭакны измаз адоуцәа рлымҳа иҭаст. Адоуцәа зықәгәыӷуаз рхадацәа шҭахаз анраҳа, еилаҩ-еиласуа иалагеит. Ари шәарҭ игәашәҭан, адоуцәа шәрысын иншәырҵәо шәалагеит, аԥыжәарагьы шәара ижәгеит.
Сара хаха-хымш арашь амгәа сҭаиан. Аԥшьымш аҽны сшьапы еилаӷьан, ибзиахан сзаманахәха сааҭыҵт. Нас срашь сҩақәтәан адоуцәа шәахьрабашьуаз ахь амҩа сықәлан сцеит. Уа сахьнеиз адоуцәа шәыкәшаны шәҭакны шәрыман. Адоуцәа саарылалан иԥхьасцан шәрылызгеит. Нас шәаргьы шәаасыцхраан адоуцәа ҳариааит.
Ҳаԥсы анаҳшьа ашьҭахь, адоуцәа рмал иҟаз зегьы еизганы, ҳхынҳәын амҩа ҳақәлеит. Ус ҳшааиуаз, енагь Бжеиқәа-Бжашла ҳәа шәзышьҭаз дахьшәыц рыҵуаз амҩахәасҭа ҳанааи, снашәыцрыҵын аҩныҟа сааит. Убри Бжеиқәа-Бжашла ҳәа шәзышьҭоу, иахьанӡагьы дышәзеилымкаац, – уи сара шәарҭ шәмаҵуҩы соуп. Абар Саҭанеи Гәашьа дшаҳаҭуп, – ҳәаны, иажәа иаалгамҭазы аҵыхәтәантәи иажәақәа цқьа анагӡаха имҭакәа, Ҩаӡамакьат иҭаз аҩы агәара-гәараҳәа иааиқәҭәан ашра иалагеит.
Ари иҟалаз Нарҭаа зегьы иџьаршьеит. Сасрыҟәа дгәааит. Днеин Ҩаӡамакьат днахагылт. Акыраамҭа дхәыцуа дахагылан. Нас дҩахан Ҩаӡамакьат анышә иҩыҵихит.
– Ҳара ҳаимакра зхароу уара уоуп, уара уҟамзар еимактә ҳауамызт, – иҳәан, Сасрыҟәа аҳаԥшьа наирҳәазан, Қлыхәра акаҵәара даахықәгылан, шьацәхыԥла аҳаԥшьа дагәҭасын, ирыууаӡа иршәын, абрахь Аԥсныҟа идәықәыиҵеит. Аҳаԥшьа ашьхақәа ирхууаа ишааиуаз, Аԥсны агәҭаны икаҳаит. Ҩаӡамакьат ахьынкаҳаз иԥыххаа ицеит. Аҳаԥшьа аҵа ажь гәаӷьқәа ҭан. Аҳаԥшьа анԥҽы, ажьгәаӷьқәа бӷьыжәаан Аԥсны иахьабалак иқәыԥсеит. Агәаӷьқәа ахькаԥсаз аӡахәа рхылҵт. Урҭ ирҿалаз ажь Нарҭ рыжь ҳәа иашьҭан, уи иалҵуаз аҩы аиԥш ҩы ыҟамызт, аха иазууазеи, уи ажәла ыӡт, ианыӡааит.
Сасрыҟәа ихьӡ ашьҭыҵра иашьцәа рыбӷа ԥнаҵәон, аха иҟарҵахуаз, ахьӡ ус ауп ишыҟоу, арҳара мыжда цәгьоуп, аха знык уи уаҩы ианирҳа, нас аԥшалас иаҩызоуп, уаҩы изынкылом.
Знык Сасрыҟәа ҵа змамыз атыша ду аҿ дҭамҳакәа данаа нахыс, иашьцәа ицәшәаны раԥхьа ддыргыло иалагеит, аха ргәы ашьаҟәаҟәа ҭан, рашьеиҵбы дызго аӡы рбар ршьа кәапеик аларҭәон.
Сасрыҟәа иаҳагьы даапкны иахьеи-уахеи аныҟәара даҿын, ирашь кәадыр ақәыхны иҟамлеит, иара иҽеилыхны уахык-мзар уахык иарҭак дылаианы иҟамлеит. Еиуеиԥшым ахаҵарақәа ирҳауан, ихьыӡгьы ашарԥы иаҵәа еиԥш иаҳа-иаҳа ахалара иаҿын. Ашҭахь даазқәылаз абри еиԥшгьы аҵасқәа ҵигеит: иҟалап издыруада хәыҷӡак ихы имаԥысшәа дҟалазар: ныҟәара дыҟан дшааиуа, ашҭа данааҭалалакь, – "Сан бых"иоума?" – ҳәа ибжьы налықәыиргон. Уи иаанагоз Саҭанеи Гәашьа илдыруан. Афырҳәа даадәылҟьаны лхы аҵыс кәтаӷь нықәыргылан аҭаца леиԥш лҽеидыԥсалан даагылон.
Сасрыҟәа ихҿа инапы инықәырсны аҿааирхон, иан лхы иқәгылаз аҵыс кәтаӷь иқәԥыххаа иқәгылаӡамшәа инҭеиҵон. Ахҿа кашәаанӡагьы ус ибжьы ааиргон:
– Ҳаи, анаџьалбеит, сыда хаҵа дҟаларушь адунеи аҿы!
Ари знык акәымхеит, ари ҩынтә акәымхеит. Егьаџьара дыҟан даацыԥхьаӡа, уи иҟаиҵац ҟаиҵон, уи ииҳәац иҳәон.
Ҽнак, Саҭанеи Гәашьа лгәы ԥҵәаӡазар акәхап, Сасрыҟәа дышхысыц дхысны, иҳәатәгьы ҳәаны данаалга аамҭазы, иан ус ааҭлырҟьеит:
– Ҳаит, сыда хаҵа дыҟам ҳәа иуцәажәашьоузеи! Уара рыцҳа моу, уара уҵкыс шәынтә алшара змоу ауаагьы ыҟоупеи!
Ари еиԥш ажәа саҳап ҳәа имгәыӷӡоз Сасрыҟәа, ихы лаикәаҽит, даара цәгьа дархәыцит иаҳаз ажәа. Иара уаҵәҟьа даақәгьежьын иҿи-инапи ӡәӡәаны, дылҭагылан ҭоуба иуит:
– Сыҵкыс иеиааиуа ауаҩы дызбаанӡа сышхнымҳәра! – ҳәа.
Ахьыуҳәа дылҽыжәлан – аҳаҳаи уеиҵамхан! – ҳәа Бзоу-ҽыркәаша ибжьы лақәырганы агәашә дылҭҟьеит.
Зны дцон гаҿак даваланы ашьабсҭа еиԥш дкәалаауа. Иахьа дныҟәеит, уаха дныҟәеит, аха дзакәызаалакгьы аӡәгьы диԥымлеит. Нас дааҳәын ашьхарахь ихы рханы ддәықәлеит. Абжьас еиԥш хреи ҭакнаҳаи дырҿыууаан днеиуан, аха иара уаҟагьы аӡәгьы ихабар ҳәа имбаӡеит.
Нас дылбааит архахь. Абар уажәы лаҳәак еиԥш дкәалаауа арха-сакара даныларцы дышнеиуаз, данԥшы, Ҭабарда аҟьаҟьарахь ихы рханы аӡә дшаауаз илаԥш наиқәшәеит.
Уи ауаҩ даауеит, аха дышԥаауеи! Ашьха ҿырбгауа, иҽышьҭыбжьы иардыдуа, иҟамчы шьҭыбжьы иармацәысуа ауп дшаауа. Сасрыҟәа иаразнак идырит ари иааиуаз хаҵа-ӷәӷәак шиакәыз.
– Ихы абақәыикуеишь! – ҳәа дихәаԥшуан Сасрыҟәа. Аха иара иахь дмааиуашәа аниба, Сасрыҟәа ари изычҳахуазма, аҽыуаҩ иаԥхьаҟа дниасын – Уа мшыбзиа! – ҳәа аԥсшәа наиеиҳәеит, аха аҽыуаҩ ҿимҭит.
Сасрыҟәа аҽыуаҩ деиҭанеиҿаҵәиин:
– Уа мшыбзиа! – ҳәа иеиҳәахт, аха усҟангьы аҽыуаҩ ақәҿиимҭит. Ахынтә раан, аҽыуаҩ Сасрыҟәа иԥсшәа игәы инаҵасшәа иҟалан, аҿывҳәа инапы аҿааирхан, Сасрыҟәа иҽи иареи шеимаз иаашьҭыхны днарыхәаԥш-аарыхәаԥшит.
Нас иара уа дышҽыжәыз Бзоу ааишьаҳан, инаган икәадыр амаха инхишьит. Сасрыҟәа ихаҭа днаганы икәын-џьыба дынҭеиҵеит. Дышҽыжәу ауп абарҭ зегьы шыҟаиҵо, иҽы акәзар, ишьҭхысаан икәарны ацара иаҿуп.
Ари аҽыуаҩ Ҭабарда арха аҵыхәаны аҳаҷҷа ахьгылоу есышьыбжьон иԥсы ишьалон. Абар уажәы шьыбжьонуп. Аҽыуаҩ аҳаҷҷа амҵан дааҽыжәҵит.
Икәадыр амаха ихшьыз Бзоу аахихын хазы инышьҭеиҵеит. Иара иҽы акәадыр аақәыихын, ишьаҳаны адәы инықәыиҵеит. Ихаҭа днеины икәадыр ихчынҵаны диеит.
Уи аамҭазы Сасрыҟәа икәын-џьыба дахьҭатәаз ус ибжьы ааиргеит:
– Саргьы сыцәгьа-сыбзиа суаҩуп ҳәа схы сыԥхьаӡоит, иҟалозар, укәын-џьыба сышҭатәоу умыцәан!
– Ҳаи, џьушьт, усхамышҭи, – иҳәан дааҭигеит, – узусҭда, уабаҟаз! ҳәа диазҵааит.
– Сара, уххь згеит, иуаҳахьоу сыздыруам, Нарҭ Сасрыҟәа ҳәа зыӡбахә рҳәо соуп. Сыҵкыс иеиааиуа дсымбакәа сшымгьежьуа ҳәа ҭоуба уны амҩа сықәп!
– Еи, уара рыцҳа, узгәалашәода! Уара моу, иара сараҵәҟьагьы акашәа сзымԥхьаӡо иагаҩы ауаа ҭуӷанқәа адунеи иқәуп! – иҳәеит аҽыуаҩ, иџьыба иҭихыз Сасрыҟәа иаԥхьа днаргылауа.
Кыраамҭа аҽыуаҩ дхәыц-хәыцуа дтәан, нас днеин Бзоу шьаҳаны иахькажьыз иааԥиртлан, Сасрыҟәа днақәыртәаны – Иахьуҭаху уца! – ҳәа днауижьит.
Иҟаиҵахуаз Сасрыҟәа, акгьы шилыимшоз лабҿаба ибеит. Ихы имагәыхьха, дмида-гәыидаха аҩныҟа дгьежьит. Сасрыҟәа дины даакашәеижьҭеи абри аҟара ихы-игәы ақәмаҷны дыхнымҳәыцызт иҩныҟа. Ашҭа данааҭала нахыс Саҭанеи Гәашьа илдырт лыҷкәын дшеибгамыз. Уаанӡа иҟаиҵалацгьы ҟамҵакәа, ихәда хҽны дааҽыжәҵын, дышиашаз днеины ииарҭаҿы днаиеит.
Ианаамҭаз иан ихәы ҟаҵаны илыманы днеит. Аха убри аҟара игәы ԥжәаны дыҟан, Сасрыҟәа идимкылт иан иналгаз ихәы. Саҭанеи Гәашьа даара лҽылшәеит, акраамҭа лыҷкәын дидхалт, ҳәаран, чаран дызҿыз, аха Сасрыҟәа имуит, акыр имфеит.
Иахьа цеит, уаҵәы цеит, Сасрыҟәа дымлашьуеит, аха чаӷьак иҿахьы инеигом.
Саҭанеи Гәашьа, имуӡошәа анылба – Иҟалазеи, нан, узықәшәазеи? Узыниазеи? – ҳәа диазҵааит.
– Иҟалахи, сахьцаз сара исиааиуаз ахаҵа дызбеит. Убри сызлеиааира схәыцаанӡа акыр шысымфо ҳәа сылҭагылан ҭоуба зуит! – иҳәеит Сасрыҟәа.
Хәмш рышьҭахь Саҭанеи Гәашьа лыҷкәын ихәы лыманы деиҭанеихит. Убысгьы диазҵааит лара:
– Нас уаҳа акы узымхәыцӡаргьы, ҳаӷеиҭа, амла уҽаургома, нан?
– Ааи, ҽшьроуп исықәу! – иҳәеит Сасрыҟәа.
– Ных, уара иухәыцуа егьыҟам, сара дырҩегьых ԥсыхәак ҟасымҵозар! – лҳәан, лҿыналхеит Саҭанеи Гәашьа.
– Ишыбхәыцуа ала ҭоуба уы, нас акрысфоит! – иҳәеит Сасрыҟәа.
Саҭанеи Гәашьа дылҭагыланы ҭоуба луит, убри ахаҵа иаҵкыс Сасрыҟәа дызлаиааиша акы шысхәыцра ҳәа. Абри ашьҭахь Сасрыҟәагьы длатәан акрифеит.
Саҭанеи Гәашьа лыҷкәын иԥсы анишьа, лсырҭы аалырхиан, асра далагеит. Уи илсит Сасрыҟәа иҽы ақәыршә, аха уи ҽқәыршә еиԥшмызт: еиуеиԥшым ԥштәыла маҿа-маҿа еилаԥсан, џьара ҟаԥшьын, џьара ҩеижьын, џьара шкәакәан, џьара еиқәаҵәан, џьара еишьылын.
Саҭанеи Гәашьа хьышьаргәыҵа днатәан, аҽқәыршә хлырҷеит, илыӡәӡәеит, илуанҭеит. Иара амра инцәкыланы уахәаԥшыр, убла хнакуан, убас еилблаауа иҟан.
Нас Саҭанеи Гәашьа днеин Нарҭаа раб иҭынха қәаб дук рыман, иаашьҭылхын илыман Аинар-жьи иҿы днеит.
– Уа Аинар-жьи, знапы ахьы аԥссо! – лҳәеит лара.
– Аа, Саҭанеи Гәашьа, хьышьаргәыҵа! – иҳәеит иара.
– Уара уаалаган, зда узымдыруа ала абри ақәаб иалх, аҵәҵәақәа, аҟәарҟәарқәа, агәаргәарқәа. Убарҭ аҟәарҟәарқәа, аҵәҵәақәа, агәаргәарқәа, убас еиԥш бжьык рхылҵуазароуп изаҳалак ихы ахьигара изымдыруа дҟанаҵаратәы еиԥш, – лҳәеит Саҭанеи Гәашьа.
– Ибҳәаз саҳаит! – иҳәеит Аинар-жьи.
Саҭанеи Гәашьа ишылҳәазҵәҟьа, уи иагмыжькуа иҟаиҵеит аҵәҵәақәа, аҟәарҟәарқәа, агәаргәарқәа, иааганы Саҭанеи Гәашьа иналиҭеит.
Саҭанеи Гәашьа лыҷкәын даалԥхьан:
– Нан, уҽы кәадыр! – ҳәа наиалҳәеит.
Сасрыҟәа иҽы кәадырны иааиргылт. Саҭанеи Гәашьа лнапала иҟалҵаз аҽқәыршә налган, Сасрыҟәа иҽы Бзоу инақәлыршәт. Аҵәҵәақәа, аҟәарҟәарқәа, агәаргәарқәа зегьы налган аҽқәыршә инаҵалӡахт.
Лыҷкәынгьы даарӡырҩны убас наиалҳәеит:
– Уажәшьҭа уҽыжәланы амҩа уқәла. Аҵәҵәа быжьқәа галааит амҩан уахьцо. Уара уахьнеиша унеиаанӡа урҭ абжьқәа Бзоу рышьцылап. Амала Ҭабарда арха, аҳаҷҷа ахьықәгылоу уҽадухало уаналагалакь, уаалаган арҭ аҵәҵәақәа, аҟәарҟәарқәа, агәаргәарқәа зегьы аҳасқьын рҭагәа, уҽқәыршә ҩҵаркәакәаны икыз. Уи ахаҵа иԥсшьарҭа адәаҿы дмааир иуам. Уара уаалаган, иааишьа уахәаԥшны адәы агәҭаҿы ажра жны ушҽыжәу унеины уҭагыл. Иара гәҩара имаӡам кәа аффаҳәа дкәаруа дшааиуа анубалакь, аҵәҵәақәа, аҟәарҟәарқәа, агәаргәарқәа ирҭагәоу аҳаскьын аарҭыхны, арирахь иҵаркәакәан иуку уҽқәыршәгьы лоужьны, арҵәааҳәа уҳәҳәаны, уи ахаҵа унеигәыдла. Усҟан арҭ иудҳәалақәоу рыбжьы цәгьахашт, аха уара уҽы ашьцылахьеит, ишәарҭам. Иара дзықәтәоу аҽы ҽ-хыцәгьак ауп, ари еиԥш абжьы уамага анаҳалакь, насгьы ари еиԥш аҽқәыршә аилыблаара абла аныхнаклак, ихагахашт, иахьцо азымдыруа иԥаԥашькны адәы иқәхашт зназы, нас иақәтәоу даманы ахы ахьынахоу идәықәлашт, аӷәра импыҵжәаны. Аха уи ахаҵа мычду змоу аӡәы иоуп, иҽы имышьҭырц аӷәра аҿарххара далагашт. Дгәааны аӷәра данахалакь, иҽы ҵаҟатәи ацламҳәа аҿижәоит. Ацламҳәа анаҿжәалакь, нас аҽы ахы зланукылозеи, даманы идәықәлоит. Усҟан, Бзоу мԥсӡазар, уи ихьымӡар аушам. Уанихьӡалакь ахьымӡӷ ирга, аҿаасҭа инҵа, амала ухаҵазар убри ауаҩ думшьын! – абас лажәа даалгеит Саҭанеи Гәашьа.
Сасрыҟәа иҟамчы еиҩырҿаны дгылан, дӡырҩуа. Дазхәыцуан, игәникылон иан лажәақәа. Иангьы ацәажәара дааҟәыҵт, Сасрыҟәа дыҩҽыжәлан, иҽы даасны ашҭа дылҭҟьеит.
Аҵәҵәақәа, аҟәарҟәарқәа, агәаргәарқәа убас бжьык рхылҵуа иалагеит, изаҳауаз рлымҳа ҵнахуа. Ари абжьы заҳауаз изакәыз рзымдырит. Џьоукы ажәҩан лагоумашь ҳәа, ихраа-ӡраауа ажәҩан иаҵаԥшуан.
Сасырҟуа дцон дкәалаауа бнеи-шьхеи дыннамкыло. Абар лассы дазкылст Ҭабарда арха. Днаԥшы-ааԥшын, ааигәа-сигәа уаҩгьы дибаӡом. Днеин, аҽыуаҩ дызлааип злеигәахәуаз ала амҩа даԥшны, адәы агәҭаҿы ажра ижын, дышҽыжәыз днеины ажра дҭагылт. Заанаҵ иан ишылҳәаз еиԥш, аҵәҵәақәа, аҟәарҟәарқәа, агәаргәарқәа аҳаскьын рҭеигәеит, аҽқәыршә ҵаркәакәаны икит.
Адәы дықәыԥшуеит Сасрыҟәа ибла ааихмырсыӷьӡакәа. Иаӷәра ркьаҿны икуп, уажәы-уажәы иҽы алымҳақәа дрыхәаԥшуеит.
Ус адәы аҵыхәа даацәырҵуеит дыззыԥшыз аҽыуаҩ. Дааиуеит, иҽы шьҭхысаан икәаруа. Аҽы аԥынҵа афақь икылҟьо шьамхахьы иҩеиуа аҳаскьын арҽуеит. Ацыӷ еиԥш аӡара быжьпаауп, аныҟәашәа аԥша еиԥш иласуп.
Дааиуа, дааиуа бзиа данааи, Сасрыҟәа иҽы даасны, арҵәааҳәа дыҳәҳәаны ажра дынҭҟьеит. Игеит уаҩ имаҳац абжьыцәгьа. Еилыблааит мацәа-мацәа Сасрыҟәа иҽқәыршә. Иааиҿаххит наҟ-ааҟ ҩыџьа ахацәа. Ахьышәҭ-сышәҭҳәа раҳәақәа иҭырӷәыцәааз имацәысызшәа амра нарҿаҷҷеит. Аҽқәагьы аакьыр-кьырын, инеизыҩит.
Аха, иааиуаз аҽыуаҩ иҽы абла акакаҷ ыҵашәан, ирҳаны ганха идәықәлеит. Аҽыуаҩ исышьҭуам ҳәа иаӷәра ырҭрысны данаха, ҵаҟатәи ацламҳәа даҿыҩрит. Нас изланикылахуазз, еимакны идәықәлеит. Уи акәын Сасрыҟәагьы дыззыԥшыз. Бзоу днаҵаҟьан иаԥхьа инеиуаз днаишьҭалт.
Адәеиҵых абжара инаӡаанӡа, днаихьӡан, иаҳәа аамҩаниҵан уи аҽыуаҩ иҽы ахы ахаӡамшәа иаахи ҵәеит. Зхы хҵәаз аҽы ахәамц камҳаӡакәа Алҭар-иԥа Ҭалумбақь дшақәтәаз ишиашаз даманы аҩныҟа ицеит.
Ахәлԥаз Сасрыҟәа иҽы ырхәмаруа, инықәырԥала-аақәырԥало аиааира ганы, Нарҭаа рашҭа дааҭалт.
Сасрыҟәа иан лхы аҵыс кәтаӷь ықәԥыххаара даҟәыҵит. Саҭанеи Гәашьа уи даара деигәырӷьеит, – сыҷкәын ахаҵара шилоу еиԥш аҟәӷахарагьы далагазаап, – ҳәа лгәы иаанаго далагеит.
Аха Саҭанеи Гәашьа лгәырӷьара башан. Сасрыҟәа даазқәылаз даҽаҵаск ҵигеит.
Џьара мҩа харак дықәларц игәы ианҭеикуаз аҽны шаанӡа дгылон. Бзоу икәабон, ишьышьуан, икәадырны инаганы инеиргылон. Нас даахынҳәны ус ҟаиҵон. Нарҭаа зегьы ықәтәар изкуаз, рымӡ дук рыман. Сасрыҟәа днеины абни арымӡ аашьҭыхны иршәуан. Нарҭаа рыҩны ду иахууааны ҵаҟа илеиаанӡа даамҵасуан. Убас еиқәырццакны хынтә иҟаиҵон.
Нас иманы дааҩналаны инаргыланы иан Саҭанеи Гәашьа днықәыиртәон. Иара днаскьаны иан лаԥхьа дҩагыланы:
– Сан, сыда хаҵа дыҟоума адунеиаҿы? – ҳәа длазҵаауан.
Ари иахьа акәымхеит, ари уаҵәы акәымхеит. Саҭанеи Гәашьа лгәы аакыдгылаӡеит, аха ичҳауа дааиуан – џьара акы сҳәар ҩаԥхьа митәык салаирԥшуеит ҳәа дацәшәаны. Аха иазууазеи, аҵыхәтәаны, ахаҳә уршыргьы иԥжәоит, Саҭанеи Гәашьа лычҳара хыҵит.
Ҽнак Сасрыҟәа ииҳәац ҳәаны данаалга, Саҭанеи Гәашьа иаалзымчҳазт, ус лҳәеит:
– Уара абаа, знык иухьхьоу азмырхакәа, сыда хаҵа дыҟам ҳәа шԥоуҳәаӡеи! – Абригь лҳәеит, ларгьы дгәааны данылатәа аихатә рымӡ лҭахылжәеит, даныҩагыла – аихатә хәбылы лхы ахьҩаҵасыз – уигьы лҭахылжәеит.
– Уи аҟара ухаҵазар, абри амҩа уқәланы уцала, – лнапы налырххан илырбеит дызлацашаз, – ушнеиуа уда хаҵа дубап, – лҳәеит.
Сасрыҟәа уаҳа ҿымҭӡакәа дыҩҽыжәлан, иан иахьилырбаз амҩа дықәлеит.
Дцоит мышкы, дцоит, ҩымш, хымш, мчыбжьык. Ижәохәмш рыҽны дышнеиуаз арха еиужь ду днанылеит. Днаԥшызар, аӡәы аҽадақәа ҵакны ацәаӷәара даҿуп. Ицәшьхәа убри аҟара иҵеиҵоит, анышәгәалқәа иҵыԥԥо ҩнык-ҩнык иаҟароуп.
Ссиршәа иубаша, ацәаӷәаҩ дцәаӷәо дцоит, ишьҭахьҟа иицәаӷәаз зегьы неималоит, агәырқьҳәа аҳаскьын ҩагылоит.
– Ааи, рыцҳа! – ари изуа зԥымло аӡә иакәзаап! – ааигәахәит Сасрыҟәа. Нас иааигәара даннеи. – Уа, бзиа ууит! – иҳәеит иҽышькыл днангыланы.
Аха ацәаӷәаҩ зынӡаскгьы имаҳаӡеит Сасрыҟәа ииҳәаз, ихы иқәыжьны ацәаӷәара даҿуп. Сасрыҟәа цқьа дихәаԥшызар, изнапык ҿаӡам, егьи изнапык ала ауп дшыцәаӷәо.
– Мшыбзиа, бзиа ууит! – иҳәахт Сасрыҟәа, аха аҭак ҳәа имаҳаӡеит.
– Ииуазеи, уаҳа уаҩы бызшәа имаҳауа! – иҳәан, Сасрыҟәа иҽы даасын ҽыҳәҵәыла дисит ацәаӷәаҩ.
Ацәаӷәаҩ уаҳа ажәак мҳәаӡакәа, Сасрыҟәа иҽгьы иаргьы шеидкылаз инаганы анышәхәарԥ инаҵеиҵеит. Ацәаӷәаҩ ацәаӷәара дналагеит ахәхәа-хәхәаҳәа.
Ашьыбжь агәазы, ацәаӷәаҩ иԥҳәыс цак иаҟараз гәаблаа дук лхы иқәыргыланы лхаҵа ихәы лыманы даакылсит.
Ацәаӷәаҩ крыфа-крыжәны данаалга, иԥҳәыс лсаара лхы иқәыргыланы ддәықәлеит. Акыр днаскьаханы, ацәаӷәаҩ дааигәалашәеит анышәхәарԥ иаҵеиҵаз, иԥҳәыс ус налықәҿиҭит:
– Ҳаи, бара, бдин аныс, абна анышәхәарԥ ԥсыуа ччиак иҽгьы иаргьы аҵасҵан, аҩныҟа дшыбгара, ахәыҷқәа илахәмарлап!
Адау иԥҳәыс днеин, Сасрыҟәа иҽгьы иаргьы анышәхәарԥ иааҵылхын, асаара инаныртәаланы аҩныҟа ддәықәлеит. Асаара лхы иқәгылоуп, лара дцоит афыр-фырҳәа дхахо.
Аԥҳәыс дышнеиуаз, ккарак дныҵалеит. Аҵлақәа еихашьшьы, амҩа рыҵганы игоуп.
Сасрыҟәа дҽыжәны асаара дангылоуп. Ус ҵламахәк ааимԥыхьашәан, иҽы итәӷәыбжьара иаабжьарӷәӷәаны, дууаӡа дҩаԥан амахә днахьынҳалт. Аԥҳәыс уи лызгәамҭаӡакәан лыҩнынӡа дцеит.
Аҩны данааи, аԥсуа ччиа дубар даахә, – дыҟаӡам. Афырҳәа лхаҵа иҿы дааит. Абас абасоуп иҟалаз ҳәа иалҳәеит.
– Ҳаит, уи аԥсуа ччиа, иччиара адагьы дгызмалзаап! – иҳәан, дызлацәаӷәоз иҽадақәа аанкыланы, афырҳәа деимдо, Сасрыҟәа дишьҭалт.
Сасрыҟәа знык иԥсы аниоугәышьа, иҽы дасын ирыӷәӷәаны ддәықәлеит, аха уеизгьы уи ацәаӷәаҩ дишьҭаларгьы дышихьӡо аҟара агәра ганы дыҟоуп.
Ус дышнеиуаз аӡәы иуардын џьам дук ахы ларханы ианыргыланы дышнеиуаз дихьӡеит.
– Уаа, уура уқәп, – иҳәеит Сасрыҟәа, ауардын хьча иахь ихы нарханы.
– Уа, бзиа убеит! Изакәызеи, гәаҟра умоума, уццакуашәа збоит! – иҳәеит ауардынхьча.
– Изӡаргьы зхәарҭоузеи, хәыҷык схы сацәшәоит. Абар уажәы-уашьҭан саӷа дсыхьӡараны дыҟоуп. Иҟалозар, џьара ҵәахырҭак сыҭ!
– Уааи, ара уҵал! – иҳәан, ауардын хьча иуардын иангылаз аџьам ҩышьҭихын, Сасрыҟәа дышҽыжәыз дныҵеикит.
Сасрыҟәа дзыцәцаз адау-цәаӷәаҩы деимдо дышнеиуаз, ауардын назгоз днеихьӡеит.
– Уара абас ԥсыуа ччиак сишьҭан, ихырхарҭа убазар? – ҳәа диазҵааит.
– Ааи, дызбеит, абра ауардын иангылоу аџьам дыҵахҩоуп! – иҳәеит ауардынхьча.
Ацәаӷәаҩ днеин аџьам данҩаха, Сасрыҟәа деиқәҽыжә аџьам дыҵагылан.
– Ари сара дсуҭароуп, амарџьа, дсыцәцеит умҳәозар, сара дыстәуп! – иҳәеит ацәаӷәаҩ.
– Уара дутәу, егьи дитәу сыздыруам. Сара издыруа убри ауп, – сџьам иҵахызҩаз сара дыстәуп. Ирҳәо умаҳаӡаци: "уџьам злам умҳаҵә алоумҵан" – ҳәа. Ашьшьыҳәа уахьааз улықәлан уца! – иҳәан, ауардын-хьча даара иҽирцәгьеит.
Арҭ аҩыџьа имеисыр ада ԥсыхәа рымамкәа аҿы икылсит.
Сасрыҟәа аџьам дыҵахҩаны дгылоуп.
Аисра иалагеит ҩыџьа адоуцәа. Дук иадымхалакәа ацәаӷәаҩ диааит, аха знапык акәымзи имаз иаӷа дизышьҭамкуа далагеит.
– Уааины усыцхраа! – ҳәа ибжьы иқәыиргеит Сасрыҟәа.
Аха Сасрыҟәа дабанеихуаз аџьам дыҵахҩан. Ана дадсылт, ара дадсылт ҽыҳәҵәыла, аха аџьам ахьгылазгьы измырқәацеит.
– Снеиуан, аха аџьам сзыҵымҵит! – ибжьы иргеит Сасрыҟәа.
Ашьҭахь адау ииулак ишьапала аџьам данагәҭас, аџьам ааҳәит, Сасрыҟәа иҽы даасын, ауардын дааныԥаны даагылт.
– Сабаухәари, сабауцхраари! – иҳәеит Сасрыҟәа.
– Уааины сжакьа ахәыцқәа руак кыдхны исыркы, ари адауажә даласшьаҳауеит, – иҳәеит ацәаӷәаҩ.
Сасрыҟәа дылҽыжәԥан, дааин ацәаӷәаҩ ижакьа ахәыцқәа руак кны ахара далагеит, аха изыҵымхит.
– Ҳаит, уаргьы схаҵоуп ҳәа адәы уқәуп! – иҳәан, ацәаӷәаҩ дгәааны изнапык ала ииулакь ижакьа хәыцк аалихын, иаӷа дшьаҳаны днышьҭеиҵеит.
Нас Сасрыҟәа диманы иҿааихан, иҩны дааит.
– Абри саанӡа уаҳа џьара дыбцәымцааит! – иҳәан, иԥҳәыс дналыҭаны, иара цәаӷәара дцеит.
Сасрыҟәа аҽны хәлаанӡа адау ихәычқәа илахәмарра иаҿын: зны ампыл еиԥш наҟ-ааҟ деигәыдырҵон, зны кьанџьаҵас рыхәда дықәыртәаны иҩуан. Сасрыҟәа дкарахеит, уаҳа неилымшо аҟны днаргеит ахәыҷқәа.
Ахәлԥаз ацәаӷәаҩ амхы ахьынтәи дааит дхынҳәны.
– Даажәг арахь! – иҳәан, ахәыҷқәа даарымихын, инаԥсыргәыҵа даныргыланы, ихы иҵыхәа дизҵаауа далагеит.
– Сара Нарҭ Сасрыҟәа соуп! – аниҳәа, адау даара игәы иалсит исас цқьа патула дахьизымныҟәаз.
– Ҳаи, аԥсра соундаз, уара иуқәнагоз ала сышԥазымныҟәеи! – иҳәан, игәылацәа, иашьцәа даарыԥхьан, ачара ӷәӷәа иуит. Ауха шаанӡа еиднагалаз аҩыжәра иаҿын.
Аҽны анша, цқьа ианеибадырқәа, Сасрыҟәа иҭаххеит зыҩны дыҟаз ахаҵа ихы-иҵыхәа еиликаарцы.
– Сара сҭоурыхқәагь уасҳәеит, иҟалозар, уажәшьҭа уаргьы ухы-уҵыхәа саҳар сҭахын! – иҳәеит Нарҭ Сасрыҟәа.
– Уара, Сасрыҟәа, – иҳәеит аԥшәма, – хаҵа бзиара угӡам, уӡбахә хара инаҩхьеит, аха уҷкәынра иахҟьоу, ма иара ус мдыршақә акәу сыздыруам, аха хәыҷык ухы уамаԥагьахазар ҟалап. Изакәызеи, уан сыда хаҵа дыҟаӡам ҳәа улҿагыланы илоуҳәалоит. Иқәнагам ахаҵа изы абас аҳәара. Уда хаҵа дыҟоу дыҟаму иацаахыс иудырхьеит ҳәа сыҟоуп. Абыржәы сара ажәабжьк уасҳәоит, – убри еиҳагьы уархәыцып ҳәа сыҟоуп.
Сара сназлаз жәпаҩык аҩызцәа џьара ҳцон. Мышцәгьак ҳаниан ахьҭа ҳакын, аԥсра ҳалагеит. Ари ҟалеит шьхацәҳәырак аҿы. Уаҳа царҭа анаҳмоу, ҳаԥык ааигәа иаабан, ҳҭанагалеит. Егьи уи аҳаԥы уасахыбаҩызаарын. Уи ааигәара хьчак иџьмақәа иманы давазаарын. Уи ахьча иман лак. Ала ааин иалахәмаруа ахыбаҩ анарбылгьа, иҭаз ҳабжак уаҟа иҭанҵәеит. Ала абаҩ аҿыҵазза иаманы аҭыԥ аҿы ианааи, ахьча даагәаан, илабашьа ахыбаҩ нахарԥаны ахарԥасҭахьы иршәит. Сҩызцәа зегьы убра инҵәеит. Сара сыԥсы ҭахагәышьеит, аха сшубо еиԥш, сыбжахеит, снапгьы убраҟа ауп иахьԥҵәа. Уажәшьҭа уара уазхәыц, уара уаҵкыс сара сиааиуеит, сареи сҩызцәеи ҳазҭаӡаз ауасахыбаҩ иалахәмаруаз алагьы заҟарахарыз уара уазхәыц. Нас иара ахьча уаагәарҭак ҳазҭаз ахыбаҩ лабашьала изыршәыз дзакәхарызгьы уара уизхәыц. Сара саҵкыс еиӷьу хаҵа дыҟам ҳәа аҳәара зхәарҭам абри ауп! – иҳәан, абас даалгеит ацәаӷәаҩ иажәа.
– Иуҳәаз саҳаит! – иҳәан, дҩагылеит Сасрыҟәа. Аԥшәма бзиала ҳәа наиаҳәаны, аҩныҟа амҩа дықәлеит.
Амҩа дықән уи дыԥсымкәа-дыбзамкәа, ихы имагәхьха, илахь еиқәыршьшьы. Сасрыҟәа абас дхәыцуа иҩныҟа даауан:
– Сахьнеиуа сан иласҳәарызеи, сашьцәа рҿы сыбла злацәырызгарызеи? Егьырҭ зегьы шыҟазаалакгьы ҳәашьас иасҭозеи анышәхәарԥ сшаҵаз, аџьам сшыҵакыз, адау ихәыҷқәа ампыл еиԥш сшеигәыдырҵоз! – абас дынкахәыцуа мацара дшаауаз иҩны дааҽыжәҵит.
Акрымфа-акрымжә ихы ҩнапыкла икны днатәеит Сасрыҟәа. Абас мацара дтәан уи жәаха-жәымш.
Саҭанеи Гәашьа лыҷкәын игәы ҟазҵаша ажәакгьы иалымҳәеит. Акрыфарагьы идлымцалеит.
Абри нахыс Сасрыҟәа иԥагьаҟазшьақәа дырҟәаҵт. "Сыда хаҵа дыҟам", – ҳәа ииҳәақәозгьы рҵыхәа ааԥиҵәеит.
Хараӡа ашьхақәа рықәцә аҿы иқәгылан Аиргьаа рхан. Уи ахан аԥсаатә баҩ иалхны иҟаҵан. Иара зықәгылаз ашьха ашьхақәа зегьы ирхыҳәҳәон. Ахангьы уи иаласаны иҩашьҭын.
Аԥшеи, амрахәагеи, аԥсҭҳәақәеи ракәын уи ахан ахь инеиуаз, уаҳа ԥсызхоу неишьа амамызт. Избан акәзар, ахан иаакәыршаны иахьабалакь бахәран, цаҟьаран.
Наԥшыхақәгьы уи ахан агәаҭара уадаҩын, избан акәзар, уажәы-уажәы аԥштәы аԥсахуан: амш аныцәгьаз, аԥсҭҳәа анхыз, иаргьы аԥсҭҳәа аԥшра аанахәон, ажәҩан каххаа ианеилгаз, иаргьы ажәҩан аԥшра аанахәон.
Уи Аиргь раҳәшьа заҵә лхан акәын. Абра дыҩнан лара. Уи дызлаҟаз лыԥшӡара, лычаԥашьа абас ауп ҳәа ҳәашьак амамызт.
Уи дажәуамызт, дҿахомызт, мшаҽынтәи лыԥшӡара еицакуамызт. Енагь дышәҭуан, дкакаҷуан, ааԥынра еиԥш.
Абри лыӡбахә раҳаит, хаҭала еибазымдыруаз ҩыџьа здаҟамыз ахацәа. Аӡәы Нарҭ Сасрыҟәа иакәын, егьи Нарџьхоу. Аҩыџьагьы мышкы амҩа иқәлт абри аԥҳәызба дырҳәарацы. Сасрыҟәагьы хазы амҩа дықәуп иҽеибыҭа, Нарџьхоугьы иара убас хазы.
Урҭ аҩыџьагьы иацәымҩашьо ирдыруан уи леиԥш иҟаз аԥҳәызба уаҩы иимуц хаҵарак уны ада, уаҳа лгашьа шыҟамлоз. Урҭ ирыздыруамызт иарбан хаҵараз ирураны раԥхьа ишьҭаз, аха изакәызаалакгьы акаҿы ҳаангылоит ҳәа ргәы иҭамызт.
Заҟа иныҟәахьаз здырхуада, аха аҩыџьагьы хазы-хазы ишнеиуаз цәҳәырак аҿы еиниеит. Зназы ҽыҳәҵәыла еизыҩит, рабџьарқәагьы ирыхеит, аха дук мырҵыкәангьы еилибакааит, еибадырит. Рҩыџьагьы амҩа еицықәлеит. Ус иҵаауа иԥшаауа ишнеиуаз, аԥҳәызба лхан рҽадырхало иалагеит.
Бахә дук ашьапаҿы инеины ишадгылаз, абахә ақәыцәа шарԥы еҵәа еиԥш акы аалашеит. Иаразнакгьы аԥсҭҳәа зхаԥаны иҟаз ахан икаххаа иааԥшит. Урҭ ирдырит рхы ақәкны иахьцоз абри аҭыԥ шакәз, излардырзгьы уи ауп: уаанӡа урҭ ираҳахьан ари аԥҳәызба лашьцәа хьыӡрацара иҟан ианаауа дреигәырӷьаны лнацәкьыс ахан аԥенџьыр инкыллырҳәҳәоит. Уи амрахәага еиԥш иҟанаҵон алашара. Уи лашьцәа ианырбалакь, раҳәшьа илеигәырӷьаны ашәа ҳәо ашҭа иааҭалон.
Абарҭ ԥҳәысҳәара инеиуаз ауаа, абахә ашьапы ианаҵагылаз аамҭазы, аԥҳәызба лашьцәа ашәа ҳәо ашҭа ианааҭалоз иақәшәеит.
– Лашьцәагьы аҩны иҟоуп, абыржәы ҳаиӷьым! – иҳәеит Сасрыҟәа.
– Уи усоуп, аха неишьас иҟаҳҵозеи? – дҵааит Нарџьхьоу.
Абахә ихамлар ԥсыхәа шамамыз еилыркааит. Иахәаԥшын, абахә аҽышьҭақәа шкыдгалаз рбеит, аха арахь акгьы лбаагаӡам. Уи ала урҭ иамеижьо еилыркааит абахә ихалахьоугьы ауаа шыҟаз, аха арахь илбаахьоу ҳәа аӡәгьы дшыҟамыз.
– Нарџьхьоу, аԥхьа акыдлара уара иутәуп! – иҳәеит Сасрыҟәа.
– Мап, уара укыдла! – иҳәеит Нарџьхьоу.
– Акы, қәрала уеиҳабуп, ҩба, сыҵкыс ахаҵарақәа ҟауҵахьеит, уара уоуп акыдлара зыхәҭоу! – иҳәан, Сасрыҟәа имуӡеит.
Нарџьхоу уаҳа ажәа ахымҳәааӡакәа, иҽы даасын, абахә даҿалт. Дкыдлеит, аха дышԥакыдлеи! Ирашь ашьапы иҵнарԥԥоз ахаҳәқәа акырцх еиԥш акәын ажәҩан ишалаз. Абжара дҩеиуаны даҿҟьаны хланҵы дҭалт. – "Ҳаи, ианаџьалбеит, дԥыххаа дцеит!" – ааигәахәт Сасрыҟәа. Аха Нарџьхьоу акгьы имыхькәа апҟацаҳәа иҽы даасны деиҭаҿалеит. Ирашь-мыжда ашьаԥхыц аланарԥеит абахә, ахаԥыц аланарԥеит абахә, аха абжарагьы дзымнеикәа деиҭаҿҟьеит. Ахынтә раангьы убас ихьт Нарџьхьоу, дызхамлагәышьеит, илымшагәышьеит.
– Иамуит, сышзымхалаз убоит, Сасрыҟәа, уи аԥҳәызба сара дсынасыԥымзаап, лареи уареи шәеинасыԥхааит, сара акгьы сылымшазаргьы! – иҳәеит Нарџьхьоу.
Сасрыҟәа наҟ-ааҟ икалҭқәа наԥхьаршәҭны акәадыррҭаҿы иуаҭәа инаҵарҽыланы, ихҭарԥа аҿацәқәа ааихыршьҭны ибӷа иакәыршаны, – "Чоу!" – ҳәа Бзоу днаҵаҟьан абахә днаҿалт.
Абахә амцабз аҿыддуеит, Бзоу мыжда ацыӷ еиԥш абахә иаҿаланы ауп ахалара ишаҿу, џьара ахаԥыц аланарԥоит, џьара ашьаԥхыц аланарԥоит.
Заҟантә иаҿыҩрыз, заҟантә шьҭахьҟа иҭалаз здырхуада, аха уеизгьы аҵыхәтәаны Сасрыҟәа ииулакь абахә дхалт.
Дахьыҩхалаз дәы ԥшӡаран, шьаҟьасҭаран, дунеи шәҭыхкыс иҟоу зегь рыла ихиан, аха уи адәы иахьабалакгьы аԥсы баҩ хаххала иқәжьын.
Сасрыҟәа дааԥсаха дыҟамзи, дынҽыжәҵын иҽы нҿаҳәаны днатәеит. Аԥша хьшәашәа асуан ахәхәаҳәа. Ус днаԥшы-ааԥшуа иԥсы шьо дыштәаз дызлааз имбаӡакәа ҭаҳмадак дааидгылеит.
– Уа, Нарҭ Сасрыҟәа ахаҵа, – иҳәеит аҭаҳмада, – уара узышьҭоу аус сара издыруеит. Умшәан, аҳаҳаи, Ажәеиԥшьаа раҳәшьеи уареи шәеинасыԥхарацы шәыҟоуп. Иубома, абарҭ абаҩқәа икажьу, абарҭ зегьы уааԥсыбаҩқәоуп, илышьҭалан дыззымгаз ауаа рыбаҩқәа роуп. Сара ишуасҳәауа уныҟәар, лареи уареи шәеинасыԥымхар ҟалом!
Аҭаҳмада длатәан, Сасрыҟәа иацәажәара дналагеит:
– Уи аԥҳәызба уара узышьҭоу лашьцәа уаацәгьақәак роуп. Урҭ иахьеи-уахеи илыдгыланы раҳәшьа дырҷаԥшьоит. Иагьаҩ ахацәа-ӷәӷәақәа ара иааихьеит, аха мчыла уаҩы дизгом. лара илҭахымхаз акгьы илшом. Лара, анцәа иҳәаны знык данылҭахха, нас имҩа хиоуп!
Сара цқьа усзыӡырҩла, саргьы гәаҟрак сыма гәышьоуп убри лҟынтә. Адунеи аҿы хыхь – ажәҩан, ҵаҟа – адгьыл, ԥак ида уаҩ дсымаӡам сара, дад. Иара убригьы абри длышьҭанагалагәышьеит. Иахьагьы убри длыдтәалоуп. Уи абахәгьы дхалеит, лашьцәагьы дыриааит, аха лара лгәы дақәымшәеит.
– Бара бгәы иақәшәаны бзыццо дызбаанӡа, бара сшыбԥырымҵуа, – ҳәа дылҭагыланы дқәит. Абар иҵуеит уи аахыс жәохә шықәса, сыҷкәын уа длыдтәалоуп.
Уажәшьҭа усзыӡырҩла, дад, иҟауҵақәаша акакала иаусҳәап:
Арстәи уаннеиуа, цәгьарак ма уадаҩрак уаниараны уҟам: агәашәқәа ҟьаҟьаӡа иаартуп, лашьцәагьы рҽыԥхьаркуеит, сыҷкәын заҵәык иоуп ахан абарҵаҿ итәоу, уи аԥхьарца арҳәара даҿуп, уара дагьуалацәажәон, уи аккаҳәа аԥхьарца арҳәара даҿызар, лара дҭахәхәа дыцәоуп, уи уара иаҳагьы иузеиӷьуп. Унеи ушиашоу лара луадахь. Ашә аартны уаныныҩналалакь, иумбарц залшом, лыхцәы ԥаны икьларха наҟ-ааҟ ишлывоу. Уаҳа анс-арс мҳәаӡакәа, унеины унацәкьыс ала лыхцәы уналакьыс.
– Ҳаи, сыгәнаҳа уқәшәааит, сара сгәы иақәшәоз ԥхыӡла дызбан, сызхара дызбаанӡа сышԥаурҿыхеи лҳәозар, нас уара иуҳәаша, уара иудырп, амала уара дшутәхо удыруазааит. Уи ашьҭахь шәдәықәлар акәхоит, ауааагьы шәышьҭалашт, аха акы шәарҭас иҟоумҵан. Шәарҭас иҟало сара сԥа иакәхоит. Уи шәара шәрашьқәа иреиԥшу арашь дақәтәоуп. Данушьҭала духьымӡар зыҟалашам. Аха сара сызлауҳәо убри ауп, данухьӡлакь, иара уимеихсыкәа иҽы уеихсны ишьы, нас уаҳа шәарҭа умам, уԥҳәыс думаны аҩынҟа уца!
Аҭаҳмада иҭабуп ҳәа наиаҳәаны, Сасрыҟәа абӷьааҳәа дҽыжәлеит.
Агәашә аҿы даннеи, агәашә аатны ибеитж ашырҳәа дынҭалеит. Амӡырхагьы уаҩԥсык дықәыршәым. Дааҽыжәҵын, иҽы нҿеиҳәеит. Ахан дыҩкыдлан, асоф аҿы дыҩхалт. Уа дтәоуп иԥхьарца кны аҭаҳмада иԥа. Уи иԥхьарца ахьшьтәы наҿишьуеит, ашәакгьы нақәыиҳәоит. Уи иашәа зны игәеибаркыгоуп, зны игәырԥшаагоуп:
– Лара дажәуам, дҿахом,
Аҳаҳаира гәышьаӡаж
Лыԥхыӡ иалоу дарбану,
Аҳаҳаира гәышьаӡаж
Лгәы зылҭо, зыԥсы зылҭо дарбану,
Аҳаҳаира гәышьаӡаж
Уи ахаҵеи сареи ҳанбеиқәшәо,
Аҳаҳаира гәышьаӡаж
Ҽыҳәҵәыла ҳанбеигәыдло,
Аҳаҳаира гәышьаӡаж
Ҳаҳәа ццышәқәа анбеиҿакшо,
Аҳаҳаира гәышьаӡаж
Ахыбаҩқәа хыбаҩк анбарыцло,
Аҳаҳаира гәышьаӡаж
Лара дажәуам, дҿахом,
Аҳаҳаира гәышьаӡаж
Сара сышықәсқәа шықәсык рыцлап,
Аҳаҳаира гәышьаӡа!
Сасрыҟәа дааҭгылан абри ашәа даазыӡырҩит. Игәы иамыхәоз иаҳазаргьы, уаҳа даламцәажәакәа аԥҳәызба луада ашә аартны дныҩналт.
Ашә анааирт, амзеи амреи реиԥш аԥҳәызба дааиҿаҷҷеит. Лара дҭахәхәа дыцәоуп. Сасрыҟәа зназы даагачамкит. Иагьеиҳәаргьы асҵәҟьа дыԥшӡоуп ҳәа дыҟамызт. Игәы ааԥсахны днеины дналхагылан, инацәкьысхәыҷ наргӡаны аԥҳәызба лыхцәы днакьысит.
– Ҳаи, сыгәнаҳа узымгааит, уара аҭаҳмада иԥа, Нарҭ Сасрыҟәа абыржәы ԥхыӡла дызбон, сызхара дызбаанӡа сышԥаурҿыхеи! – лҳәан, аԥҳәызба аҭҳарцәҳәа даақәтәеит.
– Ԥхыӡла иббаз лабҿаба дыббар дыбдыруазар, аа, Нарҭ Сасрыҟәа захьӡу баԥхьа сахьгылоу, – иҳәеит аԥҳәысҳәаҩ.
– Уара сутәуп, сугозар, аха изхәарҭоузеи, аҭахмада иԥа суиҭарц дыҟаӡам! – лҳәеит Аиргьаа раҳәшьа.
– Уи бара хьаас иҟабымҵан.
– Уи ҳаицәцаӡаргьы сашьцәа ҩрак удырԥом!
– Урҭгьы ишрықәнаго ҳныҟәап!
– Ус анакәха, уара уналбааны уҽыжәла, нас урашь уаасны ахан уааҵахх, сара иҟасҵалакгьы убап!
Сасрыҟәа дындәылҵит. Аҭаҳмада иԥа иԥхьарца шаирҳәац иаирҳәоит. Абасгьы ашәа ациҳәоит:
Ҽы-шьамхыла абахә ихалаз,
Аҳаҳаира гәышьаӡаж
Аԥҳәызба ацәа дыззалымхыз
Аҳаҳаира гәышьаӡаж
Мшыбзиа аҳәашьа иақәымшәаз,
Аҳаҳаира гәышьаӡаж
Амала иааны, амала ицаз,
Аҳаҳаира гәышьаӡаж
Ахыбаҩқәа хыбаҩык рыцызҵаз,
Аҳаҳаира гәышьаӡа!
Арҭ ажәақәа Сасрыҟәа игәы ахҿа еиԥш иасит, аха ичҳаны диламцәажәақәа, ахан дналбааит. Бзоу днақәтәан, ашҭа аҵыхәахь днаскьан, ибжьы нақәырган, дкәалааны ахан днаҵаххит.
Аԥҳәызба аԥенџьыр ааимԥааны дыԥеит, бжьынтә еихагылаз ахан ақәыцәантә дышлеиуаз, даалымҵасын, иҽыхәда дықәкны ашҭа дынҭҟьеит.
Убри аамҭазы аҭаҳмада иԥа арҵәаа, арҵәааҳәа дыҳәҳәеит. – Дыргеит, абаақәа, дыргеит, шәабаҟоу! – ҳәа. Иаразнак ҩыџьа арԥарцәа аацәырҟьеит, аӡәк ҽызк дақәтәоуп, егьи ҽеиқәак дақәтәоуп, аҩыџьагьы ишзахәоз Сасрыҟәа ишьҭалт.
Сасрыҟәа иҽыхәда иқәкыз аԥҳәызба ашҭа ианынҭыҵуаз, – узлааз ушьҭра уқәымлан ҳәа иалҳәеит.
– Иауазеи, сара сӷьычны сцома, аргама сааны, аргама сцарц сҭахуп, сышьҭра схымлар, адунеи мҩак ада мҩа амамкәа иҟоума? – иҳәеит Сасрыҟәа.
Бзоу неиуеит адгьыл аҽеиуаҭәаны, ахан аԥхьа ишьҭаз адәышкәаӷьаз иқәланы. Анҭ аҩыџьа арԥарцәагьы еихьыс-еиԥысуа Сасрыҟәа ишьҭоуп.
Аха Сасрыҟәа егьа ҟаиҵандазгьы ари адәышкәаӷьаз дзахымсит. Ус дахьықәыԥшуа адәы рацәак ыҟамшәа ибоит, арахь Бзоу ԥырны инеиуеит, аха адәы изахысуам. Егьа днаскьаргьы дызхысхьаз аҭыԥқәа рҿы даанаго далагеит. Ари уамашәа ибоит, иахыиҳәара издыруам. Дааҭгылан днаԥшы-ааԥшырц иҭахызаргьы уи аха изҭода, ҩыџьа арԥарцәа раҳәақәа ҭӷәыцәаан ишьҭоуп. Аха иҽы дасны дцоит, аагыламҩа имаӡам!
Абар уажәшьҭа ишьҭаз аҽқәа уаҳа нарылымшо иааԥсеит, игылт, дук мырҵыкәангьы ихәжәаны ахыԥ-сыԥҳәа инцәыҵаҳаит.
Арҭ зегьы ибоит аҭаҳмада иԥа асоф дахьықәтәоу. Арԥарацәа Сасрыҟәа ишьҭалаз акгьы шрылымшаз аниба, абӷьааҳәа иҽы дақәтәаны агәашә дынҭҟьеит.
Сасрыҟәа даахьаԥшны ибеит аҭаҳмада иԥа дышишьҭалаз, насгьы дамжьартәы игәеиҭеит, уи дзықәтәаз аҽы Нарҭаа рҽыжәлақәа ишреиуаз.
Ари хәыҷык Сасрыҟәа иааицәымыӷхеит.
– Бзоу, уеиҵамхан! – ҳәа ибжьы нақәырганы, адәҳәыԥш днықәлеит. Убасҟан ауп Сасрыҟәа ианеиликаа ари адәы дызқәыз акәшара мацара дшаҿыз.
– Ари башам, акы иамааноуп! – игәахәт иара, аха дышцац дцоит, аагыламҩа изҭахуада, арахь иаӷа дишьҭоуп.
Бзоу ари аҟара иныҟәахьаз, иҩхьаз акыр иааԥсо иалагеит. Аҭаҳмада иԥа иҽы аԥсы шьаны иҟамзи, Сасрыҟәа ихьӡо иалагеит.
Сасрыҟәа амҩан, аҭаҳмада иеиҳәахьазгьы имдыруази, даахьаҳәын иаӷа иҽы деихсит. Ахҿа ҷыввыҳәа ишнеиуаз аҭаҳмада иԥа иҽы аԥсырҭаҵәҟьа иҭашәеит. Аҽгьы аагьежьы-гьежьын инкаҳаит.
– Уажәшьҭа ухьышьҭра уқәларгьы хьымӡӷ умам, ухьышьҭра уқәымларгьы араҟа уаҳа мҩа амаӡам! -ҳәа иалҳәеит Сасрыҟәа иҽыхәда иқәкыз. Аҭаҳмада иԥагьы уаҳа акгьы шилымшоз анылба, Сасрыҟәа дааизыгәдуун – "Сыԥхыӡ башамзаап!" – аалгәахәт Ажәеиԥшьаа раҳәшьа.
Сасрыҟәа ихьышьҭра ааиԥшаан, амҩа днықәлеит. Дук мырҵыкәангьы дахьхалаз абахә аҿы дааит. Аԥҳәызба иҽыхәда дшықәкыз, акгьы имыхькәа, ицәырҵәаны абахә дналбааит.
Уа дгылан Сарыҟәа иҩыза Нарџьхоу.
Сасрыҟәа деибга-дызҩыда, хьыӡла-ԥшала ԥҳәыс диманы дшааиз аниба, акы еиԥшымкәа деигәырӷьеит.
Абӷьааҳәа Нарџьхоу даақәгьежьын, иааԥсаха иҟаз аҽцәа ааҽыжәихын, рыԥсы диршьеит. Нас ишыхҩыкызгьы иеиманы амҩа иқәлеит.
Нарџьхьоуи Сасрыҟәеи ахьеиқәшәаз амҩаҿы иааиуа ианалага, Сасрыҟәа даацәажәан, ус иҳәеит:
– Нарџьхоу, ухаҵкы, ҵабыргуп, ари аԥҳәызба даазгаз сара соуп, аха уара уеиҳабуп, аԥхьагьы абахә икыдлаз уара уоуп, лара дзеиԥшроугьы убоит, сара стәала абри уара дуқәнаганы исыԥхьаӡоит, дга аԥҳәызба!
Аха ус иуҭиуа лоума лара аԥҳәызба, знык лыхәаԥшра мацара ԥсҭазаарк иаԥсоуп, аламыс мыжда ихнамҽуа иҟоузеи акәымзар.
– Мап, ухаҵкы, – иҳәеит Нарџьхоу, – уи сара дсыхәҭандаз, уара дшааугаз еиԥш саргьы даазгарын. Ани абахә еицәоу егьа бахә сырхалахьан, аха абра сызхамлеит. Лареи уареи шәеиразҟын, шәагьеиқәнагоуп, дагьааугеит. Уара уразҟы иалаз аԥҳәыс сара дышԥауцәызгои, ари уеизгьы хаҵа иламысым, – иҳәеит Нарџьхоу. Уи изырҳәо ахьымӡӷи аԥхашьареи роуп акәымзар, иумго лаума лара!
– Уи акәзар, ибзиоуп, усыцаала аҩнынӡа! – иҳәан, Сасрыҟәа иԥҳәыс иҽыхәда дықәкны, Нарџьхоугьы диманы, аҩныҟа амҩа иқәлеит.
Иаразнак жәлары зегьы иаарылаҩит, Сасрыҟәа ԥҳәыс диманы дшаауа. Сасрыҟәа дыздыруаз, ари аҟара абзирақәа ззиухьаз зегьы еигәырӷьаны иԥыло иалагеит. Гәык-ԥсыкала идырныҳәалон ԥҳәыс дахьааигаз азы.
Анаҟа араҟа арԥарцәа агәырқьҳәа иҽыжәло иалагеит. Дук мырҵакәа ҽцәа-шәҩык агәгәаҳәа аҭаца дрыгәҭыларгыланы Нарҭаа рқыҭа иаалалеит.
Заа Нарҭаа рахь ауаҩы дрышьҭхьан, Сасрыҟәа ԥҳәыс диманы дышнеиуаз ала. Аишьцәа рхы неиларкын, иаалацәажәеит ирура-ирҳәара ҳәа.
Џьоукы, – "Закәызеи, анаԥша ичара аауама!" – рҳәан, ачара рымурц иқәгылт. Аха идибарымуит. Аҵыхәтәаны зегьы еиқәшаҳаҭны ачара рурц рыӡбеит.
Нарҭаа иршьрыз, ирфашаз рмоур ҳәа ушәозу, агәырқҳәа илахан ачара ду дырхиеит. Иадыргалт рыуа-рҭахы. Рашьа еиҵбы иԥҳәыс аагара акы еиԥшымкәа еигәырӷьаны иаԥылазшәа рҽыҟарҵеит.
Бжьаха бжьымш чаран, шәаҳәаран, кәашаран. Нарџьхоу иакәзар, астол агәҭаны дтәан, зегьы пату иқәырҵон.
Гәында ԥшӡа дԥыр-ԥыруа амаҵ ахьылуаз илаԥш данааҵашәа нахыс, Нарџьхоу иҟаиҵо изымдыруа ииҳәаша дақәымшәо дтәан, убри аҟара иаразнак бзиа дибеит.
Аиргь рҭыԥҳа лахьтә Сасрыҟәа диоуит аԥа ссир.
Сасрыҟәа ԥҳәыс данааига ашьҭахь шықәсык аҟара анҵы, иабхәындцәа аҩны иааишьҭит, чара иуит, жәра иуит.
Ицо ианалага, рымаҳә ус иарҳәеит:
– Иҟалозар, ԥыҭраамҭак ҳаҳәшьа дҳаҭ аанҿасра, лыҩнгьы лызхара илбап, ҳаргьы дыгәхьааганы ҳаҟоуп, даҳхумбаан, ҳуҳәоит.
Сасрыҟәа мап изымкит, иабхәындцәа ражәа изԥымҽит, ирҳәаз дақәшаҳаҭхеит. Аиргь раҳәшьа дыҩҽыжәҵаны рыҩныҟа дыргеит.
Ицеит мызкы, ҩымз. Сасрыҟәа иԥҳәыс лхабар анимаҳа, ҽнак иҽааибыҭаны иабхәараа рахь амҩа дықәлеит. Заҟа дныҟәахьаз здырхуада, дышнеиуаз ӡ-дук дныҽԥынгылт. Аӡы агәҭа иахьеизеиҟараз, ҩ-ҭыӷь хык ртәыҩақәа ыршаны, арахь хәамц рымаӡамкәаны, атахсахҳәа ахаҳә иқәыибацаланы аисра ишаҿыз избеит. Ари џьашьахәс иҟаҵаны дгыланы дрыхәаԥшуан. Аҭыӷь хқәа ишеисыц атах-сах, атах-сахҳәа иқәыибацаланы аисра иаҿуп. Сасрыҟәа кыр аамҭа дгыланы дрыхәаԥшуан, днаԥшит, дааԥшит, днаӡырҩит, аха аӡәгьы ихабар ибом.
Нас иибаз џьашьо, илакәшьо, аӡы днырын, абри змаанахарызеишь ҳәа дхәыцуа имҩа днықәлеит.
Дышнеиуаз ԥсҭа гәаҩак дҭанагалеит. Аамҭа аилашәшәрахьы инеихьан. Усҟан аԥсаатә зхылаҳәоу зегьы ԥхьатәахьан. Аха данԥшы ахыцәхыц аҟара алаҳәа еиқәаҵәа ԥырны ишаауаз ибеит. Иаауеит аха, ишԥаауеи! Ажәҩан зегьы шәыеиқәаҵәала ихҟьоушәа ауп урҭ шаауа.
– Аԥсаатә зегь ԥхьарылахьеит, нас абри алаҳәа хыҵны иабаҟаз, насгьы иабацои – дхәыцуан Сасрыҟәа. Дгыланы дышрыхәаԥшуаз, алаҳәа мҩасны, иара дызлааз ала ицеит.
– Абригь бзиарак иамаанам! – ҳәа Сасрыҟәа дынкахәыцуа имҩа днықәлеит.
Ихәлеит ишеит, ихәлеит ишеит. Адырхаҽны Сасрыҟәа дышнеиуаз, дәы-шшарак днықәгылт. Адәы агәҭаҿы иқәгылан ҵла дук. Даныԥшы, аҵла ду амҵаҿы шьаҵас иҟоу зегьы шкажьыз ибеит. Ара иҟоуп: аԥҳәыстә, ахаҵатә шьаҵақәа, амагә, аимаа, аимсы, ачарықә, ажәқәа, аҿыцқәа, абзиақәа, аԥшӡақәа, ашьаҵашьыхқәа. Дааҭгыланы цқьа даныԥшы, – иҿыцҳҳараӡа иҟаз ашьаҵақәа аки-аки еишьҭагыланы абни аҵла ду иибаз иақәибаҳәа ақәлара иаҿуп, егьырҭ ажәқәа, ашьаҵашьыхқәа аҵла ақәыцәантә еишьҭеибаҳәа арахь албаара иаҿуп.
Ари зынӡа уамашәа ибеит Сасрыҟәа. Ԥыхьа иибахьазгьы еиԥшымкәа, даара дархәыцит. – "Анаџьалбеит, сыблақәа сыржьома?" – иҳәан, иблагьы ааирыцқьеит, аха ари мцра ауалаз. Даара акыр аамҭа дгылан Сасрыҟәа игәы дҭахәыцуа. – "Абри иахьцалакгьы даара иӷәӷәоу ус дук иазҳәамкәа иҟам", – ҳәа игәы дҭахәыцуа, Сасрыҟәа имҩа днықәлахт.
Сасрыҟәа уажәраанӡа бжьаха-бжьымш дныҟәахьан, аха имҩа дызқәыз нҵәаӡомызт, абарҭ ашьаҵақәа ихало-илбаауа ианиба нахыс, иаразнак имҩа кьаҿхеит. Ԥыхьа бжьаха-бжьымш дахьзымнеиуаз, шьыбжьаанӡа днаӡеит. Аригь изымбатәбарахеит Сасрыҟәа.
Ус ахуҳәа Аиргьаа рашҭа дааҭалеит. Ашҭа дахьааҭалазҵәҟьа лаԥск ианы ишыцәаз ибеит. Уи алаԥс макьазаарын. Амгәарҭа иҭаз аласбақәа аҷыӷә-ҷыӷәҳәа Сасрыҟәа иааисны дыркит.
Аласбақәа аҷыӷә-ҷыӷәҳәа амитә ҟаҵо Сасрыҟәа иеишуеит, арахь ран иаҳаӡом, уи ахы ықәҵаны ишыцәаз ицәоуп.
Убри аамҭазы Аиргьаа раҳҭыԥҳәыс алаҳәараҿы напыла алу лыргьежьуан, ахәӡ алагара даҿын. Егьи, лара лыбаҩ лтәымкәа дыҟазаарын. Амгәарҭа иҭаз ахәыҷы – "Маҳ, маҳ! Иҟашәҵозеи?" – ҳәа Сасрыҟәа аласбақәа иҟәыицо далагеит. Ахәыҷы абанс – "Маҳ, маҳ!" – ҳәа амитә ҟаиҵоит, арахь иан илаҳаӡом. Уи лхы ақәырԥсны алагара даҿуп. Лыбжьы ныҵакшәагьы абри еиԥш алу ашәа лҳәоит:
Саунау, Саунау
Сақә сапыншәа иалагоит,
Џьамхыла ибысҭоит,
Саара хыла ибымсхуеит.
Уаа, улага, улага,
Сақә сапыншәа улага,
Аҩ иаҩуеит, ах иахуеит,
Аԥсҭа-гәара иҭанаԥсоит!
Сасрыҟәа амгәарҭа иҭаз ахәыҷы аласбақәа иҟәыицауа аниба, ԥыхьа дзыниақәазгьы ихашҭит, убри аҟара даргачамкит, аҽыжәҵшьа дақәымшәо азнык азы иабхәараа рашҭа даақәнархеит.
Нас ииулакь игәы ааԥсахны дааҽыжәҵын, иҽы наганы инҿеиҳәеит. Исаҳарызешь, избарызешь ҳәа дхәыцуа аҩны даныныҩнала, иԥҳәыс даиԥылеит. Днахәаԥшызар, иԥҳәыс лхы лхагылаӡам. Ари еиԥш уаӷеимшхара аниба, – "Ҳаи, иҟасҵо егьыҟагәышьам, саџьал аазаап!" – иҳәан, днаскьаны зымҩа днатәеит, иҟамчы ихы иаҵыргәаны, гәырҩала дхәыцуа.
Сасрыҟәа иԥҳәыс, лхаҵа иԥсы ишьазаргьы иԥсы ишьеит анылгәахә, днеин днаидтәаланы ус диазҵааит:
– Узырхәыцуазеи, гәаҟрас иумоузеи?
Лара дцәажәоит, лыбжьы иаҳауеит, арахь длыхәаԥшын, лхы лхагылаӡам.
– Сабамхәыцуеи, мгәырҩашьасгьы исымоузеи, амҩан сахьаауаз, уаҩы иимбац, уаҩы имаҳац алалабатәқәа збеит. Уи бзиарак ишатәым здыргәышьоит, аха хылаҵәҟьа уи змааноу сыздыруам! – иҳәеит Сасрыҟәа.
– Уеизгьы иубазеи, узыниазеи? – дҵааит иԥҳәыс.
Сасрыҟәа даалаган акакала илеиҳәеит: ахәлԥаз аԥсаатә анымныҟәоз аамҭазы ҵҩа-змамыз алаҳәа шиԥылаз, аӡы иалажьыз ахаҳә ду иқәеибамырӡо атахсахҳәа ҩ-тыӷь хык шеисуаз, аҵла ду аҿы ашьаҵақәа еиԥхеибаҵа ишықәлоз ишылбаауаз, уи аниба ашьҭахь имҩа иаҳа ишкьаҿхаз, бжьаха-бжьымш ныҟәа ахьыбжьаз шьыбжьаанӡа дшахысыз, ашҭа данааҭала амгәарҭа иҭаз аласбақәа шиеишыз, амгәарҭа иҭаз ахәыҷы аласбақәа шиҟәыицаз, лара данааиԥыла лхы лхагылаӡамкәаны дшибаз, иара уажәыгь лыбжьы иаҳауеит акәымзар хы лхагылаӡамкәаны дшыҟоу.
– Абарҭ зегьы бзиарак иамаанагәышьам! – нациҵеит Сасрыҟәа аҵыхәтәаны.
– Ҵоуп, угәы уамжьаӡеит, урҭ зегьы цәгьароуп измаанагәышьоу! – лҳәеит иԥҳәыс.
– Ицәгьаразаргьы ибзиаразаргьы, урҭ змааноу бдыруазар исабҳәароуп! – налыдиҵеит Сасрыҟәа иԥҳәыс.
– Изуцәызӡозеи, уара узықәшәаз змааноу бзиарагәышьам, цәгьароуп, уажәшьҭа усзыӡырҩла, акакала иуасҳәап урҭ измааноугьы, – далагеит Аиргьаа раҳәшьа ацәажәара:
– Уара иубеит ҵҩа змамыз алаҳәа ԥырны ишцоз. Уи змааноу – еибашьроуп, уара уқыҭа ар-еиқәаҵәа хыҵны иақәларц ицон, иҟалап урҭ уажәшьҭа иқәлахьазаргьы, ууаажәлар рырахә-рышәахә ак нмыжькәа еимырҵәахьазаргьы. Алаҳәа ицоз убеит уара аԥсаатә анԥхьатәоз аамҭазы. Уи змаанахугьы уи ауп: урҭ ақәылацәа џьнышқәоуп, аџьнышқәа ауаа анқәыло иқәылаӡом, угәы уҽанзамкәа уаныҟоу иқәылоит.
Уи ашьҭахь амҩан иубеит аӡы агәҭа иалажьыз ахаҳә аҿы ҩ-тыӷьк хык шеисуаз. Ари цқьа уазымхәыцит акәымзар, еилукаартәи иҟан. Уи аӡиас илеиуаз аџьнышқәеи шәареи шәҳәаа акәын. Аҵыхәтәаны шәанеибашьуаз убри аӡы ҳәаас иҟаҵаны аибашьра шәалагеит. Наҟ-ааҟ абри аҳәаа шәшахымсуа ала ҭоуба жәуит. Ҭоуба аныҟашәҵоз даргьы уасак ршьит, шәаргьы уасак шәшьит, ргәаҵәақәа шәрыхныҳәеит, ржьы шәфеит, рхыбаҩқәа наганы наҟ-ааҟ аӡы нырцә-аарцә аҵәҩанқәа идхашәырԥеит. Уажәы ишубо еиԥш аџьнышқәа аҭоуба еиларгеит. Уи аҭоуба еилагара ауасахыбаҩқәа атах-сахҳәа еинарсуеит.
Уи џьашьо, илакәшьо ушааиуаз дәы-шшарак аҿы ҵла дук убеит. Уи аҵла иқәыибаҳәа иқәлон илбаауан ашьаҵақәа. Цқьа уахәаԥшызар, ашьаҵа ҿыцқәа аҵла ақәыцәахь иқәлон, ажәқәа ақәыцәахьтә ҵаҟа илбаауан. Аригь змааноу аибашьра ауп. Ари аибашьра убас еиԥш еибашьрахоит, бџьар шьҭызхуаны иҟоу, уара иувагыларан иҟоу зегьы ҭамхар ҟалом, убри ауп ашьаҵа-шьыхқәа ҵаҟа изылбаауаз. Аха угәы мцакәа уеибашьуа уҿынаухар, уара уиааиуеит, избан акәзар, уара иухьӡараны, иувагылараны иҟоуп аҿар, убри ауп ашьаҵа ҿыцқәагьы аҵла изықәлоз.
Уигь иахуҳәаара узымдыруа ушааиуаз, сашьцәа рашҭа уааҭалт. Уахьааҭалаз, алаԥс-макьа амгәарҭа иҭаз аласбақәа аҷыӷә-ҷыӷәҳәа уеишра иалагеит. Уи змаанахугьы уи ауп: ари аибашьра знымзар зны аҵыхәа ԥҵәашт, иҟалап урҭ ауаацәгьақәа аибашьра еиҵызхыз ҭахар, аха уи ала инҵәом ҳаԥхьаҟа ауаацәгьақәа ргылара. Иахьа амгәарҭа иҭоу рахьтәгьы имаҷхом ауаацәгьақәа, урҭ ыҟанаҵ аибашьра нҵәом усгьы. Амгәарҭа иҭаз аласбақәа реишра змааноугьы абри ауп.
Ҳаԥхьаҟа ауаа-цәгьақәа шгыло еиԥш ауаа бзиақәагьы гылараны иҟоуп. Урҭ хыԥхьаӡаралагьы ирацәахоит, мычлагьы иӷәӷәахоит. Ауаацәгьақәа ракәзар, рҵыхәтәа мышкы зны иԥҵәашт. Урҭ раҵкыс ауаа бзиақәа имеиааир залшом. Аҳҭыԥҳәыс лымгәа иҭаз ахәыҷы аласбақәа ахьуҟәыицоз змааноу абри ауп.
Ауаҩы агәаҟра данҭагылоу агәыӷра иаҟара амч иванаргылоит. Имицгьы иубома ала шуҟәыицоз, уи дины даныҟала уара дувагылоит.
Абарҭқәа зегьы рышьҭахь аҩны уанааҩнала сара субеит, аха сышԥоубеи? Субеит сара хы схагылаӡамкәа, иара уажәыгь хы схагылаӡамкәа ауп сшубо. Ари змаанахугьы уи ауп: уара аамҭа еиқәаҵәа уҭагылоуп, аԥсреи анхареи урыбжьагылоуп. Уара уаншәа, угәы анца, ауаҩы гәысгьы шьамхысгьы имоу амшәара ауп, уҭахар ҟалоит. Сара хыс исхагылоу уара уоуп, уара уанҭаха, нас сара ахы сызҭада?
Аха умшәан, Сасрыҟәа, уара уиааиуеит, амала угәы уҽаныз! – лажәа даалгеит Аиргьаа раҳәшьа.
Иԥҳәысгьы лажәа даалгеит, Сасрыҟәагьы абӷьааҳәа дҩагылт.
– Аӷацәа сықәлазар, сара ара сыздтәалоузеи! Амала бара бца аҩныҟа. Сыҩны, сгәара зынӡа иқьаԥҭажәбымтәын сара схабар ббаанӡа! – иҳәан, дындәылҵит, иаарласынгьы ирашь днақәтәеит. – "Чоу!" ҳәа ишьхәа нарбаны, ахыкәалаа еиԥш ашҭа дынҭҟьеит...
Цәыцә изҳаит, дарԥысхеит. Ԥшралагьы сахьалагьы егьырҭ Нарҭаа дреицәамызт. Уи ихы цәыригомызт акәымзар, хаҵарылагьы иабацәа дрыҵахо дыҟамызт.
Уи дхаҵаханы уажәшьҭа дҽыжәло даныҟала аамҭазы, иԥашашауа иаақәгылт иара изшаны иҟаз х-рашьк: арашь шкәакәеи, арашь ҟаԥшьи, арашь еиқәаҵәеи. Урҭ арашьқәа ԥштәыла ирықәнагахашаз амаҭәақәагьы рхианы изыҵәахын.
Ҽынла ихы усгьы ицәыригомызт, аҽҳәаԥыхьа ахәа бӷьаҭуа дыҽҳәатәан, уаҳа дҩагыланы акы ҟаиҵомызт. Амра ҭашәаны ианаалашьцалакь нахыс, Цәыцә зынӡа даҽаӡәхон. Иабацәа, иашьцәа ирдырыр иҭахымызт уи дшхаҵабзиаз. Убри аҟнытә, уи зны ирашь шкәакәа дақәтәаны, зны – ирашь ҟаԥшь, зны ирашь еиқәа дақәтәаны дырԥылалон.
Ишааилашәшәлакь есыуаха алашьцара иалакны Цәыцә ныҟәара дцон, арахә ԥҵәаны иааицон. Нарҭаа идмырдырӡакәа аҽԥышәара даҿын, илоу аилкааразы маӡала хьыӡрацара дцаны даауан. Убас иара даныҩагыла инаркны, Нарҭаа рырахә есыуаха ирыцлон, есышьыжьымҭан ргәара ашьамаҟа ҿыц ишдыртәуаз рбон. Убри азы акәын Нарҭаа рырахә есыуаха шәкы-шәкыла адоуҳа ирызнарҳауеит зырҳәоз. Уи анаҩсан, Сасрыҟәа ныҟәара дахьцоз имч азымхакәа иҟалар, Цәыцә дихьӡаны иҽимырдырӡакәа дыҭганы дааигон.
Зны адоуцәа амшын иӡхыҵны Сасрыҟәа иуаажәлар еимырҵәо иалагеит. Иара дырмыхәеит. Цәыцә днашьҭалан, сабрадак иԥшааит, уи асабрада аԥаҵа иамаз азмҩарак шкәакәаны ишәит, егьирахь еиқәаҵәаны ишәитж имаҭәақәа убас азмҩарак шкәакәаны, азмҩарак еиқәаҵәаны ишәит, иҽгьы иара убас. Нас ддәықәлт Сасрыҟәа иахь.
Сасрыҟәа сицхраап ҳәа Цәыцә дықәҟьа дышнеиуаз, ҭшәарак аҿы ихаҵашьа збап лҳәан, иан лҽырҩашьаны дааихыкәшан дааиԥылт. – "Узцом!" – лҳәан, лаҳәа ааҭԥааны амҩа изкны дааизцәырҟьеит. Иаргьы иаҳәа ааҭикәцәаан аҿанынаирха, иаҳәа аԥынҵа лкалҭ инацрасын илхыикәцәааит. Сеиҭакшоит ҳәа иҽазикуан еиԥш, ԥҳәыск лыбжьы геит:
– Аа, нан, уара ухаҵазаап! Шьҭа узакәыз еилыскааит, уан соуп, сумшьын, сумшьын! – ҳәа лыбжьы иқәлыргеит, лыҷкәын иеибагашьа лгәы иахәаны. Лара данаба, ахаан акы иазнымкылацыз Цәыцә ирашьгьы ишанхан иџыхӡа иааагыылт.
– Амҩа бзиа уқәлааит! Уахьцо адоуцәа ықәызхуа абри ада егьыҟам, – лҳәан, аҳәак ааҭыхны илҭеит. – Уахьнеиуа Сасрыҟәа иузиԥшаашт азаандаҟ, нас убри уанҵаны удыршәааит. Укаууа ушнеиуа, амшын агәаҿы адоуцәа рбаа ду агәҭаҿы быжьра-быжьцәа ижу ажра уҭарыжьуеит. Хаҳәи мҿыхәи иҟоу зегьы уқәрыжьуеит. Уаҳәа аҿы ҩарханы, ухы уқәкны иукызар, зегьы ԥырффаны иканажьуеит, уаргьы уҭыҵуеит. Хыхь уанхалалакь, адоуцәа ааусны уркуеит, аха уаҳәа назкьурслакь ашьуеит, уаарылагьежьыр зегьы нурҵәоит. Убас ала урымиааиуазар, урҭ уаҳа иааишьа рымам.
Цәыцә иаҳәа ааиҟәниҵан, дахьцоз дцеит. Дахьнеиз Сасрыҟәа аибашьра даҿын, аха дызмаҭәази.
– Аџьи амжәеи, шәы-цәк рцәеи ирылхны азаандаҟ ҟаҵаны санҵаны сыршә, нас иҟасҵалакь убап! – иҳәеит Цәыцә.
Ишиҳәаз еиԥш Сасрыҟәа азаандаҟ ҟаҵаны Цәыцә дҭаҵаны данхыс, Цәыцә дыууаӡа дцаны адауцәа рбаагәара ашҭа дыҩҭаҳаит. Дахьынкаҳаз иааисны дыркын, быжьра-быжьҵәа иҟаз ажра дынҭарыжьт, ахаҳә-мҿыхә ирбаз зегьы аттаҳәа иқәрыжьуа иалагеит.
Цәыцә иаҳәа ааҭикәцәаан, аҵарра аҩада ирханы, ихы агәҭа иқәкны икит, иқәрыжьуаз зегьы аҳәа назхьысыз иԥырффаны наҟ-ааҟ иванажьуан. Иҟәбаса иаҳәа еиланажьыз дықәгыланы дҩеиуа-дҩеиуа мацара, хыхь дыҩхалеит, дахьҩеиз иаҳәа ави-виҳәа иҟьо дҩарылагьежьын, инзкьирслакь ԥсуа мацара, адоуцәа зегьы нырҵәаны даарылгеит.
Адоуцәа рмал зегьы, арахә, рхьымаҭәа Цәыцә иманы дцеит. Амшын дырны дааит Сасрыҟәа иҿы. Амал рыманы идәықәлеит рышьҭахьҟа. Мҩабжара инеиуан, – "Сара шьҭа сымҩахь сцоит", – иҳәеит Цәыцә.
– Нас ус акәзар амал ҳшап, – иҳәеит Сасрыҟәа.
– Исҳәо ууазар, абри амазара зегьы уара иусҭоит, иҳәеит Цәыцә.
– Изакәызеи? – дҵааит Сасрыҟәа.
– Абри аихымцала адамыӷ убӷа ашшара ианысҵоит, мышкы зны ҳаибадырырц ҳҭаххозар дыргас иҟалап.
Сасрыҟәа дақәшаҳаҭхан, иҿаҿаӡа адамыӷ ибӷа шшара ианиҵеит, амала иааргозгьы иара Сасрыҟәа изынижьит.
– Ари аҟара ахаҵара зылшаз уздырыр сҭахуп, иухьӡузеи? – дҵааит Сасрыҟәа.
– Бжеиқәа-Бжашла сыхьӡуп, – иҳәеит Цәыцә.
– Ари аҟара зырҿиаз, ухәҭа амал зегьы умгозаргьы, ԥыҭк ма ига, – иҳәеит Сасрыҟәа.
– Сара ахьӡ ауп сзышьҭоу, амазара згаӡом, – иҳәан, уаҳа иҽмырзакәа, Сасрыҟәа длеиԥырҵны иҽы даасны, длықәхәаша дцеит. Ари дахьца-дахьаауаз дызбоз, изымҩарак ала иԥылоз – уаҩы еиқәак ҽы-еиқәак дақәтәаны дцоит рҳәонж егьырахь ала иԥылоз – уаҩы шлак ҽыхәак дақәтәаны днеиуеит рҳәон. Иара аҩны дахьааиз, днеины дҟыцә-ҟыцәуа аҽҳәа дныҽҳәатәахт, абжьааԥны ишиулац еиԥш.
Абас Сасрыҟәа хьыӡрацара дцаны амчымхара данақәшәалакь, Цәыцә дихьӡаны, хьымӡӷ имыргакәа далырганы дааигон, аҩны иааӡаанӡа иҽимырдыркәа дицрыҵны дааины ахәа дныҽҳәатәаны аҟыцә-ҟыцәра дналагахуан.
Аҵыхәтәаны, Нарҭаа еиҿыҵны рмал аныршоз, аимак роуит. Еиҳарак ирзеимакырахеит рҳаԥшьа ду Ҩаӡамакьат. Нарҭаа Аҵан ԥҳа Зылха лԥа Цәыцә дҟәыншьаны ихәы рымшеит.
– Дыбзамыҟәуп ари, есымша аашар ахәшҭаараҿы ахәа дылатәоуп дҟыцә-ҟыцәуа, хәҭаас ииҭахузеи рыцҳа, – рҳәеит.
– Аиҳабы ша сҳәом, аиҵбы ша сашьҭам, аха саргьы џьара хәҭаак сымазароуп, – иҳәеит Цәыцә.
– Уара иҟауҵахьоузеи рыцҳа, иҳалоуҵахьоузеи, акыр ааугазар иугап, – иҳәан, Сасрыҟәа ахәгьы-аҿгьы дықәыимыргылт.
– Уара абри шәмал иасыуаха ишазҳауагьы гәаумҭаӡози, – иҳәеит Цәыцә, аха уи ҳдоуҳа иаҳзаанагон рҳәан, рхахьгьы иаарымгеит.
– Ус акәзар шә-ԥҳәалк зкуа ақәабқәа ҩба ӡыла ирҭәны адәы иқәшәыргыл, сара Сасрыҟәа ахаҵара азы сиеиканырц сҭахуп! – иҳәеит Цәыцә.
Инаганы адәаҿы иқәдыргылеит ӡыла ихыхәхәо, ақәабқәа шәкы-шәкы зкуаз.
– Сасрыҟәа, унеины абни унахагыланы ахаҵарақәа иуухьоу ҳәа, саргьы изухьоу сҳәоит, ҳаиҳа хаҵара ҟазҵахьоу иқәаб дызхагылоу агәараҳәа иааилашуеит, – иҳәеит Цәыцә.
Зны даақәгылан дцәажәеит Сасрыҟәа, ахаҵарақәа ииухьаз ҳәаны ацәажәара данаалга, ақәаб иҭаз аӡы иаацәҟәандахеит, иаавҵшаашәа ҟанаҵеит.
Нас даақәгылеит Цәыцә. Ихаҵарақәа ртәы иҳәо, иҳәо даара акыраамҭа аҳәара даҿын. Иҳәаны данаалга, ақәабгьы агәара-гәараҳәа еиқәҭәо иаалашит. Ирҿиахьаз зегьы ажәала иҳәаны данаалга аамҭазы, ақәаб иҭаз аӡгьы ишеибакыз инҭабеит.
– Аригьы агәра шәымгозар, шәахәаԥш Сасрыҟәа ибӷа ашшара адамыӷ ианысҵаз жәбап, иаахтны идырба арахь, – аниҳәа Сасрыҟәа ибӷа аахтны, идамыӷ ахьаныз дирбеит.
Уи ашьҭахь Цәыцә ихәы ршеит, аиҳаб хәшагьы иара ирҭеит.
Аԥсны амраҭашәарахь џьара ?әуинтвинт ҳәа ҟала ӷәӷәак ыҟан. Уи аҟала ауаа рцәа рхызхуаз ԥсҳа бааԥсык итәын. Ари аҟалаҿы аԥсҳа ихазына ҭан. Нарҭаа ирдыруан.
Нарҭаа абри аҟала ԥҽны ахазына ҭаагоит, аԥсҳагьы дахаҳхуеит ҳәа даара рҽаныршәахьан. Аха егьрылымшацкәан иҟан.
Нарҭаа рашьа Цәыцә егьа ихаҵашьа еилыркаазаргьы гәамчла усгьы дара рҟынӡа днаӡом ҳәа дырԥхьаӡон. Убри аҟынтә дара ахьцоз дыргаломызт дырҩегьых. Ари Цәыцә игәы иалан.
Ҽнак зны Нарҭаа ахьцац ианцах, Цәыцә Саҭанеи Гәашьа длызҵааит: – абарҭ сашьцәа абацалои? – ҳәа.
– Иабацалои умбои, нан, ?уинтвинт ҳәа ҟалак ыҟоуп, ԥсҳа бааԥсык ихазына зҭоу, абни аҟала ԥҽны ахазына ҭаагоит, иаргьы дахаҳхуеит ҳәа енагь иазцалоит, аха макьана ирызԥымҽыцт, – лҳәеит.
– Санду урҭ ахьцо саргьы сцар иҟалозеи? – иҳәан, игәы иалырсны, дазҵааит Цәыцә.
– Уара хәаша иулшахуазеи, уара моу, дара рызынтәыкгьы егьрылымшеит, умбои, – лҳәан дааихыччеит.
Акы еиԥшымкәа сбыҳәоит, иҟалозар, сашьцәа брацәажәаны, дара ахьцало саргьы сыргаратәы иҟаҵа, зеиԥш ҟамлац ыҟам џьара акы сылшаргьы быздыруам, – иҳәан ианду длыҳәеит Цәыцә.
– Ибзиоуп, ирасҳәап, ируазар аабап, – лҳәеит лара. Рацәак мырҵыкәа, Нарҭаагьы хынҳәны егьрылымшакәа иааит.
Ус ишыҟаз, ҽнак Нарҭаа хьыӡрацара ацара аҽазыҟаҵара ианалага, лара днеины дрыҳәеит:
– Сшәыҳәоит, иҟалозар, шәахьцо Цәыцәгьы дыжәга, уаҳа егьилымшаргьы, ҽышькылк имкри!
– Ҳаи, аџьабымбеит, иара иҳәазаргьы, бара изеиҭабҳәазеи, илшап зыбгәыхәуазеи Цәыцә, – рҳәан, иааҳәынгьы иахәамԥшит иралҳәаз.
Нарҭаа рҽанеиқәдыршәа иҩҽыжәлан, аҟалашҟа амҩа иқәлахт.
– Ирасҳәан, аха ирымуит, иааҳәынгьы исыхәамԥшит, – лҳәан, ишырымуз Цәыцә иалҳәеит Саҭанеи Гәашьа.
Нарҭаа ҽыжәланы ианца ашьҭахь рымчыбжь ааҵуаны Цәыцә днеин, раб иҽы ахьҭакыз иааҭиган, акәадыр нақәыиҵеит. Нас днеин раб имаҭәақәа ааишәиҵан, иабџьар маҭәагьы аашьҭихын, дыҩҽыжәлан Нарҭаа дрышьҭалт.
Шьыбжьаанӡа дара ахьыҟаз днаӡеит, аха дара арахь рышьҭахьҟа ихынҳәны рҿаархахьан.
– Мшыбзиақәа! – иҳәан дынрылагылт.
– Бзиара убааит! – рҳәеит Нарҭаа, аха дырзымдырт.
– Ҵаара ԥхашьарам, шәабаҟаз Нарҭаа аиргь фырхацәа? – иҳәан, Цәыцә Нарҭаа дрызҵааит.
– Ҳабаҟаз умбои, ?уинтвинт аҟала ҳҭалап ҳәа ҳазаалоит, аха ҳамыхәеит, – рҳәеит Нарҭаа.
– Ус акәзар, ҿҳәарак сышәҭ, убри аҿҳәаразы шәаргьы абра шәааи, саргьы саауеит, иҟасҵалакгьы жәбап, – иҳәан, ҿҳәарак аарымихын дцеит.
Нарҭаагьы рыҩныҟа ицеит. Цәыцә иашьцәа раԥхьа аҩны днеит, иҽы аҭыԥ аҿы инҭаргыланы, имаҭәақәа ишәыз ааишәихын, аҩны даныҟоу ишәиҵоз имаҭәақәа ааишәиҵеит. Ус Нарҭаагьы ааин иааҽыжәҵит.
Ус ишыҟаз, аҿҳәара еибырҭаз анааи, Нарҭаа ҩҽыжәлан иахьебырҳәаз ицеит.
Инеихьазаргьы шьҭа инеихьеит анигәахә, Цәыцәгьы дынрышьҭалан уа днеит, Нарҭаагьы уа инеины изыԥшын. Аԥсшәа анааибырҳәа, Цәыцә ус иҳәеит
– Шәаалаганы, амзаша рҭәаны ирыжәпаны исықәырҭәаны аҟала ааигәара снаганы, азаандаҟ санҵаны сыршәны, аҟала сахыршәҭрааны, аҟала аҩнуҵҟа сҭажәыжь, нас иҟасҵалакь жәбап. Насгьы шәара абри аҟала шәахәаԥшла, аҟала аҭӡамц ашьа алжжуа иалагашт, ус ианыжәбалакь, шәасыр – иԥҽуеит, иԥҽны шәаргьы уахь шәҭал, уахь шәанҭалалакь, иҟашәҵара шәара ижәдыршт.
– Ибзиоуп, – рҳәан Нарҭаа Цәыцә ииҳәаз аҟаҵара иалагеит.
Амзаша ырмазеины ианаалга, Цәыцә азаандаҟ данҵаны Нарҭаа ддыршәын, аҟала аҭӡамҵ дахышәҭраа дшааауаз, ашҭа дҭаҳаит. Цәыцә ашҭа данҭаҳа, уа иҟаз ҳәсеи хацәеи анцәа ирԥыхьаиршәаз ала исуа иалагеит. Цәыцә, дмаџьанамхакәа, ашырҳәа иаҳәа ааҭиԥаан иҟьо даарылалан, рҟәаҟәара далагеит.
Цәыцә аҟала иҭаз аԥсҳа ир рҟәаҟәара даналага, аҟала аҭӡамц адәахьала ашьа аалжжит. Нарҭаа уи шырбаз еиԥш, аҟала аҭӡамц иласын, иԥыххаа аҩнуҵҟа инҭалт. Аҟала ианынҭала Цәыцә иницхраан, ар зегьы рҳәынҷеит, аԥсҳагьы дӷарыртәит.
Уи ашьҭахь Нарҭаа аалаган, аԥсҳа ихәура иҭаз зегьы азаҭ рыҭаны иаурышьҭит, рхы зларымшьша амал рыҭаны. Иаанхаз аԥсҳа ихазына ааҭырган, Цәыцә дахьрыниаз аҭыԥ аҿы инеит. Уа ианнеи Цәыцә, "Шәымш аабзиахт!" иҳәан, дрыцрыцуа далагеит. Нарҭаа иҳәеит, абриаҟара ахьӡ дзыргаз аҩныҟа сасра дрыццарацы, аха иагьа иҳәандазгьы имуит, дзусҭагьы реимҳәеит. Имуӡошәа анырба, ахазына иааргоз ихәҭа ршан идыргалт, – "Ухәҭа мгакәа ушԥацо!" – рҳәан, аха уигьы мап икын, иагьа рҳәазаргьы изаҟаразаалакь акгьы имгеит. Иара ус аԥсшәа раҳәаны дынрыцрыҵын, уаҳа дырзымдырӡакәа дцеит.
Цәыцә Нарҭаа раԥхьа аҩны днеин, иҽааиҭеикын, аҩны ишәиҵалоз имаҭәақәа ишәҵаны длатәеит. Ус Нарҭаа аԥсҳа ихазына рыманы иааит. Рыԥсы аныршьа ашьҭахь амал иааргаз ашара иалагеит. Амала ашараҿы аиҳабхәша згарҭоу рзеимакырахт.
– Аиҳабхәша сара исыхәҭоуп – ҳәа дгылт Сасрыҟәа, уаанӡа егьырҭ реиҳа ахаҵарақәа ииухьаз аҟнытә, аха ҷыдара ахьилымшаз азы аиҳабхәша ирымҭо иалагеит. Ари даара иреимакырҭахеит, ауаа рыднагалт. Еимацәгьаӡахошәа аниба, уаанӡа ирыламцәажәоз Цәыцә ажәа даҳәеит.
– Иҟалозар, ажәа сышәҭ, акы сҳәарц сҭахуп, – иҳәеит.
Цәыцә ажәа данаҳәа, ирҭеит. Ажәа анирҭа, даагылан, иҟалаз шыҟалаз, иара ауҩыс дшырымԥхьаӡоз, иара ила шакәу ?уинтвинт аҟала агара шыҟалаз, убри аҟнытә иара ихәгьы ршар шахәҭоу, аиҳабхәшагьы иара ишиқәнаго, зегьы иҳәеит.
Цәыцә анс аниҳәа, Нарҭаа уаҳа ҳәатәыс ирымахзи, иаалаган Цәыцә ихәы ршеит, егьырҭ аӡәа-ӡәала рыхәҭаақәа иреиҳаны, аиҳабхәшагьы иара изыршеит, еиҳагьы инеигәырӷьаны, егьызлам ҳәа ирԥхьаӡоз рашьа абни аҟара ахаҵара иланы ахьырбаз. Уи нахыс Цәыцә ихьыӡ-иԥша бзиахеит.
Цәыцә ирҭаз амал ишаны ахымхәацәа ириҭеит. Иашьцәа, Цәыцә иҟаиҵаз анырба, дара рыхәҭақәагьы ажәлар ишаны ирырҭеит.
Ари нахыс Нарҭаа хҳәаарыда еилыркааит Цәыцә дара раҵкьыс хаҵарыла деиӷьымзар, дшеицәамыз, ҳаҭыргьы иқәырҵо иалагеит.
Цәыцә зжьы далҵыз аҵангьы, раҳәшьаԥа ихаҵарақәа ракәым, иара ус наԥшыхақәгьы дрымбацызт. Ргәаблыра ахьимамыз акәу, саншьцәа ҳәа урҭ рымԥынҟа дықәломызт. Абас урҭ наҟ-ааҟ еицәыхьшәашәаны иҟан.
Аҵанаа усҟан шьхатәыла акәын нхарҭас иахьрымаз. Дара рхаҭақәа уаа-ссан, аҭырас иқәланы икарҿон.
Усҟан аирагьы ыҟамызт, аԥсрагьы ыҟамызт. Дара ахьынхоз ашьхатәылагьы ақәа ауамызт, асы ауамызт, иара убас акырцхгьы. Џьара усгьы ԥша-шәышәык асуамызт.
Аҵанаа ракәзар, зегьы шеибгаз аԥсабара ианын. Акы иацәшәо, аказы шьҭахьҟа ихьаҵуа иҟамызт. Еибашьра инеиуазаргьы хәыҷи-дуи, ҳәсеи-хацәеи ҳәа еилых ҟамҵакәа еицнеиуан. Урҭ нцәа дрымамызт, аҳ дрымамызт, ҳара ҳада уаҳа ԥсы зхоу дарбану ҳәа акәын адунеи ишықәз.
Ус ишыҟаз, зны аҵангәара иахьҭатәаз аҽнышьыбжьон ахьтәы-кәаса, ахьтәы-гара аныргыланы, ахьтә-гара аԥшқа даныриаланы ажәҩан ахьынтә акы иаалбаанашьҭит.
Аҵанаагьы ари ахәыҷы данырба, игәырӷьаҵәа иҟалеит. Иара агара дзыниалаз уаҳа иаамԥсахкәа, дшаниалаз иааӡара иалагеит. Ахәыҷы мшызҳа изҳауа, ҵхы зҳа изҳауа, иааџьоушьаратәы лассы изҳаит. Даргьы иахьынеихьыԥшыз уаҳа хәыҷ дрымамызт, рнапы дықәыргылаҵәҟьаны драаӡон. Иаргьы изҳаит, дхаҵахеит.
Дзааӡаз рыҟазшьақәа, рынхашьақәа анеиликаа, зны ус дразҵааит:
– Абри шәара акы шәацәымшәо шәыҟоуп, нас шәара ишәиааиуа уаҳа мчы ыҟаӡами аԥсабараҿы?
Аҵанаа зегьы неихәаԥшы-ааихәаԥшит, аха ари ажәа ақәҿырымҭит.
Аҵан рабду, хышә шықәса зхыҵуаз Ҟаламаҭ, даацәажәан, ус иҳәеит:
– Ҳара ҳаҵкыс иаиааираны иҟоу уи иоуп: абамбасы ауны, амца ацрашәар, ҳаблыр ҟалап, уаҳа ҳара ҳаҵкыс еиааиуа акы адунеи аҿы изыҟаларым.
Абри ҳәангьы даалгеит, изыцәнымхо ирааӡаз ахәыҷы дахьца-дахьаа рымбаӡакәа дныҵашәкәа дцеит.
– Дабацеи ахәыҷы? – рҳәан, анахь еимдеит, арахь еимдеит, аха уаҵәы дубар даахә, – дныҵаба дцеит.
Ус еилагьежьуа ишгылаз, аҵан рабду Ҟаламаҭ данынаԥш рыџьмқәа аҵан гәара иахьҭатәаз, баӷькы рылагылан, аԥаҵақәа лахьхьынӡа илаӡо, абни абаӷь аԥаҵа шҵысуаз илаԥш нақәшәеит.
– Ҳаи, шәанаџьалбеит! Ҳақәӡаара аазаап, ҳара ахәԥҳа дҳааӡаз џьаҳшьеит, аха амааӡатә, ҳақәызхыша дҳааӡазаап, шәымбои! – иҳәан, аҵан нарԥшны, абаӷь аԥаҵа шҵысуаз надирбеит.
– Ари иаанагозеи? – рҳәан, аҵанаа уамашәа ибаны рабду иазҵааит.
– Дадраа, шәара ишыжәдыруа еиԥш иахьа уажәраанӡа аԥша мсыцызт, уажә ари абаӷь аԥаҵа зырҵысуа ԥшоуп. Уажәшьҭа ҳара ҳтәы ҳәа егьыҟам, ҳақәҵра аҿҳәара ԥҵәоуп! – иҳәеит аҭаҳмада ихы икәаҽ.
Аԥша иаҳа-иаҳа аҽарыӷәӷәон. Икыдҳангьы абамбасы аура иалагеит. Амш ахәларахь инеиаанӡа, ашьхатәыла зегьы хыршлааны, ҩбаҟа саџьан еиҵамкәаны абамбасы ауит.
Амшгьы аахкәеит. Ажәҩангьы икаххаа иааилгеит. Ус дук мырҵыкәа аеҵәа еиԥш ижжаӡа кәицк ажәҩан иналшәеит. Ишнеиуаз, абамба-сы иналашәеит. Уаӷеимшхара, адунеи амца ацралт, рахәгьы уаагьы, шәаԥыџьаԥгьы инықәццышәаа ицеит.
Абасала иқәҵит аҵан адунеи. Урҭ ирҭынханы иаанхаз Цәыцә-заҵәык иауп. Насгьы ашьха ацәҳәырақәа рҿы иҟоуп аҵангәарақәа.
Сасрыҟәа аибашьра даҿнаҵы, иԥҳәыс иҩны лмырӡит, дынхон, дынҵуан.
Лхаҵа !% шықәса даҿын аибашьра, аха ларгьы лхы акы иаҵалырхомызт, аџьабаа, агәаҟра збеит ҳәа дашшуа уаҩы имбеит. Лара лхаҭа лакәзар, амреи амзеи реиԥш дкаԥха-каҷҷон, усгьы дажәуамызт, дҿахомызт.
Ус аибашьра иалгеит, дхынҳәит Сасрыҟәа деиибга-дызҩыда. Игәы каршәны, аҩны анхара-анҵра далагеит.
Ҳамҭак анаабжьыс, Сасрыҟәа ԥа диоуит. Ахәыҷы ддухеит. Дыҵурҟьар дузымкыртә даныҟала аамҭазы, ҽнак иаб дицны дахьындәылҵыз, машәырла иаб димҟәҵаԥсит.
Сасрыҟәа имала иҽизымшьуа даақәхеит. Ахәыҷ иан лакәзар, лыхшара дицәнымхаратә аҿынӡа днаӡеит, аха иҟалҵарызеи, аԥсы изы абза иҽишьуам! – ус иаԥуп, даанхеит ларгьы, лыԥсы ҭахеит.
Ус аамҭагь кыр цеит. Сасрыҟәа ҩаԥхьа ԥа диоухит.
– Анаџьалбеит, исыхьыз – сыхьит, аха зынӡак сыҵәҩан шьап мыӡӡозаап! – иҳәан, акы еиԥшымкәа деигәырӷьеит.
Ахәыҷы изҳаит, ихала дҽыжәло, дҽыжәҵуа аҟынӡа днаӡеит.
Ҽнак ахәыҷы, дыҟәбаҟәшәо ашҭа нҭыҵ дшыхәмаруаз акәымкәа, мшәы-хәдыш дук аакылҟьан, ахәыҷы даамҵарсны дама идәықәлеит. Ахәыҷы иҵәаабжьы анга, Сасрыҟәа даадәылҟьеит, иҟалазгьы ибеит. Иара уаҵәҟьа ишьамхы ларсны амшә ахҿа агәыдиҵеит.
Ахҿагьы ҭҟьеит, ахәыҷы амшә днаҿыҵшәаны дкаҳаит.
Сасрыҟәа иԥҳәыси иареи еихьыс-еиԥысуа ахәыҷы ианынеихаххы, дхьахәхәа дкаршәуп. Даашьҭыхны инеихәаԥшызар, иԥсырҭаҵәҟьа ахҿа ҭашәазаап, дыԥсхьеит. Ишԥаруаз, уаӷеимшхара, рнапала рыбла ҭыхны адәы иаақәхеит. Иџьабеит, игәырҩеит, рыԥсы рызҭымхит, уаҳа акгьы рыгымхеит. Аха аамҭа иамфо иҟоузеи, аамҭа кыр анҵы ргәырҩақәа хҽит, ишнеи-шнеиуаз ирхашҭқәогьы иалагеит.
Ҽнак Сасрыҟәа аҩны дшыҟаз агәгәаҳәа ҽцәа гәарҭак ааизҽыжәҵит.
– Бзиала шәаабеит! – иҳәан, асасцәа аԥсшәа раҳәаны илаганы илаиртәеит.
– Иҟоузеи, шәара шәеиԥш ауааа еиқәшәақәа шәабасзаанагеи? – ҳәа дразҵааит Сасрыҟәа исасцәа.
– Ҳара ҳныҟәацәоуп, ҳшааиуаз уара уқыҭа ҳаналала, – ҳнеип Сасрыҟәа иҟынӡа, ари аҟара ахаҵарақәа ҟазҵахьоу ажәабжькы наиҳарҳәап, насгьы ацәгьарақәа ушрықәшәахьазгьы аадыруан, ҳнауахәмарып, ҳнауахәаччап ҳәа ҳаузааит, – рҳәеит асасцәа.
– Уи акәзар, абзиара сзыжәуит, шәара асасцәа – иҳәан, Сасрыҟәа абӷьааҳәа даагьагьан, ашьтәақәа шьны ҷкәынцәақәак инариҭеит, урҭ акәацқәа еиҿыҟьҟьаны ақәабқәа ирҭарҵеит. Ақәабқәа амца иахакнарҳаит. Акәац агәараҳәа ижәуа ишкнаҳаз, Сасрыҟәа асасцәа рыҽқәа снарыхәаԥшып ҳәа адәахьы данындәылҵуаз аамҭазы, иахьаанагаз уаҩы изымдырӡо, уарбажәык ажәҩан аҟынтәи иаакылҟьеит. Сасрыҟәа аԥсы еивгаха имҭакәа, ажыжәҳәа даашьҭԥааны ажәҩан иналахәаша ицеит. Ари иҟалаз сасгьы аԥшәымагьы аӡәгьы изгәамҭаӡеит.
Ауарбажә цоит жәҩангәыла, Сасрыҟәа ашьаԥхыцқәа дрыбжьакны. Ирхысит абнақәа, аӡқәа. Нас ишнеиуаз, мшын дук иаахылеит. Уи заҟаамҭа амшын иахаԥыруаз здыруада, аҵыхәтәаны, Сасрыҟәа днаганы амшын иалыҳәҳәоз кәасқьак абарҵа длықәнаргылт. Амшын агәараҳәа акәасқьа иадыҽҽалоит, арахь иара зықәгылоу ҳәа Сасрыҟәа акгьы ибаӡом.
Акәасқьа абарҵаҿы дықәтәаны ԥҳәыск аӡахра даҿын, Сасрыҟәа дшааҩналаз анылба, ашырҳәа дҩагыланы днеиԥылеит. Аԥсшәа иалҳәеит, иаҳәшьак еиԥш дикәшеит, дизӡатәит. Нас длыманы дныҩналан дналыртәеит. Афырҳәа даақәгьежьын али-ԥси рыбжьара ихәы лырхиеит.
Сасрыҟәа ииҳәаша иҿамшәо, днаԥшы-ааԥшуа дтәоуп. Абра дахьтәоу хәыҷык дкәыр-кәыруа дахьыҩноу ибоит. Аха ахәыҷы ззумҳәара иҟоузеи, ахьшь еиԥш ибла ҭыџьџьо, ахш-цәа ихьыкәкәо мфа-мжә сихәаԥшланда уҳәап.
Ус аԥшәма ԥҳәыс лысас ихәы аалырхиан, инапы ирӡәӡәаны, днаганы аишәа днахалыртәеит. Сасрыҟәа акрыфара далагеит. Абри ахәыҷы Сасрыҟәа дааҩналазар ибла хәыҷқәа ааихмырсыӷьӡакәа асас дихәаԥшуеит, абар уажәы аишәа ахаҿы дгыланы иара дихәаԥшуеит.
– Мшәан, абри ахәыҷы исыдибалазеи? – ааигәахәын Сасрыҟәа, диргәыбзыӷырц имҵаз акьамашәышә ҽыҭк аамихын, иаҳәызба хәш инахаркьакьаны, – "Дад, ара уааскьеишь", – ҳәа ахәыҷы дааидиԥхьалеит.
Ахәыҷы аҳәызба акьамашәышә ахысхуеит ҳәа иҿанынеихоз аамҭазы, акы днахҟьашан, аҳәызба аԥынҵа днахаҳан иара убра длахаԥсы дцеит.
Аԥшәма ԥҳәыс – Унан, умала ужьы шԥоуфеи! – ҳәа дныҩныҵәааит.
– Ҳаи, иараби, исыхьзеи? – иҳәан, имала иҽизымшьуа, ииура изымдыруа абарҵахь данындәылҵ, даазгаз ауарбажә аакылҟьан, даашьҭнаԥаахын, ажәҩан иналалеит.
Ус ижжаӡа иԥырны ишааиуаз, иара имӡырхаҿы раԥхьа дахьышьҭнахыз днаганы днанаргылт.
Асасцәа Сасрыҟәа џьара дцеит ҳәа иҟаӡам, аӷаџҳәа еицәажәо итәоуп. Акәацгьы жәны иааҭырган аишәа аадырхиеит.
– Уара изакәызеи, уахьындәылҵыз узықәшәазеи? Улахь еиқәрышьшьы узбоит! – лҳәеит Сасрыҟәа иԥҳәыс.
– Исыхьуаз, акгьы! – иҳәеит Сасрыҟәа. Аха иԥҳәыс ум халымҵеит. Узыниаз абыржәыҵәҟьа иуҳәароуп ҳәа дылкит. Сасрыҟәагьы, иԥҳәыс лыҟазшьақәа имдыруази, иамеикыргьы шалымшоз ибон аҟнытә, ус иҳәеит.
– Акы сақәшәаҵәҟьаны сыҟоуп, аха акрыфан ҳалгаанӡа иаасашәраӡа.
Асасцәа иманы длатәан акрырфеит, акрыржәит, иахьынӡарҭахыз ихәмарт, иччеит. Сасрыҟәагьы убарҭ дрылатәан акгьы змыхьӡаз аӡә иеиԥш, крыфо, крыжәуа.
Асасцәа крыфан ианаалга, – уажәшьҭа узықәшәаз ҳауҳәароуп, – ҳәа иарҳәеит.
Нас Сасрыҟәа длатәан ажәабжь ҳәара далагеит: аҽқәа гәеиҭарц дахьындәылҵыз, ауарбажә дшагазж уи днаган акәасқьа абарҵа дшықәнаргылазж уа аԥшәма ԥҳәыс дшиԥылаз, ихәы шлырхиазж акрыфара дшаҿыз, ахәыҷы аҳәызба дицәахаҳан дшыԥсызж ас ацәгьара анимпыҵҟьа, ииура дақәымшәо дахьындәылҵыз, ауарбажә даашьҭԥааны абра дшаанагаз.
Сасрыҟәа иажәа ҳәаны даалгеит, иԥҳәыс арҵәаа-арҵәааҳәа дыҳәҳәеит.
– Уннан, уннан, уара ухала уҵәҩан шԥоурӡи, иубаз еицәа убеит ҳәа, ухәыҷ иоуп уара унапала иушьыз! – лҳәан, лҽылшьырц, лыԥсы ҭылхырц иақәылкит.
Асасцәагьы ирцәымыӷханы итәан, аха иҟарҵагәышьозыз. Маҷк лыԥсы анлылала, ишԥаҟалеи ҳәа илазҵааит. Ианлазҵаа, лара ус лҳәеит:
– Ишшәаҳахьоу еиԥш, ҳара иҳахшалакгьы абри ауаҩ инапала иԥсуан. Уажә иԥсыз ахәыҷы даниуазгьы иара исмырбеит, дахьызгазгьы иара иасымҳәеит. Ахәыҷы дани, саалаган Ӡызлан-Ӡаҳкәажә длысҭеит, дысзылааӡарц азы. Уи ахәыҷы длааӡеит, длыхьчеит. Абар даҽа шықәсык ала арахь даазгараны сыҟан. Ӡызлан-Ӡаҳкәажә сара сан ланаӡӡеи лакәын, ашьаҭа-мырӡга даҳзылааӡагәышьан, аха иҟалаз жәбеит! – лҳәеит Ажәеиԥшьаа раҳәшьа деимацәкәкә.
Асасцәа ираҳаз уамашәа ирыԥхьаӡеит, аха мчыс ирымахыз, иҟалашаз ҟалахьан.
Абас ауп, Сасрыҟәа уаҳа уаҩы диҭнымхеит. Дыҟанаҵ дыҟагәышьан, адунеи аниԥсахгьы, Сасрыҟәа иԥсыз рахь уаҩы димԥхьаӡеит, избан акәзар:
Аҽы ԥсыр, адәы аҭынхоит,
Ауаҩы дыԥсыр, ахьӡ иҭынхоит!
асрыҟәа иқыҭа данаалала, изымдырырц акы ааигымхеит: ҩныҳәа иҟоу зегьы блын, ақыҭа зегьы ццышәтәаран, алҩа еилаҳанто ажәҩан иаҵачын. Ацгәыҵәҟьа акьи-быжь уаҳауамызт, арахә-ашәахә арҳәцәа иахырцахьан, ауааԥсыра зых иахәоз рыцәцеит, егьырҭ иааилахаз аџьнышқәа ираԥырцахьан.
Сасрыҟәа хәык дықәгыланы аеҵәа кыднаԥааратәы акәкә-акәкәҳәа дыҳәҳәеит. Ибжьы игаз иаӷацәа изаҳаз ргәы рымнаҟьеит, иҩызцәа изаҳаз ргәы арыӷәӷәеит. Аџьнышқәа аҳәаҭҳа рыманы иццакуа иалагеит рхьышьҭрахь.
Аџьнышқәа цон алаҳәақәа реиԥш Ашәадәы хҩаны. Сасрыҟәа иҩызцәа иманы хәдаҟала иаӷацәа дырԥылт.
Наҟ-ааҟ аҩырк еиҿагылеит Ашәадәны. Иалагеит аибашьра. Иҟамлацызт уи еиԥш шьаарҵәыра еибашьра. Шықәсык акәымызт, ҩ-шықәса ракәымызт. Сасрыҟәеи аџьнышқәеи еибашьуан хынҩажәа шықәса. Сасрыҟәа дзықәгәыӷуаз иҩызцәа зегьы ҭахеит. Ашыцламшә ақәиааит урҭ рыбаҩ, аха Сасрыҟәа дшаҿыц аибашьра даҿын.
Нарҭаа аишьцәагьы алахәын ари аибашьра. Урҭгьы Сасрыҟәа идгыланы еибашьуан. Аха ашьҭахь аџьнышқәа хьацаны ҳәаас иҟаз аӡы ирцаны дара радгьылахь ианықәырцала, Нарҭаа уа иаагылт, иазырԥхьаӡеит аибашьра иалгеит ҳәа. Сасрыҟәа дааныжьны, ихынҳәит рышьҭахьҟа.
Абар уажәшьҭа шықәсы ҩажәа ҵырц акгьы агым Сасрыҟәа имацара аџьнышқәа драбашьуеижьҭеи, аха урҭ раӷа дрызҭархомызт. Иҭархара азын егьа маана, егьа гызмалра ҟарҵаргьы Сасрыҟәа ирыҵихуан.
Зны урҭ аиӷацәа еидшылаӡан аибашьра иаҿын, абар уажәшьҭа шықәсы ҩажәа инархысит, аха урҭ реибашьра аҵыхәа ԥҵәо ҳәа иҟамызт.
Мышкы аҟара аибашьра ааиқәтәеит. Сасрыҟәа дҽыжәлан даауеит аҩныҟа. Дышнеиуаз, амҩа агәҭа еихымцак цырцыруа ишкаршәыз ибеит.
– Ҳаи, анцәа рахә сыҭ! – иҳәан, иаашьҭихын иџьыба инҭаҵаны амҩа днықәлахт.
Ԥыҭрак ианынаскьа, Сасрыҟәа ихәыцра даалҵны ус ирашь днацәажәеит:
– Угәы иаанагозеи, Бзоу, уаргьы акрааҵуеит акәадыр аауқәыхны дәык унықәымлеижьҭеи, саргьы сабџьар маҭәа аасыҟәныхны ҭынч аҭаацәа снарыламтәеижьҭеи. Еибашьроуп ҳазҿу, аха аба ҳанбанӡаҟазаауеи?
Бзоу Сасрыҟәа иажәақәа еилнакаан, уаҩԥсы бызшәала иацәажәеит абас:
– Сара иагьарааны ахҿа сшьаргәыҵ иақәымшәар, егьирахь исықәшәеит ҳәа сыԥсуам. Сара сымԥсыкәа уаргьы егьусырхьуам. Аха, издыруада сшьаргәыҵ ахҿа ақәшәан иҟалозар, усҟан уара угәы уҽаныз, сара сыԥсуеит. Усҟан уеиҵамхакәан сымгәа азна аҭәабаш ҟаҵаны усысыр, сыԥсы ҭалоит. Уи ашьҭахь сымгәа ахҿа ҭашәаанӡа егьсыхьуам. Иаҳҳәап, нас ҳшеибашьыхуа, ахҿа сымгәа иҭашәар ҟалоит. Усҟан сара аԥырқьҳәа амца скуеит. Усҟан уара амца уалԥаны уцароуп, сара акгьы сылшауам!
Абас ҳәаны иаалгеит Бзоу.
Анҭ еибырҳәоз зегьы аҳауан аихымца. Ирҳәаша ҳәаны ианалга, аихымца Сасрыҟәа иџьыба инҭыԥаны ицеит. Егьи ари аихымца аџьнышқәа иреиуаз уаҩызаарын. Сасрыҟәа иҭархашьа сзеилкаауазар ҳәа еихымцаҵас иҽыҟаҵаны абра дкаршәзаарын.
Абас аџьнышқәа еилыркааит раӷа Сасрыҟәа иҭархашьа. Аибашьра иалагахт. Аха аибашьра ианналагоз аамҭазы аџьнышқәа рахьтә аӡә дыҳәҳәеит.
– Хыҵыркәыр ҟашәҵа, хыҵыркәыр! – ҳәа.
Зегьы рыхҿақәа адгьыл иқәыриааны идәықәырҵо иалагеит. Зегь Сасрыҟәа ирашь ашьаргәыҵ иарбаны ихысуан. Ус Бзоу ашьаргәыҵ иҵашәеит иаразнак хҿа-шәк. Уи акәхеит, иаргьы каҳаит.
Асырҳәы еиԥш ахҿа шаауазгьы, Сасрыҟәа игәы мышьҭыкәа, ирашь амгәа ҭәабашла ирҭәны данас, ицәазшәа адыхҳәа иҩагылт.
Сасрыҟәа дыҩҽыжәлан ҩаԥхьа аибашьра иалагахт.
Ус аџьнышқәа иреиуаз аӡә дыҳәҳәахит:
– Арашь амгәацәа иарбаны шәхыс, арашь амгәацәа иарбаны шәхыс!
Аҳәҳәаҩ иахьиҳәаз иарбаны, аџьнышқәа иаразнак еицхысит. Шә-хҿак алалт арашь амгәацәа.
Аҽԥыхәшә акәиц алашәазшәа, аԥырқьҳәа арашь амца акит. Сасрыҟәа ииулакь амца далԥаны дцеит. Бзоугьы иара убраҵәҟьа илышьҭыблааит.
Аха Сасрыҟәа иаӷацәа изқәа риарханы зымҩа дыбнамлеит. Уи иаҳәа ҭӷәыцәаа аџьнышқәа дрылагьжьуан, иххы еилеиҵон.
Урҭ аџьнышқәа ус иақәгәыӷуан, Бзоу аныршьлакь ашьҭахь, Сасрыҟәа иҭархарагьы мариахоит ҳәа. Аха урҭ ргәы иажьон, урҭ ирыздыруамызт Сасрыҟәа иԥсы ахьҭаз. Убри аҟынтә раҳәақәа, рыхҿақәа Сасрыҟәа иаахон, аха илаломызт.
Сасрыҟәа абри ихы иархәаны, иаӷацәа иҟәаҟәон, иԥхьеицон. Аха изхәарҭазыз ирашь ахьиҵыршьааз ибӷа ԥҵәаны даман. Даӡәын Сасрыҟәа, зынӡак дзаҵәын: иҩызцәа иашақәа ивыршьааит, иашьцәа аибашьра даҿажьны ицеит, ирашь бзиахә, игәыӷырҭа иҵыршьааит! Ари еиԥш агәырҩа, агәаҟра Сасрыҟәа идам здамыз аӡәы изыхгомызт.
Аха Сасрыҟәа – Сасрыҟәа иакәын,
Сасрыҟәа гәымца, Сасрыҟәа хаҵа,
Ажәҩан ҳарак хыбрас иман,
Адгьыл хьшәашәа цәарҭас иман,
Ихҿа мҩас-быжь аршәаа ахылҵуан,
Иаҳәа цыр-цыр иармацәысуан.
Игәырҩа-цәгьа ахылҩ-ԥсылҩ еиҭон,
Абырфын – жакьа, Сасрыҟәа хаҵа!
Имиц имшәыц дрықәгәыӷуан,
Шьамхы – џьбара, Сасрыҟәа хаҵа.
Абар ожәшьҭа ҩынҩажәа шықәса инарықәлеит. Аха ари аибашьра аҵыхәа ԥҵәом. Ус ишыҟаз, Сасрыҟәа иахь хьышәшәа-ԥышәшәа иаауа иалагеит џьоукы.
Сасрыҟәа арҭ ахацәа дрыхәаԥшын иидыруа, иибахьоу ракәӡам. Аха урҭ иааилакь Сасрыҟәа инаидгыланы, ус рҳәон:
– Ҳаит, Сасрыҟәа агәымца, сара сагьиит, сагьшәит, суцхраарцы сааит! – ҳәа.
Абас иаҳәаны, урҭ аџьнышқәа ирҿагыланы рабашьра иналагон.
Дук мырҵыкәа идгылоз ауаа рацәаҩхеит. Сасрыҟәа дгәырӷьеит, иаҟара ицлеит. Арҵәааҳәа дыҳәҳәаны, аџьнышқәа дрыжәлеит. Иаҵахеит аџьныш ԥсымҭәқәа. Шәаџьҳәаҩыҵәҟьакгьы рышьҭахьҟа дыхнымҳәит. Ԥсыбаҩла ихырҟьеит Ашәадәы.
Сасрыҟәа иаҳәа аҭра ианынҭеиҵа аамҭазы ажәҩан иаахылт алаҳәа, аха урҭ аџьнышқәа ртәыла шыҟоу рхы рханы ицеит.
Аӡыбжьараҿ ауаса хыбаҩқәа еисуазгьы акәаԥ/-саԥҳәа аӡиас иналашәеит. Абарҭқәа рыла Сасрыҟәа идырт аибашьра лассы аамҭа уаҳа ишыҟамлоз, ажәлар ҭынч нхамҩа шроуаз.
Абас, ирхынҳәит Сасрыҟәа зыԥсы ҭаханы иҟаз иуаажәлар, урҭ рҳәаҭҳа. Иалгеит ҵыхәаԥҵәара змамыз аибашьра, гәырӷьарахеит, аха уи еиԥш агәырӷьара адунеи ахаан иҟамлац!
Шәара шәхынҳәы ҳәа Сасрыҟәа иуаажәлари иҩызцәеи ирхынҳәит. Иара даагылт Ашәадәы. Уи илахь еиқәын, игәы иалан Бзоу ахьҭахаз. Уи ихы ҩнапыкла икны дтәан ирашь ахьышьҭыблааз адәаҿы. Илаӷырӡқәа ҩарха ишьҭыкьасон.
Сасрыҟәа идыруан Бзоу еиԥш зыгәра игоз, Бзоу еиԥш хшаҭарада ивагылоз адунеи аҿы уаҩгьы дышимамыз. Уи игәы азҩо далагеит иара иуахҭагьы уажәшьҭа рацәакгьы шыбжьамыз.
Ихы кны дтәан уи, иҵәыуан, ихьуан, иџьабон иара ихырааӡалаз, иахьабалак арӷьажәҩас имаз иҩыза, игәыӷырҭа, ирашь бзиахә, еиҵахара зқәымыз Бзоу!
Бзоу анҭаха ашьҭахь, Сасрыҟәа игәыӷьны ирашь аҳаҭыр аҟынтә ҽык дақәтәомызт. Дахьцоз, дахьаауаз шьапыла дныҟәон.
Усҟан Нарҭаа рҽыжәлақәа ракәын аҽықәтәара здыруаз, егьырҭ абаша ҽқәа ақәтәара рыздырӡомызт. Дара Нарҭаа рнаҩсгьы егьырҭ ауаа аҽықәтәара рыздырӡомызт.
Ҽнак Сасрыҟәа Нарҭаа ӡ-дук нырцә аизара рымоуп ҳәа иаҳаит.
– Ирымоузеишь арҭ, са снамԥхьаӡакәа! – иҳәан хьаас иҟаиҵеит. Зынгьы сцарым ҳәа иақәыикит, аха ашьҭахь, игәы иамукәа, аизарахь амҩа дықәлеит.
Дышнеиуаз аӡы днаҽԥынгылт, аха аӡы цоит агәараҳәа ихышхыҵәан. Днашәа-аашәеит, аха рышьа ҳәа изыҟамҵеит.
Ус данынаԥш, иладахьы бна ҽык шҳәуаз ибеит. Днеит, иҟалозар аӡы сырга ҳәа даҳәеит, аха аҽы акымзар акы амаҳаӡеит. Нарҭаа рыҽқәа ракәын ацәажәара здыруаз, абна ҽқәа иабардыруаз, уи ауп дзыхҩашьалаз. Нас аҽы даамҵасны икит. ?әрас амжәатә цәҳар наҿаҵаны, мчылаҵәҟьа дақәтәеит. Иара уаҵәҟьа даманы аӡы иҭалт. Уи акәын Сасрыҟәагьы ииҭахыз.
Днеиуа, днеиуа, аӡы агәҭаны даннеи, иҽы ахы ааирҳәын аӡы ахьаауаз шыҟоу ддәықәлеит. Аӡы ҳәа илеиуаз ӡ-ӷьык акәын. Аҽы цон ацәқәырԥақәа еимырҽҽо. Ус иахьынӡацоз сеидру, аха уаҳа налымшо иааԥсеит, игылт.
Уажәраанӡа иқәырқәашьеиуаз, атәыла зырбгоз аҽы, уажәы Сасрыҟәа ицәҳар ахьирхалакь акәатаҳәа иаццо иҟалеит. Нас Сасрыҟәа иҽы ахы нырцәҟа инарханы днаҵаҟьан, аӡы днырит.
Ус аизараҿы днеит. Уаҟа Нарҭаа рыдагьы ажәлар еизаны иҟан.
Нарҭаа Сасрыҟәа абна аҽы дақәтәаны аизараҿы дахьнеиз ауааа рахь иԥхаршьеит.
– Иууази, уара, ушҽыжәлоз уҳәар лашак ҳалымшо ҳаҟазма! – иҳәеит Сиҭ.
Нарҭ Гәҭсакьа дахьгылаз:
– Уара шәаҟәыҵ! Шәаҟәыҵ! Уи иқәнагоз данақәшәазҵәҟьа абыржәы ауп! – иҳәеит аҵәы налаҵо.
Сасрыҟәа уи акымзаракы ахимҳәааит.
Егьырҭ ауаа игылаз Сасрыҟәа инеира даҽакала иахәаԥшит. Урҭ ргәы иаанагомызт ас абна ҽы абжьара ауеит, уақәтәар ҟалоит ҳәа. Инеин Сасрыҟәа иазҵааит, ари аҽы бжьашьас иауҭази ҳәа. Сасрыҟәа иреиҳәеит аҽы шибжьаз атәы. Уи ажәлар даара еигәырӷьеит. Сасрыҟәагьы, – ҭабуп, – ҳәа иарҳәеит.
Убри аҽны нахыс ауп ауаа инеиԥынкланы аҽыбжьара, аҽықәтәара ианалага.
Сасрыҟәа иԥҳәыс ахьы еиԥш аҷкәынцәа лыхшон, аха ес-иҟалалакгьы урҭ раб, Сасрыҟәа, инапала иҭамхар ҟаломызт. Убас инапала иҭахеит иԥҳәыс илыхшаз х-ҩык ахацәарԥар. Лахьынҵас изиоурызз абри еиԥш ахаҵа, абри еиԥш арыцҳара?!
Сасрыҟәа тәамҩахә иқәымызт, уи дныҟәон, адунеи дакәшон, дшәарацон, лассы-лассы хьыӡрацара дцалон. Иаӷацәеи иареи атах-сахҳәа аҳәаҭыхла еидыслалон, ашьаарҵәыра илеибаргылалон.
Абас Сасрыҟәа ауадаҩрақәа, амыҟәмабарақәа данҭагылаз, иԥҳәыс ацхыраарақәа илҭалон. Уи цхыраарас илҭозгьы уи акәын:
Сасрыҟәа уаҳа неилымшо, дааԥса-дкараха дхынҳәны даауеит џьрантәи, уахынлоуп, аҵх лашәуп, анаҟәа хчылоуп. Усҟан аамҭазы иԥҳәыс лнацәкьыс луада аԥенџьыр инкыллырҳәҳәон. Лнацәкьыс алашара амрахәага еиԥш аҵх-лашә иналԥхон. Сасрыҟәагьы инеигәыдыҷҷалон. Убри инаркны иашҭа дааҭалаанӡа, имҩа зегьы лаша-лашон. Иашҭа данааҭалалакь, иԥҳәыс лнацәкьыс ашьшьыҳәа наҟ днахон, Сасрыҟәагьы деибга-дызҩыда хәлыбзиа ҳәа аҩны дааҩналон.
Сасрыҟәа иԥҳәыс иҟалҵоз ацхыраара гәеиҭахьан, аха уи аҟара хырҩаас иҟаиҵомызт.
Ус ишыҟаз, ҽнак Нарҭаа еизара дук рыман. Уаҟа Нарҭаа рыдагьы егьырҭ ажәлар рахь иаднагалан иҟазгьы рацәаҩын.
Аизараҿы акы ишалацәажәоз, Сасрыҟәеи егьырҭ иашьцәеи ажәак ааимаркит.
– Ижәуази, уара, уи аҟара ҿы-ӷәӷәала шәысмацәажәаргьы ҟалон, ишәыдсҵахьоу сџьабаақәа гәаҭаны! – иҳәеит Сасрыҟәа дгәааны.
– Изакәызеи иуцәажәашьоу, уџьабаақәа ҳадумҵакәа, усгьы хаҵа-ӷәӷәак уоуп! Амшразы Аиргьаа раҳәшьа дуднагалан, аҿыц ныҟәа еиԥш унапы уанкны уахьлалгаҩалго азы аума Нарҭаа дуқәа урҿагыланы узрацәажәо! – рҳәеит Нарҭаа.
Уи еиԥш аилахәара акәын Нарҭ Гәҭсакьагьы дыззыԥшыз.
– О, уара, Нарҭаа дуқәа! – иҳәеит иара, ибжьы ҩеиҵыхны жәлары зегьы инараҳаратәы:
Иахьа хәашоуп.
Исҳәо иашоуп,
Сзықәтәоу лашоуп.
Аӡә иаб иҽагала дыҽхәоит,
Сасрыҟәа иԥҳәыс лнацәкьыс ала дыҽхәоит!
Убри азы иашьцәа,
Даарыцҳашәшьаргьы ҟалоит!
Нарҭ Гәҭсакьа абасгьы иҳәеит, ччарахеит, кьатеиԥҵәарахеит. Нарҭаа убри аҟара аччара иакит, ишыччоз ихышәҭны икаҳазгьы дубап.
Иҟаиҵахуазз, Сасрыҟәа ихәда хҽны Нарҭаа днарылҵны ашьшьыҳәа иҩныҟа дцеит. Даара хараӡа дцаанӡагьы Нарҭаа рыччабжь иаҳауан.
Аҩны даннеи, иԥҳәыс иаразнак илдырит Сасрыҟәа акы игәы иаланы дышхынҳәыз. – Изакәзеи, уара угәы иалоу! – лхаҵа дықәыргежь дылкит, аха Сасрыҟәа: башоуп, схы сыхьуеит! – иҳәан, уаҳа акгьы леимҳәеит.
Ус хымш раҟара анҵы, Сасрыҟәа хьыӡрацара дцарцы иҽеибиҭеит. Амҩа дықәло даналага, бааишь! – иҳәан, иԥҳәыс длаиртәан, ус леиҳәеит:
– Бара бнацәкьыс ала алашара икабырҷҷо сара даара акыр исыхәахьеит, аха уажәшьҭа абри ацхыраара исыбҭо аҵыхәа ԥыбҵәароуп!
– Ҳаит, уара-мыжда, уашьцәа агьангьашқәа уԥҳәыс лыда ԥсы ухам ҳәа уаҽԥнырымҳәакәа уҟам! – лҳәан, даара лгәы иалсит.
– Ус акә, анс акә, ишакәхалакгьы ари аҵыхәа ԥҵәароуп иахьарнахыс! – иҳәахт Сасрыҟәа.
– Уара узцәымӷыз акы уарҳәеит ҳәа, сара гәык ала иузыҟоу сыцхыраара хәыҷы мап зацәукуазеи! Уаҟәыҵ, абри бзиара алҵуам. Сара абри снацәкьыс акаҷҷара доуҳала иҟоуп, уи акаҷҷара санаԥырхагаха, сара сҭахарагьы рацәак ахыҵуам! – лҳәеит Сасрыҟәа иԥҳәыс.
– Сара уажәы амҩа сықәлоит, суахьад ԥҵәаны адоуцәа иргеит Ҟәбина нырцәҟа. Урҭ срыхьӡароуп, исырхынҳәыроуп суахьад, аха адоуцәа хаала ирушам, ара еибашьрахашт, шьакаҭәарахашт. Адоуцәеи сареи усгьы шьаӡа-гәаӡала ҳаиҿымцаалар аушам, ишыбдыруа. Аха иага цәгьара сақәшәаргьы, иара убра кәаца-кәаца сеиҿыхны сышьҭарҵозаргьы, бара цхыраарак ҟасҵоит ҳәа баламган. Ус акы бананалагьы баргьы бысшьуеит, саргьы сҽысшьуеит, абри бдыруазааит! – иҳәан, Сасрыҟәа дылҭагыланы ҭоуба иуит.
Иҟалҵахуазз, Ажәеиԥшьаа раҳәшьагьы дҵәыуеит, дхьит, лхаҵа хьызрацара акәым ԥсра-ӡра дцозшәа, аха убри абахәарҭаз, Сасрыҟәа ииӡбашаз иӡбахьан, далгахьан.
Дук мырҵыкәа Сасрыҟәа имҩа дықәланы дцеит.
Адоуцәа Ҟәбина ирны Ашәадәы иқәланы ицон, ауахьад раԥцаны. Рышьҭахьҟа ианԥшы, лаҳәак даҟараны аӡәы дшаауаз рбеит. Урҭ иаразнак иаурымдырхуаз Сасрыҟәа шиакәыз. Али-ԥси рыбжьара рҽаадырхиан, Сасрыҟәа иабашьра иалагеит.
Урҭ заҟа аамҭа аибашьра иаҿыз здырхуада, аха аламала еибашьрамызт уи. Ашьхыҵә реиԥш ахҿа рацәа ааиуан Сасрыҟәа иахь, аха урҭ зегь ирыԥсаз аҿынаирхон иаргьы. Аҵыхәтәаны адоуцәа раҵкыс Сасрыҟәа диааит. Дрылгеит урҭ ршәаџьызҳәара аӡә дыҟамкәа. Иргьежьит иуахьад, дхынҳәит иҩныҟа.
Ҟәбина ахаҳә цҳа ахьху данааиуаз аамҭазы, аҵх агәы еиҩнашахьан. Аҵых уҳәеит ҳәа, изакәытә ҵхы бааԥсызеи, уи ауха иҟаз. Ари аныҟалоз ааԥынран, ақәаԥсата еимаҳан аура иаҿын, анаҟәа шәытҳаӡа ихчылан. Адунеи аҟны убла аҵәыршы хкылазар иубомызт.
Сасрыҟәа иԥҳәыс усҟан аҩны дыҟан, лылахь еиқәын, исаҳарызеишь ҳәа лхаҵа имҩа дазыԥшын. Сасрыҟәа егьаџьара дыҟан даауазаргьы, Ҟәбина ахаҳә цҳа ахьху данааилакь, лнацәкьыс луада аԥенџьыр илцәыҵлырҳәҳәон. Лхаҵа алашара ааигәыдыҷҷалон. Дгәырӷьа-гәырӷьо ацҳа даақәсны лара дылзаауан.
Уажәыгь, Сасрыҟәа иҭоуба лгәалашәалон, аха дыԥҳәысымзи, иаалзымычҳазт, ацҳаҿы дааихьазаргьы дааихьеит анаалгәахә, лнацәа аԥенџьыр инцәыҵлырҳәҳәеит.
Ҵабыргыҵәҟьаны, убри аамҭазы Сасрыҟәа иуахьад иаԥҵаны ацҳа азааигәа дааихьан. Ауахьад иаԥҵаны ацҳа ашьапы данаадгыла, лашьцамзи, ауахьад шәан, ацҳа иқәымло иалагеит. Нас, ашәуа қьақәа еиԥш, акәкәҳәа дыҳәҳәаны дрывагьежьуа иҿааихеит. Аха уаҳа умԥсуандаз, иарбанзаалакь ауахьад ирылаз рахь рашьк машәыршақәгьы ацҳа изықәымцалеит.
Ашьҭахь, уаҳа ԥсыхәа анизамҭаӡа, даалаган арашьқәа зегьы икын анахәҭақәа рхеиҵеит. Нас дара-дара еидҳәаланы ацҳа иманы дықәлеит. Арашьқәа рҳа-шәҳауа иманы ацҳа агәҭаны данааиуаз ауп, иԥҳәысгьы лнацәкьыс аԥенџьыр ианаакыллырҳәҳәа.
Лнацәкьыс алашара еилыблаауа, арашьқәа ианаарҿаҷҷа, ирҳаит. Сасрыҟәа дыргәҭылакны аӡахьы иԥеит.
Ҟәбина хыҵны, иҭәагшуараха инеиуан. Арашьқәагьы Сасрыҟәагьы ишлеиуаз аӡы ахьеилашуаз агәҭаҵәҟьа иалаҳаит. Иаразнак аӡы иаанахәеит.
Сасрыҟәа иԥҳәыс илбеит арыцҳара шыҟалаз.
– Унан, сара хәаша, амшмыхәла шԥасзыҟалеи! – лҳәан, арҵәаа-арҵәааҳәа хынтә дыҳәҳәеит. Насгьы афырҳәа дыҭҟьаны ддәықәлеит, ацәгьара ахьыҟалаз ашҟа.
Дук мырҵыкәа ахаҳә цҳа ахьхыз абахә даақәгылеит. Лнацәкьыс неиҵыхны Ҟәбина инҭалырԥхеит, аха акык-ҩбак арашьқәа рыда, Сасрыҟәа ихабар лымбеит.
– О, уара џьаракыр уҟоума, џьаракыр уҟоума! ҳәа лыбжьы лыргеит. Аха аҵх лашьца лыбжьы налаӡыҭит, наҟ-ааҟ абахәқәа еимдо инарҿаҩит. Сасрыҟәа ихабар абалбауаз, усҟан аӡыжь аҵахь дҵааҟәрыланы дыҟан.
– Шьҭа лааԥшырас исықәузеи, сымшала уара уҭахеит! – абасгьы дааӷьаҵәы-ӷьаҵәын, арҵәаа-арҵәааҳәа хынтә ҩаԥхьа дыҳәҳәеит.
Нас абахә даақәххын, дыԥеит аӡахьы. Дышлеиуаз хаҳә дуӡӡак аӡагәҭа иалыҳәҳәон, абни дақәҳаит. Аҳәала ахаҳә агәҭа ааиҩусазшәа, иааиҩсаны аӡы аҵа дналахәаша дцеит.
Абас Аиргьаа раҳәшьа заҵә, зеиԥш адгьыл иқәымыз аԥҳәыс, абраҟа дҭахеит. Лхы иқәылҵеит лхаҵа Нарҭ Сасрыҟәа. Аха Сасрыҟәа усҟан акгьы имыхьит, аԥсра дацәынхеит.
Ҟәбина-мыжда леиуеит ихышхыҵәаны,
Ҩнык-ҩнык иаҟароу ахаҳә дуқәа еиҿажьуа,
Илеиуеит аӷьӷьа-агәгәаҳәа иҭәагшуараха,
Ус ишнеиуа ӡыжь дуӡӡак иналаҵәоит.
Уи аӡыжь ду ҭатәоуп имшын еиқәараха,
Аҵх-лашә еиԥш ицымцымуеит иара!
Ацәқәырԥақәа ракәзар, имлашьуеит абра.
Аӡыжь иаҿыкәыршоу аҳацаҟь цырцырқәа,
Уахынла ҽынла идырбзоит дара.
Уи аӡыжь ҭылашьца Аҭәагшуара ахьӡуп!
Уахынла ҽынла аилагьежьра иаҿуп,
Аинар-жьи иаӷа-мца, еихсыӷьра зықәӡам,
Иара иаҵоушәа аилашра иаҿуп!
Уаҩԥсыз, хаҳәымҿыхәз, аӡыжь иалаҳаз
Иаразнак хланҵы аҵахь дагоит.
Насгьы дыршәны ацаҟь даннаҟьоит.
Сасрыҟәа ирашьқәагьы иаргьы убас рыхьит,
Аҭәагшуара ишналаҳаз еиԥшҵәҟьа,
Иаразнак иаманы аҵахь ицеит
Дук мырҵыкәа иаманы аҩада ихалт,
Нас ҩаԥхьа иаамҵарсны иргьежьуа, иҟьо,
Аҳацаҟь авҵарахь дара бжьанагалт.
Арашьқәа зегьы уаҟа иҭанҵәеит,
Аха Сасрыҟәа, Сасрыҟәа ахаҵа,
Ус имариамызт уи иҭахара!
Аӡыжьи Сасрыҟәеи еидшыланы,
Ашьа рыбжьазшәа аибашьра иалагеит.
Ҵаҟа дганы дысхәаҽып ҳәа ианалага,
Хахь дхалеит Сасрыҟәа дықәԥаны,
Аҳацаҟь данысҟьап ҳәа ианалага,
Иара дцеит хҵаарҟәрыла ҟаҵаны!
Аха изхәарҭагәышьозеи, уи имч архом!
Иикуа, иишьҭуа акагьы ибом,
Иааикәыршан аҳацаҟь цырцыруеит.
Аӡыжь маҳагьа аршәаа-быжь ҭыҩуеит!
Уаҳа илам Сасрыҟәа, имч каҳаӡеит,
Уи гәазҭаз аӡыжь зынӡак ицәгьахеит,
Дыршәуа, дкыдҟьо даман иаабжьалт!
Аӡыблара даанахәан дамоуп Сасрыҟәа,
Ана днаннаҟьоит аҳацаҟь аҿеҩҳәа,
Аҳацаҟь лҭаҽылоит, аха иара егьихьуам,
Аҳацаҟь-мыжда ашьаршәы нахьтатоит,
Ацәқәырԥ еиламлашь ҩаԥхьа игәрымуеит,
Ара днаннаҟьоит, аҳацаҟь аҿеиҩҳәа,
Аҳацаҟь лҭаҽылоит, аха иара акгьы ихьуам,
Аҳацаҟь-мыжда ашьаршәы нахьшыхуеит.
Абар уажәшьҭа ахра аӡыжь иаҿыкәыршоу,
Ашәшь аҿиаазшәа шьаршәыла иҩычоуп,
Қәаршаҩҵас ашьацәыкәбарқәа аҵәҵәаҳәа,
Ахра иаҿыкукуаны аӡыжь иалаҭәоит.
Аӡыжь ҳарам Сасрыҟәа ишьа иарҟаԥшьит,
Аӡыжь ҳарам Сасрыҟәа ишьа иареиқәаҵәеит.
Аӡы акәзар қәадабҵас ашьыршәы хшәылоит.
Сасрыҟәа дҳәыԥы-ӡыԥуа ишьаршәы далоуп.
– Ҳаи, сшьа унымҵәан! – ҳәа ихы иргәыӷуеит.
Ҟәбина аӡиас уаламӡын игәыхәхаҭахуеит.
Ишьа шәуеит иаҳа-иаҳа, Сасрыҟәа ахаҵа,
Аҵх-лашәгьы шарккоит акгьы агӡам.
Дук мырҵыкәангьы амрахәага лашо,
Нарҭаа дуқәа рқыҭа иналаҷҷеит.
Нарҭаа рырахә аӡаӡа ԥхьаҳәо адәы инықәлеит,
Нарҭаа аишьцәа хьаа-баада рыҩны иҟоуп,
Амрахәага цырцыруа рыҩны ахыб иқәыҷҷоит,
Гәында-шеишеи, Нарҭаа раҳәшьа-заҵә
Ашарԥаз дгылалон, ус ҟазшьас илыман,
Ҟәбина аԥшаҳәа днавалон, аԥша-лҿасуа,
Аҟәарахьы дналбаауан, лара дкәаԥкәаԥуа.
Ҭыԥ-ԥшӡак алылхуан лара иахьылҭахыз,
Аҟәара даақәгылан лара лҽеилылхуан.
Уи илымаз асахьа ԥшӡа еиԥш ажәҩан иамбацызт,
Уи илымаз ацәи-жьи реиԥш амра иамбацызт,
Лыхцәы қамызуа асаара ишьҭасуан,
Лыхцәы ԥыртны илықәлыԥсар уапас илызхон,
Иршанхагаз лыԥшӡара кәалӡыс илызхон.
Иахьагьы дналбааит Ҟәбинаҟа ҽыкәабара,
Аха лҽылкәабартә дақәымшәеит Гәында,
Ахаан илымбацыз, уамак даниеит:
Ҟәбина хәашьны илбахьан, аха иҟаԥшьны илымбацызт.
Абар иахьа дҭаԥшызар, иара ҟаԥшьуп,
Ҟәбина ҟәандан илбахьан, аха ицаны илымбацызт,
Абар иахьа игәалҭазар, иара аӡыршы еиԥш ицоуп!
– Унан, унан, избози, машәырк ҟамлазааит,
Аӡыжь ҳарам рыцҳарак амузааит.
Унан, Сасрыҟәа сашьцәа зегь реиҵбы,
Ариабжьарак дыҟамызт, иуахьад дрышьҭан...
Ҟәбина шаауаз шыҟоу дыҩуа днавалеит,
Абас ҳәо дӷызы-ӷызуа Гәында-шеишеи,
Ус дышнеиуаз дыххымшақә аӡыжь дынхықәгылеит,
Ҳаи, иараби, илбо закә рыцҳароузеи,
Аӡыжь-ҳарам иаҿыкәршаз ахра цеицеира,
Ашьаршәы аҿыкәкәоит еиқәаҵәымлаҳӡа,
Аӡыжь-ҳарам ҵамҵамуа ԥахьа дызхыԥшылалоз,
Уажә еиҵапата ашьаршәы хшәылоуп.
– Уа, саҳәшьа, саҳәшьа, сыԥсы баԥшәмахома?
Хьыӡда-цәада Сасрыҟәа дахьҭаӡуа ббома,
Абас Гәында бжьык лаҳауеит аӡыжь ахьтә.
Днаԥшызар, Сасрыҟәа дмадаӷь-мадашәо,
Аӡыжь далҵуеит аҟәада-баа игәҵыкәкәа.
– Ҳаи, умшәан, сашьа гәымца ҳәа наиқәҿылҭуеит,
Ларгь ацыӷ еиԥш дымшәакәа ахра днаҿалоит,
Лмаҟа аалымӷыхны ахы Сасрыҟәа иахь иналыршәуеит.
Џьара изакәызаалак ҭәыцк акырҭа змамыз Сасрыҟәа,
Иаҳәшьа лмаҟа анимԥыхьашәа, ибаргәзеи,
Умшәан ҳәа диҵагылан ахра инаҿысуеит.
– Иухьзеи, иуҵалазеи, сашьа Сасрыҟәа,
Уҩн ааҵраҿы уԥсырҭа ҟалараны ишԥаҟаз,
Зыҽны уиз аҽны, џырла уҟырҟы дырхәхәхьан,
Зыҽны уиз аҽны, џырла урыӡрыжәхьан,
Зыҽны уиз аҽны, Бзоу убжьахьан,
Уара уашьцәа рзыҳәан аеҵәа кыдуԥаахьан,
Адоуцәа-уаҩжьыфацәа аҩ иҵоуцалахьан,
Хаҵарас иҟоумҵац адунеи акгьы ыҟаӡам!
Нас иухьзеи, иҟалазеи, сашьа афырхаҵа,
Кәара-ҷҷаҵас иуԥхьаӡоз Ҟәбина аӡиас,
Ԥсырҭас иуоуратәы ушԥаҟалеи!
-Уа, исыхьыз саргьы исыздыруам, саҳәшьа-заҵә,
Урҭ ансылшақәоз сраҩсзар акәхап,
Уажәшьҭа суахҭагьы наскьамзар акәхап,
Ашәыр-ҵла бзиа еиҭоуҳар ашәыр-бзиа ҿалоит,
Ахаҵара-бзиа зуз, анасыԥ-бзиа изацлоит.
Сара убарҭ зегьы срылыхәдазар акәхап,
Бзоу абаҟоу, сарӷьажәҩа, адунеи иқәӡам,
Сыԥшәма лакәзар, Ҟәбина данасыԥхеит,
Исыхшаз ракәзар, сара исымҟәҵаԥсит,
Ԥшьынҩажәи-зеижәҩык сара сашьцәа дуқәа.
Иахьагьы-уахагьы сҭархара иашьҭоуп,
Саҳәшьазаҵә, бара быда, бара агәыԥшқа,
Уаҳа сгәы нызкыло, бара бҷыдахаз,
Хыхь ажәҩан, ҵаҟа адгьыл аӡәгьы дсымаӡам!
Иахьарнахыс ибдыруаз, саҳәшьа-заҵә,
Бынхара-бынҵыра сара сҟын иҟаз,
Быхьӡгьы-быхьымӡӷгьы сара исымаз,
Бныҟәгара, бааӡара сара исықәз,
Сгәынкылага, сыхәшәыбӷьыц бара бакәзааит!
– Ибзиоуп, сашьа еиҵбы, иуҳәаз сақәшаҳаҭуп,
Сынхара-сынҵыра уара уҿы иҟаз,
Амала урацәажәа егьырҭ сашьцәа дуқәа,
Срызныҟәымгазшәа, сыбналар қәнагоума?
Шәарҭ зегь сашьцәа шәами, шәаҳәшьа дшәыкәыхшоуп!
Гәынҷыхьак шәыбжьамлааит, са сҵыхәала!
Уаала, Сасрыҟәа! – ҳәа лашьа длыманы,
Нарҭаа рқыҭахь амҩа инықәлеит.
Ҟәбина леиуан шьаҟаԥшьыла иҭыӡсо,
Ажәлар гылан абарҭа рибаҭом,
– Иҟалазеи! Иҟалазеи! – ҳәа дара еизҵаауеит.
Аԥсни Ҟәбинеи Нарҭаа абаақәа рацәаны ирызгылан. Урҭ рахьтә уаҩы зыӡбахә иҳәаратәы инхаз ҩба роуп.
Нарҭаа рбааш дуқәа руакы гылоуп Ҟәбина аԥшаҳәаҿы, Акалам хышра ҳәа иахьашьҭоу. Ирҳәоит уи абаа аҩнуҵҟа ахьтәы еишәа гылоуп ҳәа, уи ахьтәы еишәа ахьтәы чаҟәа ықәгылоуп ҳәа. Аишәа игылоу убас иҟоуп, акы нықәҵаны уҩдәылҵны уааҩналар, иқәҵаз убаӡом. Абаа ашьҭахьала ашә ҿоуп, ашә аҿы абас ануп: "Абра ауп абзиара ахьыҟоу, аха арахь ааира ҟалом!"
Егьи Нарҭаа рбаа ду Аԥсны иҟоуп, Тҟәарчал ақыҭаҿы, Нарџьхьоу ахәы ҳаракы иқәгылоуп, иара абаагьы Нарџьхьоу абаа ахьӡуп.
Нарџьхьоу дыхьчан, бнала дааӡан, аҩны ашә ахьҿоу имбац рҳәон, Нарҭаагьы дреиԥшымызт, уаҩы цәгьаӡак иакәын.
Ҭҟәарчал Нарџьхьоу абаҿы нхарҭас иман Нарџьхьоу. Уи абаа изакәыршан ахаҳәтә гәара. Уа унеир уи иахьагьы иубаратәы иҟоуп. Абаа алҩа царҭақәа, ауаџьаҟ ҭыԥқәагьы иҩашьамкәа, уаҩы идырратәы инханы иамоуп уажәгьы.
Нарџьхьоу, Нарџьхьоу абааҟынтә даныԥалакь, Аисырра дықәԥалон, уахьынтә даныԥалакь, Кәын иашҭа дықәԥалон, уахьынтә даныԥалакь, даҽа шьхак дықәԥалон. Ус акәын иара иныҟәашьаз, ҽыла дыҟа, шьапыла дыҟа.
Нарџьхьоу иԥҳәыс Нарџьхьоу абааҿы дыҟаӡамызт, ?арҵкьиқыҭ абааҿы тәарҭас илыман. Нарџьхьоу уахьгьы дцо-даауа дыбжьан, аха еиҳарак Нарџьхьоу абааҿы акәын ҭыԥс иахьимаз. Нарџьхьоу иԥҳәыси иареи еибадыргас наҟ-ааҟ адаҷ рыбжьдан. Дара-дара еибадырыр анырҭаху абни адаҷ рҵысны еибадыруан. Акранырфогьы еибадырны, еиқәыршәаны акрырфон.
Ус ишыҟаз зны, изыхҟьаз здырхуада, Нарџьхьоу иԥҳәыс ада мырҵысӡакәа акрылфеит. Нарџьхьоу амла дакит, акрифар иҭаххеит, дыԥшит, деиҭаԥшит, аха иԥҳәыс адаҷ лмырҵысит. Игәы азҩеит, уи адаҷ мырҵысӡакәа акрышылфаз.
Аԥҟара ирымаз, иԥҳәыс иахьеилалгаз даара дазгәааит Нарџьхьоу. Ахәы даақәгылан, хаҳә дуӡӡак аашьҭыхны (уи аламала хаҳәымызт) ирууаӡа иршәит, ?арҵкьиқыҭ игылоу абаа иақәыжьны иԥҳәысгьы дишьрацы. Аха, насыԥс иҟалаз уи ауп, ахаҳә иршәыз абаа иақәымшәакәа, иаавакны икаҳаиет. Уи ахаҳә иахьагьы имҩашьаӡо ?арҵкьиқыҭ ахәаҿы иарсуп, Қәаџьар ахаҳә ҳәа иашьҭоуп.
Ахаҳә анылкаҳа, адгьыл арҵысит. Нарџьхьоу иԥҳәыс дыҩдәылҵны ахаҳә даннахәаԥш, иаразнак илдырт, Нарџьхьоу дгәааны иширшәыз. Иҟалҵахуаз, изықәнагоз шьоукы аашьҭыхны, лыхцәы ԥыртланы, лшьаԥқәа хтны, шьапыла Нарџьхьоу иҿы дцеит, саҭоумҵан ҳәа диҳәаразы.
Нарџьхьоугьы знык игәы аншы иҟаиҵеит акәымзар, ииуз дахьхәны дыҟан, иԥҳәыс анс ахара лхы иадҵаны данааи, ахара илыдыз дахимирҟьеит, иланаижьит.
Ирҳәоит, аџьабарақәа рҿы аҳәсақәа ршьапы ахтра, рыхцәы аԥыртлара Нарџьхьоу иԥҳәыс илыхҟьаны иҟалеит ҳәа, уаанӡа уи рыздырӡомызт ҳәа.
Ус ишыҟаз, Нарџьхьоу иԥҳәыс дыԥсит. Аамҭа акыр бжьысит, иаргьы шьҭа ԥҳәыс дааигар иҭахын, аха ицназгашаз лыԥшаара мариамызт.
Нарџьхьоу зны иан лҿы днеины длазҵааит:
– Ԥҳәысҳәара сцоит сан, иаазгарыда?
– Уара иуқәнаго аԥҳәыс дыҟоуп, дуоуоу сыздырам акәымзар, – лҳәеит иан.
– Дызусҭада сара исмоуа, дабатәида?!
– Нарҭаа шәҩы-аишьцәа ҵыс зҭамло реихатә гәараҿы иҭагылоуп ажәҩан аҟынӡа инаӡо аҵәца бааш. Убра дҭартәаны дрымоуп раҳәшьа заҵә Гәында ԥшӡа, аха аламала уаҩы дирҭом. Схаҵоуп ҳәа адәы уқәуп, ухаҵара зеиԥшроу убарын, Нарҭаа рыҟны унеины цқьа иубахьоушәа уҟанда. Иахьа дара аџьлыҭра рымоуп, зегьы еизаны ишыҟоу раҳәшьа дызгаз иуоп ахаҵа ихаҵа, афырхаҵа.
Нарџьхьоу иан уаҳа акгьы леимҳәеит, димбахьази Гәында ԥшӡа, иԥсы ахаарагьы ла илыламыз, иԥаџь-ԥаџьуа иаб ирашь ахьҭакыз иааҭиган, днақәтәеит. "Чоу!" иҳәан, аҩны наҟ дахыԥеит, иаақәырҵәиааны "чоу!" иҳәан арахь дахыԥеит.
– Сан бҳәашьала абри згәара узҭамло, заҳәшьа уаҩы димоуа ауаа ирхаҵашьоу збароуп, иҳәан, иҽы даасны, ашҭа дынҭҟьан дкәалаауа иҿынеихеит, Нарҭаа рахь ихы рханы.
Абас, Гәында ԥшӡа, мраҭашәарахьтәи Хәажәарԥыс дҳәаны дышизтәаз, лгара аҿҳәара рацәак агымкәа ишыҟаз, мрагыларатәи Нарџьхьоу длышьҭалт.
Нарџьхьоу дышнеиуаз даарыдгылт х-ҩык аишьцәа. Урҭ акы еимакны аибарԥсра иаҿын.
– Еимашәкуазеи? – дрызҵааит Нарџьхьоу.
– Еимаҳкуазеи, умбои, ҳаб иҭынхақәак ҳаман – аҳәак, ҟамчык, уапажәк, иаҳзымшазт, еимакны, ишубо аибарԥсра ҳаҿуп, – рҳәеит.
– Иаажәгишь арахь еимашәкуа, сара ишәзысшап, – иҳәан ирымихын иԥыҵәҵәа-иԥыххаа иҟаҵаны наҟ инкаиԥсеит.
– Шәақәшаҳаҭума? – ҳәа данрызҵаа, – Ҳақәшаҳаҭуп, – рҳәеит. Иара дыҩҽыжәлан дахьцоз дцеит.
Нарџьхьоу дықәҳа дышнеиуаз Жәабри адәаҿы даннеи, даҽа ҩыџьа шьамхахьы адгьыл иҵеибацаланы аиқәԥара ишаҿыз даарыдгылт. – Еимашәкуазеи, абаақәа? – иҳәан, урҭгьы ааиҟәыикын, имҩахь иҿынеихеит. Ԥыҭк днеихьаны данааԥш, еинираалаз ауаа маҟҿаҳәара адгьыл иҵеибацалахьан. Ашырҳәа даахынҳәны даакылсын, – шәаҟәымҵуазар абри ауп ишәықәнаго, – иҳәан, рыхәдацәақәа ирынкны иааимыхны, дрыҵаҟьан дасу рыҩныҟақәа идәықәыиҵеит.
Нарџьхьоу дышнеиуаз даҽа шьоукы днарыдгылт. Урҭ архышьна еимакны аисра иаҿын.
– Изакәызеи еимашәкуа? – дразҵааит Нарџьхьоу.
– Ҳаб иҭынха архышьна еимаҳкуеит, – рҳәеит.
– Ижәуазеи, уара, ԥхашьарами, архышьна аиҳабы ихәҭоуп, – иҳәан, еинрааланы иҿынеихеит. Аха митәык дымцацкәа данааԥшы, архышьна еимырхха икны дырҩегьых аисра ишаҿыз ибеит. Нарџьхоу дыҩны урҭ даарыдыххылан, иззеибарԥсуаз раб ирхышьна аарымиԥаан, агәҭа ааиҩиҵәан, азыбжақәа аҩыџьагьы акака надиркит. Даргьы уа иааиқәтәеит, иаргьы имҩахь днықәланы дцеит.
Нарҭаа аишьцәа уи аҽны еизаны рыҩны ашҭаҿы иҟан, ахәмарра рыман, игәырӷьон, еимҵакьачаны ампыл иасуан. Иаҳиааиуагьы аӡәы дыҟоуп ҳәа ргәыгьы иаанагомызт. Нарҭ Сасрыҟәа заҵәык дрыламызт, шәарацара дыҟан.
Саҭанеи Гәашьа данԥшы, харантә дылбеит ҽыуаҩык ихы рықәкны дкәалаауа дшааиуаз, аха аҽыуаҩ ззумҳәара иҟоузеи, мыхьтәык иоуп.
– Нарҭаа, сыҷкәынцәа, хьымӡӷ зымгац! – ҿылҭит Гәашьа. – Шәаҟәыҵ ампыл асра, асас даҳҭоуп!
Нарҭаа шьыжьы аахыс ампыл иасуаз еидшылахьан, – "Асас дааизар, уашьҭан даабап", – рҳәан, илҳәаз хрыҩаас иҟарымҵеит.
Нарҭаа уаҩыцәгьак уи аҽны дшырҭаауаз Гәында ԥшӡагьы шьыжьнаҵы гәҩарас илкхьан. Даақәгыланы ус рызҿылҭит:
– Ааи, амарџьа, сашьцәа дуқәа, слаԥықәшәа ҽеи снарбом, агәашәқәа шәрысны иашәыркы! Иахьа уаҩы бааԥсык дышәҭаара дыҟоуп, дааир бзиа шәылибахуам иареи шәареи!
– Ҳаи, џьушьҭ, дызусҭхарыда ҳара ҳазгәыӷьуа! – рҳәеит Нарҭаа.
Аха раҳәшьа адоуҳа лыман, лажәа ҩбарымтәит. Нарҭаа аалаган, ҵыскгьы ԥырны иахьызҭамлоз рбаагәара агәҭаны, рҩны аҿаԥхьа ирзаҿаз реихатә гәашә ду аартышьа уаҩы изамҭо иласны еивҵарԥах иадыркит, раҳәшьа ишрабжьылгаз еиԥш, нас ампыл асра еиҭаналагахт.
Ус, ашьыбжьышьҭахьшәа ианӡырҩы, мрагыларантә ихараны шьҭыбжьы цәгьак раҳауа иалагеит. Ишыҟаз, Нарҭаа ԥсҭҳәак аархаԥан, иабалыбаҭо иааилахеит. Ԥша цәгьак нарысын, рыбжаҩык агәара иаднаҳәалеит. Ари ирҭаараны иҟаз ахаҵа иҽы аԥынҵа икылҟьоз аԥсыԥ акәын. Ишыԥшыз, иаркы-иаркы, ирцә-ирцәҳәа даацәырҟьеит ҽыуаҩык.
Алымҩанык ицәырҵәаны дшааиуаз, ирдыд-мацәысуа даадыххылт Нарҭаа ргәашә. Ԥыҭҩыкгьы аԥшәмацәа дааҳашьҭуам ҳәа инеин, рыжәҩахырқәа еибыҭаны агәашә иааҵагылеит. Аха афы еиԥш икылҟьаз адауаԥшь иарбанзаалакь акы агәхьаа имкит. Ихы ақәкны дшааиуаз, уаҳа дмаангылаӡакәа ҽыҳәҵәыла хаха агәашә ишимчыз данлас, ицҟьа-шәҟьа илықәҵаны, иԥашашо дзықәтәаз ирашь ахы изнымкыло, Нарҭаа рашҭа еиҵҳәа ду даақәххит. Агәашә иҟәбаса еилаижьыз Нарҭаа ахацәа хҩык аҵахеит. Ари иааиз Нарџьхьоу иакәын. Нарџьхьоу шиакәыз анылдыр, Гәында ԥшӡа лҽылҵәахит.
Нарџьхьоу ииулакь иҽы ҭуӷан ааиқәыикын, дааҽыжәԥеит.
– Уа, мшыбзиақәа, Нарҭаа дуқәа! – ибжьы иргеит асас, аха – бзиа убеит, бзиала уаабеит! – ҳәа аҭак имаҳаит.
– Бзиа сыжәба, цәгьа сыжәба сааит, – иҳәеит Нарџьхьоу.
Асас данҽыжәҵ, Нарҭаа ирымхацәгьахан, ҩыџьаҟа неин иҽы ааимхны, аҩны аԥхьа ихаххала иарсыз аихатә ҽхарԥарҭа аҿы инаганы аӷәра нахадыршәит, егьырҭ Нарҭаа ампыл ишасыц иасуеит. Аҽы шҿарҳәазҵәҟьа изддыргылаз аихаӡа хаԥыцла ихыҳаҳаны афара иалагеит. Иара аҽхарԥарҭа иахадыршәыз аӷәра ахьамҭара аазышьҭымхызт, иаҳа-иаҳа адгьыл иҵало иалагеит. Изтәыз ԥыҭраамҭак данамба, Нарџьхьоу ирашь кьыркьыруа, "хырр" ҳәа ашақә иасуа, ахы ианҩаха, луанытә анышәахь бжьара-быжьҵәа иҵалахьаз аҽхарԥарҭа акы иакӡамызшәа иааҵнаҳәан, наҟ инканажьт, иара уазыруа, иԥашашо ашҭа адәышкәаӷьаз иаақәлеит.
– Уа мшыбзиақәа! – рықәҿиҭит Нарџьхьоу, аха аҩынтәраангьы Нарҭаа ирмаҳаӡазшәа ҟарҵан, аҭак ирымҭеит.
– Нарҭаа дуқәа! – ҿаалҭит дырҩегьых Саҭанеи Гәашьа.
– Шәаҟәыҵ ампыл асра! Сасык даҳҭоуп, иҽи иареи рычаԥашьала хаҵа ӷәӷәак иоуп, митәык ҟамлааит иахьа абра!
Нарҭаа ран илҳәаз рлымҳа иадмырҳаит, ашҭа ду аҵыхәахь ампыл ицаз иашьҭан, еимҵакьачон.
Нарџьхьоу ихала асасааирҭахь дхалан дтәеит. Нарҭаагьы аӡәаӡәала, ҩыџьа-ҩыџьала ԥыҭҩык ааины иааидтәалт.
– Нарҭаа шәаҳәшьа Гәында дысҳәарц сааит, дабаҟоу Гәында ԥшӡа? – дҵааит Нарџьхьоу.
– Гәындагьы ара дыҟоуп, – рҳәеит.
– Дыҟазар, дызбар сҭахуп, арахь шәаалыԥхьишь! – иҳәеит.
Гәында ԥшӡа даацәырҵит аҳәҳәыҳәа дҵәыуа.
– Ибуазеи, бзырҵәыуазеи, Гәында ԥшӡа? – длазҵааит Нарџьхьоу.
– Сабамҵәыуеи, сашьцәа х-ҩык агәашә уанҭалоз иаҵахан, иаҳзаҵыхуам, иԥсуеит, дара абри аҟара хьӡы змаз уаан, рыхьӡ ԥуҽит, – лҳәеит Гәында ԥшӡа.
– Ҟоҳ! Уи сара исыздырӡомызт! Хьаас иҟабымҵан, – иҳәан, Нарџьхьоу днеины, агәашә иҟәаҟәаса еилажьыз шьацәхыԥла днагәҭасын иаарықәыихит, иаҵахан иҟаз Нарҭаагьы иҟәаҟәа-чаҟәаны иҩеибаргылт.
Нарџьхьоу усынтәи данаахынҳә, аԥшәмацәа дрыманы аҩныҟа инеит. Дзакәқәаз ангәарҭа игәшәымшәы рҳәо иалагеит.
Гәында ԥшӡа Нарҭаа ашәҩык зықәтәалоз аихатә рымӡ аалган, Нарџьхьоу длыртәеит. Нарџьхьоу иҽааиужьны данылатәа, арымӡ аԥшь-шьапыкгьы анышә ԥҟаны алада иҵало, иҵало иара дахьықәтәаз аҟынӡа аҟыгәҳәа адгьыл иныҵаҟацеит. Нарџьхьоу иааицәымыӷхан дҩаҵҟьеит, аха Гәында заҟа илзыҵымхрыз егьлызмырқәацеит. Дара Нарҭаагьы аӡәык-ҩыџьак неит, аха егьа рундазгьы арымӡ ашьапқәа адгьыл иахьыҵаз ирзыҵымхит. Аҵыхәтәаны Нарџьхьоу инацәкьыс хәыҷы навҵарԥаны арымӡ дҩахан, џьа мбаӡакәа иааҵиршәеит. Нарҭаа ԥхашьеит, аха идурҟаҵозеи.
– Утәа, узгылоузеи? – лҳәеит Гәында ԥшӡа даҿамхакәа.
– Ара стәар арымӡ адырҩегьых ҵыхтәыс исоуеит, – иҳәан, Нарџьхьоу иуапа нкаршәны ихылԥа наргыланы днықәтәеит, изакәытә хылԥаз уара идыр.
Аԥшәмацәа ирбон асас ҳәа мбатәык дшырҭааз, ирҭахы-ирҭахымха, имаҵ рур акәын.
Нарџьхьоу иеихатәы хҿа ду, егьырҭ иабџьар маҭәа ааимхны Нарҭаа рыҩны агәҭа иарсыз агәашь аҟны, дара аишьцәа рабџьар маҭәа ахькнарҳауаз, еицхырааны инаганы иныкнарҳаит. Ишыкнарҳазҵәҟьа аихатәы гәашь дугьы ашьшьыҳәа анышә аҵалара иналагеитж изқәкнарҳазгьы ахьанҭара азымычҳазт аҿҿа аахгеит. Нарҭаа ирулакь асас иабџьар маҭәақәа аакныхны ҵаҟа асаара инышьҭарҵеит.
Нарџьхьоу дҩагылан илабашьа аҽыҩҳәа инарсны иабџьарқәа дҩарыхан уаҟа инхишьит.
Анс данырба, ирымхацәгьахеит Нарҭаа.
– Мыхьтәык даҳзаанагазаап, ихы иааҭашәар, ҳаргьы ҳшызынтәыку ҳанирҵәоит убама! – рҳәо иалагеит.
Нарџьхьоу ицәшәан џьара ԥсыхәак изуны дҭаҳархап ҳәа иақәркит. Иааилацәажәан, хәшәла дыршьырц рыӡбеит. Убри азы Нарҭаа руаӡәык али-ԥси рыбжьара ашьха дцан дааит, даҽаӡәгьы ага дцан дааит. Ага ицазгьы ага маҭаԥшьк ааигеит, ашьха ицазгьы ашьха маҭаԥшьк ааигеит. Амаҭ шҳами ашьеи, ажьи еилаҟәаҟәаны еиладыршит, нас инаганы маӡала атәан иаларҭәеит, аҩы иарҭеит.
Ауха акрыфара ҳәа иантәа, ажьыхәҭақәа иреиӷьыз асас имҵарҵеит, аҩы ахәшә аҭаны иааганы иаԥхьа иқәдыргылт, аҭаҟә (акалам џьам) азна атәангьы наизықәдыргылт. Дара Нарҭаа рызынтәыкгьы идтәалт, арыжәтә идырцало иалагеит. Аха Нарџьхьоу агәҩара иоуит.
– Ҳаит, абааԥсы, анцәа рахьгьы еиҳабык рҳәоит, зны инаганы шәаб имҵашәыргыл, – иҳәеит Нарџьхьоу, ргәы иҭақәаз еилкааны.
Ишԥарурыз, иԥхашьеит, аџьам наган раб лашә инаимҵадыргылт. Ахәрԥҳәа длахәан ҿамҩак анижә, аҭаҳмада дынхышәҭын ишьҭахьҟа дынкаҳаит. Имырзакәа, ирулакь даашьҭыхны аԥсы дганы дырҵәахит. Иаахынҳәын аџьам ааганы ҩаԥхьа Нарџьхьоу имҵадыргылт.
– Дабаҟоу Нарҭаа шәан, дызбомеи Саҭанеи Гәашьа? Аринахыс саргьы дсануп ҳәа исԥхьаӡоит, ачаҟәа сара исхәуп, аха лаԥхьа исызкуам, зны лара иаалыдылкылар сҭахын, – иҳәахт Нарџьхьоу.
– Уахь иаанкыл, ҳан дынҭыҵит, – рҳәеит Нарҭаа.
– Ус акәзар, Сиҭ, уан лаамышьҭахь уара уоуп ари аҩнаҭа еиҳабу, – иҳәан, Нарҭаа рашьа еиҳабы инаидикылт арыжәтә.
Сиҭ мап-чап иҳәеит, аха асас ихәы анидигала, имжәыр хьымӡхон, иааимыхын, дҩахан ижәит. Сиҭ иижәыз акыргьы ичҳаит, аха ианамуӡа дҩагылан дахьындәылҵыз дынкаҳаит.
Абарҭқәа рышьҭахь Нарџьхьоу ачаҟәеи аџьами ирҭаз шырҭаз иаақәыихын, иԥаҵа ааиҿыҵарҽыланы, дҩарыхан илҭыркәкәаны ижәит, аџыр ԥаҵақәа иҿази, ихаԥыцқәеи рыла аҩгьы атәангьы ԥырхага рымамкәа икеи-кеиуа иараӡаны. Абаҩқәа иԥаҵа иаалыҟәшәаны, акалам џьам ахьхьаҳәа инаниԥсалт. Уссгьы имкит, уи азы имгәа ҟәырҷгьы амыргеит.
Нарџьхьоу Гәында ԥшӡа дцам-цамуа даниба, иԥсы нлылаҵәа ицеит.
– Ари сара дызгароуп, нан, Гәашьа! – иҳәан длацәажәеит зны Нарҭаа ран Саҭанеи Гәашьа. Нас лыҷкәынцәа рахь даахьаҳәын, ус иҳәеит:
– Шәара, Нарҭаа шәҩык аишьцәа шәыҟоуп, акыр зылшо уаауп. Сара уаҩы заҵәуп, аха схаҵоуп ҳәа схы сыԥхьаӡоит. Ԥаса ишшәасҳәаз еиԥш шәыуара сҭаххеит, шәаҳәшьа Гәында дысгәаԥхеит, ԥҳәысс дысҭахуп, дсышәҭ, дызгоит!
Нарҭаагьы аагылан ицәажәеит:
– Уара хаҵа бзиак уоуп, духаабаауам ҳаҳәшьа, ҳаигәырӷьангьы дуаҳҭоит, аха иабаҟоу лара Хәажәарԥыс дизҳәаны дтәоуп, иааиаҳар уаргьы ҳаргьы ԥеиԥш цәгьа ҳамоуп, – ҳәа иарҳәеит.
– Хәажәарԥыс дизҳәаны дтәазар, сара сыццакӡом, ишәгәаԥхозар адырра ишәҭ, даар иаргьы дхаҵоуп, саргьы схаҵоуп, ҳара ҳаибабап, – ҿааиҭит Нарџьхьоу.
– Хара дгьылк дамоуп, дныҟәаҩуп, шәарацара шьха дук ахь дцаны дыҟоуп, – рҳәеит Нарҭаа.
– Шәнеины шәаҳәшьа ддәылганы дсышәҭ, мамзар цәгьароуп! – ҿааиҭит иара игәы иныҵаххны. Нас маҷк дааԥшит, аха аӡәгьы иҽимырҵысуашәа аниба, дгәааит Нарџьхьоу.
– Ччиақәак срықәшәеит! – ааиҿыҵҟьан, дагьҩаҵҟьеит.
– Шәымаҳә дыжәбозар, сышьҭра дықәышәҵа, дсыхьӡар ҳаицәажәап! – иҳәан, ашырҳәа днеин Гәында дзыҩназ ахан хьыҵәцара ду ԥҽны дныҩналт. Гәында даашьҭкәыцәааны, изнапык ала дшиҩыҵракыз адыхҳәа дынҽыжәԥалан, аишьцәа игәаарыкӡаанӡа, дымҵарсны иҽы ахәда дықәкны диманы аихатә гәара ҳарак дкаууа днахыԥан, Нарҭаа рашҭа дынҭҟьеит. Ахра даниааланы ддәықәлеит.
Абас Нарџьхьоу улацәа ааихьушьаанӡа иас уцаларгьы-уцала, Гәында шеи-шеи лашьцәа ишырбоз даашьҭԥааны дылҭахәаша дима ддәықәлеит. Ирдыдуа, ирмацәысуа дахьцоз, алымҩанык иҽышьҭра ҭӷәыхаа ианхалон.
Нарҭаа асас иааиз ҳаизыгәаӷьуам шыргәахәуаз, иҟалаз ангәарҭа ирамхацәгьахеит. Иҽыжәлеит аишьцәа, рабџьар дара рҽеиқәыршәаны, ишьҭалт раҳәшьа дымҵарсны дызгаз. Хаха-хымш ишьҭан раӷа, аха имыхәеит, изихьымӡеит.
Нарҭ Сасрыҟәа уи аамҭазы аҩны дыҟамызт, иҟалаз аниаҳа, аԥшатлакә еиԥш даакылҟьеит, – Сан сақәыиҭтәы аҽыжәлара! – иҳәеит. Сасрыҟәа иан аҽыжәлара азин анилҭа, абӷьааҳәа рашьк днақәтәан, иаҳәшьа дызгаз Нарџьхьоу дишьҭалеит. Сасрыҟәа Нарҭаа дрыхьӡан, драԥысит, абар жәаха-жәымш иныҟәахьаз Нарџьхьоу ишьҭра дықәлеит, аха иага иундазгьы дзихьӡомызт.
Хәажәарԥыс иакәын, уи иҟалаз издырам. Адырра иҭарагьы мариамызт, уи азы Нарҭаа иҟарымҵаз егьыҟам. Зны иаалаган аҳәҳәаҩ дықәдыргылт. Нарҭ Хнышь ишьҭанеиуаз иашьеиҵбы Мыса абжьыцәгьа ихан, хә дук дҩықәгылан, ашьхаҟа ихы рханы, ҿиҭит Хәажәарԥыс иахь:
– Уаа, иахәалакь! Иахәалакь! Иахәалакь! Хәажәарԥыс, ахаҵара анаҭаху абыржәоуп! Уԥҳәыс иҳәаны иузтәаз Гәында ԥшӡа Нарџьхьоу дымҵарсны диманы дцоит! Утәазар – угыл, угылазар – уҩ! Иахәалакь! Иахәалакь!
Хазы ацҳаражәҳәаҩы дрышьҭит, Нарҭаа рымаҳә дахьыҟазаалакь дыԥшааны абас иеиҳәарацы:
– Ҳшымгәыӷӡоз уамажәк даҳҭааитж ҳхаҳәгәара агәашә ахыҭҟьара еиԥш даадыххылан, ҽыҳәҵәыла иԥыххаа еилеиҵеитж иабџьармаҭәа уаашәҩык рабџьар ахькнарҳауаз иазышьҭымхитж уаа шәҩык зықәтәоз арымӡ данықәтәа анышә иныҵеицалт. – Нас шәаҳәшьа дысҭахуп – иҳәан, иҽыҭҳәаны даақәгылт. Иҟалаз абас ауп, иузҳәаны итәаз уԥҳәыс Гәында ԥшӡа ҳамч мырхакәа Нарџьхьоу дымҵарсны дигеит. Уцәазар уҿых, уҿыхазар – уҭрыс! Ҳара ҳаимыхәеит, ушзахәо уеихароуп. Аҳәҳәаҩ ибжьгьы, ацҳаражәҳәаҩ ицазгьы Хәажәарԥыс иҟынӡа изымнеир ҟаларын, лара Гәында ԥшӡа лакәымзар. Уи иҟақәаз анеилылкаа иахьынӡа лылшоз ҩынтә арҵәаа-арҵәааҳәа дыҳәҳәеит. Хәажәарԥысгьы хара дахьыҟаз имҩашьаӡоз лыбжьы иаҳаит.
Нарџьхьоу дышцац дцон, дзықәтәаз арашь, аҵиар еиԥш адгьыл аҽеиуатәны иахьнеиуаз, анышә рԥԥаны ашьҭа ҭӷәыхаа ианнаҵон.
Хәажәарԥыс ахаҵа Гәында ԥшӡа лыҵәаабжьы шиаҳазҵәҟьа иҽааибыҭаны, аԥша иаԥызгоз ирашь дҩақәтәан, дышьҭхысаа Нарџьхьоу дишьҭалт. Дыҭҟьаны дышнеиуаз, иаӷа Аԥшыра ҳәа иахьашьҭоу Чамҳара ахаҿы днаӡоны, абжьы-мҩак ахьеихагалаз, апҟеҩҳәа днаихьӡеит.
Нарџьхьоугьы данаахьаԥш, ибла деилнаргаратәы Хәажәарԥыс дшааихьаз ибеит.
– Ааит, сышьны уцоит! Аха ус усзышьҭуа џьумшьааит! Уҽаанкыл, иуго лкасы ухамзар! – аӷьеҩҳәа ибжьы иргеит Хәажәарԥыс.
– Аҳаҳаи, ус уааила, ара сыҟоуп! – иҳәеит Нарџьхьоу. – Уара ухьӡаҩуп, аҿаарха! Иара дышцац, дышзахәо ацара даҿын.
Рыбжьқәа еигәныҩит, аха макьана дара-дара акыр рыбжьан. Хәажәарԥысгьы адәышкәаӷьаз иҵарҽыло акы дыннамкыло деиханы днеиуан. Иаӷа дихьӡо даналага, Ашәадәы данынкылҟьа икаххаа ишазшәа акы ааиҿаҷҷеит. Гәында шеи-шеи лакәын уи, Нарџьхьоу иҽыхәда дықәкны иигоз.
Шьҭа цқьа еиныҩратәы еиқәыԥшуа даннеи, Хәажәарԥыс иҽы ахы даахан даангылт, – нас еиҭеиргеит ибжьы:
– Уа, уарбан сышьны инеиуа, иуго лкасы ухамзар уа уаангыл!
– Ҳаи, ҳаи Хәажәарԥыс! Ара сыҟоуп, уааила! – ҿааиҭит Нарџьхьоугьы.
– Иҟалозар, доужь, ҳаибоумыршьын!
– Мап, ара еибашьрыда еилгашьа ҳамам! – иҳәеит Нарџьхьоу.
Аиӷацәа еиқәшәан, наҟ-ааҟ еиҿагыланы еиндаҭлеит. Усҟан еибашьыгас иҟаз азаандаҟи, аџьынчархьи, ахыци ахҿеи ракәын. Зны рхыцқәеи рыхҿақәеи аадырхиан, аҩ-хацәак еиҿарццеины аибашьра рҽазыркит Ашәадәы агәҭаныҵәҟьа.
– Ашьҭазаҩ уара уоуп, аԥхьа ахысрагьы уара иутәуп, аҿаарха! – иҳәеит Нарџьхьоу.
Даара акыраамҭа еидшыланы еиҿахысуан. Нарџьхьоу иара иахь инеиуаз ахҿақәа иарӷьа нацәкьыс хәыҷы ала ирбырны аттаҳәа ганха ахәажәра илеиԥсон. Хәажәарԥысгьы иара иқәкны иааиуаз ахҿақәа дрымҵасны иааникылон.
Хәажәарԥыс ишьапсыргәыҵа иԥсы алазаарын, ахы шнақәшәалакь, иԥсы ацарагьы убри акәхон. Нарџьхьоу иаӷа ишьапсыргәыҵа иақәкны дхысуан, аха иақәшәомызт.
Ишеибашьуаз рыхҿақәа нҵәеит.
– Сцаны ахҿақәа ҟаҵаны иаазгап, – иҳәеит Нарџьхьоу, аха Хәажәарԥыс, иара дцан, ахҿақәа ҟаҵаны иааигеит.
Ахҿақәа анааига, ауапа нкаршәны инықәыԥсаны илеидтәаланы иршан, рҭыԥқәа рҿы инеин, аибашьра еиҭалагеит. Ишеибашьуаз рыхҿақәа еиҭанҵәеит.
– Шьҭа сара сцаны, ахҿақәа ҟаҵаны иаазгоит, – иҳәан, Нарџьхьоу дцан, ахҿақәа ааигеит, илеидтәаланы ишаны, аибашьра иналагахт.
Нарџьхьоу дшын, ахысра ирӷәӷәеит. Дкылԥшны дхысын, ихҿа кәалаауа ишнеиуаз, Хәажәарԥыс ихы абжак ҩеиҟәнарԥеит. Хәажәарԥыс ихы ахҿа анақәшәа, ихы ааидкыланы икны, иаӷа ибжьы иқәиргеит:
– Ухаҵазар, Нарџьхьоу, ԥыҭрак патла ҟаҳҵап. Уаасзыԥшы схы иақәшәеит, Аинар-жьи иҟны сцаны, схы чаԥаны саауеит!
– Уца, умыццакын, ара сузыԥшуп, саргьы суаҭәа абра акы ахан, уаанӡа еиқәсыршәап! – иҳәеит Нарџьхьоугьы.
Хәажәарԥыс ихы иԥҽыз инапқәа рыла еидырӷәӷәаланы иааидкыланы, длықәлан дцеит ажьирахь. Дахьнеиз, Аинар-жьи ихы лаимҵеикын, – Иаарласны исзучаԥароуп, Нарџьхьоуи сареи Ашәадәы ҳаибашьуеит, дысзыԥшуп, – ҳәа иеиҳәеит.
Аинар-жьи дласын, Хәажәарԥыс ихы еиқәыршәаны изичаԥеитж иахьԥҽыз абҩа ақәыршәны, аҵәымӷ алаҵаны ирӷәӷәеит, аихатә гәыргәыл аакәыршаны иҿеиҳәеит, даарысуа асалқәа авҵаҵаны ихы аԥҽыра еимымҵуа ирххеит.
Дааит Хәажәарԥыс ихы ҿыбааны. Имԥшыкәа дасу рҭыԥқәа рҿы иаагылан, аибашьра еиҭалагеит. Хәажәарԥыс дхыст, Нарџьхьоу иарма напы имыхәо иҟаиҵеит, уаҳа ԥырхага имоут. Иашьҭарххны ахҿа зҿааирхаз, Нарџьхьоу иқәшәаанӡа, даамҵасын напыла икны иԥыҵәҵәаны инкеиԥсеит. Нарџьхьоугьы иаамҭа анааи дхыст, ихҿа шнеиуаз Хәажәарԥыс ишьамхы ааԥнаҵәеит.
– Ҳаи, абааԥсы, – иҳәеит Хәажәарԥыс, – еиҭа патла ҳабжьаҳҵап, Аинар-жьи иҟны сцаны сшьамхы иԥҵәаз еиԥшьны саанӡа уаагыл!
Патла ииҭеит. Ишиҳәаз еиԥш, Хәажәарԥыс деиҭацаны, Аинар-жьи иҿы ишьамхы ҟаҵаны дааит. Аибашьра еиҭахыртит. Хҿала ианаму, аџьынчархь дәықәырҵо иалагеит.
Хәажәарԥыс аџьынчархь дәықәыиҵеит.
– Иабанеи? – дҵааит Хәажәарԥыс.
– Иабанеи умбои, сшьапы иақәшәан, суаҭәа ашшара ԥнаҵәеит, – ҿааиҭит Нарџьхьоу.
– Шьҭатәи ахысра уара иутәуп, уџьынчархь аҿаарха! – иҳәеит Хәажәарԥыс.
Нарџьхьоу аџьынчархь зҿааирхаз, Хәажәарԥыс ихы иақәшәан иԥнаҽит.
– Иабанеи? – дҵааит Нарџьхьоу.
– Иабанеи, умбои, ауҩы дызлаҟаз ихи ихшыҩи ракәын, схы иҭашәахын иԥнаҽит. Иҟалозар, даҽазнык уаасзыԥшы, схы ҟаҵаны саауеит, ҳаиҭеибашьып! – иҳәеит Хәажәарԥыс.
– Ибзиоуп, сузыԥшуп, – иҳәеит Нарџьхьоу.
– Хәажәарԥыс Аинар-жьи иҿы дцан, ихы қәыршәны дааит. Ахысра иара ихәҭан, дшааизҵәҟьа раԥхьа иара дхысит.
– Иабанеи?
– Арахь исымбеит, – иҳәеит Нарџьхьоу. Нас Нарџьхьоу даахысын Хәажәарԥыс ихы иақәыршәыз иақәшәан иаақәнаҵҟьааит.
– Иабанеи?
– Схы ачаԥарҭа иақәшәан, иақәнацҟьааит, – иҳәеит Хәажәарԥыс.
– Нас уаҳа акыр уҭахума? – дҵааит Нарџьхьоу.
– Зны заҵәык иаасараӡа, – дааӷьаҵәы-ӷьаҵәит Хәажәарԥыс.
– Ибзиоуп, иуасраӡоит, – иҳәеит Нарџьхьоу.
Хәажәарԥыс ихы дамыхәо даныҟала, Нарџьхьоу Гәында ԥшӡа даашьҭԥааны деиҭадәықәлеит имҩа шьҭыхны.
Имч ишәахьан, аха дук мырҵыкәа ашьха дуқәа рҟынӡа днаскьеит. Аха Ҳәымҩа акаҵәара ашьапы аҟны, абжьмҩак ахьеихагылоу даннеи, ԥхьаҟа дзымцо, дакуа далагеит. Калам шкәакәара днеиуан, дшанханы, дзеиҭамҵуа даанхеит џьарак.
Нарҭаа ран Саҭанеи Гәашьа, лара усгьы зҿаҳәатәы ҟалоз ԥҳәысын, даақәгылан дышәиит:
– Нарџьхьоу, сыԥҳа насыԥ лызымҭаз, Хәажәар-ԥыс иҵәаабжьы ажәҩан аҟынӡа инеиуа изыргаз, аҩадагьы акы уакымкәа, аладагьы акы уҵыргәамкәа, уссирханы, усахьаханы, уҽгьы уаргьы, Гәында ԥшӡа дмақьа ԥшқаханы, абыржәы дуҩыҵракы дшуку, уҳашҳатәараханы ухаҳәҵәцарахааит! Хырзаман аҽнынӡа акы уазымго аҳауа уалакнаҳаны уаанхеит! Есышықәса знык-знык ааԥшра азин умазааит. Аҽцәа учхнысуа, ашьаҟацәа уҽы амгәа иҵсуа ушыҟоу, хәыҷы-хәыҷла анышәахь алеира уқәзааит. Уҽы амгәа анышә ианынакьысуа аҽны каамеҭ ҟалааит!
Гәында ԥшӡа Нантәара абахә лыхьыӡ ахызааит. Адунеи аҿы ԥшӡара ыҟанаҵы, адгьыл ҳазну хаа-мыхаа аманаҵы лыхьӡ кашәара ақәымзааит. Фатәы-жәтәыс иҟоу ацха рыцкуп, урҭ лара хылаԥшхәыс дрымазааит! Урҭ рынцәахәы Анана Гәында лыхьӡзааит!
Хәажәарԥыс, уара нан, кәара-цыԥхьаӡа ухәажәны, убыц ԥшӡаха жәлары урызгылааит! Есааԥынра афҩы лаҳа-лаҳауа ишәҭыкакаҷуа, ауаатәыҩса рзы ихәарҭаны ирзанхааит ахәажә!
Хәажә быцала иршышуа аҩнқәа насыԥ рыцзааит, рынҵыра дузааит. Адунеи уахыҵәаны, абнақәа рҿы ӡынгьы ԥхынгьы иахьыссы рыбӷьы камԥсаӡо ухьӡала шәаԥыџьаԥны игылааит ахәажә. Ашықәсан ауаа ухәажәа рклааит!
Ирҳәоит, Саҭанеи Гәашьа лажәа ҟалеит ҳәа, адоуҳа ззыҟалҵаз зегьы ирыхьӡеит ҳәа.
Ирҳәоит, Гәында ԥшӡа дхаҳәханы, дыхьшәашәаӡа, Анана Гәында ҳәа ашьха дрынцәахәны, Нантәара ахраҿы днашананы даанхеит ҳәа.
Ирҳәоит Хәажәарԥыс дшәаԥыџьаԥхеит, ахәажәкра убри ихҟьеит ҳәа.
Ирҳәоит Нарџьхьоу иҽгьы иаргьы, Гәында диҩыҵракы иҳашҳатәарахеит ҳәа, ашыцламшә рықәшьшьы ихаҳәханы, абжь-мҩак ахьеихагалоу аҳауа иалакнаҳауп ҳәа. Уи абаҟа аҳауа иалакнаҳау хырзаман аҽнынӡа анышәахь инеиӡом ҳәа. Аха, ирҳәахуеит насгьы уи маҷк ауп иагу анышәаҿ илаӡарц, ашьаҟауаҩ дкәырны ада дзаҵамсуа иҟалахьеит ҳәа.
Нарҭ Сасрыҟәа ирашьи иареи адгьыл рҽеиуатәны ишьҭхысаа ишнеиц инеиуан. Абар, абар егьрыгӡамызт, аха усгьы иаҳәшьа дызгоз иԥсы шҭаз дихьымӡагәышьеит. Данрыхьӡа, Нарџьхьоу дҩаиҵаԥшын, уаҳа мҳәаӡакәа, хаха дышнеиуаз, иаҳәа ццышә ааҭԥааны иҟьеит, аха ихаҳәханы иҟаз ифрангь аныркьыс, амца иалҵыз ҩеиҿаҷҷеит.
Иҟалаз ибеит. Иҽишьыр иҽизымшьуа, ихы икәаҽ даанхеит...
Нарџьхьоу ахаҵа, Нарџьхьоу аџырԥаҵа,
Ирашь ахәда дшықәкыз Гәында ԥшӡа,
Қлыхәра акаҵәараҿ иҳашҳатәарахеит,
Сасрыҟәа дадгылоуп ари ақьашана,
Дунеи аҿы иҟаимҵара иҟоузеи,
Иаҳәшьа заҵә лыԥсы шҭало идыруазар?
Аха ԥсыхәа шизамҭо анидырлакь,
Ихы имагәхьха иҩныҟа ддәықәлоит,
Даауеит Сасрыҟәа дмида-гәидаха,
Даауеит иҩныҟа иашьцәа Нарҭаа рышҟа,
Даауеит, аха иашьцәеи иареи лас еихәадырԥшрызеи?
Иқыҭа далалоит ашьыбжь аныҩхашлоз,
Аха шәаҳәа-бжьык, чча-бжьык џьара иуаҳашам,
Ус Нарҭаа рашҭа данааҭала Сасрыҟәа,
Иашьцәа еилаӷәаа еиқәышьшьы итәамзи.
Иааиз дуаҩԥсу дҳаиуанзу ҳәа аӡәгьы дизхьамԥшит,
Ажәак рыхәлымшәо, рхы рыкәаҽ итәамзи.
– Ҳаит, уара анашԥа, Зарҭыжә ақамса ихылҵыз,
Игәыӷьны ҳамԥынҟа узлақәлаӡазеи?
Дабаҟоу ҳаҳәшьа, зда ҳамаӡамыз,
Дабаҟоу ҳаҳәшьа, дурхынҳәызар акәхап!
Ҳабла шааԥшуаз ҳара ҳахәда ԥуҟеит.
Гәында лыхьӡгьы лыхьымӡӷгьы уара уакәын издыз,
Ҳаҳәшьа дҭазырхаз уара уакәшәа аабоит!
Уареи ҳареи ҳмеибарԥсыкәа еилгашьа ҳамам!
– Ижәуазеи, Нарҭаа, ишәцәажәашьозеи?
Ҳаҳәшьа бзиахә даҳцәыӡит, иаҳҳәо зхәарҭоузеи?
Ахьымӡӷ ҳзыргаз, ҳаҳәшьа дымҵазырсыз,
Нарџьхьоу аџырԥаҵа иҿы шәарҭ ишәылшазеи?
Уи данааиуаз адәырха ду иҽеиуатәны,
Ирашь аԥынҵа икылҟьоз афақь-ца
Бӷьыжәҵас еиланаргьежьыз шәара шәакәӡами?
Аихатә гәара ԥыххаа ашҭа данҭалоз,
Аихатә гәашә иаҵахаз шәарҭ шәакәӡами?
Армыӡ данықәтәа уи анышә иҵалеит,
Аха аҵхра злымшаз шәарҭ шәакәӡами?
Абџьарк шьҭыхны хаҵаҵас шәарҭ шәиламкьыст,
Амаҭ аԥшьқәа ртәан ала дышәшьырц иақәышәкит,
Аха аџьыр ԥаҵа шимаз шәарҭ ишәызгәамҭаӡеит.
Аҽны анша ҳаҳәшьа дымҵарсны дандәықәла,
Ашьхыҵә реиԥш шәеихьыс-еиԥысуа шәишьҭалеит,
Иара дцон Гәында ԥшӡа иҽыхәда дықәыртәа,
Шәарҭ шәеилахаа ирашь ахԥша шәканажьуан,
Абри ашьҭахь са сҿы цәажәатә шәымоума! Абас реиҳәон Сасрыҟәа иашьцәа дырҿагыланы,
Гоу-гоу ишеицәажәоз, урҭ еиланагалеит,
Аҳәа аҭыхра аҟынӡа урҭ неибацеит.
– Уара, анашԥа, Зарҭыжә ақамса ихылҵыз,
Ҳара ҳаҵкыс ахаҵара улан уанбаҟаз?
Абас еибырҳәо аҟынӡа инеибацеит.
– Нас ибзиоуп, Сасрыҟәа, усҟак ухаҵазар,
Хаҵарак удаҳҵоит, убри узынагӡозар,
Уагьҳашьоуп, уагьҳаиӷьуп, унашԥам, унарҭуп,
Уи нахыс уара уҿы ҳара цәажәатә ҳамам,
Ари аҭыԥ ҳаныҵны ҳхы ахьынахо ҳдәықәлоит,
Ҳанхара-ҳанҵыра зегь ара инҳажьуеит.
– Ишәҭаху садгылоит, – ҳәа дцәажәеит Сасрыҟәа,
– Ус акәзар, уаала – ҳәа, дрыма рҿынархеит,
Ицо, ицо, ишнеиуаз, бахә дук инаҵагылт,
Аха абахә закәызеи, ажәҩан иаҵасуеит.
Ҩнык иаҟараз хаҳә-дук рыма рҿыҩархан,
Абахә ақәыцәа инаган иқәдыргылт.
– Абри ахаҳә шлеиуа шьамхыла уаҵасны,
Иԥыххааса инықәҵа, ацԥыхь уалагыланы,
Абри ахра-цәгьа ухалозар, иуҳәаз зегьы иашоуп!
Ҳара иуаҳҳәазгьы наҳмыгӡар залшом!
Сасрыҟәа днеины ахра днаҵагылт,
Ахаҳәгьы лоурышьҭын ижжаӡа инҭалеит,
Сасрыҟәа днаҵаххын шьамхыла дасит,
Ахаҳә ԥыххааса, ацԥыхь далагыланы,
Абахә ҳарак дыҩхалеит иаразнак.
Иҟарҵахуаз, аишьцәа рхы нарыкәаҽит,
– Уажәшьҭа хихәом, даҳиааит! – ҳәа неибырҳәеит,
Рхы-рҿқәа ҭарыҳәҳәеит рыхҭарԥақәа рыла,
Ахьҭа иакызшәа, рыҽҭаҳәҳәа руапақәа ршәырҵеит.
Ирԥыло аӡәы изымдырырц ауп абри зыҟарҵаз,
Агәырқьҳәа инҽыжәлан рхы ахьынахо идәықәлеит.
Ицоит, рылахь еиқәны имида-гәидаха,
Ицоит, наунагӡа рыԥсадгьыл ныжьны,
Ицоит, иахьазымдыруа тәым тәылакь ахь,
Ҽыԥныҳәа ахьырмоуша дгьыл харак ахь.
Мчыбжьык иныҟәеит, ҩымчыбжьа, хымчыбжьа,
Амзақәагьы ниасит убас акакала.
Ус ишнеиуаз аишьцәа адгьылқәа ирыхәаԥшуа,
Аџьныш ҭакәажә даарԥылеит шьашә-рарбаӷь дақәтәаны.
Ажыц шькылс илымоуп, амаҭ-аԥшь ҟамчыс илкуп,
Дааиуеит уи дхыс-хысуа дхарахаԥшуа.
– Мшыбзиақәа, нанраа! – ҳәа днареихырхәеит,
Аха уи дрымбаӡазшәа наҟ иналаҩсит.
Нас ларбаӷь ахы даахан, ус нарышьҭалҳәеит:
– Шәарҭ, Нарҭаа 99 аишьцәа,
Заҳәшьазаҵә зашьеиҵбы дызцәигаз шәами?
Нарҭаа ираҳаз џьаршьеит, илакәыршьеит,
Иааилагылан аицәажәара иалагеит,
– Ҳаӡбахә ахьымааҩуа ҳцоит ҳәа иақәаҳкит,
Аха ижәбоума ари аџьныш ҳалдырит,
Нас шәаагылишь, ҳазҵаап иаҳцәагозеи,
Ҳхы зыхҳарҟьаз лаҳҳәап, акы дҳахәаргьы шәыздыруам!
Нарҭ Сиҭ даагылан акакала илеиҳәеит:
Сасрыҟәа мчыла Гәында ԥшӡа дшырцәигаз,
Нарџьхьоу хаҵа Гәында дшымҵаирсыз,
Нас аҩыџьагьы шҳашҳатәарахаз,
Раҳәшьа-заҵә лҭахара Сасрыҟәа ишихароу,
Сасрыҟәа иҭархара дара аишьцәа шашьҭалаз,
Ҩнык иаҟараз ахаҳә ду абахә ишхаргалаз,
Ирбылгьан ианҭарҵа, Сасрыҟәа дшаԥыххылаз,
Шьамхыла даҵасны, иԥыххаа ишықәиҵаз,
Ацԥыхь далагылан абахә дышхалаз,
Аха акгьы имыхькәа Сасрыҟәа дшаанхаз,
Абас Сасрыҟәа иҭархара шрылымшаз,
Абри аҵыхәала урҭ ықәымҵыр шыҟамлаз.
– Бара была Сасрыҟәа иҭархара анҳалша,
Ибдыруазааит ҳәа леиҳәеит Нарҭ Сиҭ,
– Аишьцәа зегьы анаӡӡеис бшыҟаҳҵо!
Аџьныш ҭакәажә, шьашә рарбаӷь иақәтәаз,
Лыбжьы паӡа дынцәыҵаччеит убасҟан:
– Ҳаи, Сасрыҟәа, Сасрыҟәа агызмал,
Маанала дышәиааизаап, ижәбома, Нарҭаа,
Сасрыҟәа иарма-шьап еихатәуп, ижәдыруаз,
Иара убри алоуп ахаҳәгьы злаԥиҽуа,
Уи таруеит, еихаӡоуп, акгьы ахьӡом,
Аха Сасрыҟәа иарӷьа-шьап џыртәуп,
Ижәдыруазааит, Сасрыҟәа данысабиӡаз,
Аинар-жьи арыҭәа дыбжьакны даниӡрыжәуаз,
Арыҭәа ацҭыԥ ӡрыжәымкәа иаанхеит,
Уи аҭыԥ ахьаанхаз иарӷьа шьамхы аҿы ауп,
Сасрыҟәа иԥсы ахьҭоугьы иара убраҵәҟьа ауп!
Иарӷьа шьапала данас ахаҳә-ду,
Сасрыҟәа дышҭахо жәдыруазааит, Нарҭаа,
Абас лҳәан аҭакәажә, ларбаӷь днаҵаҟьеит,
Амҩа неихылҵәан, абнара днылалеит.
Аишьцәа зегь гәырӷьеит акы еиԥшымкәа,
Ихынҳәып агәырқьҳәа идәықәлеит рышьҭахьҟа,
Руапақәа ршәырхит, рыхҭырԥақәа рхырхит,
Ԥаса еиԥш акәымкәа, рыбӷақәа еиҵырхит,
Иааиуеит агәырқьҳәа иааирак згаз иеиԥш.
Ишааиуаз, ианынаԥш ҵла дук амҵаҿы,
Сасрыҟәа дыцәоуп игәы харшалан,
Иааигәара игылан ддырҿыхар, иацәшәеит,
Ахара игылан, иқәҿырҭын, дымҿыхеит,
Убас еиԥш иман Сасрыҟәа ҟазшьас,
Дыцәар, хаха-хымш дҿыхомызт,
Дҿыхар хаха-хымш дыцәамызт,
Дзырҿыхозгьы дцәарҳаны дишьуан.
Сасрыҟәа дҿыхаанӡа, Нарҭаа зегьы тәан,
Амцақәа идеиқәҵалан, дара ҽҳәатәан.
Сасрыҟәа данҿыха, иашьцәа ус рҳәеит:
– Ҳара ҳаимак аҵыхәа ԥҵәам макьана,
Даҽазнык иԥуҽроуп ахаҳә ду шьамхыла,
Аха уарма шьамхы акәым, уарӷьа шьамхала,
Мап анакәхагьы, уареи ҳареи ҳзеилгом,
Уара уаҵахеит, ҳара усҟан ҳауиааит! Сасрыҟәа ицәымыӷхеит иашьцәа изырыӡбаз,
Аха Сасрыҟәа мап кра илымшеит.
– Ахаҳә ықәшәыргыл, сыхиоуп! – ҳәа нареиҳәеит.
Нарҭаа нагьагьан хаҳә дук ҩышьҭырхит,
Абахә инхагалан, хланҵы иаурышьҭит.
Сасрыҟәа днаҵаххитж ахаҳәду шлеиуаз,
Шьамхыла днасын, иԥыххаа инықәыиҵеит.
Ацԥыхь далагыла абахә дыҩхалеит,
Аха акымзар акгьы Сасрыҟәа имыхьӡеит.
Нарҭаа ԥхашьеит, ирҳәо рҿамшәауа,
Иара убраҵәҟьа иҽыжәлеит агәырқьҳәа,
Идәықәлеит ишзахәоз, аха ишԥадәықәлеи,
Ԥахьагь еиԥшымкәа иаҳагьы иласны,
Рыхҭырԥақәа рхарҵеит, аха ишԥархарҵеи,
Ԥахьагь еиԥшымкәа иаҳагьы иларҟәны,
Руапақәа ршәырҵеит, аха ишԥаршәырҵеи,
Ԥахьагь еиԥшымкәа иаҳагьы ирҭшәаны.
Инеиуеит ишзахәо аагылашьа рықәӡам,
Абар уажәшьҭа шықәсык иныҟәахьан,
Ҩаԥхьа дырԥылахит аџьныш-ҭакәажә,
Шьашә рарбаӷь дақәтәаны дааиуеит дхыс-хысуа.
– Ишәыхьзеи, шәзыниазеи? – ҳәа лара дразҵаауеит,
– Ҳзықәшәа закәызеи, ҳзықәшәаз еицәа ҳақәшәеит,
Ахаҳә ду хагалан абахә иқәҳаргылеит,
Сасрыҟәа дымшәакәа ахаҳә ду даԥылеит,
Шьамхыла дасын уи ахаҳә ду ԥиҽит,
Аха зегь мцурахеит, Сасрыҟәа дазымгеит!..
– Унан, џьбеит, сыԥсындаз, абас шԥашәыхьи,
Зегь шәаҵкыс еиҵбыз, зегь шәаҵкыс икәадаз,
Аҽны шьыбжьон шәышԥеижьеи шәыбла шааԥшуаз!
Ахаҳә злаԥиҽыз иарма шьап алоуп,
Иарӷьа шьапала дасыр, убра дҭахон. Аишьцәа неихәаԥшит, аишьцәа ааихәаԥшит,
Аҭакәажә илҳәаз џьашьахәыс иркит,
– Сасрыҟәа ҳижьеит, – ҳәа рхы гәырҩас иркит.
Инеицәажәа-ааицәажәан, рышьҭахьҟа ихынҳәит.
– Иууазеи, уара! – ҳәа Сасрыҟәа наиқәҿырҭит, – Иууазеи, уара, Сасрыҟәа мыцҳәықәлеи! Уара унашԥара адагьы амцҳәара улазаап
Ахаҳә анылаҳашьҭуаз абахә ахьынтәи,
Уарма шьап акәым, уарӷьала
Уасны иԥыххаа ҳәа уаҳҳәеит, Сасрыҟәа,
Аха уара уаҳиааирц иақәукит маанала,
Уара ахаҳә уасит уарма шьап ала,
Ари еиԥш амцҳәара – хаҵа иламысым!
Уааи, нас ухаҵазар, иуҳәаз зегь ҵазар,
Ахаҳә лаҳашьҭхуеит абахә ахьынтәи,
Иԥыххаа иқәҵа уара уарӷьа шьапала!
Абас иарҳәеит Нарҭаа еицҿакны.
Сасрыҟәа дахьгылаз кыр даалак-ҩакит,
Аха ихьымӡӷьишьеит, мап изацәымкит,
Дышҭахоз идыруан, аха дақәшаҳаҭхеит.
Ахаҳә ду шеибгаз икәымпылуа иҭарҵеит,
Исыхьлакь сыхьааит ҳәа Сасрыҟәа днаԥылеит,
Иарма ныжьны, иарӷьа шьапала дасит,
Аха ԥахьа еиԥш ахаҳә ду хәаш-хәаша имцеит,
Ацԥыхь далагыла ԥахьа еиԥш дымҩеит,
Сасрыҟәа иуаҭәа ԥыххаа ицранаҵеит.
Иуаҭәа ахьҿакызҵәҟьа зынӡа иҿнажәаӡеит,
Иҵдырҟааз аҵла еиԥш Сасрыҟәа даагаз-ҽазит,
Нас адгьыл днықәҳаит игәы ҩарханы,
Адгьыл ажьы ахьызшәа абра иааҵысит,
– Ааҳ! – ҳәа иқьыбжьы ашьха инаҿаҩит,
Нарҭаа иангәарҭа Сасрыҟәа дышҭахаз,
Агәырқьҳәа иҽыжәлеит убраҵәҟьа дара,
Сасрыҟәа иԥырҵит ихала дааныжьны,
Иқәҵит аишьцәа ргәыхәтәы нагӡаны.
Сасрыҟәа хаҵа, Сасрыҟәа гәышьа,
Деизыхаа дкажьуп игәы ҩарханы.
Уажәы-уашьҭан ҳәа аԥсра дазыԥшуп.
Ԥсы зхоу зегьы Сасрыҟәа ихьыз заҳаз,
Абна илоу ашәарах инадыркны,
Аԥсхых иахь идәықәлеит еибарҵысны.
– Ахацәа ӷьеҩқәа ахаҵара зухьаз,
Иухьыз ҳгәы иалсит! – ҳәа Сасрыҟәа иахь иааиуан,
Сасрыҟәа абзиара ззиухьаз ауаа,
– Иухьыз ҳгәы иалсит ҳәа еицырхашьшьы иааиуан,
Иара дкажьын ажәҩан ахь игәы ҩарханы,
Ашьа рацәа лҵыз адәы зегь хнаҟьахьан,
Ишьап аҵалӡ иалҵыз рҩашха ицауан,
Иуаҭәа ҿыхны икажьын хазы, иара – хазы.
Иааилакгьы иԥырҵуан рхы рымагәхьха,
Илаӷырӡышуа иԥырҵуан, Сасрыҟәа ахаҵа,
Уи иԥсы аиқәрхара аӡәгьы илшомызт.
Ус ашьжьымҭан амра анааҵхахоз,
Уарбажәык аахылеит ажәҩан ҵәцара,
Нас инхыгьежьылан Сасрыҟәа иаԥхьа инатәеит:
– Уабаҟаз уарбажәы, уанаџьалбеит,
Сышҭахаз уаҳаны уаама? – ҳәа дазҵааит.
– Сасрыҟәа ишьа иҵҩыруа дкажьуп ҳәа саҳаит,
Сызхара ишьа зжәырц сааит ҳәа ицәажәеит.
– Уи еиԥш анугәаӷь, уааи нас узхара ыжә!
Амала кәыркәеи нанҳәеи ӡыжәра уқәымзааит,
Уӡышуа, укьиуа ажәҩан ухызааит,
Акәтаӷь ануҵо, уара ҿыла иуҵалааит,
Уԥаҵа анхухуа зқәала ихухлааит!
Абас дақәшәиит ауарбажә Сасрыҟәа,
Ауарбажә натәан Сасрыҟәа ишьа ажәит
Нас инышьҭԥраан ажәҩан иналалеит.
Ԥымкрыда инаӡеит Сасрыҟәа ишәи:
Кәыркәеи нанҳәеи аҭакар анкашуа,
Уи аӡыжәра иақәыиҭым иахьагьы.
Ус лаҳәеиқәаҵәак ҟыруа иаахылеит,
Инхыгьежьылан аԥсхых иаԥхьа инатәеит.
– Лаҳәажә уабаҟаз, уанаџьалбеит,
Сышҭахаз уаҳаны уаама ҳәа дазҵааит.
– Сасрыҟәа дышьны дкажьуп ҳәа сааит!
Иблақәа ҭыхны исфоит ҳәа сааит!
– Лаҳәажә, уанаџьалбеит, макьана сыԥсы ҭоуп.
Сыблақәа рҭыхра егьзлоугәыӷьӡазеи!
Лаҳәажә, нас акы усыцхраарауазеи,
Суаҭәа иҿыхны икажьу ааскьоугарауазеи!
– Ууаҭәа иҵегь инаскьаган исымандаз,
Сызхараҵәҟьа акәац сымфарызи!
Сасрыҟәа убас еиԥш алаҳәа дақәшәиит:
– Уара уԥацәа анхухлакь, урҭ андухалакь,
Убла ҭыхны иаҳфоит ҳәа ҭаха умҭауа,
Уршаҟьо, ургьежьуа дара ушьҭазааит! Сасрыҟәа ишәи ԥымкрыда инаӡеит.
Алаҳәа аԥацәа аныхнахлакь иахьагьы,
Иршаҟьо, иргьежьуаа изрымоу абри азоуп!
Лаҳәажә Сасрыҟәа иуаҭәа инахатәан,
Азхараҵәҟьа ажьабаа афеит иара!
Нас инышьҭԥраан ажәҩанахь ихалеит!
Еҳ, Сасрыҟәа, Сасрыҟәа афырхаҵа,
Аԥсра дазыԥшуп уажәы уашьҭан ҳәа,
Адунеи азна ахаҵара зухьаз,
Адунеи азна абзиара ҟазҵахьаз,
Ҭахыда, ҩызада, иԥсра қәнагоума!
Ус қәыџьма дук абнаршәыра иаалҵын,
Ишиашаз Сасрыҟәа иаԥхьа иаагылеит!
– Қәыџьмажә уабаҟаз, уанаџьалбеит,
Сышҭахаз уаҳаны уаама ҳәа дазҵааит.
– Ушҭахаз саҳагәышьеит ҳәа ақәыџьма цәажәеит,
– Иухьыз сгәы иалсит, Сасрыҟәа афырхаҵа!
Ууаҭәа ҿыхны изкажьузеи! – аҳәан ақәыџьма,
Инеин Сасрыҟәа иуаҭәа рҳәазо иааган,
Иахьҿыхыз инаднаҵеит ашьшьыҳәа,
– Уара, қәыџьмажә, иахьа абзиара сзууит,
Узхара акәац ыф, узхара сшьа ыжә!
– Ушьа зжәырц, ужьы сфарц смааит сара,
Акы сухәарц ауп сзааиз иахьа абра!
– Ус акәзар, уааскьеишь абрахь са сҟынӡа,
Иҳәан Сасрыҟәа, ус ақәыџьма днақәныҳәеит:
– Ушьҭахь хьыԥсаазааит, ужәҩахыр ӷәӷәазааит,
Қәылара уаннеиуа акы угәы иҭакны,
Аԥшалас ашьҭыбжь уара иушьҭыбжьзааит,
Уаныхынҳәуа, сҟамчы ашьҭыбжь ушьҭыбжьзааит.
Агәарԥ ахь уаннеиуа уаб угәы умазааит,
Уаныхынҳәуа уан лгәы умазааит.
Ухахәда снацәкьыс аҟара амч амазааит!
Инацәкьыс наган ахыжәҩабжь инакьирсит.
Убри азоуп абга ахыжәҩабжь зыӷәӷәоу,
Убри азоуп абга ашьҭахь зхьыԥсаау,
Убри азоуп абга қәылара ианнеиуа,
Ԥшаласҵас ашьҭыбжь уаҩы изимаҳауа,
Убри азоуп ианыгьежьуагь абжьы зыцәгьахауа!
Ҳаи, ҳаи гәышьа, Сасрыҟәа афырхаҵа,
Иахьа уажәраанӡа адунеи зыхьӡ аныҩуаз,
Уасиаҭк иҳәашазаргьы изеиҳәарыда,
Адоуцәа змыхәаз имч илӡаара иаҿуп,
Иблақәа алашара рцәыӡра иаҿуп.
Ус х-ҳәыҳәк ԥырԥыруа ажәҩан иаахылеит,
Урҭ аҳәыҳәқәа иаҵәан ажәҩан агәы еиԥшҵәҟьа,
Иаахагьежьылан Сасрыҟәа иаԥхьа инатәеит,
– Шәабаҟаз, аҳәыҳәқәа, ара шәысзаазгазеи?
– Иухьыз ҳгәы иалсит, Сасрыҟәа афырхаҵа,
Гәнаҳарыла уашьцәа ушҭадырхаз,
Дгьыли-жәҩани иахьаҳгӡарц иахьа ҳаузааит!
– Иҭабуп, аҳәыҳәқәа, абзиара ахьысзыжәуз,
Шәара шәшааиуаз абара ашьа шәнылатәеит,
Шәшьапы ашҵақәа зегь сара сшьа иашәит.
Дунеи ауаатәыҩса ргәаӷ еиманаҵы,
Шәшьапқәа шыҟаԥшьыц сшьала иҟаԥшьызааит,
Ауаатәыҩса еинаалан агәаӷ анрыбжьыҵлакь,
Шәшьапқәа ԥахьа ишыҟаз еиԥш иҟалааит,
Сара сзын иахьа шәара шәшәаџьҳәацәоуп аха,
Аринахыс шәахьнеиуа, агәырӷьаҿҳәаша нажәгалааит! Абас днарықәныҳәеит аҳәыҳәқәа Сасрыҟәа,
Аҳәыҳәқәагьы адыр-дырҳәа иныҵԥрааит,
Иаахагьежьылан ажәҩан иналаӡит,
Дгьыли-жәҩани еимырдоит хыла-ҵыхәала,
Сасрыҟәа иуасиаҭ рҳәоит, еиҭарҳәоит.
Сасрыҟәа дабаҟоу, Сасрыҟәа бзиахә
Наӡаӡа илацәа неиқәыиԥсеит.
Адгьыл еиужь цәарҭас имоуп,
Ажәҩан цеицеи хыбрас имоуп,
Аҳәыҳә-ласқәа ишәаџьҳәацәоуп,
Ашәаԥыџьаԥ иџьабацәоуп!
Аеҵәақәа кәасҭӷас имоуп!
Абас ауп ишыҟоу, дадраа, ес-иԥсуа ирыцԥсуа, ес-ииуа ирыциуа, Нарҭаа дуқәа ражәабжь.
