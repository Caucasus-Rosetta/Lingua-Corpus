Альдона ԤЛИАԤҲА

Ажәеинраалақәа

       
 Исылшоны сыҟазҭгьы

Амч ду сымазҭгьы, исылшоны сыҟазҭгьы,
Сныҟәарымызт усда, маӡа.
Ажәҩан аҟынгьы сҽеибыҭан снеирын,
Илбаазгарын аеҵә жжаӡа.

Уи аеҵә ала аиӷара аԥысхрын,
Исырԥхарын ажәлар рыгәқәа.
Аиӷара аԥыхны, аиҩызара шьҭыхны,
Иеибасыркрын ажәлар рыгәқәа.

Ақ. Гәыԥ 1989 ш.


              * * *
Мҵәыжәҩада сзыԥыруам,
Аԥырра сҭаххаргьы.
Мҩахәасҭада ашьха,
Сызхалом, исҳәаргьы.

Ацәқәырԥа  иалшо,
Сылшом схаҳәхаргьы.
Аԥсабара амчқәа сзыриааиуам,
Исҳәаргьы, исӡаргьы.

Аха исылшо адунеи аҿы
Акызаҵәык ыҟоуп
Егьа сыԥсӡаргьы,
Адунеи аҿы сыԥсы ыҟоуп.

Мап, уи цәыршәагам,
Иқәым ус баша.
Мышкызны инҭалап
Сыбзиабаҩ иашҭа.

Инықәлап адәы ԥшӡа,
Иеибӷьыжәаауа ашәқәа.
Иныҩнылап иуада,
Дахьгылоу уа дгәаҭа.

Саныԥсыхгьы сыԥсы иауама,
Игьежьышт иара ишҟа.
Сара шсакәу дазхәыцшам,
Аха дхьаԥшып са сышҟа.

1992 Ақ. Гәыԥ


Сашьцәа

Сашьцәа, сашьцәа са сызкәыхшоу,
Шәымҩа аартызааит ԥхьаҟа шәахьцо.
Шәымҩа аартызааит уа ицқьаӡа,
Амра лаша шәықәлашааит ихааӡа.

О, сашьцәа, сашьцәа аԥсуа иԥацәа, 
Ишәмырӡын аԥсуа ҵасқәа, урҭ зегь шәыхьча
Ишәмырцәан шәхәышҭаарамца, шәԥашә иазшәырҳа
Ԥхьаҟа шәнеила, шәнеила, аҩызцәа, шәырҳа.

Зегь шәеидгылан шәыԥсадгьыл шәыхьча,
Аԥсны ԥшӡа иазҳартә иҟашәҵа.
Зегь шәеидгылаз, шәеицыз, бзиа шәеибаба,
Аԥсуа ҵеицәа шәзырҳартә шәҟала.

17.05. 1989 ш. 

Аԥсуа хаҵа 

Аԥсуа хаҵа,  хаҵара згым,
Дашьҭам, иҭахым уи атәым.
Ихатә џьабаалоуп еснагь дшынхо,
Иламысоуп ԥхьаҟа дызго.

Аха диқәлеит аӷа млашь дықәԥо,
Ирӡырц ибызшәа, иԥсадгьыл, дызтәқәоу.
Иуаажәлар ыҟамкәа наҟ инирҵәарц,
Аԥсуак дыҟамкәан иҟаиҵарц.

Дангыла аӷамлашь дықәԥо, аԥсуа 
Дзымтәеит ус баша, ихамышҭит дызтәқәоу.
Иабацәа, урҭ рабацәа рыԥсадгьыл рыхьчон,
Иԥадгьыл азы дгылеит, иҵас наигӡон.

Ҳабацәа, урҭ рабацәа рыԥсадгьыл рмыхьчозҭгьы,
Кыр уадаҩра ирҿагыло иамақәԥозгьы.
Иахьанӡагьы ҳ-Аԥсны заарымызт,
Ас ҳбызшәагьы цқьаны иҳазҳәарымызт.

Аԥсуа хаҵа Нарҭаа ду рҵеи,
Саҭанеи-Гәашьа дымԥсыртә дҟалымҵеи.
Сасрыҟәа ишьа илоуп, изҭоуп уи игәы,
Ихьчоит иара идгьыл, изыргәырӷьо игәы.

Иаԥхьаҟа ихшаз рзы дықәԥоит дмаашьаӡакәа,
Урҭ рзыҳәан икеиҭәоит ишьа дымшәаӡакәан.
Ихшаз рзы дазықәԥоит иԥсадгьыл амырӡра,
Дықәԥоит урҭ рзыҳәан иҟаларц ахақәиҭра.

1993 ш. ақ. Гәыԥ. 

Ԥхьаҟа сашьцәа!

Ԥхьаҟа сашьцәа, са сызкәыхшоу,
Шәыдгьыл шәаԥымхеит, мрала илашоу.
О, ашьцәа, сашьцәа, Аԥсны аԥацәа,
Илԥха шәымаз ҳ-Анцәа!

Ишәмырӡын ҳаԥсуара, ишәыхьча,
Ԥхьаҟа шәнеила, ԥхьаҟа, ԥхьаҟа!!!
Аизҳара, аҿиарамҩа шәаныз шәыҽкынҵа,
Уи ала ҳ-Аԥсны ԥшӡа  мыӡыртә иҟашәҵа! 

1992 ақ. Гәыԥ.  

Лаҭатәи атрагедиаан иҭахаз жәаа шықәса зхыҵуаз, 
Гәарамиаԥҳа Снежана илыхьӡынҩылоуп

Мыткәман уи ашҭа ду иҭыҩуаз,
Угәы унархьуан анду-шла лыбжьы.
Мыткәман ашьхақәа ирныҩуаз,
Мыткәмоуп иго иахьагьы.

Анду-шла лмаҭа дылҵәыуон,
Игәыҭшьаагаха игон уи лыбжьы.
Лаҭаҟа дхьаԥшны ут дҵәыуон,
Ашьа алыжжуан, лӡамҩақәа, лжьы.

Инамӡаз уардҵас дкәицеиуан,
Иахьаҵкыс уаҵәы дыԥшӡахон.
Аиашаз, мраҵас уи дкхеицеиуан,
Уардҵас дышәҭуан, деикәаԥхон.

Илҳәомызт уи аԥсшәа дмыччакәа,
Дрылаҵән нас уи зегьы.
Лабгьы дшыԥсыз агәра мгакәан,
Лаара дазыԥшуп есқьынгьы.

Дыҟам, дҳацәцеит уи наӡаӡа,
Иуадаҩуп уи ажәа аҳәара.
Аха дыҟоуп наунагӡа ҳгәаҵаҿ.
Ибдыруаз, баҳхашҭуам ҳара. 

1994. ақ. Гәыԥ.  




  Иҭабуп сашьа 

Иҭабуп ҳәа уасҳәоит
Сашьа ду – Амҳаџьыр,
Иҭабуп ҳәа уасҳәоит
Са зныкгьы.

Аҭамзаара ажәа
Уҿаԥхьа ишьҭаҵо.
Суеихырхәоит сашьа
Даҽазныкгьы.

О, сукәыхшоуп сашьа,
Измырӡыз здунеи!
Зхатәы бызшәа,
Забацәа рашәа!

Урҭ зегь мырӡкәан
Иахьанӡа иааугеит.
Уазыхынҳәит
Уԥсадгьыл гәакьа.

Нас, убызшәа рҽеи,
Ԥхьаҟа уцала.
Иуԥымлааит ҩаԥхьа
Хьаҳәа-ԥаҳәа.

Уламыс, упату
Шааугац игала.
Уаԥсахааит 
Уԥсадгьыл гәакьа.

1992. Ақ. Гәыԥ. 

Ачара 

Уахынлоуп. Амза каххаа илашоит,
Аеҵә хыхьынтә убла иҭаҷҷоит.
Акеиҳәа ашәаҳәабжь гоит,
Аҭацаагацәа уа рыҽдырхиоит.

Ажәлар  ықәгьежьаа амаҵ  руеит.
Аишәақәа еиҵыхны идырхиауеит.
Рҽырхиа рымҳабқәа кны, 
Акәац иахагылоуп ахацәа еизаны.

Атта-ттаҳәа амца еиқәҵауа,
Ачуанқәа кнарҳауеит абысҭа азы ирхиауа.
Агәылацәа ықәгьыжьаа амаҵ  руеит,
Ааԥсара рықәым ргәы шьҭыԥраауеит.

Аҭацаагацәа уа рыҽдырхиеит,
Аҽқәа еиқәҷаб еиқәдыршәеит. 
Нас урҭ ирықәтәан дара,
Идәықәлеит аҭаца лаагара. 

Аҽцәа шьҭхысаа ицауеит,
Амзагьы чча-ччо урҭ ирзыԥшуеит.
Аеҵәақәа еиқәшаны хараӡа,
Рымҩа дырлашоит, илашаӡа. 
Арахь, ашьаԥахь аус еилашуеит,
Ахәара-хәараҳәа абысҭа шуеит.
Хазы аҵәы иахаҵаны ажьҵаа рӡуеит,
Абысҭа рухьеит, акәацгьы жәхьеит. 

Аҳәсагьы русқәа ҟарҵахьеит, 
Чыс хкыла аишәақәа дырхиахеит.
Аԥшәмаԥҳәысгьы дгәырӷьан дырзыԥшуеит,
Рымаҵ ушьа даара илгәаԥхауеит.

Ус аҭаца дааргеит ҳәа игеит абжьқәа,
Ажәлар гәырӷьеит, иҩт лбара.
Аҽцәа агәгәаҳәа иҭалт амӡырха,
Аҵықь-аҵықьҳәа игеит ахысыбжьқәа.

Уи нахыс шәаҳәарахеит,
Ҽыла хәмаррахеит, кәашарахеит.
Ҳәеинҟьала арԥарцәа аҭаца илԥылеит,
Анхәеи абхәеи даагәыдыркылеит.

Шьапымшла быҩналааит абри аҩны ҳәа,
Аҭаца дыҩнаргалеит хыхь аҩныҟа.
Аҭацаагацәа ашәа ҳәауа,
Ашҭа иқәуп ажәлар шәаҳәауа.

Аԥсуа ҵас ишаԥу ала,
Аԥҳәыс даазгаз дцәырҵуам макьана.
Ажәлар дырбар ҳәа дшәаны.
Ашҭа дҭалом дыԥхашьаны .

Ачара ду еиҵцәа уаҟа ириут,
Хаха-хымш ажәлар меимпит!
Ажәлар гәырӷьан ишәаҳәауан,
Аҭаца илеигәырӷьан икәашауан!

Саргьы убра ачараҿ стәан.
Ашәа сҳәон, скәашауан,
Ачара ду аҿы стәаны.
Аҩныҟа сауеит сааԥсаны. 

1989 ш. 

                 *  *  *
Сыбла гәыԥшӡа, сыбла ҭхаха,
Сара сгәил ԥшӡа, сҟармаҵыс.
Нас, усымаз са сгәы уҭаҵәах,
Исурызеи Анцәа-иныс.

Са саныцәо сыԥхыӡ уалоуп,
Сыбла ухгылоуп, изӡазом.
Соуԥшәыл, сҟәымшәышә уабаҟоу?
Хара сыԥшуеит узбаӡом.

Ашәа узысҳәоит са уахынла,
Сажәа уалоуп нас еснагь.
Адәыкрын еиԥш сыкәа уҭаршәны,
Сузыԥшзаауеит еснагь. 

1991 ш.

                  * * *
Ублақәа схырхуеит уанысԥыло,
Исҿаԥхоит иухылҵуа ашәахәа.
Уқьышә ԥшақәа еихьыхәхәа гәырҭәыла,
Исоуҳәоит, – мшыбзиа аҭыԥҳа.

Ублақәа жәҩангәеиԥш схыԥшылоит,
Иҟалом сызхара урҭ рбара.
Еснагь еиԥш иахьа уанасԥыла,
Исаҳауеит – мшыбзиа аҭыԥҳа.

Аамҭақәа мҩасуеит, иаангылом,
Сгәы ҭыԥоит, иазынкылом аҭра.
Исҭахуп, раԥхьа уанысԥыло,
Исоуҳәарц, – бзиа бызбоит аҭыԥҳа. 

1991 Ақ. Гәыԥ

          

              * * *
Бзиа избоит сара аԥсуа қыҭа,
Аԥсуа кәасқьа, аԥсуа мца.
Аҷҷа-ҷҷаҳәа амца иадтәалан,
Уа ианцәажәо абыргцәа.

Бзиа избоит сара аԥсуа иашәа,
Икәашашьа, ицәажәашьа.
Бзиа избоит сара аԥсуа маҭәа,
Икәымжәы, икаба, ибызшәа.

Бзиа избоит, пату ду сзақәуп,
Аԥсуа ӷьеҩ ичеиџьыка.
Иҩы еиқәаҵәа, аимхәыц хәыҳәҳәала
Изырԥшӡауа ачеиџьыка.

Бзиа избоит сара аԥсуа қыҭа,
Аԥсуа ибаҳча, иқәаҵара.
Ианыҵыҩуа абаҳча зҩыда,
Аԥсуа бызшәа, ихаҵара.

1993. ақ. Гәыԥ










 Муреи абгахәыҷы ҵыхәабабеи

Аҵыхәа баба шьҭакшауа,
Иаҳзааит ҽнак бгахәыҷык, 
Ҳкәытқәа ӷьычны иагарц,
Ԥыҭк кәтыжьла ичарц.

Аха игәазҭаз ҳла Мура
Иазыҵҟьеит, иабоз агәра мгауа.
Ҵәыхәабаба шьҭхысаа ицеит, 
Убри нахысгьы ахабар ҳамбаӡеит. 

1989  ш.  


                                       * * *
Амш бзиоуп, амра ԥхоит,
Аԥша асуеит, аҵар шәаҳәоит.
Ҳаргьы ҳгәырӷьоит, ашәа ҳҳәоит.
Амшын ахықәын ҳаԥсы ҳшьоит.

1989 ш. 


                    * * *
Аԥшқа дыцәоуп игәы раҳаҭӡа,
Иеҵә кыдуп ишашаӡа.
Ани аби ргәыӷырҭа,
Уцәа сыԥшқа узхара.

1989 ш. 

Ҽаанбзиала

Иҷырҷыруеит, иҷырҷыруеит
Ажәҵар ԥыр-ԥыруа.
Урҭ ааԥынра рыман
Иазҳаит ишәаҳәауа.

Ҽаанбзиала ажәҵар,
Ааԥынра ҳзаазгаз,
Ҽаанбзиала ааԥынра
Еҵәала адгьылқәа қәызҵаз.

1989 ш.

           * * *
Ибыхьзеит барамыжда
Бынасыԥ быцәцеит?!
Ауаа шеилыбхуаз
Бҭычҳаны бынхеит!

Уажә блаба нбыҵырсуа
Амҩа бануп. 
Бҿара аныбгәалашәо 
Балахь еиқәуп.

Ибыхьзеи барамыжда,
Бынасыԥ быцәцеит?!
Бҿара бшазымхәыцуаз
Бажәра ааигәахеит. 

14. 03. 1989

            * * *
Ааԥынра шааз еиԥынчыла
Ашәаԥыџьаԥ  рҽеибырҭеит еҵәабӷьыла.
Уаанӡа игылаз аҵлақәа цәыҳәӡа,
Уажә игылоуп даара иԥшӡаӡа.

1989 

          * * *
Аԥсабара шәыхьчала,
Шәазҿлымҳан ишәааӡала.
Аҵла рымахә ԥышәымҵәан,
Аҵар рыҭра ԥышәымҽлан.

1989

                           

          Сгәы уҭоуп еснагь

Убзиабара сыцуп сара сахьцалакгьы,
Сгәы иҭоуп уи еснагь иҭахәхәа.
Гәыкала сузыҟоуп, насыԥ шсымамгьы,
Схы уқәысҵоит уа уаԥсахар.

Аҩыза, сыгәҭыха цәырга исзымҳәаргьы
Саҭоумҵан. Иаҭахым уи гәагьра.
Аха, ус еиԥш иҟоу среиуамзыргь
Сгәы уҭаҵәах усымоуп абра.

Аамҭақәа мҩасааит, сышлааит аҭахызаргьы,
Аха схәыцрақәа урылоуп еснагь.
Аамҭақәа мҩасааит, сыԥсааит аҭахызаргьы
Аха сгәаҵаҿы уҟоуп еснагь.

1993 . Ақ. Гәыԥ


 Шьхан Шәарыца-иԥа Нарсиҭ

Лакә-лакә сара сышнеиуаз,
Лакә шәшьыракаҿ снатәеит.
Иссирымзаргьы лакәк аацәарган
Ишәасҳәарцы насыӡбеит.

Дыҟан, дынхон лакә ақыҭа
Шьхан Шәарыца-иԥа Нарсиҭ.
Хьӡыла-ԥшала деицырдыруан,
Иашоуп исҳәо уа умсит.

Дахьцалакгьы деиҵахомызт,
Амц аҳәомызт иаҳәа хцәан.
Иаӷа диаҩсны дызцомызт,
Иеиҽырбозгьы ҭыԥҳацәан.

Аӡә ишьҭахьгьы дгыломызт,
Цәгьа дшәарыцаҩын иара.
Акы мкыкәаны дгьежьуамызт,
Бзиа ибон хьыӡрацара.

Ажәеиԥшьаа дуқәа ззылаԥхаша,
Шьхан Шәарыца-иԥа Нарсиҭ.
Ҽнак шьыжьшаанӡа дҩагылан,
 Ашьха шыҟаз днаҵысит.

Ашьха, архақәа, дырҿысны,
Акыр шьардагьы днаскьеит.
Аха шәарахк баша иҟьалан,
Ишьыртә еиԥш, акагь имбеит.

Дкара-уара, дааԥса-дкара
Абна нижьт наҟ шьҭахьҟа.
Дәы-ԥшак днықәлеит иара ԥшьаала,
Ҵлак илаԥш иҵашәеит хара.

Адә ду агәҭан аџь ду гылан,
Игәеиҭеит уи ааигәа даннеи.
Аџь ду мҵан ашәшьы аман,
Дныҵаиеит уи уа. Аиеи. 

Дахьыҵаиаз ԥшьаала-ԥшьаала
Ишааскьоз гәеиҭеит уа гагак.
Дынхьаԥшызар, мшәан ашана,
Илаԥш дыҵашәеит ҭыԥҳак!  

 Лыԥра-лсахьа ҳәашьа узаҭом,
Ла деинаалацәан мыцхәы.
Дибахьазшхагь игәы инаҭон,
Убла ҭнахуан ла лхахәы.

Лхы инаркны лшьапаҟынӡа
Маҭәа ԥшӡала деилаҳәан.
Лыбла ҭыџьџьаақәа кәеицеиуан,
Лшьеи-лыхши еилыԥхауан.

Инацәа нагӡа илыхьиркьысырц,
Инапы шьҭихуан еиԥш убра,
Акыр-кырҳәа лыччаԥшь ныжьны,
Аӡеиԥш дынкабеит лара.

Ари лакәишьеит, иџьеишьеит,
Еиҭа днықәиахит дырҩегь.
Дызбауазаргь ҳәа дынхьаԥшит,
Аха дыҟам, дицәцахьеит.

Дыԥшит, дыԥшит, аха уаҳа 
Иалымшаӡо игәы аныԥҵәа,
Нас дҩагылан иара уаҟа,
Ддәықәлеит аџь махә-хәыҷык ԥҵәа.

Акыр дныҟәеит, нас дышнеиуаз
Ҩнык шгылазгьы ибеит.
Ашә аартны дахьыныҩналаз,
Ҭакәажәык дыштәаз ибеит.

Нас аҭакәажә дналыдтәалан,
Иибаз шибаз зегь иҳәеит.
Игәы иҭыхон дарҭынчуамызт,
Илдыруа лирҳәарц иӡбеит.

Аҭакәажә уа излалҳәоз ала,
Ааигәаӡа дынхон аҳак.
Дыҟамызт иара ихала
Диман, диааӡон уи ҭыԥҳак.

Аха ишыҟалах сыздырам,
Гызмал хәынгак дигәаԥхеит.
Дахьицымцаз, мап ахьылҳәаз,
Уаҩы димбартә дҟаиҵеит.
Аха ирҳәоит аџь ду амҵан
Иҵәахәуп ҳәа ла лыԥсы.
Гызмал хәынгак ддәоуп уи амҵан
Дизеиқәырхашам ла уаҩԥсы.

Деиқәсырхап ҳәа идәықәлаз уаҟа,
Имазароуп амч-алша.
Аџь ду хҵәа, икажьны уаҟа,
Иахьишьыроуп иара ишьа.

Абри ауп араҟа лшарас
Иаҭаху, аха уӡырҩы:
Данеиқәирхо алагамҭаз
Дхаҳәыршәырахоит ауаҩы.

Ари заҳаз арԥыс гәеиҵамс
Шьхан Шәарыца-иԥа Нарсиҭ.
Уаҟа ддәықәлеит дымтәаӡакәа,
Деиқәирхарц наҟ дласит.

Аџь ду хҵәа икажьны уаҟа, 
Иара иман амч-алша.
Иаҳәа ала инапы ҟәаҟәан,
Аџь иахьишьит иара ишьа. 
Данеиқәирхоз аламҭалаз 
Дхаҳәыршәырахеит иара.
Лыԥсы лоуит аҳ иԥҳазаҵә,
Деиқәирхеит, аха иара?


Аҭыԥҳа ԥшӡа лылабжышқәа
Акәаԥаҳәа инкаҭәеит.
Аха ишнеиуаз Шьхан Шәарыца
Иԥа игәы инҭаҭәеит!


Нас уи акәхеит иԥсы нҭалеит
Шьхан Шәарыца-иԥа Нарсиҭ.
Амч алшара ду змаз арԥыс
Ус даанымхаӡеит, дымԥсит!

Аҳ иԥҳазаҵә арҵәаа нхылҵеит,
Ихәда днақәшеит лнапы еиҵых.
Рџьабаа баша ус имыӡӡеит,
Чара зуша уа иеиҵых.

Ажәеиԥшьаа дуқәа ззылыԥхаша
Шьхан Шәарыца-иԥа Нарсиҭ
Шәарыца ҳәа дымцеит баша
Иԥҳәызба дима дыццакит. 

1993. ақ. Гәыԥ


                Уара уда…

Акагь сҭахым, дысҭахым, уаҳа аӡәгьы,
Уара уда, сара сызкәыхшоу.
Сыбла ухгылоуп уара иахьагьы,
Уа уахь сцәанырра  ду ԥшьоуп.

Са сахь уа уцәанырра зынӡаск даҽакуп, 
Исоуҳәеит , - саҳәшьа сызкәыхшоу.
Сгәаҵаҿы амца агәгәаҳәа иеиқәуп,
Ибылуеит, са сцәанырра ҽакуп.

Ишԥазури, схәыцуеит, сгәы иагом  фатәык
Сыбла ихтәалоуп ашьа.
Срыцҳауп, игәаҭа, ублақәа хты,
Иуҿымшәан ажәа – саҳәшьа. 

1994 ш. ақ. Гәыԥ


