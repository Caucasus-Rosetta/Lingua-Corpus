                                   Вахтанг АԤҲАЗОУ

                          
                              Ажәеинраала ҿыцқәа

                               АԤСНЫ СЫҞОУП

                 Сызқәу амҩа хароума,
                 Ишнеиуа иҿахҵәома џьара?
                 Ҳазшаз днақәныҳә ироума,
                 Мамзаргьы саанхоу мҩабжара?

                  Сразҟы хҭаскуам, саԥыҩлом,
                  Исаҭәашьо ҟәнымшьо сцалоит.
                  Сыбжьы сџьынџь ианахыҩуа,
                  Саԥшәымоуп, зегьы срыхьӡалоит.

                  Сшьаҿа сзеихгонаҵ сныҟәоит,
                  Снатәаргьы шәымҭак сааԥсаны,
                  Аԥсны сыҟоуп саныҟоу,
                  Саныҟамгьы сыҟоуп Аԥсны.


                        Х Х Х

                  Ҽаҩра згым ашәыр-ҵла сеиԥшыншьала
                  Сыԥсы ҭанаҵы.
                  Лахьынҵала исаҭәоу зны еихшьала
                  Сшьамхы ӷәӷәанаҵы.
                  
                  
                  Аха уанӡа сдацқәа зларсу сыдгьыл
                  Аужәра сзырха,
                  Санахумбаа, сахыз, ҳазшаз, усыдгыл,
                  Мшызҳа исзырҳа.

                  Абжьааԥнеиԥш, ашәыр ҿассы изҿалаз
                  Аҵәа-ҵла умыршәшәан.
                  Иахьа схызхыз хәыцра ссирӡак сшалоу,
                  Ашәыргьы ҿышәшәап.

                  Иҿахом, идыр, - асахьа ҭысхуеит
                  Аҵәа ҟаԥшь, иарҭыз.
                  Сара сзы ҿыц ииз ажәоуп, - иҿысхуеит,
                  Иахьҿоугьы сгәы зырҭәыз.
                  

                               СЫԤСЫ АҬЫԤ

Сшьаҿа неихызгар – алԥха сыцуп,
Мшаҽнеиԥш, еицакуам аԥшьаҭыԥ.

Суарҳал-мҩа қәҵоуми, сгәыӷрагь ҿыцуп,
Ҿыц сизшәа сыблақәагьы хтып.

Сахьнықәԥшуа мчык сагәылахала,
Сшьамхы насыҵԥраауа сагоит.
Ҩадараз, сшәарҭам, схалоит схала,
Ԥҭа зхыршәлам ажәҩан ааихыккоит.

О, забџьар нақәк ихысуаз аҩнахт,
Еиқәхеит, иаргазаргьы ахҭыԥ.
Цәгьа згәы иҭакыз дымцац даиааины,
Ара ирхиамзи иуахҭа.

Ԥшьа-ҭыԥла иҭәыз ирзымхо адгьыл, -
Ирыламҩашьоз Аԥсны аҭыԥ,
Аӡә деиҩаӡозар, наҟ уи днадга,
Лаԥшы цәгьа аҟәгазааит сыԥсы аҭыԥ.


   ИУЕИ БАГРАТИ РЫБЖЬЫ

Слымҳа иҭаҩуеит Иуеи Баграти рыбжьы:
«Шәнеибац, ахьырԥар, шәнеибац, шәымтәан шәеиқәышьшьы!»

Ахра хыџ-хыџыртә, иааҩуеит рыбжьы ҿацаӡа,
Гәкыракгьы аҵоуп, раԥсшәа еицакым зынӡа.

Ражәа хьырҵәаҵәоуп, иааҩуеит: «Аԥсноуп шәеиқәзырхо!
Аԥсшәа – шәбираҟ ауп, ишьҭашәҵар ҟалом, шәҭахоит.

Адунеи ҳаззықәыз, ҳгәадура – ҳбызшәа,
Аԥхьа иҳаргылон, ҳахыҽхәо ҳанықәуан ҳамшәа.

Илахь еиқәны дубомызт Дырмит, ҳԥаҳаимбар,
Аԥсуа иажәа иалшоз ҳирдыруан ҳааибабар».

Шьардагьы рылшеит зажәа адунеи иазырҳаз,
Ҳхатәрақәа ӷьеҩқәа, ҳхыбаҩқәа, ахьӡгьы зырҳаз.

Слымҳа иҭаҩуеит Иуеи Баграти рыбжьы:
«Шәнеибац, ахьырԥар, шәнеибац,  шәымтәан шәеиқәышьшьы!

Ҳԥыза Дырмит баагәарас даҳшьон, деиҳабын.
Ижәҩақәа ҳрыҵак ҳнеигон, амҩа ҳирбон.

Ҳҿынаҳхон ҳамҩа ҳахымҟьо, иӷәӷәан ихыԥша,
Ҳахьчон, ҳа ҳзы Аԥсны ианықәсуаз аԥша.

Дыҟан аҟәыӷа дуӡӡа, ҳдоуҳа еиқәзырха, 
Иҟан Аԥсны, иазгылон аҵеицәа хаха.


Зны-зынлагь шәышьҭахьҟагь шәхьаԥшлароуп, ҳҵеицәа шәхаҵкы,
Иҳаиуам абзиара шәзырур, - шәақәшәа ацкы…

Шәыҵла еилҩаар, иаиоуӡом анҵыра, ижәдыр,
Шәақәтәаз аҽыхәа, аҽызгьы, еснагь икәадыр.

Зхьышьаргәыҵа ҳакәыхшоу, ҳуҳәоит, иаагәаҭ,
Ҳуҳәоит, еилшәара рмоукәа инеиларц ҳмилаҭ.

Мап, еиҟарауаа шәзырҳәар, иҟалом ӷьацара,
Шәнеибац, ахьырԥар, шәнеибац, иахьоуп ԥхьацара»!


     РАҲӘШЬА ДЫЗМАЗ РАШҬА ДҬЫРГОН

Рҭаца ԥшӡа ддәылҵуан. Ҽԥныҳәа лымам.
Шықәсыкгьы ниас ицеит.
Рԥазаҵә дҭахеит, ҵеи дрыбжьагылам.
Гәырҩа цәгьоуп, - ражәрагь рыхьӡеит.

Анхәа дыгәжәажәо ашҭа днықәлеит,
Иҽникылт абхәа иҽырӷәӷәа.
Амшгьы лахьеиқәрак наҿықәлеит.
О, ргәаҵақәа хәын, ирыӷӷан.

…Раҳәшьа дызмаз рашҭа дҭыргон.
…Ирырҭартә иҟам гәыбӷан. -
Ргәырҩа зырҿыцуа ахҭысқәа гәныргон,
Агәашә ахь рылаԥшқәа хан.


     АДГЬЫЛАЗ АӠАӠАГЬЫ ХӘШӘУП

Абар, иаацәылашеит, иит даҽа мшык,
Узцом уаԥысны, ахҭысқәа еилашып.

Уажәыҵәҟьа жәҩан лаша ҵкы цәхаԥшьк ашәуп, 
Уажәыҵәҟьа адгьылаз аӡаӡагьы хәшәуп.

Насыԥла амш санаԥыла сзаҵәым, 
Разҟуп, исаҭәашьоу сцәымӡыр уаҵәы.

Иахьала сгәамҵуам, шьхацамҩак саҿам.
Агәыраз изыҳәан иаартуп са смаҿа.

Мшаҽнеиԥш, мрагыларахь сымҩа сагоит,
Хароуп ҳәа бжьык саҳалоит, агәра згоит.

Уажәыҵәҟьа жәҩан лаша ҵкы цәхаԥшьк ашәуп,
Уажәыҵәҟьа адгьылаз аӡаӡагьы хәшәуп.


     АБӶЬҚӘА АӠМЫЖЬ АӠАМҨА РЫГӘӠУЕИТ

Шьыбжьышьҭахьгьы амра аԥсы алоуп,
Маҷк ихҽызаргь аҭакар.
Амҵәыжәҩақәа еиҵых-еидыԥсало,
Ҵыск ҷыр-ҷыруеит абжьы ҭга.

Аӡиасгьы гәамҵ-хамҵуа инеиуам,
Зных ишажәло еиԥш аԥан.
Аҵыс ԥшӡа ахьықәтәоу игәаҭеиуам, -
Аӡмыжь ихгылоуп алаԥан.

Аԥсаатә ҩаԥхьа амҵәыжәҩа неиҵыхны
Амахә инықәԥрааит, - имшәаӡеит.
Аӡмыжь иныхиаалеит, ӡыхьым,
Ихьшәашәам, хӡаарҵәи ҟанаҵоит.

Ашоура иакызаргьы – ҽԥныҳәам.
Ицашам абжьы неихашәы, -
Аҵыс ԥшӡа ҷыр-ҷыруеит, ашьшьыҳәа
Аӡмыжьаҿ аҽакәабоит уажәы.

Изызҳаз алаԥангьы шабозар?
Ӡышхәак иазхьуазаргьы, - иахьӡоит.
…Махәык абӷьқәа рыгага збозаргь, -
Аӡмыжь аӡамҩа рыгәӡуеит.


       ААҴРАҾ ИҴӘУОИТ АШЬАШЬАЛҚӘА

Аҵлақәа ирыкәыршоу ашьалқәа
Шкәакәоуп, - сыла иҭаҳәҳәоуп.
Ааҵраҿ иҵәуоит ашьашьалқәа,
Иҵәуоит рылаӷырӡ рҿаҳәҳәы.

Ҵхагәынӡа асы бымбыл леиуан,
Ӷәӷәала иҵааит шарԥазы.
Узхыццакуеи, ааԥынра иааиуа
Усгьы ирҳәоит убзарӡы.

Аӡынра ацамҭаз ихьаԥш-кәаԥшуа, 
Иаҵоу алеишәа ҳнарбоит.
Нас идәықәлахуеит ихьамԥшуа.
Аамҭа ԥшуам, ҳаилнаргоит.

Аҵлақәа ирхырымхуеи ршьалқәа,
Амра ангыла еикәаԥхо.
Ахыб иахьынҳалоу ашьашьалқәа
Ааҵраҿ иҵәуоит иахьак.




                           х х х 

Хьаца бӷьызаргь, ихьархьаруа, 
Рыбжьы ирхылҵуа насырҳа.
Ишәаԥырҳаԥуа, ихәархәаруа,
Абӷьқәа ирылоугьы ҿаҳам.

Уажәы сзыҳәазгьа аҳазаап, -
Изызкызоуми аԥша.
Ихьархьаруа абӷьқәа еилазааит,
Ашәа ссирӡоуми рхыԥша.

Сара схызхыз аԥсабара,
Иаҟәыблаазааит аҭыӡшәа,
Зашәа иақәымхаша еиԥхьбара,
Шаҟа ихааузеи абызшәа.


       АӠЫХЬ АШӘА

Иҿаҳәаз аӡыхь ԥытлеит,
Абахә иҵхәрааит икәеикәеиуа.
Агәырӷьаҿҳәаша агазшәа илеит,
Ашьҭра ылнахт икеикеиуа.

Имаӡазгьы – шьҭа иаартуп,
Агьама ссируп – гәырԥсаҳәагоуп.
Иԥиргом – изшаз итәуп.
Амҩа иқәуп, ихырҳагоуп.

Ӡынгьы-ԥхынгьы аӡыхь хәарҭоуп,
Агьама еицакӡауам, ихьшәашәоуп.
Асы леит, шьхароуп, ихьҭоуп.
Мап, еихсыӷьӡом аӡыхь ашәа.


     АӠЫ  НАЛАБЕИТ АМАХӘ

Абар, аӡы налабеит амахә,
Ишҵәуац иҵәуоз еимаҭәа,
Ара-ҵла хәын, иалшахуаз абахә…
Ахысҩы иҭаиршәуан ахҭа…

Ахыкәлаа цеит ашьҭа ааныжьны, 
Икылнаҵәаз амахә неилышшеит.
О, ԥшакгьы суеит шьҭа инеиужьны,
Ахьаа цәгьа азхымҽзаргьы, ишеит.

Гәырҩала иҭәуп амахә неиҭамҳәа,
Лаӷырӡыми аӡамҩа иаҿыкәкәо.

Ара-ҵла адац ӷәӷәамзи, икамҳаит,
Аха амахә есааира иҵыкәкәоит.

Абӷьы канӡеит, иҿоуп ԥсы рхаӡамкәа,
Акыр заа акаканқәагьы ҿышәшәеит.
Иаанхеит аџьынџьгьы уаҩ дахӡамкәа,
Ара-ҵлагь амахәқәа хыжәжәеит.

Абар, аӡы налабеит амахә,
Ишҵәуац иҵәуоз еимаҭәа.
Ара-ҵла хәын, иалшахуаз абахә,
Иазхымҩеит, иазымыхьчеит махәҭак.


                         АНАҞӘ

Амшын ихыҵыз анаҟә
Ага аҽыннакылеит.
Шьыжьнатә аԥҭагь жәҩанаҿ 
Схьышәахәа иаԥгылеит.

Ихылаз анаҟә хыҵуам, -
Иацуп аԥсабара.
Издыруада амш зызхәыцуа.
Иақәнакзар аарҩарак?

Абар, аԥша гәамҵ-хамҵуа,
Агаҿа иаҿықәсуеит.
Еиқәтәом аԥша ҳәатәхамҵа,
Анаҟәгьы ԥханарсуеит.

Еихеит ишзахәоз анаҟә,
Ашьхарахь идәықәлеит.
Шьҭа ага амра агым,
Амш лаша санықәлап.

Аԥшоуп изџьысшьо амҩан
Схьышәахәа сыхьӡазар.
…Зыԥсы зхымшәац анаҟә
Ашьха иахьыгӡами.

         х х х  

Ашьхымзахь ухьамԥшын,
Ацклаԥшра ҵасым.
Ашьхымза уҭамԥшын,
Ацхаԥшра – кьасоуп.

Шьхагәароуп, - уаҭаар,
Ашьха ургәамҵуеит,
Уахьхәып иургәаар,
Иукәшап ихьамҵуа.

Уцәеижьы инақәтәар,
Ицҳаит ҳәа умашшыроуп.
Иузышьҭуам инақәца,
Ҿымҭӡо уааԥшыроуп.

Унапы наурххаргьы, -
Иалухша убароуп.
Ега уҽурххаргьы,
Иақәшәоит упара.

Арахь умҩахыҵзар.
Ирҳәо ҟауҵароуп.
Цәгьаракгьы ухәыцзар, -
Ирымоуп рыԥҟара.

Угәааргьы – уиашам.
Ашьхыцқәа ирхарои?
Ишәымам ааибышьа.
Уахәар, уеихароуп.

Сабрадажәк ухахуп, -
Ԥыхьашәак уашьҭоуп.
Уаншәа урхәахәеит.
Ацха ҿа ухашҭроуп!

Угәы-млашь урҭәыхырц,
Уақәгәыӷуа хьӡа-мҩа.
Ашьхымза хуртыхуан,
Ирымҵак уӡамҩа…

            х х х 

Сдәықәлаӡаргь аҩада,
Сымҩа иахаҩода?

Сыдгьыл ауп, сықәымӡааит.
Мҩазаҵәык сақәиҭзааит.

Мҩамшзар, иҟьалада?
Иалызхда алада?

Амҩа даркарама?
Дзырхәаз еидароума?

Ахԥатәи Мрагыларахь
Дцоит, дузынкыларым.

Амра агылара
Ашьыжь даԥылароуп.


Ных, Мраҭашәаразаргь,
Иалызхыз дымшәароуми.

Дахәом, - ашамҭанӡа…
Дааит мраҭашәамҭанӡа.

Алыԥха ҳазҭаз иоуп,
Мҩазаҵәык ҳазҭазгьы.

Ахацыркра ҳаҭәазшьаз,
Ҿҳәаракгьы ҳаҭәеишьеит.

Ҳшоуп ари адгьылаҿ,
Ҳшоуп ари адгьылаз…


                АДАГӘА

Адунеи ду ҿаҳа-ҿымҭроуп,
Ԥсы зхоу зегьы рыбжьы уаҳаӡом.
Сара сзыҳәан – иаԥҵам ҩымҭоуп,
Макьана ажәакгьы ҳәаӡам.

Амхылдыз еиԥш, сааннакылоит,
Сеикәарҵәины мчык сҿанаҳәоит.
Иахьа сҽышькыл сангылоуп,
Еицлаброуп, «ԥхьаҟа!» ҳәа сыҳәҳәоит.

Аха башоуп, егьсзырҽеиуам, -
Аҽыбӷа иадыруеит иазшоу.
Сара аҽыҩҷкәынцәа среиуам,
Сагьреикануам, мап, иҟәыншьо.

Ҟармаҵыс бжьык самырҿыхац, 
Агарашәа абжьы хаа змаҳац,
Џьара хысбыжьқәак неиҵыхуа,
Цәгьоурала аӷа дысмырҳац.

Агәлымҵәахгьы снеихагылоит,
Амыткәмабжь гәыҭшьаага ахьго.
Зегьы схызгоит сара гәыла, -
Исаҩсыжьуам, схы нахго.


          СГӘЫӶРА АХЫҚӘАН

Азныказ сгәы нҭыԥсааит, -
Сгәыӷра ахықәан сааит.

Исҳәо сҿашәом. Сзышьҭои?
Изуагьы сақәшәом шьҭа.

Сеиԥшуп ихәу аԥсаатә,
Сашьҭаӡам – сгәаӷ схыԥсаап.

Зных избаӡом ахықә.
Сықәгылоуп ԥшьаала хәык.

Зных сынҭалоит хланҵы,
Мап, исызҳәом иҵы.

Мшынушәа, сҩалҵәрааит зных,
Бџьарла сеиқәшәоуп, сеиқәных…

Сцоит, ҩаԥхьа сгәы нҭыԥсааит, -
Сгәыӷра ахықәан сааит.

…Сгәыӷра ахықәан стәоуп,
…Сгәыӷра ацәаара сҭоуп.


        НАԤШЫХАҚӘ…

Абгахәыҷы акәытқәа ирышьҭоп,
Акәытқәа ахәаша иашьҭоуп.

Мышә-шьапажә акамбашь лаԥшықәҵан
Иашьҭашәарыцоит ақьышә иқәҵан.

Акамбашьгьы агәара иакәшоит,
Аџьықәреигьы абеит, иақәшәеит…

Аԥаҵақәа илаха-ҩахо,
Ишәарыцоит, иамам тәаха,

Џьара аҭшәараҿ «ҵис» ааԥшыхуеит,
Ҩаԥхьа бжьык анаҳа иԥшыхәуеит.

Аҳәынаԥ-жьы еилаҳазар?
Аҳәынаԥгьы аца иҭахазар?

Абгалаџгьы ԥсыхәа амам,
Иабахьеит акәац агьама.

Шәарыцаҩкгьы ашьҭа дхыми, -
Иахәнатәызгьы ԥсаса-хыми.

Аԥсҭазаара зегьы иреиҳами,
Ҳазшаз иҟнытә ҳамҭас иҳамоуп.

…Ртәы иадыргозаргь мцҳәаҩи ҳарами, - 
Ауахҭа ааигәазаргь, зны ихарами.


      х х х 

Шарԥы-еҵәа кыдуп ишеи-шеиуа,
Аҵых наскьаго.Иаашарккоит.
Ашара ҳаԥгало, ишнеи-шнеиуа,
Жәҩанаҿ аԥштәы нахыггоит.

Шарԥы-еҵәа амш лаша ҳазныжьны,
Ҳамҭас иҳаҭа инаскьоит.
Ҳаԥсҭазаарагь ԥышәарак нахыжьны,
Ҽа ԥышәарак ҳзаанагоит.

Шарԥы-еҵәа, сыблақәа хызкуаз,
Азныказ шьарда иҭҭәааит.
Мчык сылазҵаз, аԥшӡарала схызхуаз,
Сшахәаԥшуаз аблагьы нҭааит.

Шарԥы-еҵәа ашьҭа сышхыԥшыло,
Жәҩан иаҵәа иналаӡҩа ицоит.
…Ԥсыҭбарак ҳзаанамгеит, ҳаидышшыло.
Ҭынчроуп, ҳгәыхәтәы ҳахьнагӡоит.


                      ЗНЫК ҲАНИХГЬЫ…

Адгьыл ҳақәуп, ҳақәуп, ҳақәуп,
Адгьыл ҳақәзар – ҳақуп, ҳақуп.
Ашәарҭара ҳацәнырха.
Адгьыл аԥшәма ихьӡ ахызар,
Жәытә аахысгьы иџьынџь дахызар,
Дшаԥсуоугьы деиқәырха.

Аиҵашьыцра ҳхаршҭ, ҳаидкыла,
Ҳԥеиԥш ҳазхәыцуа ҳарҭ ҳаидгылап.
Еицлабрала ԥхьа ҳаихап.
Ау длаӡар, акьаҿ дҩаӡароуп.
Зны ладароуп, зны ҩадароуп,
Иазыԥшаахар ацаԥха – 

Ҳадгьыл ҿыхуп, ҳажәлар ныҳәоуп.
Ҳԥеиԥш лашаз, ҳазшазгьы ҳиҳәап,
Ҳаԥсадгьылаз ҳаикәаӷӷа.
Ҳаԥхьа инеиуа шнеиуа гәаҳҭап,
Ҳашьҭахь иааиуагь амҩа раҳҭап,
Жәҩахырлагьы ҳаӷәӷәахап.

Ҳабиԥара ҳажәҩа иқәу
Ҳшаҵоу ҳаҵаз, уалны иҳақәуп.
Иҳалшахьоу азмырха,
Сҩыза-сықәла, ҳнеип еицнаго,
Знык ҳанихгьы, хьӡыла ҳныҟәап,
Иҳамыздо еиҳахап.


    х  х х 

Ҳара ҳаиԥш, ари адгьыл иаԥшәымаз,
Шьардаҩ ықәымзи, згәыхәтәы иахьӡаз.
Ҳара ҳаиԥш, шәаргьы шәақәиҭыз, ишәымаз,
Шырҳәоз ииасит хаҵаҵас.

Дара реиԥш, ари амҩа ианысхьоу, -
Мҩасхьеит, ахьӡгьы чаԥаны.
Схаҭа сакәзар, сзыхьӡазоуп ианысхуа,
Сҿынасхаргь аркьыл шьҭԥааны.

Иахьанӡа имҩасхьоу рзы схырхәоит, -
Ахьӡ имҩаргоз ҳаанагеит.
Шьаҭамырӡгоуп. Аԥсны ԥшӡа иазырхәо,
Иацҵа иназгауа хьӡы ргоит.

Ԥхьаҟа ҳназгоз, ҳазхьыԥшыз ӡәырҩы мҩасхьеит.
Рҭыԥқәа мҩашьо ирыԥшаахьеит.
…Амшын цәқәырԥозаргь, иӡсоит ҳара ҳашхәа,
Ҳамҩа ҳахымҟьароуп. Ишахьеит...



           х х х 

Са сакәӡамкәа  сгылеит иахьа,
Иахысҳәаари, - аҵх исзыннажьит.
Ҵхыбжьон сцәырҳаны сааԥшхьан,
Исзыгәнымкылаз ԥхыӡын, сымҩашьеит.

Са сакәӡамкәа сдәылҵит аҩны.
Иаҳзааугозеи, нас, амш, мышьҭабзиа?
- Иудыруаз, шәаанхароуп шәуааны,
Гәырӷьаҿҳәашак шәаҳартә шарԥазыла.



               
х х х

Сзышьҭамлаша сашьҭоуп,
Сзышьҭалаша аанхоит.
Сызхылаӡом ашьҭа,
Ацәаарагь харахоит.

Сызҵамлаша саҵоуп,
Еидарак сырххоит.
Сызҵалаша саӡом,
Иацеиԥш, сааннархоит.

Исԥымлаша сԥылоит, -
Зегь рымышьҭа цәгьоу…
Исԥылаша сԥылом,
Ақьиақәа, - згәы цқьоу…

Сахьнеиуа иаҵәараз, -
Сразҟы сеиқәнаршәом.
…Саҿысит каҵәарак,
Шьҭа акгьы сацәшәом.


      х х х

Сҭынчра абжьы уаҳазар,
Сҭынчра – сҿымҭроуп.
Сҿымҭра абжьы уаҳазар, -
Сҿымҭра – сҭынчроуп.

Ҿуҭзаргь, - сыбжьы смыргазар,
Сҭынчра еилазгом.
Сгәаҭаны схухырц уӡбазар,
Ҟьарак уназгом.

Уиааигәара стәан, сумбазар, -
Убла сзыхгылом.
Сзашьҭои ҳәа, иуҳәо ҿарԥазар, -
Уажәа сызгәынкылом.

О, сԥаҳаимбар, усхылаԥш,
Ҿасҭауеит, сгәаҭа.
Убла хаа сышәхымс иныларԥш,
Сныҟәап ишсаҭәоу.

Аҩысҭаа уакәзар, иухьзеи,
Умч змырхазеи?
Уакәымкәа аџьныш ухьӡзар,
Ухьӡ узацәшәозеи?

Сҭынчра абжьы уаҳазар,
Ҭынч умҩахыҵроуп.
Сҿымҭра абжьы уаҳазар,
Шьарда нысҵроуп.
 
            ИМИЦ АШӘА ХАА

Дкараха дхынҳәыргьы хәылбыҽха,
Уалаӡа зынӡа уимырҽхәар.

Ӷәӷәалаӡа асы аниҿаҳәуа,
Днызкылои, асыҭәҳәа  дҿанаҳәом.

Ихымкәаӡо илеиуаз ақәа,
Дӡышуазар, бааӡарак неизыркәкәа,

Дҩаханы ижәыргьы изхарым,
Ӡыла мацарагь изҳарым.

Дхәыдаӡам, даацәырҵуеит, уааизыԥшы,
Ажәа ҿыц иахҭниҵауеит иԥсы.

Ашьха ушаҿыхәауа аӡыхь,
Агантә иумаҳашеи ибзарӡы.

Ишәылаӡо уаҷарым, дынхаҩуп,
Малк измырҳаӡаргьы, дшәаҳәаҩуп.


Ихысга нацәа дахом! Дыԥшаауеит,
Аҭынчра наӡа дшаҳәо ишауеит.

Ажәа ԥшӡа дахумбаан апоет,
Днызкыло акгьы ыҟамзар, дыҩуеит,

Ашәа хаа дахумбаан апоет, -
Имиц иахьа ашәа хаа ииуеит.


 х х х

Амҩа ыҟоуп иану даныҟоу,
Амҩа ыҟам иану даныҟам. 







