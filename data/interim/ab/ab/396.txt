Белла Какоба
Нҵәара зқәым агәырҩа

Ԥхнымшк азы, аԥсҭазаара згәы алаҟаз схәычқәа ҳҭынхацәақәак иахьырҭаз ираҳаит аԥшәма иӡӷабцәа ԥсшьарҳәа Ауадҳараҟа ицарц шырыӡбаз. Даргьы цәгьа ирымбеит, аха аԥшәма, шәан дшәыццозар арҭгьы исышьҭуеит, мамазар аӡәгьы џьаргьы шәцаӡом ҳәа реиҳәеит. Ахәыҷқәа иеибарыҩуа иааит аҩныҟа, аха раԥхьа рыгәҭакы зарҳәаз раб иоуп. «Брыццароуп  Ауадҳараҟа, ирхьыԥшу рацәаҩуп, даара  исыҳәеит, мап сзымкит», – иҳәеит. Убас иагьыӡбан. Аамҭа кьаҿк иалагӡаны рымаҭәа, рыфатә, асаанмаҭәа уҳәа  иеизызгеит. Хәыҷи дуи зегьы  9-ҩык ҳҟалеит. Ҳазгаз Гәында Қарбеи-иԥҳа Кәыҵниа лашьа иакәын. Лара ашьҭахьы дҭахеит аибашьраҿы. Ишахәҭаз еиԥш ҳқьала ҳзыргыланы игәы рҭынчны дылбааит шьҭахьҟа. Изылшоз аҿарацәа  есҽны иныҟәон, аҭыԥ ԥшӡақәа гәарҭон. Аратәи аԥсабара аԥшӡара аиҭеиҭаҳәара аҭахӡам, аха ахәыҷқәеи сареи иаҳбаз ҳаршанхеит. Зынгьы В. Г. Арӡынба иԥсы ахьишьоз ҳәа џьаргьы ҳаргеит. Абас рымч зықәхоз аҭыԥқәа зегьы ирҭаауан ахәыҷқәа. Ҽнак шьыжьы, аӡыхь ҳжәып ҳәа ҳахьынылбааз ауаа рацәа ҳрықәшәеит. 4-5 машьына рыла иҟан аҭаацәара ҿыцқәа. Арҭ милаҭла иқырҭқәан. Убри аҩыза  агәалаҟазаара аадырԥшуан,  иаагылазаргьы  алашьцара иҵакны иҟаны абыржә иахьа иааурыжьызшәа рызхара изынаԥшы-ааԥшуамызт. Аӡыхь аԥхьа аҭыԥ маншәалан ампыл уасыртә еиԥш. Сара исыцыз ахәыҷқәа ампыл асра иалагеит. Егьырҭ рызхара ианынаԥш-ааԥш ашьҭахь схәыҷқәа иразҵаауа иалагеит шәабантәааи, шәызмилаҭда, шәахьыҟоу аҭыԥ шәгәаԥхома  ҳәа. Нас руаӡәк ҿааиҭит: «Иаарласны Аҟәа ашҭаҿы ампыл асра ҟалоит ақырҭқәеи аԥсуааи рыбжьара. Иаиааиуа адгьыл итәуп, иаҵахаз  аџьма ишьуеит!» ҳәа. Сгачамкны саанхеит, ииҳәаз хәмаррак ахь ирхатәу, аҭыӡшәа алхтәу сзеилымкаауа. Дызцыз,  рҩыза илаф даара аҵакы аманы ирбазар акәхап,  рҟьатеиах ԥнаҵәеит. Ашьҭахьы рацәак инымхеит, ицеит. Сара зынӡаск исгәамԥхаӡеит ари арԥыс ицәажәара, аха искузеи... Урҭ ари еиԥш егьа хкы рҳәахьеит, аха ари илаф агәаӷ алыжжуан, насгьы ииҳәаз ажәа даара агәра ганы дыҟазшәа ауп сара ишыснырыз. Схәыҷқәа ари ииҳәоз хырҩ  арҭозма, еивас ампыл рыма ахшьыра  инҭалт, аха сара гәыҩбарак сызнарҵысын,  ҭыԥ снамҭо иалагеит. Арҭ дунеиахаангьы рыгәра згомызт, аха уажәык зынӡа ражәа иацәыԥхамшьо иалагазаап аасгәахәт. Ауха ҳқьалаҿы сыцәап ҳәа схы ахьынықәысҵаз, еибашьрамзар, гәаҟрамзар, ԥхыӡ уаҳа ак сымбеит… Цәгьала исыршеит. Егьа сҳәаргьы аибашьраҵәҟьа сақәгәыӷуама, џьара мшәык  лбааны ҳафозар акәхап, иарбан ԥсшьараз сзыршуаз, хәыҷ гәарҭак сыман сабанӡааи ҳәа сышгәырҩоз иҟьаҟьаӡа иаасыршеит. Иаҳа иеиҳабшәа иҟақәаз аасыԥхьан,  иахьатәиала џьаргьы ихараны ныҟәара  шәсышьҭӡом, аԥхыӡ бааԥсқәа збон сҳәеит. Схәыҷқәа иаарцәымыӷхеит. Избанзар, ирдыруан шамахамзар ԥхыӡ  збаӡом, ианызбагьы уаӷеимшхара иаргамахон. Аха егьырҭ рҟьатеиах ԥнаҵәеит аибашьра атема. «Аӡәы иаҳахьоума, аибашьра иаҟәыҵхьеит ауаа, насгьы ҳара иҳабашьуада, ҳзыхдырҟьозеи рҳәеит. Изакәызеи бызҿу, нану рыцҳа леиԥш ԥхыӡк ббеит ҳәа, иарбан ҳаԥхаҵаны ҳахьыбго, абыржәоупеи ҳанааз рымшын. Сара сакәзар, иацтәи арԥыс ибжьы еиқәыхьшәашәа сгәы ишықәҩыц иқәыҩуан, ҭыԥ снаҭомызт. Анцәа сиҳәон џьара ҳахабарк рбаразы ҳара ҳтәык  аӡәы  абрахь ақәлара  ргәаԥхондаз  ҳәа. 
   Шьыбжьон ҳәа какалк ҳкырц ҳнатәон еиԥш, абар ассир, ҳанаауаз ҳаазгаз Гәында лашьа даакылсит. Гагра акырпыжә иҭиуазаарын, иҟоу збап ҳәа дхалазаап. Абар аиқәшәара, насыԥ ҳамазаарын сҳәан, ахәыҷқәа реизгара салагеит ажәжәаҳәа. Дара ирымурцгьы иалагеит, сара сыԥхыӡ  мацара акәын ҿарԥас иҟасҵоз ҳәа исымаз. Уи агәра ргома аиҟарауаа… Аха  амашьына зтәыз арԥыс сажәа ҩбаимтәит, шәаалозар ҳамцои, ҳазкузеи иҳәеит. Рылахь еиқәышьшьы рҽааизырган амашьына рыҽнақәрыԥсеит зегьы. Агәыԥжәа иаго, рыблақәа ҵархәны ишсыхәаԥшуаз ҳааит ҳанхарахь. Сара сакәзар, Аҭара ҳнеины ашҭа ҳанҭалаанӡа  сшьара сықәӡамызт.
 Сыԥшәма ас ирлас ҳаниба, иааџьеишьан, шәыԥхарҵама бара аниҳәа, абас ауп сҳәан,  сызмыртәоз наиасҳәеит. Дахлафызшәа иуит, аха иаргьы акы дшархәыцуаз збеит. Нас ауп ианиҳәа иусураҟны аус ицызуаз қырҭуа хаҵак маӡала ишиеиҳәаз аҩны уацәыхараны хара умцалан ҳәа. Аха избан ҳәа даниазҵаа, аҭак ҟаимҵаӡеит, амала диҳәеит аӡәгьы иеимҳәарц. «Бара  абарҭ каамеҭ  рбоума, акалашәақәа иҟоуп, шәаамҭа ааиуеит рымшуп кындыӷтәи ақырҭқәа ачаиафабрикаҿы аус зуа» - иҳәеит. Иаарыцқьаны хымш роуп  сыԥхыӡи,  август 14 ирыбжьахаз…Сыԥшәма ашарԥазы ачаи игеит Кындыӷтәи ачаифабрикахь. 
  Ауханӡа ҳаизыԥшӡамызт аӡәгьы. Сара, иҵахҩан  исымаз анаша ҿысхырц сышнеиуаз ҳмашьына абжьы саҳаит амҩахь. Санынаԥш, ахыкәала еиԥш дыҭҟьа даауеит сыԥшәма машьынала, асаба ихарчы, деилагазшәаҵәҟьа. Ахәыҷқәа дџьаршьан, иҟауҵозеи  ҳаб, амашьына лас уақәтәуошәа убома рҳәеит,  иаахәмарын. Ԥшшәы ихаӡамкуа, уисыр  шьа кәармак илаӡамшәа амашьына дааҭҟьеит.« Бара бгызмалуп, уаҳа акгьы»,- иҳәеит иара иҟалаз иҳәаанӡа. Снышьҭуаа сцеит. Ишиҳәоз   ала,  Кындыӷтәи  ачаи алаҵаны дшааиуаз, Дача ҳәа иахьашьҭоу ахагьежьаарҭаҿы  уараш хьшәашәак зжәып ҳәа данымҩахыҵ амҭазы,  агәгәаҳәа  атанкқәа еишьҭагыланы иаангылеит ауарашжәырҭа аҿаԥхьа. Маҟҿаҳәаранӡа еилыхыз арԥарцәа аттаҳәа иақәыҟьҟьаны аурашжәырҭа иҩнеибаҳәан, досу  ирҭахыз шьҭԥааны, аԥара ахымшәакәа, еиҭа ртанкқәа рыҽнарықәыжьны Аҟәа шыҟаз рхы нарханы идәықәлазаап… Амҩа иаԥну Ахалдаба ҳәа захьӡыз ақырҭуа ҳабла иаланхоз ԥыҭҩык аҳәсақәа ашәҭшьыҵәрақәа кны иҟьо амҩаду иангылан ирзыԥшуазаарын. Иибаз изымбатәбарахан,  еишьҭаԥсаны аҭыҭын ахара далагеит. Избаз-иубаз ҳәа ҳгәылацәа зегь, неидашшыло аизҵаара иаҿын. Ҳазҵаарақәа  рацәан, иаҳдыруаз маҷын…
 Абас, аҽны ҳгәаҳҽанӡамкәа иаалырҟьан иаҳзааз «асасцәа» рышьҭа ҳаны14 август  Аԥсны иналалеит. Ҳҳаблаҿы ажәлар еигәныҩит, ҳхы ззаҳкра ҳзымдыруа ҳаилагьежьуа ҳақәхеит зегьы. Ашьҭахьы, ишҳаҳаз ала, арҭ ицоз шнеиуаз Агуӡера  аҳаблаҿ имҩахыҵын, ауааԥсыра ирылагьежьит. Аԥсуа гвардиа ҿыц ианеиҿкааз акәымзи, инарымҩатәны ааигәа иҟаз ар рыхәҭаҿы инкылсын ахысрақәа  аадыртит, атҟәацәа ргеит… Ари аҩыза иазыԥшыдаз, аӡәгьы игәиҽанӡамызт. Иааз ақырҭцәа рхықәкы нагӡо Аҟәаҟа ацара иахьынӡаҿыз аҭыԥантәи рашьцәагьы аҿкы злалаз реиԥш инеибанеиԥшны раҳәақәа ҭԥаа урҭ инарывагылеит. Егьырахь иҟаз сара иабазбагәышьоз, аха аҭыԥантәи ҳгәылацәа иаҳбахьаз ракәӡамкәа иԥаԥашькны иааҟалеит. Рҳәрахеит, қәыларахеит, шьрахеит... Раԥхьаӡа жәабжьеилкааҩыс ҳхы иаҳархәоз аерманқәа ракәын. Ҳрыҳәан Аҟәаҟа иҳашьҭуан ҳҭынхацәа рхабарк  ҳаҳар, аха урҭгьы ашьҭахьы ишәо иалагеит. Октибр нахыс ақалақь ахь ицаны ажәабжь аагара аӡәгьы игәы иҭеикуамызт. Иааз ишырҭахыз еиԥш ирласны ианеиқәымшәа, зегь ргәаӷ ркын, игьежьуа аерман қыҭақәа ирылалеит. Аӡҩыбжьаа иаразнак ирылалеит иемҵәо, ирҳәуа,  аҭынчуааԥсыра рҳәацәо. Ҳара  макьана иҳаламлац. Иргәаламшәацзу, аха рымамзу здыруада… Аӡҩыбжьа инхон санхәа лышьҭрахь ала ҳҭынхацәак. Мхедриона ргәыԥқәа, аҭыԥантәи ақырҭцәа рыцны иааргәаԥхацыԥхьаӡа   ирҭаауа ианалага, рыҩны иҟаз рысасцәа рыцны ирулакгьы  иааит ҳара ҳҟынӡа. Арахь Аӡҩыбжьеи Аҭареи рҳәааҿы саҳәшьеиҵбы дынхоит. Уи ақыҭа иалалазар, лара дахьынхонӡагьы  ибжьозеи, имнеиуеи… Схәыцырҭақәа рацәахеит…
         Уажәы еилгап, уашьҭан еилгап шаҳҳәоз, аамҭа ацара иаҿын, аха иаҳа-иаҳа аҭагылазаашьа иеицәамхозар, еиӷьхо ҳәа акгьы убарҭамызт. Ҳаҩны маҷк амҩаду инацәыхараны игылан аҟнытә,  иаҳа ҳгәы ӷәӷәан. Насгьы абнагьы  ибзианы ҳаҵәахуан. Ҳаит рҳәацыԥхьаӡа, ҳасасцәеи ҳареи ҳаибарыҩны абна ҳасуан. Сыԥшәма  аҩны ихы изыҩнакуамызт, ишәарыцага шәақь има дыԥшыхәуа абна дылан. Еснагь угәауҽанызар  акәын. Досу дахьынхо икәша-мыкәша аҭыԥқәа шидыруа еиԥш егьырҭ ирдыруама. Арахь иашьа еиҵбы Аҟәа инхоз иӡбахә ҳәа ак ҳаздыруамызт. Гәкажьгамзар  ак ҳаҳауамызт,  аиашаҵәҟьа еилкааны иҳазҳәоз дабаҳаԥшаауаз.   
    Ҳасасцәа назлаз убасҟак ҳрацәаҩхеит иаҳжуаз ажра акыр иаҳмырҭбаар ҳамкуа аҟынӡа… Аха махәҿа ӷәӷәала изжуа дабаҟаху, зегь хәыҷқәоуп… Сыԥшәма иакәзар, шамахамзар  аҩны дузырбодаз, иқәра шмаҷымгьы ҳаҷкәынцәа џьара  акы срыхәоит, амҩақәа бзианы издыруеит ҳәа   даангыломызт.
Ҽнак адырра ҳарҭеит зегь абнахь шәцаны шәҽыжәӡароуп ҳәа. Хәыҷгьы дугьы ҳаибарыҩны абнаҿы  заа ижны иҳамаз ажра ҳанхықәгылеит. Аухантәарак иауаз ақәа иахҟьаны ажра иҭан аӡы маҷымкәа, аҳәынҵәеи иареи еилашьыпны. Иаҳзымгәаӷьит аӡы аҭалара, хәымз  зхыҵуаз аԥшқа дыкны  ҳгьежьуа адәы ҳақәхеит. Нас иҳаӡбеит ҵлак-ҵлак  аанкылан, ашьапқәа рҿы ҳҽадырӷәӷәалан   ҳгылап ҳәа. Уи еиӷьыз уажәтәи ала акгьы ҳзымыӡбеит. Ҳаҽшаны ҳҭыԥқәа  аалаҳхуаны еипшҵәҟьа, Кындыӷ акәытферма ҳәа иахьашьҭоу шыҟоу ала ҩ-вертолиотк кәалаауа еишьҭагыланы абри ҳара ҳҽыԥхьакырҭа  инақәкны рҿаархеит. Ҩынтәҟа иааҳхагьежьит, нас рышьҭахьҟа ицеит. Иԥшыхәазар акәхарын, аха ҳара ҳаԥсы ицаз маауаз џьаҳшьеит… Ԥсыҭбарак ҟамлеит, ҳаиқәхеит ҳәа  аӡәи-аӡәи  ҳаибаԥшаан ҳанааидгыла, сыҷкәын насыԥдеи сареи ҳалаԥшқәа ааиқәшәеит. «Сан, аибашьра еибашьроуп, аха даҽазнык  ажра жтәуп аныбҳәа, сыԥан абни аҵеџь сҭаԥалоит», иҳәеит. Зегь аччара иалагеит. Аӷьырак ҳахганы  абна ҳалҵгәышьеит, ари дахьтәаз иихәыцуаз уаҵәтәи ажра акәзаарын ҳҳәан ҳааихлафит. Ихы шьҭацала саԥхьа дахьнеиуаз,  сахьихәаԥшуа   иеилыскаауан игәы шыԥҵәаз. Ҳазҭатәашаз џьара акы ҳжырц ҳанцоз, схәычқәа ракәын шәаалароуп ҳәа адҵа зысҭоз. Егьырҭ сасцәан, сырцәыԥхашьон. Ҳҭыԥқәа лассы-лассы иԥсахлатәын азоуп ари аҩыза ауадаҩрақәа зцәырҵуаз. Аамҭа цон, аха макьана ҽеи ыҟамызт. Ҳаҩны иҟаз асасцәеи урҭ рҭынхацәа Гәдоуҭа иҟази дареи иеибаԥшаан иҟарҵалакгьы, вертолиотла уахь иԥрыртә аусқәа ҟарҵеит. Амала, урҭ анцоз ахәыҷқәа ҳашәҭ ҳара иаабоит рҳәеит, аха мап ҳкит… Уеизгьы-уеизгьы  зынӡа ҳаизааигәамызт, ауа иуа ҳәа ахаан иахьаҳҿахырсҭам џьоук рахь ижәба  ҳәа рдәықәҵара ҳзақәшаҳаҭымхеит. Ҳааизынхеит аԥшәмацәа ҳхала, аха ашәарҭара иацло иалагеит. Ҳиара ҳхы нылакны ҳацәартә зынӡа изыҟамлеит. Уахыкымзар уахык  ҳцәамаҭәа наҳшәыхны «уф гәышьа »ҳәа ҳҽаҳзааиҵымхит… Ҳкарахеит даара… Ибзианы исгәалашәоит  жәаҩа бомба Аҭара ианкарыжьыз. Убри аухагьы, ҳахьеиқәхаз ҳазшаз иоуп изџьысшьо. Сыԥҳа дааҟәымҵӡакәа дыҩуан, шәыҩ рҳәацыԥхьаӡа, лтетради лкалами зҭаз аашьҭыхны дыҩуан. Быбӷьыцқәа раҵкыс ибфаша џьара акы бџьыба иҭабҵар анысҳәалак, сан, ари мышкызны иҭоурыххар ҟалоит, ҳрымшьыкәа  ҳанхар  схы иасырхәоит лҳәон…
       Цәгьала иҵаауеит адәахьы, арахь уаха аҩны шәаанымгылан,  ашьаҟауаа дәықәлоит ҳәа ҳаларҳәеит. Кындыӷтәи  акәытферма  ра  аганахьала  иҟоу абна  акәын  ҳзыцәшәоз. Ҳаанда иаваз ажра ду ҳҭатәан схәыҷқәеи сареи. Санхәеи санхәыԥҳаи даҽаџьара иҭатәан. Бомбак шәықәҳар зегь шәеицынҵәоит ҳәа хаз-хазы ҳиртәон сыԥшәма. Уахатәи аҵх цәгьала илашәын, ахәыҷқәа снапы рыкәыршан ажра сынҭатәеит. Сара схы шәсырбаанӡа шәҭымҵын иҳәан, сыԥшәма дцеит ҳаҷкәынцәа  ахьтәаз  апозициахь. Аҵх агәахьы  инеихахьан  аха, макьана иара ихабар ҳәа ак ыҟамызт. Ҳшьапқәа еисиит азы, ҳазлатәо аԥҳә снаха-аахан иааиҵысхып ҳәа сгәы инҭаскит. Аԥҳә аҿаҳәарақәа   ааихыршәшәашәа ианааиҵысх, аттаҳәа  аҳәынаԥ  ԥшқақәа нылышәшәан сыӡӷаб иналықәыԥсеит. Урҭ ԥхаҵәы-ԥхаҵәуа иҟазаарын, ахьҭа анрыс аҷыжьра иалагеит. Ахаангьы ихәынгасшьоз аҳәынаԥқәа арахьгьы исышьҭалан иаама сҳәан, саҳәҳәарц ак сыгымхеит. Сыԥҳа дагьырцәымшәеит, ирыцҳалшьеит акәымзар. Ҳкәаԥӡа ҳаныҟаз уи еснагь аԥстәқәеи аԥсаатәқәеи лырххон, шамахамзар дзыцәшәоз, ма ихәынгалшьоз акагьы ыҟамызт. Абиологиа амаҭәар даара дазыманшәалан. Арҭ аҳәынаԥ цәҳәынтаԥсқәа напык азна иеизылган, насҭхашәа аԥҳә инылалыԥсеит. Ишзымнаӡоз мҩашьо, маҷ ыҟаӡамызт даргьы. Ахәыцра ҿаасҭақәа сеимаркуа иалагеит. Анҭ иҷыжьуаз аԥшқақәагьы рыбжьқәа ааиқәтәеит ԥыҭрак ашьҭахь… Ахьҭа рызхымгазар  акәхап… Абри ами иухшаз уҵанҵәааит захьӡугьы… Убри аамҭазы Аракьаҽы инхоз аерманцәа рҳаблантәи арҵәааҳәа аҳәҳәабжь  ааҩит. Аҵх каууа  иҟамзи,  абра иҳаватәазшәа  ауп рыбжьы шҳаҳауаз. Ацәара  зҽазызкызгьы  схәыҷқәа  иаразнак  иаалҵын аӡырыҩрра иалагеит. Шәхы шәымҩахан сҳәеит, аха даргьы иеилыркаауан ҽеи шыҟамлаз. Абас акәхап ҳаргьы ҳашдыргәаҟуа ҳахьтәоу  рыԥшаар ҳәа ишәо иалагеит ахәыҷқәа.- Шәымшәан,  уи зхала иҟаз, зымариа рбаз, зҽыззымҵәахыз аӡә  лакәхап,- ҳәа сҳәеит сара. Ҳшыгәжәажәоз,  абар хәарч-марчҳәа шьҭыбжьқәак ҳаҳаит. Схы санҩаха, сыԥшәма даҳхагылан. Иаразнак ҳҵааит аҳәҳәабжь абагеи ҳәа. Аракьаҽы аԥшьбатәи абригада ҳәа иахьашьҭоу аҳаблаҿы, ақырҭцәа џьоукы рҿы имҩахыҵзаап. Аԥшәмаԥҳәыс илымырхыз ахьымаҭәа рызмырхакәа,  лхьыхаԥыцқәа рыҭәала иҵырхуазаарын. Уахатәи ала даҽаџьара ирҭахыз роузар арахь ишԥаҳалалари ҳәа ҳгәы иаанаган, абна ҳалҵит. Акы дысзеиԥшымызт сашьазаҵә Адгәыр. Раԥхьатәи амшқәа инадыркны абџьар икуп. Аҭынчмҩа анҳамаз ауниверситет аҟны аус иуан. Аибашьра ианалагаз аҽны шьыжьнаҵы аԥышәарақәа идикылон. Еибашьроуп анырҳәа аминуҭ инаркны «Ацҳа ҟаԥшь» аҟны излагаз  раԥхьатәи аиҿагыларақәа дрылахәхеит. Ихабарк ҳаздыруамызт усҟан… Иаҳхаҳгазеи усҟангьы… Ашьҭахьы ииулакгьы Гәудоуҭала дааит Аҭараҟа. Ҳхәаны иҟаз, иашьцәеи, иҩызцәеи злахәыз агәыԥ еиҿикааит. Схәыҷқәа рыгәҭыха, иара игәҭыха сҳәа, иарбаныз сгәы иҵымхоз сара… Ҳаԥсыр  ҳазжуада, ҳабаржуеи?.. Аамҭак азы ахәыҷқәа Ҭхьына ианыҟаз  иҳаҳаит Руслан Какоба дыҵхны ауаарашәа џьара дрызжуазар ҳәа ргәы ишҭаз. Ари саб иашьа иԥа иакәын. Дабиԥазаҵәын. Иҩызцәа  ашәанцәа роуп дызшьызгьы. Ҳаршьуазаргьы ҳцароуп ҳәа саақәгылт усҟан. Ԥанганаа рхәы ҳәа иахьашьҭоу ахәаҿы, макьаназ ақырҭцәа мнеиӡацызт азы, усынтәи ҳцеит ахәахьы. Иабхәындцәа дызҭарҵашаз ҭоубыҭк  ҟаҵаны иааргазаап, уи азоуп уажә иеиҭагара заԥшьыргаз. Мамзар усҟан  ачаи иашьыкь дҭаҵаны деиҩырҿан ауп ижышьа шыҟаз. Ажәжәаҳәа ауҭраҿы џьара нышәк иқәыԥсаны  дырҵәахит. Бжаҩык ԥшыхәуан, бжаҩык анышә дамардон. Уҳәҳәар ауазма, ҳалаӷырӡ имоуӡакәа анышә дарҭеит. Шьақро Мургулиани  иԥа аҷҷаҳәа  аԥсшәа зҳәоз иоуп Руслан дызшьыз. Урҭ ҳаҩны шаҟа ачеиџьыка рфахьаз аҟара абжагьы пату рзақәымҵеит. Ҳара ламысла зегьы ҳарзыҟан. Ашәанцәа нхара ҳәа Аҭара ахәахьы ианааз инаркны, ҳаҩны иааины саб ицхыраара иамыҳәахьадаз. Саб иашьцәа рчеиџьыка зымфацыз ашәануа дабаҟаз. Рхәыҷқәа  аԥсуаа реиԥшҵәҟьа ицқьаны аԥсшәа рҳәон. Уи ауп дзызқәыӡыз Руслангьы. Ԥсышәала анизҿырҭ, рыгәра ганы дгылеит. Игәыҵәҟьа иарбаны диеихсит «иҩыза бзиа». Зегь ҳара иаҳҩызцәаз џьаҳшьон… Абасала ауха аԥсыжраҟынтәи аҩныҟа ҳааит. Уи аамышьҭахь аамҭагьы зынӡа ибзиамызт, аха  ҳхәыҷқәа Ҭхьына иахьыҟазынтәи иаарыцҳаит ҳшәымгар ҟалом аҩныҟа ҳәа…  Абри ашықәсаз изакәызеи аарыхра ҳәа иҟалаз, инамӡаша агара дазкуам ҳәа…  Ахәыҷқәа раб дцан Тхьынантәи Џьгьардаҟа иааигеит. Уаҟоу дареи сареи ҳахьеиқәшәаз. Ашьҭахьы иӡбан  ахәыҷқәеи сареи Гәдоуҭаҟа ҳдәықәҵара. Шьапыла мацара ҳцеит Тҟәарчалнӡа. Хықәкылыа сабхәында Кәыҵниа Бориа иҩныҟа. Ара ҳара ҳаԥхьа иааны ирыдтәалаз ауаа рхыԥхьаӡара атәы аҳәара цәгьоуп. Дунеиахаан илымбацыз инадыркны ҳҭынхацәа рҟынӡа зегьы рымаҵ аура даҿын лара. Тҟәарчал аблокада ишҭагылазгьы, ари аԥҳәыс лхы иаллыршоз атәы  ҳәоук  ала ҳәашьа амаӡам. Санхәеи санхәыԥҳаи рыхьӡ зҳәо џьара қьаадк рымаӡамызт азы авертолиот аҭалара атәы цәгьан. Мышкы ахи аҵыхәеи ирылагӡаны уи илылшеит ашәҟәқәа реиқәыршәара. Ианааша ҳхалеит ақалақь ахь. Ишьҭаз асы уҳәа, ахьҭакра уҳәа, ажәлар реилыхара уҳәа, шаҟа иркарагаз ари аҭагылазаашьа хәыҷгьы дугьы рзыҳәа. Ажәлар ашышкамсқәа реиԥш иелыхон. Аԥшьбатәи ашкол ауадақәа зегьы  ҭәын ахҵәацәа рыла. Зегьы иеилыхон… Убри аамҭазы ԥҳәыск  арҵәааҳәа дыҳәҳәеит. Иҟалазеи ҳәа зегь уахь аԥшра ҳалагеит, аха сара  акагь збарҭамызт. Ус  аӡә снапы аанкылан сынхьаирԥшит. Абар, саб иашьа иԥа Гурам Какоба. Бзышьҭоузеи ҳәа данҵаа, иааркьаҿны иасҳәеит ҳагәҭакы, аха схәыҷқәеи сареи ҳамацара ҳакәӡам иҟоу, санхәеи санхәыԥҳаи сыцуп сҳәеит. Шәара иахьоуп шәанаа, ауаа мчыбжьыла абра игылоуп иҳәан, даагәамҵит, аха нас даақәыԥсычҳан, исылшалак ббап, сара сааиаанӡа абрантәи џьаргьы шәымцан иҳәан, днаҳадҵит. Ԥыҭрак  ааҵуан еиԥш, икәа бӷьыцқәак  ҭаҵаны дааит.  Зегьы ҳацыԥхьаӡа ашәҟәқәа рхианы икын уи, аха зегь шәзеицԥырӡом, банхәеи банхәыԥҳаи шәышьҭахь ицо авертолиот иҭасҵоит иҳәеит.  Уи заҳаз сеиҳабацәа   шәазар акәхап, агәамҵра иалагеит. Нас сыԥшәма дрылабжьан, иеиқәиртәеит, рхы иҭеигалт зегьы џьарак ҳшеиқәшәоз ала. 
         Астадион азааигәара иааин  иаангылеит машьына хьанҭа дук, ҭанақьы мацарала ихҟьаны. Ари аҩыза амашьына хықәкыла  џьара усбарҭак иатәызар акәхарын. Избанзар ауаа мҩанугартә еиԥш иеибыҭамызт. Ҩбаҟа ԥенџьыр-кылҳарақәак амоуп, мамзар уаҳа акы убомызт уҭалар. Уахькылаԥшуа ҳәа иар ус џьара ак амамызт ари амашьына.  Абри шәақәтәароуп Аҟәарчаԥанҟа шәылбаанагарц рҳәеит. Абра ҳаиқәшәеит саҳәшьа еиҵбы лхәыҷқәеи лыԥшәма ачымазаҩи ҳареи. Даара сеигәырӷьеит ари ахҭыс. Ушьҭа саӡәыкымшәа збо салагеит. Аибашьра ианалага инаркны сҭагылазаашьа даара ибааԥсын. Сашьцәа рзы ашәара, амла,  ахьҭа, имцурадахаз ҳанхара уҳәа мачхәума ухшыҩ  уахызхуа. Идәықәлагәышьеит ажәлар рацәа ҳазҭаз амашьына ду Аҟәарчаԥанҟа ахы рханы. Убри аҟара  ажәлар ҳҭагылан,  абаз ҳабжьшәаны икашәомызт. Амашьына цәгьала иеиханы ацара иаҿын… Ҳҟәыкны, ҳаԥсқәа маҷхоума ҳҳәаны еиԥш, адәахьы ашьҭыбжь цәгьа ҟалеит. Ҳәҳәарахеит, ҟаарахеит, аха ҳара аҩнуҵҟа иҭатәоу иҟоу ҳаздыруам, акагьы аабом. Ус аныҟәара иаҿыз амашьына иаалырҟьан иҭрысны ианаанҿас,  згәзҽанӡамкәа   ашьҭахь  игылаз зегыь шынеибакыз рҿаархан,  саҳәшьеи, сареи, ҳҭаацәагьы ҳаргьы аихатә ҭӡамц ҳаддырҟьацыларц ак ааҳагымхеит. Ажәлар ахьыҳхьынҳалаз иаҳшәыз ҳамаҭәақәа  рмаӷрақәа ҿырхын, ус ихьынҳалаӡа иааҳашәхахеит. Саҳәшьа лакәзар,  лганаҿ игылаз 200 л зкуаз аҭанақьы  уалыр днақәҳан, лқьышә ҭахәахәеит. Зегьы ҳгазҽазуа цәгьала ҳшьапы ҳақәгылашәа аауит, аха  ҳҟәаҟәа-чаҟәан  азы ҳақьуан. Адәахьы  иҟоу аилкаара ҳаргәаҟуеит, аха акагьы  аабомызт. Аԥхьа игылаз зегьы амашьына ашә иасуа иалагеит иаашәырты ҳәа. Ус иадыртгәышьеит, аха изныҟәози изымныҟәози ҳаиҟаран. Нас адәахьы игылаз ишҳарҳәаз  ала, амашьына аԥсҟы зкыз иҽизаанымкылакәа, атәара иаҿыз  авертолиот даҵалазаап. Инаԥшны ҳазбоз ракәзаарын иааҟәымҵӡакәа иҳәҳәоз. Анцәа иџьшьаны ҳаиқәхагәышьеит. Аныҟәара сцәыуадаҩхеит. Ажәлар ансықәҳа сҟәаҟәазар акәхап, снапы еидарак азымкуа цәгьала иаасыцрахеит. Аха зегь акоуп абри амашьына ҳанынҭатәоз исызцәырҵыз агәҭынчымзапар  сааннажьуамыз. Ари аҵкыс ишәарҭароу џьара даҽакы сзыԥшызшәа сцәа ианыруа иалагеит. Абар итәагәышьеит  ҳазгараны иҟаз авертолиотгьы. Ажәлар еигәыдлан  иеихеит иара ашҟа.  Аруаа иҭыргон афҩы лаҳалаҳауа ача ԥха. Аилахамҭаз снапы кны саахьаирԥшит схәыҷы. Ача агьама зцәыӡхьаз иааигәаҵәҟьан  ианиба, уаҳа изымычҳазар  акәхап, даҳәо далагеит изрымысхырц. Ииашаҵәҟьаны,  хыхь зыӡбахә сҳәоз саб иашьа иԥа иакәын уажә ари  ачеихшара знапы алакыз, аха џьеи ҿысҭрын чахык сара исыҭ ҳәа. Арсҟак ажәлар млаго иахьгылаз сара салкаан ак сыҭ ҳәа ҳәашьас иасҭооз. Насгьы уи сахагьы имазма… Даасгәыдыскылан, дсыргәыбзыӷит.  Пицунда ҳаннеилак узхара ача  уфап сҳәеит, аха иара дагьамхаҵәыуеит. Саҳәшьа лхәыҷқәа  қәрала акыр ишеиҵазгьы, ичҳаны ҿымҭӡакәа игылан. Убри аамҭаз иеиқәҵаны иҭыргоз ача, ҳаԥхьа  ииаганы ишнаргоз, хыхь иақәыз  ачахқәа руак налбган ишааиуаз, аҳәынҵәеи, аси рыла  иқалмышьха  иҟаз агәаҩа агәҭа инҭаҳаит. Иблақәа ҭырхаха днасҿаԥшит схәыҷы. Ҳшеибарххоз иааит авертолиот аҭаратәара аамҭагьы. Сыԥшәма  ихаԥыцқәа еихарӷәӷәаны ҳанҭаиртәан ажәҩан ҳналалагәышьеит. «Агәыр-гәыр»  ҳашьҭыбжьха ҳцон ҳкаууа ажәҩан ҳалалан. Ҭынч тәамҩахә змауз ажәлар, агәаҟреи, амлеи, акрымфареи зныԥшуаз  ҳхаҿқәа даара игәыҭшьааган. Сааҭбжакгьы мҵыцызт ҳазҭатәаз аверталиот  алаҟәра иалагеит. Ҳахьыҟоу  иеилсыргарц азы  ахәыцра сахьынӡаҿыз иара тәеит. Ҳабаҟоу- сабаҟоу ҳамшын зегьы. Ҵаҟа сыԥшызар, аа уара аҿаасҭа, акагьы ҳагӡам Дранда аҳаирбаӷәазаҿы  ҳтәарц. Аизҵаара ҳаҿнаҵы,ҳамтәац шаҳҳәоз,   агәараҳәа  ҳазҭатәаз иҿаз ашә аартны аӡәы инкыдижьлеит. Авертолиот аԥсҟы зкыз иара итәала днагылахын  дҳалабжьеит ҳамшәаразы. Аха избон  ииҳәоз ихаҭа рацәак агәра шимгоз. Ус ахәҭоуп иҳәеит, аха ара атәара шҳақәшәоз здыруазҭгьы, сеилагазма аԥырра  сгәаӷьратәы… Исмаҳацызт, исыздыруамызт ауп мамзар… Иажәа алгаха имҭакәа, раԥхьа инҭалаз  армаҭәала иеилаҳәаз ақырҭуа ҷкәын иаԥхьа игылаз ҭакәажәык  лааҵәа аҳәызба налиҳәан, иҭаз ааҭирбгеит. Убас рзиуит егьырҭ  ааҵәақәагьы. Уашьҭа изҭаҳҵозеи ҳәа ацәыҵаҵәыуара иалагеит аидарақәа зтәыз ауаа. Иара амаҭәақәа иеиԥхьытта днархысын днасхагылеит. Сеимаа  ӡлачқәа зҭаз сааҵәагьы илаԥш нахигеит, аха  даламкьысит. Нас даахьаҳәын, ари арԥыс дызтәу бара боума иҳәан,днасазҵааит… Сара сзымцәажәаӡеит аза  «ааи» ҳәа аанаго схы сырҵысит.  Ипаспорт сыркы иҳәеит ари амӡышәа иҽсызкыҵәҟьан. Схәыҷы данизтәи  аршаҳаҭга сџьыба ишҭазгьы  снапы  мқәацеит, сышьхныԥсылеит. Саҳәшьа сџьыба дынҭасын инҭганы инаилыркит. Сара ари сымҳәеит, апаспорт ауп исҭаху иҳәеит иара. «Нан, ари апаспорт изҭода, макьана  жәаха шықәса роуп ихыҵӡо», лҳәеит  саҳәшьа. Дышԥахәыҷу, иоура  шаҟароу бымбаӡои, ҽыҵәахра дцозар акәхап иҳәан, имахцә дааникын, сыла ҭраа сышихәаԥшуаз схәыҷы дынҭирԥан,  ҵаҟа дигеит. Ашьҭахьтәи зегьы аԥхыӡ иеиԥшхеит сара сзы. Акагьы саҳаӡомызт, сдагәахеит, аҟыт сзымҳәо сааҟалеит… Сарма нап нкылашьа амамкәа аҵысра иалагеит… Маҷк инхаз сыхдырра исанаҳәон анахь аганахьшәа  сыԥҳа  дышҭатәазгьы… Уигьы  длаԥшықәҵан дҭигар сабацо ҳәа  сгәы иаанагеит, уи акәхеит, зынӡа сдысит…  Шаҟа еидысхәыцлаз сыздырӡом, аамҭагьы нҵәашьа амамызшәа зҳбон. Аҵысра иаҟәылхразы  саҳәшьа  снапы аанкыланы аршьышьра далагеит, аха  акы исыхәомызт. Абасҵәҟьа сыԥсҭазаара ҵакык амакәа инҵәама, схәыҷи сареи абри акәӡазма иҳанасыԥыз, уаҳа ажәак иеибымҳәаӡакәа  ҳаиԥырыргоума ҳәа сгәы ишаҳәоз, саԥхьа  акагьы сымбаҵәҟьо иааҟалеит. Ихәашьит зегьы… Слымҳа ашьҭыбжьи, иҭыҵны ицоз сгәы абжьи рыда уаҳа акагьы сцәа ианырӡомызт. Сыԥҳа лыблақәа рыла акы сеиллыркаарц даҿын, аха уи еилзыргоз дабаҟаз. Ари збоз иҳацыз зегьы сгәы кармыжьырц акы рҳәон, аха зегь ԥхыӡын, бжьы саҳаӡомызт. Исыздырӡом шаҟа аамҭа цаз. Саҳәшьа сырхыџхыџны, абар Асҭамыр дахьаарго, бымшәан, доурышьҭит лҳәеит. Иара лахь еиқәаҵәа,  усгьы анасыԥдара  ззыԥшыз, дшынҭаԥалазҵәҟьа инапқәа рхаха  сеимлагәа сикит. Сыбла иабо сгәы иазхамҵо сҵәыуон  еимаҭәаны… Сҭагылазаашьа аниба, иблақәа иаразнак лаӷырӡыла иааҭҭәааит. Иԥхаӡа илабжышқәа снапы инақәҭәеит. Зегь ныҳәон срыцҳашьаны. Сара усгьы макьаназ сҿы еилгаӡомызт азы саҳәшьа диазҵаауан узырҭахыз ҳәа. Ана ашәҟәаҿы дахьиз Аҭара ақыҭа ауп ҳәа ианаԥхьа, акы иазҵаақәарц рыӡбызаап, аха уи сара издыруазма . Ахәыҷы излеиҳәаз ала, изызҵаауаз ахацәа абраҟа аҳаирбаӷәзаҿы аус зуаз аԥсуаа ракәын. Урҭ аҭаратәқәан азы,  ари ахәыҷы акр  идыруазар иҳәап ргәахәзар  акәхап, иазҵаауан. Хаҭала арҭ зызҵаауаз аҳаирбаӷәазаҿы  аус зуаз аҭараа   Костиеи, Лиалиеи Кәыҵниаа, аишьцәа Ринели, Алексеии Латариақәа, Бигәаа Славики, Ашәба Гарики ракәын. Арҭ еиқәыԥхьаӡаз  рахьынтә Алексеии, Костиеи  ԥырҩцәан, уажәгьы  аибашьраҿы  џьара ихадоу уск ишазҳәаз гәҩарақәак рымазар акәхарын, акры рзеилкаауазар ҳәа иаҿын. Егьырҭ иаанхаз хацәынмырха  аӷа иҿагылан. Иахьыҟоу аӡбахә ииашаҵәҟьаны иуҳәар ирлас уоуҳажьуеит, мамзар ара уаанҳажьуеит ҳәа иарҳәазаап. Урҭ сара иааигәаны исыздыруам, исцәыхараны инхон иҳәазаап ахәыҷы. Нас зны  џьара иубар асалам ҳазрыҭ рҳәан, акьатеиԥҵәара иалагазаап.  Игәра рымгазаргьы уаҳа ирыхәоз акагьы шизымҳәоз анырба,  дааган дынҭадырԥалеит. Ҳвертолиотгьы  агәгәа ахга аусура иналагеит. Ҳрымшьуазаап убама ҳҳәан, маҷк ҳаԥсқәа ааиваҳгеит. Ашә ныдаҳҵон еиԥш, ҳаит ҳәа руаӡәк  ашә ааимԥааны ла дук иварԥалан дааҭалеит. Ала фҩышәо аԥынҵа нкылак – аакылакуа игьежьуа инаҳалалеит. Авертолиот аҵыхәанҵәҟьа иадҟаҵалан иҟаз атәарҭаҿы дтәан сыԥҳа. Уи маҭәажәс акрыҟазар зегьы лара илышәҵаны дыҟан, аха сгәы ҭыҵны ицон ари аруаҩ дылхагыланаҵ. Уи схәыҷы лхаҟныҵәҟьа икнаҳаз  аевкалиптмахә шьыҵәрақәа џьара ак рылакнаҳазар ҳәа иеиԥхьышьшьаауа игәеиҭон. Ари ара иҟазаара аминуҭқәа сара сзы исааҭқәан. Аамҭа нҵәомызт… Дҭыҵгәышьеит иаргьы, аха иҭыԥан иааган ҩыџьа аҳәса нҭаиртәеит. Урҭ иемала- иеиҿалаха иҟан. Сымҩашьозар, саркьалыхын изҵаз аидара. Рԥарала иаархәаз  џьушьап, иахӡыӡаан иԥсуан. Иҭазыртәаз ибжьы аарџьбаран аԥырҩы иахь ихы рханы ҿиҭит абарҭ ргәы иамыршьыкәа  Тебердаҟа идәықәуҵоит ҳәа. Џьоукы агәаҟра ҳаҿын, џьоукы алагаҩага иаҿын. Иагьымшәеитеи  аԥсуаа зҭаз  авертолиот иҭаланы иахьыԥыруаз. Дара иҭадыртәаз аҳәсақәа рыблақәа ԥсеиԥсеиуа шәаракгьы рхымызт. Иаасгәалашәеит Б. Шьынқәба иажәеинраала:
Адунеиажә  цәгьа уеижьагоуп-,
Еҳ, ҳаӷоу дуҭоуп.
Шьоук рзыҳәан уԥсыршьагоуп,
Шьоук рзы ухьанҭоуп.

Имцаԥшьха исыӷраз сгәырҩацәгьақәа инарыцлеит схьаақәагьы. Инатәагәышьеит  афронт иалҵны аԥсабара  инықәлаз ҳвертолиотгьы. Симакы-еиҿакны сааҭыргеит сыҷкәыни саҳәшьеи. Аныҟәара сцәыцәгьан сахьҟәаҟәачаҟәаз  азы. Сеидара узышьҭымхырҳәа ушәозу, иӡлачны иҟаз сеимаақәак ракәын сааҵәа иҭаӡазгьы. Иаразнак иааҳадыххылеит автобус дуқәа. Гаграҟа, Гәдоуҭаҟа, Пицундаҟа ицоз уҳәа ҳаихшаны ҳнарҭадыртәеит. Алашьцара ҳагәылакны  мацара автобус ҳаанагеит ҩны еихагыла дук аҟынӡа. Пицунда ҳааит рҳәеит. Еижәылан иҭыҵуаз ажәлар  рхы шхаз уахь иҩналон. Досу ирзалырхуаз ауадақәа рахь инеиуан. Схәыҷқәеи сареи аԥшьбатәи аихагылаҿы ауада ҳзалырхит. Иааԥса, икараха иҟаз ауаа амлагьы  ҳзацлеит. Сыҷкәын, сан уаҳа сылшом, амла сакуеит иҳәеит. Ҵхыбжьонын, араҟа афатә ахьырԥшаауаз  абаздыруаз. Макьана ҽеила исзеилыргомызт ҳахьыҟаҵәҟьаз. Ҳхыцә-хыцәӡа игылаз аиарақәа ҳнеины ҳнарықәтәеит. Амла ҳара ҳаиԥш зегьы  акуан, аха угәаҟра змудода, зегь ҳара иҳаиԥшуп. Ҳагәжәажәо ҳаштәаз аӡә ашә дасит. Ҳаздыруада ара сгәахәит, аха снагылан ашә аасыртызар,  абар ассир, ҳқыҭантә ԥҳәыск дгылоуп. Еималан инеиуаз лылабжышқәа рыцқьо илҳәон  уахантәарак дышҳашьҭаз. Ҵаҟа аӡәы иҳәо илаҳазаап аҭаратәқәак ыҟоуп ҳәа. Сабашәыхәари лҳәеит Нани. Ари  Кәыҵниа Қарбе Тата-иԥа иԥшәма лакәын. Абар  зегь реиҳа сыззыԥшыз азҵаара. Амлоуп уажәазы ҳзыргәаҟуа анысҳәа,  абӷьааҳәа дындәылҵын ауадабжьара дыбжьалт ҩнашәцыԥхьаӡа дрысуа. Ана аӡә ача имхуа, ана аӡә ашьақар имхуа мацара, уаххьа ҳзеизылгеит. Ҳани ҳаби рыҩны ҳнеиизшәа саҳәшьеи сареи ҳхәыҷқәа  згьама рхашҭхьаз ачеи ашьақари ԥшааны ачаи ԥха иархәаны, абас ларгьы лҭыԥахь дцеит. Ԥыҭрак ашьҭахь сыԥшызар, сыҷкәын ча сак рӷәӷәаны инапы иҵакуп. Изумфозеи анысҳәа, нас санышьҭалалакгьы исфалоит, иҳәеит  аҭакс. Данышьҭало акәым, мчыла акәын акрышиҿаҳҵоз аҩны ҳаныҟаз. Уажәы ари аҩыза акаамеҭ анаҳзыҟала, дгәыҳәызар акәхап, инапгьы иҵакны дахьышьҭалоз иифозгьы ирхиеит… Зызхара ыфаны иԥсыз дыԥсума, баҳауоу ҳәагьы иаҳәшьа лахьгьы днаԥшны лафкгьы иҳәеит. Ицәагәышьеит дара, аха сара сцәарҭа сылатәаны сырзыԥшуеит. Арахь снапы, сшьапы уҳәама, исмыхьуаз иарбану… Амашьынаҿы  зегьы  ҳанеиқәаҳа, санрыҵаха бзиашәа сҟәаҟәацәазаап, уажәоуп исылсуа ианалага. Саргьы маҷк схы нықәысҵапи сҳәан сеимаажәқәа иӡлачны иҟазгьы аасырҽеиқәан, афымцарԥхага саԥхьа игылаз  аԥхьа инасыргылеит. Саргьы схы нықәысҵеит. Аԥсреиԥш сызгәылахалан сызмаз аҭынчра иалыҩны быжьқәак саҳаит агылара иаамҭоуп ҳәа. Шьыжьхьафара ҳәа  ицатәызаарын даҽа хыбрак ахь. Ашырҳәа снықәтәеит сиара, аха абар алалабатә… Иаха исырбарц арԥхага аԥхьа исыргылаз сеимаа ԥшӡақәа ишҵытлара иҵытланы, икаамеҭха саԥхьа игылоуп… Шьҭа  ашәи-ҭышәи сызнеиуам. Агәамҵра саналага иааԥшыз схәыҷқәа иагьҵәуон, иагьыччон. Ҳгәаҟрақәа нҵәашьак рықәымзаап сҳәан, схы кны снатәеит. Сара аимаа ҿыц аасхәо сҟалаанӡа акрыфарҭаҿы исзыԥшны игылоума, изакәызаалакгьы ак ӡбатәуп сҳәан, сгьежьуа мҵәахы-ԥшаа ҳәа  ҳааҵәажәқәа снарҭалеит. Сшеимдоз агәыри арахәыц зныз кәаркәашьаки маркатылки снарықәшәеит. Урҭ Џьгьардантәи ҳандәықәлоз саншьа иԥа џьара ибыхәар здыруада ҳәа зегьы  шихыччоз сааҵәа иҭаиршәит. Абар, иарада ԥсыхәа ыҟамкәа иахьыҟалаз. Арахәыц акырынтә исыршан, агәыр инаҵырҟьан, сеимаа иҵыҩрыз аԥынҵақәа еихасыџьгәап ҳәа сналагеит. Аԥынҵақәа еидкылан џьарак-џьарак  еихасӡахит. Ахәыҷқәа сыццо иҟамызт азы иаангылеит ауадаҿы. Излазгагәышьооз, иршәыз акагьы  рцәа иақәшәаӡомызт. Ирыцәдуун, ма акырџьара иқәыршәын. Сара ашьшьыҳәа сцон, сеимаа ҵыбгар ҳәа сшәон снеиаанӡа. Саԥхьа ицаз акрыфан исԥылон. Сеимаақәа џьара ицәаҵакшар ҳәа сшәаԥырҳаԥуа сышнеиуаз,  даҽа аҭаратә ԥҳәыск дсықәшәеит.  Иҟаз, ианыз анласҳәа, сабабыхәари, ачаи зламҩаԥыбго абанка бысҭоит ҳәа салҳәеит. Сеигәырӷьеит даара, аха  сара сцо, саауа амҩа сахьынӡақәу сеимаақәа ирзычҳауама, арахәыцқәа ааԥҵәар сабацо. Ишыҟазаалакгьы сҿынасхеит. Шьҭа иара акрыфарҭа сазаааигәахеит анысҳәаҵәҟьоз аамҭаз срахәыцқәа ааԥҵәан, сеимаақәа џьара сырзымго иаасымпыҵахеит… Изугәышьооз, рыҵақәа аарыҵхны џьара инықәҵан хыхь сшьап иахарԥаз рцәа  мацарақәа блажьагас иааныжьны сныҩналеит акрыфарҭа. Алада ицогьы аҩада ицогьы зегь хьаԥшны сара  исыхәаԥшуан, аха ирылшоз. Аӡәгьы исиҭаша акагьы имамызт. Афатә зшоз аԥҳәыс хҩык рхәы ачаи сбанка инҭалҭәеит, нас уи иақәнагахаша ачагьы наваҵаны инаслыркит. Ашьҭахьы абри астол аномер фба шьҭарнахыс шәара ишәтәуп лҳәеит. Ҳара ашьапымаҭәа ҳауаанӡа ари аҭыԥ  егьараан иҭацәны инхап сгәахәит. Сшааиуаз сеимааҵыршьқәа  ана ишьҭасҵақәазгьы аасҩыҵраскын  схәыҷқәа архь сҿынасхеит. Абар, шәхәы аазгеит сҳәан санааҩнала, схәыҷқәа рыхқәа кны итәоуп. Иҟалазеи анысҳәа, ҳазладәылҵуеи, иаҳшәаҳҵо акагьы ҳамаӡам, брыхәаԥши егьырҭ ҳҩызцәа рҳәеит. Урҭ ҳаԥхьа иаақәаз рхәыҷқәа ракәын, агәыҳалалратә еиҿкаарақәа амаҭәақәа ршозаарын измамыз рзы. Убри акәын арҭ ахәыҷқәа хар рымамкәа изеилаҳәаз. Изулак иргәыбзыӷны акрырҿасҵеит, нас ара снатәаны сеимаа ҵыршьқәа ирылхны ачхьарԥқәа ҟасҵап ҳәа  нап асыркит. Ари иахьа, ари уаҵәы … Ҳҭагылазаашьа ҽыԥсахрак ҳәа уаҳа ак амоуит. Саб иашьа иԥак ҳаӡбахә иаҳан дааит Пицундаҟа. Иара иҭаацәа Дәрыԥшь иҟан. Қырҭуа ҩнык иҩнан. Ачаи хухыртә аҭагылазаашьа ыҟоуп аниҳәа, ҳицны  ҳааит Дәрыԥшьҟа. Аџьабаа зқәу дахьцалакгьы ицрыҵӡом ҳәа ирҳәо ауиашахым. Ажәа шәзасыршьуазеи, иаҳаулакгьы капеиқәак рҳаны  саҳәшьеи сареи Адлер ҳцеит ихтыз ахәыҷқәа џьара ак ҳзырзаахәозар ҳәа. Ирацәамзаргьы, напык- напык амаҭәа усгьы ирзааҳхәеит. Ашьҭахьы даргьы ҵаҟа илбаауа иалаган рҩызцәа инарылагылт. Аамҭа ықәҳан ацара иаҿын, аха макьана  акагьы аҽамԥсахцызт. Асалам шәҟәқәа ҳаулон мрагыларахьтәи афронт аҟнытә, аха урҭ рҟны шаҟа узҳәоз…
        Сентиабр мза  ҳҭагылан. Аҟәа ахы иақәиҭыртәит ҳаруаа… Еиҳаз агәырӷьара ыҟазма уи аамҭаз?! Хԥаҟа ҭыӡра ҳада уаҩ даанымхеит араҟа ари ажәабжь ашьҭахь. Ҳазлацозеи аҩныҟа, ҳазгода ҳәа ҳаштәаз ҽнак исаҳахьаз бжьык саҳаит ҵаҟа. Сааԥшызар,  ҳгәыла ҷкәын  имашьына  «Камаз» захьӡу ала дааин дгылоуп. Али-ԥси рыбжьара ҳҽеизаҳгеит аҩныҟа. Ешыра инаркны уахьыԥшуаз зегь арыцҳацәа рхьыкәкәон иубоз зегьы. Ақалақь рыӷӷаны ишьҭан, абылфҩы ықәышәшәон зехьынџьара… Уԥшәма лнапы иануҵаз ууаажәлар зегьы иеибга,еизҩыда  иргьежьны иузаалгеит ҳәа длафуа, амашьына аԥсҟы зкыз Даур ҳааган сыԥшәма ҳнаииҭеит. Ҳаҩны еиҭымха иҟан. Ашҭа зегьы  аҳаскьын бааԥс ҭиаан иҟан. Абри- абри ауп ҳәа аҩны ак ҩнамкәа ирыцқьан иҟан. Азал агәҭаҵәҟьа иҩнажьын ачаи иашьыкьқәа ҩба, нас сыԥҳа данхәыҷызтәи агара. Абарҭ ракәӡан ҿыц ҩнымаҭәала ирхианы иныжьны ҳцаз ҳаҩны иҩназ ҳанааи. Аимҵәацәа ирцәынханы иҟьалан џьара ҟәардәыкгьы  ҳазнымхеит. Ҳаҩны актәи  аихагыла умбо акәын ишыҟаз. Аамҭа кьаҿк иалагӡаны абасҟак ажәырҭ иагазар, ишԥаҟалоз ҩны мыжда даҽа ԥыҭраамҭак ҳзымаазҭгьы. Џьон Кәыҵниа, зыԥсаҭа лашаша, даҳзаанӡа хымш адашьма ҳақәиан ҳацәан. Арахь афатә аԥшаара иазкны апроблема цәырҵит. Ӡык ҳаршын, ачаи аҭыԥан ашьақар былны иаҳҭан аԥшшәы ҟанаҵеит. Ишакәхалакгьы иужәыртә иҟан. Ҳанықәҵуаз  ана-ара  иаркны исҵәахыз  абанкақәа иара ус ак ыҟамызт. Баша сеимдагәышьон… Ирысакьаҳәымҭан  аимҵәацәа ҳаҩнқәа ианрыҩназ ирыман имцоз. Иҟашәҵо закәызеи, ауаа иҟарҵо шәымбаӡо, абас адашьма шәанбанӡақәио иҳәан дҳаӷьит раԥхьа. Ана акы ааго, ара акы ааго мацара,  аҩны акы ҩнаҳҵақәеит. Ажәакала, хәыҷ-хәыҷы Џьон ҳаибиҭеит. Мызқәак рышьҭахь ашколгьы аусура иалагеит. Ҳхәыҷқәагьы гәырӷьаҵәа уахь ицеит. Шамахамзар ҳгәылацәа зегьы, гьежьит рыҩныҟақәа рахь. Ахацәа еизан афымца мҩанызгоз ацәаҳәақәа  реиԥшьразы аусурақәа ирҿын. Сыԥшәма џьара акы  даарыцхраарц уахь дцеит.  Схала санаанха, ҳаҩны ҵаҟатәи аихагыла,  ааилсыргақәап, исрыцқьап сҳәан,  шьамхахьы иҩнажьыз ауац  аҩныгара сҽазыскит. Идәылызгоз агәам  аҩны инацәыхарамкәа џьара аизгара нап асыркит. Даара такәгьы иеизызгахьан еиԥш, уашьҭа изыблып сҳәан  амца нацраҵаны снаскьашәа снагылеит. Схәыцуа сышгылаз,  аҟәақҳәа  бжьык геит, амца аҟынтәи ахәашырбыб ныҵыббит, аха ак сыхьит ҳәагьы сгәы иаанамгеит… Азныказ слымҳақәа ак рмаҳауа идагәаӡа иааҟалеит, ашьҭахьы аӡба саакит. Зынӡаскгьы хьаа змаӡамыз аӡә иеиԥш сышгылаз сааилышшеит… Аҩныҟагьы сҿынасхеит, аха агазҽазра салагеит, ашәхымс сзахымсит. Иҟоу ҳәа акагьы сзеилкааӡом… Ус, иԥхаӡа сҟатара ивҵаланы ак дәықәлеит.  Иҟоузеи ҳәа снахәаԥшызар,  ашьа ԥхаӡа исыдланы  ацара иаҿуп. Сҿыҵа абара иалагеит, абар сҿажәкуеит, аха исыхьыз  анеилыскаа иаразнак исгәалашәеит аӡыжәра шыҟамлоз. Ҵаҟа исшәыз сымаҭәақәа зегь реиҳа итатаз  сыхәра  аҭаџьгәара салагеит. Ҳаҩни амҩадуи ԥшьышәҟа метр  рыбжьоуп, ибзианы еилыскаауеит  амҩахь санызцәырымҵ абра  агәарабжьара сшыбжьаԥсуа… Зегь лахьынҵоуп, сымԥсраны сыҟан,  мамзар амҩаду аҟынӡа неишьас иҟасҵаз ҳәа абыржәыгьы  акагь сзеилкаауам. Сыхдырра шсымаз, снаӡа-сымнаӡа шысҳәоз,  аиқәаҵәа насхаҳаит. Хараӡа  џьара агәгәаҳәа  машьынашьҭыбжьыкгьы сгәы инықәҩит… Ҿысҭыр сҭахын, сыԥсы  ҳәҳәон ишалшоз,  аха сыбжьы иалшаӡомызт, сымч еизхомызт… Иаасыкәыршан илашьцеит, уаҳа акгьы…
          Кыраамҭа  аиарҭа саман. Иеиҭныԥсахуа сырбон саҳәшьцәеи  сани. Маҷк сшьапы сықәгыло саналага ҳааидтәалақәеит  сыԥсы иаԥшәмахаз сгәыла ҷкәынцәеи ҳареи. Усҟан  амҩаду санызнеигәышьа амашьынашьҭыбжь  исаҳауаз ҳәа сызҿыз Баҭал Кәыҵниа имашьына «Камаз» акәзаарын. Ареспубликатә хәышәтәырҭа аҟынӡа  сышнаргашаз алацәажәара дара рхаҭақәагьы ирцәыцәгьан… Ԥшьсааҭки бжаки аџьабаа сыдырбалеит аҳақьымцәа. Сарма ҷаҷа, сваныза, жәаҩа сантиметр  скьатеи уҳәа ааха зауз зегьы амырхит. Ашьҭахьы,  дара рхаҭа ишырҳәаз ала,  рацәакгьы иақәгәыӷӡомызт сынхоит ҳәа. Сызқәыӡыз убри ауп, ани агәам еизганы амца зыцрасҵаз  автомат патрона аларшәызаарын. Ишны ианытҟәацуаз  аамҭаз сара уа сгылан, исықәшәеит. Иара уҩнуҵҟа итҟәацуаз иреиуазаарын… Аҽны сыԥсы иаԥшәмахаз Баҭали, Сундари Кәыҵниаа роуп.  Иахьагьы сгәы иқәыҩуеит Баҭал ибжьы: «Бмыцәан, быԥсыр ҟалаӡом!»-  ҳәа даныҳәҳәоз… Раԥхьаҟа бзиаран  анцәа ирԥигалааит… Аамҭа аҭагәҭасрақәа зегьы сԥырхагахазаргь акәхап, еиқәысыԥхьаӡаз зегьы рышьҭахь скәаԥӡа сыштәаз мышкы сзымгыло сҟәардә саанхалеит. Сахьынеибаркыз сыбаҩқәа зегь ииемышәшәаратәы ахьаа бааԥс сызцәырҵит. Сыҳәҳәабжь амҩасҩы иаҳауа аҟынӡа снеит… Ҳҭынхацәа зынгьы ааира иаҟәыҵит. Срыцҳашьаны аҵәыуара иалагон азы. Хәшәы-быӷьшәы илшоз ак сыгимыжьит сыԥшәма, аха аамҭа баша ицон ауп, мамзар ак сыхәомызт. Иаацқьаны жәымз  аиарҭа саман. Амҵ сықәтәар снапы сзымҟьо аҟара ахәшәқәа сдырчалан суакаӡа сычны сыҟан. Сыҷкәын, саҳәшьа, сан, сыԥшәма, еиҭныԥсахлан сырбон. Сыӡӷаб убри аамҭаз аҭаацәара далалахьан, ахәыҷы длыман. Аџьамыӷәа зхызгоз сыҷкәын иакәын. Имариоума  арԥыс қәыԥш изы ашәи-ҭышәи дзымнеиуа уахгьы- ҽынгьы  аԥшқа иҩызахаз ауаҩԥсы ибара. Сара сҵыхәала иара дызҭаз аҵара аԥшьбатәи акурс аҿы иааныжьны сара даасыдхалеит. Сзыргәамҵуаз ачымазара ахьӡгьы шьақәыргылан иҳаздырӡомызт. Нас ашьҭахьы  ҳақьымк дсықәшәан исыхьуазгьы шьақәлыргылеит, лыхәшәқәагьы хымз рышьҭахь маҷк сҿы еилго сҟарҵеит. Еицҿакны аҳақьымцәа еицырҳәаз акоуп- хәышәтәышьа амам, аха ихуҽлар  ауеит…
              Аԥхьаҩ  усырааԥсеит, аха абри аҩыза ахҭыс  изызҳауа аҿар  ирымбааит, абӷьыц иазынхааит. Аҭынч ԥсҭазаара сара сзын  итрагедиахеит. Араҟа инымҵәеит сара сыхҭыс. Ирҳәоит ауаҩы илахьынҵа дзацәцом ҳәа. Иагьиашоуп. Сқәыԥшра иамаз аԥшӡара агьама  маҷк акәзаргьы исзынхоз џьысшьон, аха уаҳа умԥсит… Баԥхьаҟа  аҿаасҭа бзыԥшуп, бахьынӡақәыԥшу бшәаҳәа, бкәаша иҳәозшәа  ауп сынцәа сшааигоз уажә раанӡа. Иаасгәыдлеит ахҭыс еиқәаҵәақәа… Лабҿабоума, ԥхыӡума, сааҟәымҵӡакәа агәҭынчымра бааԥс сызцәырҵит. Аибашьра ашьҭахь хар ҳамам, ҳаԥсы еиваҳгартә ҳаҟоуп шаҳҳәоз,  2007 шықәсазы  иаалырҟьан сыԥшәма дычмазаҩхеит. Иара убри ашықәсан иԥсҭазаара далҵит. Аԥсы ихәҭоу аусмҩаԥгатәқәа ирыцу ааԥсарақәа зегьы  ихганы, акы даҵамхакәа иаб дымҩаԥигеит. Аиҳабра иара иааникылар акәхеит. Игәнигоз шырацәаз збон, аха исылуршоз…
Шықәсқәак рышьҭахь дманшәалахан аҳазалхратә усбарҭаҿы  аусура далагеит. Дыбзиахәха жәамш аус иуан, жәамш аҩны дыҟан. Иҳагу иҳабзоу дшаҿыз  усура ицара аамҭа  ааиуан. Абасала ҩышықәса аус иухьан еиԥш аҭаацәа  алалара азҵаара нықәгылеит. Ашықәсангьы абжьааԥнеиԥш аҩы ҭаҳтәеит, аха уажәтәи хықәкыла аҭацаагара иазкны. Ҽнак зны ачараз  имаз иҩы аахиртлан агьама аҷкәынцәа идсырбоит ҳәа  иааган дышрыдтәалаз, адәахьы ҿыҭбжьык геит. Сындәылҵын, игылаз данызба,  саагәамҵны  сышьҭахьҟа сныҩналеит. Сан, ибыхьии,  ахаан асас  изы абас бымгәамҵӡацеи, иҳәеит хәыҷы мыжда. Уара уҟамиижьҭеи убри аҟара сгәы ԥиҵәахьеит, џьара уишьҭыр иҭахуп. Ушьҭа дызбаргьы сҭахым сҳәеит. Сара сдәылымҵит уаҳа, иааиз дыԥсцәаҳахаран дшыҟаз здыруазшәа. Иара дцан иааиз диман дааҩналеит. Уанаах шьҭа исаҳәи сушьҭырц ахьуҭаху, иҳәеит схәыҷы. Рцәажәашьала еилыскааит уажәадагь ари аҵыхәала аицәажәарақәа шроухьаз. Иаразнак саб ииҳәахьаз жәабжьык аасгәалашәеит. Аԥсуа иҩнаҭаҿы  знык аказы уиҳәарц  унеины данузмыцхраа , даҽазнык  убри аҵыхәала анеира  ламыс змоу аӡәгьы ихы иаҭәеимшьароуп ҳәа. Ари агәыла зныкгьы, ҩынтәгьы, хынтәгьы азимырхеит, ҳгәашә ҵирхаахьан ариабжьарак. Аҩсҭаацәа дысзыркыма  сҳәо аҟынӡа сыԥсы ҩеигахьан. Схәыҷы ацара даақәшаҳаҭымхакәа абри ауаҩ ҳаҩны ддәылымҵит. Иааиуа амҽышазы,  абри асааҭ азы ҳәа аҿҳәара ааԥырҵәан, иааизгьы дцеит, саргьы ҭынч тәамҩахә сымамкәа ҳаҩны сааҩнахеит. Аухантәарак азмыцәара сызҵысын, сгәеигәеиуа сыҷкәын дахьышьҭаз ауадеи сара суадеи сышрыбжьаз иаасыршеит. Иаргьы ицәа ҭынчӡамызт. Ашамҭаз санааԥса, сылацәа ахьынҭааз ԥхыӡ ҿаасҭак  збеит. Сыԥхыӡ Ауадҳарантәи ҳаанаган жәларык ҳаиқәнархеит, аха уажә мыч сымамкәа акәын схы шызбоз… Ишагәышьеит уахь… Ихәы ҟасҵан аишәа инықәсыргылон еиԥш, иаргьы дылбааит. Дысҿамԥшӡакәа аишәа ус дшахагылаз акы днацҳақәеит. Иҿаԥшылара бзиаӡамызт… Раԥхьа ацәажәара сара изгәаӷьын сналагонеиԥш иара сажәа аасымԥаан, сан, аԥхыӡ егьи ҳәа акы баламгааит, бара иббо ҟалоит усгьы. Уажә акгьы  бымҳәани, саргьы каамеҭк збеит, аха уажә аха сымаӡам, саар ибзеиҭасҳәоит иҳәан, ашәахь деихеит. Уаҳагьы  акгьы  дәылимфааит... Аха нас, даагьежьын, асаркьа дадхалеит. Акы ишәиҵеит, акы ишәихит… Быбыцк иқәшәазшәа снарбон, анапхьшьы дшасыргоз мацара аҩны ҳаицдәылҵит.  Дысҿамԥшӡакәа «сан, амашьына нас хәылбыҽха ибзааргоит, сара ари ала сцаӡом» иҳәан,  имашьына дынҭалеит. Схысхысны  снаишьҭалан, нас узгода уара анысҳәа дызгоз ихьӡ  егьиҳәеит, аԥырқьҳәа амца ҩасыхҟьеит… Сааилышшома сҳәо сааҟалеит. Зыхьӡ иҳәаз аҷкәын ианшьцәа  ракәын дзааӡоз. Ҳааигәараҵәҟьа дынхон, ҳалаԥыхьа изҳаит, аха дызбацыԥхьаӡа  сгәы ҭыԥсаауан. Иҿаԥшылара ианакәзаалак исцәымӷын, данызбалак срыхьҭшьуан, сызишьцыломызт. Зны сҭаацәа рҟны  исамхаҳәан, идыббалозеи ҳәа сыдмырцәажәеит. Идызбалоз ыҟазаарын, аха сылшара ыҟамызт умҳәозар… Сгәы ахлымӡаах сыҵанаҳәон, аха усҟан исзеилкааӡомызт измааназ. Иҟаларан иҟоу заа издыруада?.. Сыла ҭаа сышишьҭаԥшуаз мацара дсымбо хара днаскьаанӡа ус сгылан. Иаалырҟьаны сарыхьшьҭны аԥсра салагеит . Снагьежьын,  аҩны сыҩналан,  амца еиқәҵаны стәеит. Сааҭк ԥсшьара ҳәа имтәоз аԥҳәыс  сусқәагь збада, сзаҳада. Ихәлеит сдәылымҵӡакәа. Асааҭ аабаҟа ҟалахьан  еиԥш, ател сасит сыҷкәын иахь  шәабанӡааихьоу ҳәа сҵаарц. Макьана ҳҭыԥаҿы  ҳаҟоуп, иаарласны ҳдәықәлоит, бҽеибыҭан бтәаз, саннеилак Агуӡера ачарахь бызгоит иҳәан, аҭел ирцәеит. Ари иҵыхәтәантәииз  ҳаицәажәара акәын, уаҳа исмаҳаран иҟаз ибжьы  акәын… Аамҭагьы  жәба инахысхьан  еиԥш  сгәыԥшаа-хыԥшаауа сеиҭанасит ател, аха уаҳа умԥсит…«Ирцәоуп»  аҳәон иааҟәымҵӡакәа  аҭакс… Уи аамҭаз иҭел мацара акәӡамызт ицәаз, ҳаҩнгьы, ҳгәарагьы, ҳгәыӷрагьы…
Ауаҩԥсы мыжда ицәа иҭамӡо акагьы  ыҟам… Сдәылҵуа, сыҩнало сшаҿыз,  ашәаџьҳәацәагьы иргәаӷьгәышьеит аҩныҟа ааира. Ааҵра иабанӡавгылоз?.. Исгәалашәо аҵкыс исгәаламшәо еиҳауп, аха  иааз иззааиз рҳәаанӡа сыҷкәын дабаҟоу ҳәа сшыҳәҳәаз   сгәалашәоит. Егьи зегь ԥхыӡуп, ԥхыӡуп, ԥхыӡуп… Сыԥҳа заҵә лаҳаҭыр ҳәа  ҩнашәк  аасмыртуазар, уаҳа акгьы иаԥсам  уашьҭатәи  исырххо сыԥсҭазаара… Зхы ззымдыруа аҟынӡа арыжәтә ыжәны  амашьына аԥсҟы зкыз  ауаҩы зныкҟьара  иӡбеит слахьынҵа. Сыԥсаҩҭкаара, жәларык ҳгәыӷырҭа  ихәда хжәаны дысзааргеит. Иахьа сладахьы дынхоит саҩсҭаа, сҩадахьы- сыԥсцәаҳа, сара- рыгәҭаны, еимырҵәаз ран леиԥш. 
  
          







 
