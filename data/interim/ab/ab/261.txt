
                                                                                    Анзор Мықәба

Дырмит ииаҵәа
(Д. Гәлиеи уи иаамҭеи рзы гәҭахәыцрақәак)

Аԥсуа  сахьаркыратә литература ашьаҭаркҩы Дырмит Гәлиа ҳанихцәажәо, ҳаԥсуа жәлар рзы рккаҩык иаҳасабала иааԥсара дуқәа ҳанрылацәажәо, уи илиршаз злаилиршаз уаҩы иааџьеишьартә аамҭа бааԥсы дшахааныз атәы мҳәакәа, иара ихаҭара ахьынӡаҳаракыу инарҵауланы еилкаашьак амаӡам. Ҷыдала ҳарзааҭгылап: Гач хәыҷы изнапык ала ианду лнапы кны, егьи инапала амҿы иалхыз иӷба хәмарга импыҵырӷәӷәа, иҭаацәеи иареи атәым ӷба дуқәа ирҭарцаларц, урҭ ахьыӡхгылаз амшын агаҿахь ианнарцози, даҽа ҩажәижәохә шықәса рнаҩс, раԥхьаӡатәи аԥсуа сахьаркыратә шәҟәы анҭыҵуази рыбжьара, уи дызлыҵыз иуаажәлари иара ихаҭеи зҭагылаз аамҭа.
Ишдыру, аамҭа џьбара афырхацәа цәырнагоит. Иуаажәлар ахьанҭара ианҭагылоу, ҷыдала ахаарԥшра – ауаа зегьы лахьынҵас ириҭаӡом Анцәа. Уи илԥха зиҭаз роуп, руаажәлар рхы-ргәаҟны наӡаӡа фырхацәак ракәны раанхара аҽаԥсатәра зылшо. Убри аҩыза алахьынҵа ҳазшаз изаҭәеишьаз иҷыдоу уаҩытәыҩсан, зуаажәлар рзы ицәымзаркыраны аҟалара зылзыршаз, 1874 шықәсазы Уарча ақыҭан ииз асаби. Уи деизҳауан, аԥсуаа рҭоурых ҵаула аҟны, зегь раасҭа ирцәыхьанҭаз, жәларык раҳасабала инҵәозар инҵәартәеиԥш аамҭа бааԥсӡа ианҭагылаз.
Иара диит мыцхәы ашьаарҵәыра зцыз аурыстә-кавказтә еибашьра еилгеижьҭеи жәа-шықәса ааҵуаны еиԥш. Ишдыру, ҵыхәаԥҵәарак амаӡамкәа, акыр жәа-шықәса ицоз ари аибашьра аҟны ртәылақәеи рхақәиҭреи рыхьчаразы, уаҩы ихаҿы изаамгара афырхаҵара дуқәа аадырԥшит, Кавказ зқьышықәсала ԥсадгьылс измаз ашьхарыуа жәларқәа. Аха рфырхаҵара еиқәнамырхеит, – ҵҩа змамыз, рыцҳашьара зламыз аимпериа амчқәа, ацәқәырԥа бааԥсӡақәа иреиԥшха аҵыхәтәантәи ржәыларақәа ирхәаҽит, ишьаҟьаны ирхысит. Зыԥсҭазаара иамеигӡакәа ахақәиҭра иахҭнызҵаз, рыбаҩқәа рышьхақәа ирзынхеит. Урҭ иаҳа насыԥ рыман. Аимпериа ахымца иацәынхаз, ириааиз рнапаҵаҟа ианаанха, атәра ишҭадыргылоз иазхәыцны, хаҭалатәи рхақәиҭра ахьчара рылшарашәа агәыӷра рыманы, динла ирзааигәаз даҽа империак ахь еиханы, амшын иӡхылеит. Ҳәарада, иазхәыцуаз рацәаҩын, атәымџьара ԥсҭазаара бзиак шырзыԥшымыз, аха  агәыӷра рыман рыԥсадгьыл ахақәиҭтәразы, мышкы зны ахынҳәра шрылшоз, уи рыҵарҳәон аҭырқәцәагьы. 
Зыԥсадгьыл иқәымҵыр ҟамло аҭагылазаашьа зырҭаз кавказтәи ашьхарыуаа рыгәҭаҵәҟьа иҟан аԥсуа жәларшьҭрақәагьы. Ишҳәыԥыз амшын аӡхылара рықәдыршәеит: аибӷаа – аҳчыԥсаа, ԥсҳәаа, асаӡцәа, анаҩс хышықәса рышьҭахь – дал-ҵабалаа. Уи ацәцашьа рхы рзақәмыршәеит, изҭадыргылаз арежим рызхымгакәа Лыхнытәи ақәгылара ҟазҵаз, анаҩс Аҟәа рнапаҟны аагара зҽанызшәаз, аха иззамуз абзыԥуаа рыхәҭакгьы.
Разҟыцәгьаран ирзыԥшыз османаа римпериахь инанагаз. Атәымџьара аԥсҭазаара иацыз арыцҳарақәа уааԥсырала еилыр-шьааит: амлакра, аҩныдара, азиндара, ачымазара, аибашьрақәа дара ртәы ҟарҵеит. Империак иқәҵны даҽа империак ахь рнеира, амца иацәшәаны аӡыршы иҭаԥалаз иеиԥшнатәит.
Кавказ аҩнуҵҟа зтәылақәа ирцәынханы иҟазгьы, Анцәа иишаз ауаатәыҩса ирыхәҭоу аԥсҭазаара иацәыхаран. Анаҟәа еиқәаҵәеиԥш ирхатәан џьара лашарак аазмышьҭуаз ацаризм амчра, рсоциалтә ҭагылазаашьа хгашьак рымамкәа иларҟәын, рмилаҭтә ԥагьара хҽын, жәашықәсала абџьар кны иззықәԥоз ахақәиҭра аҩыза азхәыцраҵәҟьа рзымгәаӷьуа ргәы ҭаԥҽын. Абасеиԥш ауаатәыҩса рыԥсҭазаараз зда ԥсыхәак ыҟамыз аганқәа зегьы ирылхәдаатәын, уи ариашаразы иарбанзаалак мчык рымамызт. Мыцхәы иеиԥшын, иацәымаашьаз зегьы нахыкәласуа, ашьапы изықәымгыло ишьҭаз, – зыбӷашшара ԥҵәаз алым. Абас, насыԥдарыла иҭәыз аԥсҭазаара маџьана рзаԥҵан.
Гәлиа Иасыф-иԥа Гач хәыҷы, ԥшьы-шықәса ихыҵаанӡа, цәгьам-бзиам еиқәханы иҟан, Аԥсны Ду аҳра иаҵанакуаз адгьылқәа рҟны ибзазоз аԥсуаа. Аҳ дхырҵахьан, иҭагылазаашьа гәыҭшьаага изхымгакәа дыԥсны дааргахьан, ижәлар рхы-ргәы далхны, Мықә ауахәама аҟны анышә дамардахьан, ихаҭа ҩынҩажәа шықәса инеиҳаны дызхагылаз аҳра амцахә дырцәахьан – ахьӡ ахыхны даҽа хьӡык арҭахьан, иҭаацәара ду, ишьҭамҭа еиуаз зегьы, рыԥсадгьыл аҟны анхара азин рымырххьан, атәымџьара аҟазаара лахьынҵас ирырҭахьан. Аха еибашьрак ахьыҟамыз рыԥсадгьыл иахын ауаажәлар. Рҟазшьақәа дырӡуамызт, мазара дук иалаҟамзаргьы, раԥсуара еиҷаҳаны иныҟәыргон, иаргьы дара ныҟәнагон. Ҳәарада, агәра ганы иҟан, мышкы зны изҭагылаз аасҭа еиӷьыз даҽа аамҭа бзиак шырзыԥшыз. Аха уи аамҭа ааира ахаҭыԥан, даҽакын ирзыԥшыз: рхы иҭамыз, ргәы иҭамыз, ирбахьаз аицәа дзырбашаз, рхәыҷқәеи дареи еибааӡартә иҟазымҵашаз. Акәыкәуқәа еицлабны анхацәа алаҵарахь инаԥхьо анҿырҭуаз ааԥынра мшык азы, Аԥсны агаҿа иааӡыхгылеит Гач хәыҷы ихаан иимбацыз аӷба дуӡӡақәа. Азныказы дреигәырӷьеит: иџьеишьеит, илакәишьеит, агәырӷьара дамҽханакит. Еилкаашьас имази хышықәса рыда зхымҵуаз ахәыҷы, урҭ аӷба еиқәаҵәақәа ԥсрамзар бзиак шаарымгаз, ахы шарҵасыз аурыстә-аҭырқәатә еибашьра ҿыц. Лассы, Аԥсны ахы-аҵыхәа агаҿақәа рҟны аӡхыҵра иалагеит: ашьа ишылагылаз изызҳаз, ауаатәыҩса рахь арыцҳара закәу зхадыршҭхьаз асулҭан ируаа. Амцабзи алҩеи рыхәылҟьо ахысра иалагеит,Гач азныказы дзеигәырӷьаз аӷбақәа. Агаҿантәи дахьына-ԥшуаз ибарҭан алашьцара иатәнатәхьаз ажәҩан агәы ҵырлашаауа дгьыл харак абылра ишаҿыз. Ари, абасеиԥш ахыбра рацәа ахьеилагылоу, ауаа рацәа ахьеиланхо, џьара ҭыԥк ыҟоуп ҳәа макьаназ зыӡбахәгьы имаҳацыз Аҟәа акәын, иалахысуаз аҭырқәа бзарбзанқәа ирыхҟьаны – абылра иаҿын. Османаа рыр ирыцыӡхыҵит абџьар зкыз, жәа-шықәса ари адгьыл иацәыхараны иҟаз, Кавказтәи аибашьра ихнарҵәахьаз иреиуаз: абџьар зкыз аԥсуаа, аубыхцәа, адыгаа, хыԥхьаӡарала иагьмаҷҩымкәа. Урҭ арахь иаазгаз агәра ддыргахьан, дара рыцхыраарала, Аԥсны аурыс ар рҟынтәи ианҭацәха, рҭаацәарақәа рыманы ахынҳәраз рымҩақәа шаатуаз, рынхарҭақәа ирзыхынҳәырц аҭагылазаашьа шроуаз. Уи азы, ирылымшазгьы рхы иалдыршарын, зыԥсадгьыл иазхьаауаз, атәымџьаратә ԥсҭазаара ахгара уаҳа чҳашьа змамыз Кавказ аҵеицәа. Иззааргаз аус маншәалахар: – рыԥсадгьыл иазыхынҳәрын, рабацәа рҭыӡҭыԥқәа ирхыларын, ҿыц амца еиқәырҵарын, иманшәаламхаӡаргьы рнышәнап ара иҟаларын – уигьы насыԥын дара рзы.
 Ирзааиз аамҭа, аҵыхәтәан дара рзыҳәан ихырҵәагахар шалшоз иазхәыцны, зыԥсадгьыл иазынханы иҟаз аԥсуаа неилацәажәаны, ишәаны-изаны, излауала рыжәлар реиқәырхаразы мҩак иашьҭалеит. Иӡбаны ишьҭырхит, рашьцәа шрылазгьы, иӡхыҵыз ар ирҿагыларц. Аха, уи азы абџьар аҭахын, арахь, аҭыԥантәи амчрақәа ажәлар абџьар рылыргахьан.
Рҿахәы еиҭазҳәашаз гәыԥҩык ацҳаражәҳәаҩцәа нарышьҭит, Аҟәа итәаз аурыс ир рдивизиа ахада, аинрал Кравченко иахь. Ажәлар рыхьӡала аҳәара ҟарҵеит, абџьарла еиқәиршәарц. Ажәа ирҭеит, иара ир инарылагыланы, ртәыла иақәлаз аҭырқәцәа мҵахалаҩцәа ишрабашьуа. Раԥхьатәи реицәажәараан ажәа риҭеит, ирызхаша абџьар шриҭо ала. Уи иақәгәыӷны, аԥсуаа мап ацәыркит аҭырқәцәа рыр рхадацәа уанӡа ирыдыргалахьаз абџьари аџьыԥҳани. Аха иажәа деижьеит аинрал, – абџьар римҭеит.
Зуаажәлар ззыԥшыз ацҳаражәҳәаҩцәа, ҿыц изнеит аинрал. Еиҭа рҽаныршәеит: абџьар риҭаны ианыҟала, аҭырқәцәа рабашьраҟны аҭыԥантәи аԥсуаа иара ир ишрыцхраауа атәы ихы аҭагалара.
Усҟан тәамбарыла абас аҭак риҭеит аинрал: «Шәара агәаҟқәа шәыцхыраара дазрыцҳаӡам ҳаб – Аҳәынҭқар». Уи аухаҵәҟьа, иӡхыҵыз ар дырҿагыларц ахаҭыԥан, ир иманы ашьхаҟа деихеит, аԥсуааи иӡхыҵыз ари ааизныжьны.
Аҭырқәцәа рҟынтәи абџьар рыдыркылар акәхеит, даҽа мҩак зрымҭаз аԥсуаа.
Аԥсны ахы-аҵыхәа зехьынџьара имҩаԥысуан аибашьра бааԥсқәа. Аҭырқәцәа рыр раԥхьа игылан аԥсуаа: атәыла иаԥшәымацәаз, изыхьмыӡӷыз, изықәгәыӷуаз аиааира ашьҭахь, ҽыԥныҳәак рымамкәа раԥшәмара аанкылара зҭахыз. Ҳәарада, зегь раасҭа ааха зауазгьы дара ракәын. Аха рыԥсадгьыл ахақәиҭтәразы иага фырхаҵара аадырԥшызаргьы ирзамуит, – рынасыԥ иаламызт: мыцхәы еилыршьааит, ааха рацәа зауз аҭырқәцәагьы ахьаҵра иалагеит.
Усҟан еицәажәеит аурыс енралцәеи, аҭырқәа ар рԥашьацәеи, еиқәшаҳаҭны иагьырыӡбеит: атәыла аурысқәа ирзынхо, ажәлар хырҵәаны аҭырқәцәа ирго. Аинрал Алхазов (Алхазишвили), Кавказ Ахылаԥшҩы иҟынтәи адҵа иоухьан, – аԥсуаа рхырҵәара зегь рыла ишацхраатәыз. «Ԥсыцқьала» инеигӡеит аинрал инапынҵа: аҳәынҭқар ируаа ржәыларақәа аанкылан, аҭырқәцәа аӡара рыҭан ажәлар рхырҵәаразы. Уи нахыс еицхырааит, уанӡа еиҿагыланы еибашьуаз аҩ-рык, – иалагеит зразҟы рыӡбаз аԥсуаа рхырҵәара.
Мызки бжаки рхы-рҵыхәала, ацунами бааԥсӡа нархаԥаны ины-қәыӡәӡәаа иагазшәа, рыԥсадгьыл дара рыла иҭацәит, – реиҳараҩык амшын иӡхырҵеит. Иара усгьы ргәаҟны иҟамыз, аимпериа азакәанқәа изырмышьцылаз, урҭ рыҵагылара зхы иззалмыршаз аԥсуаа, еснагь ишәарҭаз, аҳәаа аҟны иҟаз ари атәылаҿы дара ахымкәа аҟаҵара, ҳәарада, иазхәыцуеижьҭеи акрааҵуан ацаризм амаҵуҩцәа. Аха изыхдырҟьаз ҳәа ус дук ыҟаӡамкәа жәларык рхырҵәара, – адунеи аҟны раҳаҭыр ланарҟәуан.  Уи азы аамҭак ааира иазыԥшын. Иааит уи аамҭагьы. Зхы арҵысыз аибашьра, уи анагӡаразы ҭагылазаашьа маншәалан, – ирылдыршеит апровокациа рзуны дара ирҿагылартә аҟаҵара, уи азхан рыгәҭакы анагӡаразы. Харада ахара рыдҵаны, рымч мырхакәа зыԥсадгьыл иахыкәкәааны амшын ихырҵаз ахҵәацәа ирылаз, Гач хәыҷы, дшыхәыҷӡаз далаԥшны ибеит: ижәлар зегьы реиԥш дзыхшаз рымчдара, аибашьра иацыз ашьаӡа-гәаӡа, агәыҭҟьара, амшын мҩа ирзаанагаз агәаҟрақәа, атәымџьаратәи аԥсҭазаара маџьана. Ахәыҷы, иқәлацәа зегьы реиԥш дрылхәдаан, ахәыҷра иацу ахаара-бзаарақәа зегьы.
«Ари атәыла уаҳа Аԥсны ҳәа узазҳәом, иҭацәит, ҿааҳәырак рымамкәа иқәӡааит уи зтәыз ажәлар» ҳәа азырҳәо иалагеит. «Уи атәыла аҟны анхара знаало ҳара ҳауп» ҳәа рыжәлар Аԥсныҟа ихьадырԥшуа игылеит, Қарҭтәи ақырҭуа интеллигенциа еиуаз аӡәырҩы. Усеиԥш рҳәартәеиԥш азин рымангьы ирыԥхьаӡон: – имаҷымкәа рџьабаақәа ыҟан аԥсуаа рабашьраҟны, рқыҭақәа рбылраҿы, ихырҵәаны агаҿахь рнацараҿы, – зықьҩыла аҳәынҭқар ир ирылан, дара руаажәлар иреиуаз. Аха аԥсуа хҵәацәа, иагьа гәаҟра рхыргазаргьы, рыԥсадгьыл аӡәы ирҭарц рҭахымызт. Ирҭахымызт, ԥсадгьылда атәымџьара аҟазаара, аҽыԥныҳәа зцыз аԥсҭазаара. Зегьы ирзымгәаӷьызаргьы, ма ирылымшазаргьы, агәаӷь џьбара змаз аӡәырҩы, Аԥсныҟа ахынҳәра иалагеит. Имариамызт ари аусгьы, – ирацәан уи иаԥынгылаз амчқәа. 
Ҭырқәтәыла агаҿа, ҩныда-гәарада абнақәа ирылатәаз ахҵәацәа рмазара хәыҷқәа неилаԥсаны, қьырала ахатәы шхәақәа аанкыланы, маӡа амшын ианхылоз, игәазҭаз аруаа «шәымцан» ҳәа рымҩа иаԥынгылон, ирыцәхылаз ирышьҭахысуан, изыхьӡаз мчыла агаҿахь идырхынҳәуан. Гәымбылџьбарала ирызныҟәон, зынасыԥ иаланы, амшын цәқәырԥақәа ирцәынханы, Аԥсны агаҿа аҿынӡа анеира зылшазгьы. «Акардонқәа» ҳәа изышьҭаз, аимпериа архәҭақәа, иӡхыҵырц аԥшьазгоз раамышьҭразы агаҿа рҷаԥшьон, иааӡыхгылаанӡа  хымцала ирԥылон. Аха насыԥны, агаҿа зехьынџьара иахылаԥшыртәеиԥш амчқәа рымамызт, – аԥсуаа анхдырҵәа ашьҭахь, аҳәынҭқар ир, макьана аибашьрақәа ахьцоз Карс аганахь идәықәырҵахьан. Иҟаз аҭагылазаашьа рхы иадырхәеит ахҵәацәа, – иагьа ԥынгыла рырҭозаргьы, уахынла мацара, гәыԥ-гәыԥла иӡхыҵуан иахьрықәманшәалахоз аҭыԥқәа рҟны, уи нахыс рыԥсы ӡаны, агаҿақәа инырцәыхараны, аруаа ахьыҟамыз абнақәа рҿы қьалақәак наргыланы аамҭала иныҵатәон… Абас мацара, зны иҭадырбаз, аха кәара-кәара ааира иалагаз аӡыхь иаҩызаха рыԥсадгьылахь ахынҳәра иаҿын. Ахынҳәра зразҟы иалаз иреиуан Гәлиаа рҭаацәарагьы. Иагьа уадаҩра даниазаргьы, ихәыҷқәа ҩыџьа амҩа рызхымгакәа ицәыԥсызаргьы, изынхаз иманы шьапыла мацара амшын дахыкәшаны, Трабзонынтәи Аԥсныҟа иааигеит, Гәлиа Иасыф иҭаацәа. Ҳара аԥсуаа иаҳҳақуп, уи ахаҵа иԥсаҭа аҿаԥхьа ахырхәара!
Рнапқәа рџаџа аӡәгьы дырԥымлаӡеит, алашьцара рҽалакны Уарча иахьнеиз: – ақыҭауаа аамҭа аӡыблара иагахьан, рҭыӡҭыԥқәа еилаццышә ишьҭан, рымхурсҭақәа ажәырҭ рхысхьан, амҩахәасҭақәа еималахьан, анкьатәи ақыҭа зыԥсы ҭаны иахыз: ахәаҷамаҷақәеи, аԥсаатәқәеи, ибнакыз алақәеи ракәӡан. Ицәахьаз иабацәа рхәышҭаара ааԥшааны, дазыҳаҵҳаҵо амца неиҿеикит. Уи иахылҵыз алҩаҵәгьы аҽеиҵыхны ажәҩанахь ахалара иналагеит. Аха нҵыра рымамызт Иасыфи иҭаацәеи ргәырӷьарақәа. Уи аҽныҵәҟьа, рыҽдуқәа ирықәтәаны иаарыдгылеит ажандармацәа: «Араҟа анхара азин шәымаӡам, шәықәҵны шәцароуп» ҳәа иаагылеит. Дара рзыҳәан итәымыз уаан, Урыстәылатәи апаспорт змамыз «асасцәа ҟьалақәа». Игәынамӡарақәа иҳәазаргьы, мыцхәы иамеимкит Иасыф, – еиликаауан, урҭ дырҿагылартә еиԥш мчык шимамыз. Уи азы, иҭаацәа аашьҭыхны, ҿыц еиқәиҵаз ихәышҭаара еиҭах иааныжьны, Кәыдры ахықәахь амҩа дықәлеит.
Ари зегьы иалаԥшуаз Гач хәыҷы изеилкаауамызт: ҽынла абнақәеи аԥсыжырҭақәеи рҟны рҽыҵәахуа, ауаа ирымбартә уахынла мацара амҩа иқәланы, џьаба-џьафарыла ааӡаб рыхганы, ахыбрақәа ццышәыртәхьазаргьы, аха аныҟәашьа ахьиҵаз, дахьыхәмаруаз, ашәыр хаақәа зҿалалоз аҵлақәа ахьгылаз ашҭа аҿынӡа ианааихгьы, ахылԥа ҟаԥшьқәа зхаз урҭ ауаа мамыршәагақәа араҟа раангылара ахьырымуаз, рыбжьгәаҩақәа рхацаланы ацәҳара иззаҿыз. Изеилкаауамызт ахәыҷы, мыч дук имоуп ҳәа дызхәаԥшуаз иаб, урҭ дырҿамгылаӡакәа рҳәатәы дахьацныҟәаз. Макьана изымдыруаз рацәан Гач хәыҷы.
Ииулакгьы, иҭаацәа аӡы иамыршьыкәа ирганы, ахьҭа иакны ишыӡаӷә-ӡаӷәуаз иманы днеит Аӡҩыбжьаҟа: ахҵәара иацәынхази, ихынҳәны аара зылшази ԥыҭҩык ахьынхоз. Аԥсҭазаара бзиа иацәыхаран аӡҩыбжьаа, аха рхыбрақәа ыҟан, иаҩцамзаргьы афатә-ажәтә рыман, арахәгьы рзанын. Гәыблыла ирыдыркылеит, аџьамыӷәа цәгьа рыхганы рыԥсадгьылахь ихынҳәыз ари аҭаацәара, – рыԥсгьы еиқәдырхеит. Анаҩс, ирзалырхыз адгьыл аҟны, инеицхырааны қәацәк наргыланы, Иасыф иҭаацәеи иареи ахныҵакырҭа рзыҟарҵеит. Уи нахыс уаҟа иаангылеит, анхамҩа ҟарҵеит. Забацәа рхәышҭаара амырцәара иазгәышьуаз, Иасыф ииҭахыз илдмыршеит. Аха усгьы Аԥсны дыҟан, – уи ҳамҭан Анцәа иҿынтәи. Дызлаз ауаа, – аԥсуаан: агәыбылра рылан, арыцҳара аҟны еилибакаауан. Аӡҩыбжьаа рылоуп уи ишидырыз, ихынҳәыз ахҵәацәа, досу дыхҵәаанӡа дахьынхоз анхара азин ширымҭоз, Кәыдри Гәымсҭеи рыбжьара, аԥсуаа анхаразы зынӡа азин шрымырххьаз.
Иасыф, ахәышҭаара ҿыц ҟаиҵазаргьы, аха хьаас имамкәа дыҟамызт, дахьынаԥшуаз ибарҭаз, Кәыдры нырцәала, уаатәыҩсала иҭацәыз Уарча иҟаз иабацәа рхәышҭаара. Уи ҿыцәаахьан, – ҿыц аиқәҵара азин имамызт. Дыршьак имамызт, даҽа шәышықәса инеиҳаны, џьара аԥсуак уахь нхараҳәа дышзымнеиуаз.
Ш. Инал-иԥа иҩуан: «… Гәымсҭа ауачастка иаҵанакуаз иаб иџьынџь, иқыҭа Уарча анхара дақәиҭырымтәит. Убри аҟынтәи уи дцаны, абжьыуаа рҿы дынхеит, Аӡҩыбжьа ақыҭан, Кәыдры ауачастка иахьаҵанакуаз».
 Ахҵәара иацәынханы Аԥсны иҟази, ҿыц иазыхынҳәызи, ԥсҭазаара бзиак шрымамызгьы иаҳа изхәаҽышаз аамҭа бааԥсы рзыԥшын раԥхьаҟа.
Ашьхарыуа жәларқәа ҟәыбаса иқәҵаны, аибашьра иацәынхазгьы ртәылақәа ирыхцаны амшын иӡхызҵаз, Ахақәиҭтәҩы ҳәа ахьӡ ҷыда шихырҵахьазгьы, аха ажәларқәа ршьа зымпыҵататаз Урыстәыла аимператор Алеқсандр ІІ, 1880 шықәса, маи 31 рзы иԥсра мызқәак шагыз, аурыстә-аҭырқәатә еибашьра аамҭазы, аимпериа зыԥсахыз ҳәа ииԥхьаӡаз аԥсуаа, «ахара зду ажәлар» ҳәа ацәаԥҽыга хьӡы рхиҵеит.
Убри инаркны арежим бааԥсӡа рзаԥҵан аибашьра аамҭазы аҳәынҭқар имчра иадгылаз ԥыҭҩык рыда – аԥсуаа зегьы: иҭауадызгьы, иаамсҭазгьы, инхаҩызгьы, хәыҷгьы дугьы, агара илазгьы налаҵаны. Уи ахьыӡ дамыӷа рыхны иир акәын, макьаназ амгәарҭа иҭазгьы.
 Адунеи ианыз ажәларқәа зегьы реиԥш, даргьы Анцәа иишаз жәларык ракәӡамызшәа, изыхдырҟьаз цқьа иҭымҵааӡакәа, иҟалаз, дара рхаҭақәа ирзеиҿыркааз апровокациа ишахҟьаз рзымдыруазшәа, харада ахара рыдҵан, ртәыла аҟны «аамҭала инхо ауаа» ҳәа иԥхьаӡан. Ачынуаа рҿала ажәлар ирылаҳәан, ирзаԥырҵаз арежим аԥҟарақәа ианрыцымныҟәа, Сибраҟа ахҵәара шырзыԥшыз. Аԥсуаа рԥеиԥш азы ирхәыцуаз рацәан, ацаризм аҭыԥантәи амчра ахадара. Ирырҭаз арежим, аԥсуаа Ҭырқәтәылантәи рыхынҳәрақәа ааннакылап ҳәа игәыӷуан. Аха уи амыхәеит: аргама аара рылдмыршозргьы, маҷ-маҷ акәзаргьы маӡала аара ишаҿыц иаҿын.
Арежим џьбара рызхымгакәа, рашьцәа ахьыҟаз Ҭырқәтәылаҟа ацара зҭаххо рацәаҩхап ҳәагьы иақәгәыӷуан. Аха уигьы ишырҭахыз иҟамлеит, – ицаз ыҟазаргьы, зҭаацәа уахь иагахьаз ԥыҭҩык ракәхеит. Зегьы шҳәыԥыз ҿыц рхырҵәара ргәы азыҳәозаргьы, аамҭа иауамызт, – аибашьра нҵәахьан. Ус анакәха, «ахара здыз ажәлар» рхы рцәымыӷхартәы аҟара аԥсҭазаара хьанҭа рыҭатәын, ҳара ҳаԥсуаауп, ари адгьыл зтәу ҳара ҳауп ҳәа рзымҳәо, рхы рзышьҭымхуа ихәаҽтәын, аҵыхәтәан дара рхала: рбызшәа карыжьрын, рҟазшьақәа рыԥсахрын, жәларык раҳасабала идырҩашьарын. 
Аԥсуаа (аурысқәа рганахьала аибашьра иалахәыз ԥыҭҩык рыда), Кәыдри Гәымсҭеи рыбжьара дгьыл ҿаҵак иадамзаргьы амазаара, анхара азин рымхын. Азин рымхын, Аԥсны амшын агаҿа зехьынџьара, х-километрак уи иазааигәаны анхарагьы. Азин рымамызт, Аҟәа ақалақь аҟны: аҽыхәышәтәраз ашьҭалара, ҳақьымк иҟны анеира, хәшәык аахәара. Арҭ аамҭақәа раан Аԥсны аҭыԥ рыман азҩаҿкы чымазарақәа: «испанка», аршра, ацәырԥшӡы, аимҳәачымазара. Амедицинатә цхыраара амамзаара иахҟьаны, рыԥсҭазаара иалҵит, зықьҩыла аԥсуаа. 
Изҭадыргылаз изымхакәа, аполковник Аракин, апроект ҟаиҵеит, аԥсуаа ахьынхоз рқыҭақәа рҟынтәи ихырҵәаны, зынӡа еизааигәаны иахьынхашаз аиланхарҭа ҳаблақәа рзыҟаҵара. Уи апроект шьақәырӷәӷәан, ажәлар дара ишырҭахыз рнапаҟны раагара аус аҟны алҵшәа иаҳа ирнаҭоит ҳәа иԥхьаӡаны. Аха насыԥны иахьымӡеит, – Урыстәылатәи аџьажәлар ргәынамӡаратә ҵысрақәа зымҽхак иаҳа-иаҳа аҭбаахара иаҿыз ахәаҽра иахашәаланы, ирзалмыршеит ари апроект анагӡара.
Адгьыл зегьы ирыцкын, аԥсҭазаара иашьаҭан, иԥсеиқәырхаган, уи иқәаарыхны иҭыргоз ада, ахныҟәгаразы даҽа аагарҭак змамыз аԥсуаа рзы. Ҭауади-аамсҭеи раҟара рымамзаргьы, аха изқәаарыхшаз адгьыл иазрыцҳаны иҟаӡамызт ихьыԥшымыз анхацәа, ахҵәара ҟалаанӡа. Иҭаацәа агәыхә рыгымкәа, зыдгьыл аҽаҩра бзиа ҭызгоз анхаҩы, – акыр ахьыԥшымра иман, ихы агәра иго дыҟан.
Аҭыԥантәи амчра, абригьы иазхәыцны, рыдгьылқәа реиҳараӡак рымырхит, ирзынрыжьыз ԥсымышьҭыгак ахьҭыргашаз дгьыл кәамҟьа-қәак рыда. Аха Анцәа имчала: аӡы, амҿы амца, аҳауа рымхшьак ыҟамызт, урҭ рыла ибеиан, – меигӡарахда ирыман.
Рзинқәа ркьаҿзаргьы, имҩашьакәа жәларык раҳасабала рхыхьчаразы хәарҭара ду аман, џьара тәымуаак рыламкәа, досу рқыҭақәа рҟны иахьынхоз. Уи иахьчон: рбызшәа, рқьабзқәа, егьырҭ амилаҭқәа излареиԥшымыз, – рыԥсҭазаара злеибаркыз, жәытә-натә иахӡыӡаауа ихьчаны иааргоз рҟазшьақәа. 
Ашьхарыуа жәларқәа зегьы реиԥш, аԥсуаагьы, ауаҩытәыҩса изы иреиҳаӡоу малны ирыԥхьаӡон, – хаҭалатәи ахақәиҭра, – уи рылааӡан, ршьа-рда иалан, иагьа мчы рықәыӷәӷәаргьы рылцашьак ыҟамызт. Уи –зегьы иреиҳан дара рзы, зны-зынла рыԥсадгьыл аҿы аҟазаара аасҭагьы. Аха ирылан ачҳарагьы. Мыцхәы ирцәуадаҩын аибашьра аан изҿагыланы иеибашьуаз аурысқәа рнапаҵаҟа аҟазаара, ирзаԥырҵаз арежим аҵагылара, аха ирычҳар акәын. Уи азы дара-дара еилабжьон, ҵыхәаԥҵәарак змам аамҭа хьанҭак шыҟам, мышкы зны инырхыҵны ишцо иазхәыцны, – излауазала рхы раӡаны амҩаԥгашьа рҽақәдыршәон. Ус шакәызгьы, рҟазшьақәа зегьы нышьҭаҵаны арежим аҽадыбжьалара, аҳәынҭқар иуаа ирбарц шырҭахыз еиԥш шьаҭанкыла аҽыԥсахра, рыхгьы-рыгәгьы иҭамызт, уигьы еиқәнархон. Еилымҩашьак рымамызт: изҭагылаз алашьцара хьанҭа дара рҭаххарала ишымааиз еиԥш, дара рҭаххарала инархыҵны цашьак шыҟамыз, аха агәра ргон – аамҭа бзиак шырзааиуаз, – даргьы уи иазыԥшын. Аха дыршьак рымамызт, – уи ҽҳәарас иамаз. Иара (аамҭа) усгьы аангылашьак амамызт, – ицәгьазгьы ибзиазгьы инархысуа ишцац ацара иаҿын. Уи наскьацыԥхьаӡа, ажәлар, аибашьреи ахҵәареи ирырҭаз ахәра бааԥсқәа, маҷ-маҷ аӷьара иалагеит, изҭагылаз арежимгьы аԥсыҽхарахь ахы археит. Убарҭ ирылҵшәаны, акыр зшьара иқәлаз ажәлар аҿиара амҩа ианылеит, – ҿыц ихацдыркуа иалагеит: аҭацаагарақәа, ихамырҟьакәа ачараурақәа, аҭацамҳара аҭгарақәа, ауа-аҭахы реиҿцаарақәа. Акаҩҳәа иаацәырызгоз ҟалеит, ирхамышҭыцыз, аха акыр шықәса ирымҳәацыз агәырӷьаратә ашәақәа, абжьгара иалагеит, ажәлар иҵааршәхахьаз рыгәқәа зырԥсаҳәоз, рлымҳақәа ирҭахәмаруаз, рыԥсҭазаара шнымҵәоз ала агәыӷра рызҭоз амырзаканқәа рыбжьы хаақәа. Ҿыц ихацдыркит, алахҿыхра гәырӷьарак иазыгәышьны иҟаз арԥызбеи аԥҳәызбеи еиваҽырбо реицкәашарақәа.
Аха ари аҩыза, – цәгьам-бзиам рышьҭрақәлараз аамҭа анырзааи,  аҳәынҭқар ахара анрыдиҵаз инаркны жәаба-жәохә шықәса рышьҭахь ауп. Раԥхьатәи ашықәсқәа раан, амаҵурауаа рҟны азин ылымхыкәа, қыҭак аҟынтәи даҽа қыҭакахь анеира, рҭынхацәеи дареи реибабарақәа аԥынгылақәа рыҭан. Азин алхрагьы ус мариамызт: апрошениа ҩтәын, уи аҩра зылшоз дыԥшаатәын, аԥара ахшәаатәын, ицара мзызс иамаз зегьы анҵатәын. Урҭқәа зегьы дырхамыҵгылакәа, зымҩа иныҟәаз, ажандармцәа данырԥыхьашәа, – арежим иацымныҟәаз аӡә иаҳасабала ахьырхәра изыԥшын. Аха  иныҟәон, ҽынла иамуазар уахынла. Анаҩс, уи лыҵшәак шаимуаз еилкааны иаԥырхит. Рымҩа анаат ирылагеит: аиҭанеиааирақәа, аибабарақәа, жәытә аахыс рҟазшьа иалаз,  мчыбжьык, ҩымчыбжьаҳәа ргәыцхәцәа рҟны раангылара-ԥсшьарақәа. Гәыԥ-гәыԥла, қыҭак аҟынтәи даҽа қыҭакахь реиҭанаиааирақәа збоз аҳәынҭқар иуаа, урҭ ауаа «праздно бродиашьчие» ҳәа ирышьҭан, – дара реилкаашьа ус иҟан.
Аха еиҭанеиааишьак рыманы иҟамызт, амшын ихыршәлоу адгьылбжьахақәа иреиԥшха, хазы-хазы иҟаз: абзыԥқәеи, абжьыуааи. Изеибамбо, ргәаҟрақәа инеидтәаланы ирзеибымҳәо, рзеиԥш уск  азы рҽааидкыланы изымцәажәо аҭагылазаашьа рыман, – рыгәҭа быжьҵәан, – Кәыдри Гәымсҭеи рыбжьара ашьапықәыргылара азин рымхын. Ажәлар еиҟәшан. Урҭ раасҭа рҭагылазаашьа акыр еиӷьын, аԥсуаа ирыдырҵаз ахара иаҵанамкыз, – самырзаҟанаа: аибашьра аамҭазы аҳәынҭқар ир ирыцхраауаз, Қәҭешьтәи амилициа ирылагыланы Џьгьарда назлаз акыр ақыҭақәа амца рыхзыжьыз, ирыланхоз хырҵәаны амшын ихызҵоз, зыԥсеиқәырхара ахьӡала зашьцәа ррыцҳара иацхрааз. Ҳәарада уи насыԥдаратә хымҩаԥгашьан дара рзы, аха алҵшәа аиуит, – ртәыла иазынхеит, ацаризм аҿаԥхьа гәыбӷанк рмоуа рҽыҟарҵеит.
Убри инаркны ашьаҭа акит егьырҭ аԥсуааи дареи реиҟәыԥсаара, амрагылара аганахь рхырхәара, акысгьы, акырӡа ршьа еилаӡҩахьан агырцәеи дареи. Рашьцәа реиҳараҩык анхдырҵәа, инхаз бӷеиҵыхшьак рымамкәа аԥсҭазаара маџьана анрыҭаха, иаҳа иныҟәнагап ахьыргәахәуаз Қырҭтәыла – Гыртәылаҟа рҿы дырхеит. Уи нахыс  рҟазшьақәа рыԥсахит, атәым бызшәахь аиасра иалагеит, ажәакала аҩашьара амҩа ианылеит, иагьҩашьахеит:  иаԥсуаны иаԥсуамкәа, иагыруангьы иагыруамкәа, рхатәы милаҭтә хаҿрак рымамкәа, – изымҵахырхәаз инрылаӡ ицеит.
Ахыцқәа ирҭацалаз аԥсуаа, рзеиԥш рыцҳара акыр ишеиднакылозгьы, рыҩнуҵҟа акәтаӷь былгьо шырҳәо иҟамызт. Ишыҟац иҟан асоциалтә еиҟарамра. Ҭауади-аамсҭеи иреиуаз: рхашәахымбара, «ршьацқьара» алаҽырбара, анхаҩыжәлар ратәам-бара ишрылац ирылан. Рыхқәа ркьакьаны ишыҟазгьы, аха арежим даргьы рымчқәа шканаԥсаз, аиҭакрақәа шыҟалаз збоз анхацәа, – урҭ мыцхәы рхаҵгыларақәа ирҟәаҵхьан, – ахырхәара рҭахымызт, – даргьы аԥсуаан. Акысгьы, урҭ рахь агәаанџьқәа рыман, – ахҵәара аамҭазы, ҭауади-аамсҭеи иреиуаз, ажәлар еихьырԥшны, дара ахьцоз иахьыргоз азы. Ргәы рызҭамызт зыԥсадгьыл иазынхаз аҭауадцәа: иара усгьы зыԥсҭазаара уадаҩыз анхаҩыжәлар, џьара цхыраарак ахьрырымҭоз, Аԥсны знапы иакыз амчқәа рахь еиҭаҳәарак ахьыҟарымҵоз, рхы-рыԥсы ада даҽа хьаак ахьрымамыз азы. Абарҭқәа ирыхҟьаны аҭыԥ рыман: агәынамӡарақәа, аиҿагыларақәа, зны-зынла иҟалон ашьакаҭәарақәагьы. Ҳәарада, иҟан, зуаажәлар зҭадыргылаз хьаас измаз, аҭауадцәа иреиуаз ауаа хатәрақәагьы: аԥсуаа зинқәак роурцазы аҽышәарақәа ҟазҵоз. Усеиԥш иҟаз, – пату рықәын анхацәа рыҩныҵҟа. Иҟан, ажәытә ишыҟаз, ҭауади-аамсҭеи рхацкы камыршәуа ирхаҵгылозгьы, аиҳараӡак абзыцәашьреи ахәԥҳареи ззеилаз. Аха зны-зынла урҭ рхаҵгылара, рыгәра агара анырзымыждарахоз ыҟан анхаҩы чкәынцәа. Уи бзиаӡаны иааирԥшит Д.Гәлиа, 1919 ш. иаԥиҵаз, иахьа иклассикатә ҩымҭаны ҳлитература иалоу ажәабжь «Атәым жәҩан аҵаҟа». Ҭауади-аамсҭеи анхацәеи реизыҟазаашьа иазикит, ԥсра зқәым ироман «Камаҷыҷгьы».
Аҭыԥантәи ачынуаа, анхацәа рахь аасҭа, афеодалцәа иреиуаз рахь иаҳа ахылаԥшрақәа ҟарҵон, урҭгьы арежим ишаҵанакуазгьы. Рхы иадырхәон, хыԥхьаӡарала еиҳаз анхаҩыжәлар рыбжьара арежим алеишәа арӷәӷәараҿы, даргьы уи акәын ирҭахыз, – рнапы ианыз иазыҳаҵҳаҵаны иазыхандеиуан, рқьышә ак нықәыршьуан азы.
Урҭ рхымҩаԥгашьақәа рзы асатиратә ашәа – хьӡыртәрақәа рзикуан, ирыланхоз, еицырдыруаз Жана Ачба, ихаҭа шьҭрала дышҭауадызгьы. Иашәа ԥырҵәарц ишьра рзыгәаӷьуамызт: – длашәын, алашә ишьра мыцхәы илаҟәыран, ҩба, бзиа деицырбон анхаҩыжәлар. Аха ихьӡыртәрақәа хгарҭак рымамкәа зшьара иқәнарҟьаз, – изашшуан аҭыԥантәи амчрақәа рахь инеины. Убри иахҟьаны, Жана Ачба, хынтә Аԥсны далырцахьан. Дызҭагылаз аамҭазы ижәлар ирымаз агәырҩа шаҟа еилыкка иаадырԥшуазеи, уи иашәак иалаз ажәақәа:

Гәырҩа зухәода,
Изаҳауада?
Уаҵәы зтәыда,
Избарыда?
Алакҭа цқьа
Иҭаԥшрыда?

Жана Ачба: иԥсҭазаара далҵит Хәаԥ ақыҭан (1916 ш.), даныхәаҷыз дахьырааӡаз, анышә дарҭеит Аҷандара ақыҭан, – ашәаҳәара дахьалагаз, иуасиаҭ инақәыршәаны, иԥхьарцеи илабашьеи наиваҵаны, Мидара ашҭаҟны аӷш ҵла дуқәа рыҵаҟа. Жана иԥсыбаҩ Аҷандараҟа иаҵаланы ианааргоз, дызкырҭаз иашьцәа иреиуаз ԥыҭҩык ыҟазаргьы, анхаҩыжәлар рыҷкәынцәа ракәын дназгоз, – уи иҽаԥсеитәхьан иара, рхы-ргәаҿы иҭыԥ ааникылахьан.
Ауаа нагақәа рылан анхацәа, иагьмаҷҩымызт. Руаажәлар рҿы апату рыман, ражәа иазыӡырҩуан, рыгәра ргон. Убарҭ ракәын изыбзоураз, рыжәлар зҭагылаз еицәаз иҭамгыларц азы, акыр рхы раӡаны, ачҳара шьаҭас иҟаҵаны рхымҩаԥгара. Ажлар ирылабжьон, дара рыҩныҵҟагьы џьоукы агәамҵра рыҽнаҭаны гәнибархарақәак ҟаларгьы, ахырхарҭа бааԥсы аиуаанӡа, рҽааидкыланы идырҽеиуан, – еиндраалон.
Аха еснагь усеиԥш изыҟаломызт. Аҭыԥ шрымац ирыман: ауаҩшьрақәа, урҭ ирыцыз ашьоурақәа, ҵыхәаԥҵәашьак змауаз аиӷарақәа. Иҟан: аичырчаҩцәа, ацәгьаҳәаҩцәа, џьоукы ашьа рыбжьалар, реинраалара иаԥырхагаз, хара анаԥшра иазрыцҳаз ауаагьы.
 Аԥсуа ихьмыӡӷ дуун, дҟәыншьаны ишакәымала аӡә данизныҟәа, – ичҳаны аангылашьак имамызт, изынхаз иԥсҭазаара зегьы уи иақәирӡозаргьы, иааилшоз зегьы ҟаиҵон, дҟәыншьаны изныҟәаз ауаҩы (дынхаҩызаргьы дҭауадзаргьы), дызлоу ауаа дыҟәныршьартә еиԥш аҭагылазаашьа иҭара илиршаанӡа, иаҳҳәап, ашьа идзар ишьа иуаанӡа. Хьымӡӷыла аԥсҭазаара, – иара изыҳәан аԥсра аасҭа еицәан: ихихыр акәын, ма иԥсҭазаара ахҭниҵар акәын. Даҽакала ахымҩаԥгашьа ихы изалыршомызт, – дызлаз ауаа рыбжьара ҩыԥныҳәак имамкәа аԥсҭазаара иҭахын. Ишьа аура анилирша, - мҩак акәын имаз: – иҭаацәа, иуа-игәыцхәы, инхамҩа, ауаҩытәыҩса изы малс иҟаз зегьы нкажьны – абрагьра. 
Абрагьра аныҟәгара хьанҭан, аха ҳаҭырла амҩаԥгашьа иҽанақәир-шәа, – ажәлар ргәаҟны дфырхаҵан, ашәагьы изаԥырҵон. Уи аҩыза ахьӡ-аԥша иоуамызт, қәнамгарыла ауаҩы дышьны ибналаз. Иагьа патула уи нахыс иабрагьра аныҟәгашьа иҽақәиршәаргьы, ажәлар ргәаҟынӡа неишьа имамызт, ашәа изаԥызҵоз аӡә дҟаларгьы, – уи иқәыӡбоз ашәан.
Абасеиԥш иҟаз ахҭысқәа аҭыԥ рыман, аԥсуаа «ахара зду ажәлар» ҳәа ахьыӡ анырхыз аамҭазгьы. Урҭ иреиуан, иаҳҳәап Аиба Хәиҭ, ихым-ҩаԥгашьа бааԥсы ианамыжькәа, аамсҭа Блаб дышьны, акыр шықәса абрагьра аниуаз. Уи аамҭазы акәын, Иашыратәи анхаҩы чкәын Кьахь-ба Ҳаџьараҭ дҟәыншьаны датәамбакәа изныҟәаз, аҭауад Ӡаԥшь-иԥа дышьны, жәаҩа шықәса иҽынхьак-аахьакуа анхацәа рыҩныҵҟа иҽани-ҵәахуаз. Қәнамгарыла иашьа дҭазырхаз аҭауад Ачба дышьны хышы-қәса абрагьра иуан, ашьҭахь зыҽрызҭаз, 8 шықәса акаторга зхыганы ихынҳәыз Бӷажәба Салуман.
Ажәлар арҭ ахҩыкгьы ирзаԥырҵеит ахаҵарашәақәа. Акьахьба чкәын данҭаха ашьҭахь, акыр жәашықәса рнаҩс, ишдыру, аҩымҭа ду изаԥиҵеит Д.Гәлиа иҵаҩы, Аԥсны жәлар рпоет Б.Шьынқәба, уи иалхны иҭахын «Хҭарԥа шкәакәа» зыхьӡыз асахьаркыратә фильм, ироман изи-кит А. Возба, дахьиз ақыҭаҿгьы издыргылеит ахаҳә иалху абаҟа.
Ажәлар ҳәарада еиҵахан: жәытәла иааиуан, зқьышықәсала аҭоу-рых шрымазгьы, дара раасҭа иаҳа иҿаз ажәларқәа ԥхьаҟа ица-хьан. Иаҳҳәап, иаалырҟьаны, ирхатәаз арежим лашьца нархыганы изгашаз мчык ҟаларгьы, – алашьцара ишыҵац иҵазаауан, иахьҵара-даз азы. Уи рҽеитәын. Ҵара лашаракахь икылгамкәа ԥеиԥш бзиак шырзы-ԥшымыз еилызкаауаз ыҟан ҳәарада. Аха реилкаара мацара азхомызт, аҽанышәара аҭахын. Иаҭахын: адырра, аҟыбаҩ ҷыда, акы иацәым-шәакәа аус анапалакра. Ажәлар ирылиааз, уи аус знапы алаз-кышаз аӡәы дгылар акәын, акысгьы уи азы аамҭа рзааихьан, – Аҳәын-ҭқар адҵа ҟаиҵахьан, рнапаҟны иааргаз Кавказ ашьхарыуа жәларқәа рхатәы бызшәақәа рыла аҩреи аԥхьареи дырҵара, уи азы зны алфавитқәа рзеиқәыршәара. 
Дгылахьан агәаӷьра злаз уи ауаҩ, дышгылаз ажәлар макьана ирызгәамҭозаргьы. Ари арԥыс, – анхаҩы Гәлиа Иасыф иԥа иакәын, дызҭагылаз аамҭа џьбара амаршәа кны, ацха ҟазҵо ашьхымза деиԥшха, ихы ӡырымгаӡакәа аусура иаҿыз, ижәлар алашарахь икылызгашаз мҩак аԥшаара иашьҭалахьаз. Дырмит хьымӡӷыс ииԥхьаӡоз, иуаажәлар хьымӡӷыс ирԥхьаӡоз раасҭа хараӡа еиҳан. Рхатәы бызшәала аҩра-аԥхьара ахьрымамыз, имилаҭны ашьақәгыларазы зда ԥсыхәак ыҟамыз асахьаркыратә литература иахьалыхәдааз, – абри акәын иара ихьмыӡӷ, иҽазҵәылхны дагьашьҭалеит, ижәлар зҭагылаз аҵарадара иалганы, рыԥсҭазаараҿы анарха рызҭашаз мҩа лашак рықәҵара. Ирыцхраатәын, аамҭақәак рышьҭахь рыхқәа ҩышьҭыхны: «Ҳара ҳаԥсуаауп, Анцәа иишаз жәларуп, ҳхатәы ҩырагьы ҳамоуп, ҳлитературагьы беиоуп» ҳәа рыбжьы ҩҭыганы, рхы агәра ганы, егьырҭ ажәларқәа рыгәҭа инагылартә рыҟаларазы.
Мышкы зны, иара иԥсы иахшаз иԥа хәыҷы Гач, иуаажәлар рыԥсҭазаара аҟны аҭыԥ ҷыда ааникылараны дшыҟаз, ҳәарада дыршьак имамызт Гәлиа Иасыф. Аха ибзианы идыруан: аҵарадара шлашьцараз, аҵара амазаара, – ауаҩы аԥеиԥш бзиа шинаҭоз. Уи азы, атәымџьара дынмыжькәа, иԥсадгьыл иазирхынҳәыз иԥа хәыҷы, аҵара иҭарыла: аԥсҭазаара ду далахәхарц, ишьҭамҭа даԥсаны дҟаларц иҭахын. Ус шакәызгьы, еиликаауан даҽакгьы, – «ахара здыз ажәлар» иреиуаз ахәыҷы школк иҭаҵара имариоу усны ишыҟамыз. Иҽанишәеит ус шакәызгьы. Гач даашьҭыхны, Аҟәаҟа, ашьхарыуаа рышколахь дигеит, аҳәара ҟаиҵеит, ихәыҷы дрыдыркылац. Аха аҭыԥ ҳамам ҳәа ҽыҵгас иҟаҵаны дрыдрымкылеит. Уи џьеимшьаӡеит, усгьы иԥа дрыдыркылап ҳәа маҷӡак  ада агәыӷра змамыз Иасыф. Иалымҵит ҳәа ахьаҵра ҟазҵоз дреиуамызт. Уи аҟазшьа ааирԥшхьан, мчымхарыла Ҭырқәтәыла даннанага, аха ахынҳәразы еимгеимцарак аныҟала, иҭаацәа иманы Аԥсныҟа ихынҳәра ала. Ииулакгьы ахәыҷы дрыдыркылатә аҟаҵара илиршеит, хышықәса рышьҭахь.
Дырмит, ԥшьы-шықәса аҵара ахьиҵоз ари ашкол аҿы, ирҵаҩцәа агәра диргеит, аҵараҿы агәырҵҟәыл бзиаӡа шимаз, дагьалгеит ибзианы.
Ихәыҷы илшарақәа рыгәра згоз Иасыф, мазарыла иагьа деиԥшымзаргьы, иҵара иациҵартәеиԥш аҭагылазаашьа ииҭарц иҽазикит. Уи азы иҽааидкыланы, Гориҟа дигоит, 1889 шықәсазы.
Ашьхарыуаа рышкол ибзианы дшалгазала ақьаад зцыз Дырмит, дрыдыркылеит, уи ақалақь аҟны иҟаз, Аахыҵ-Кавказтәи арҵаҩратә семинариахь. Аха инеигӡартәеиԥш изыҟамлеит, ԥшьымыз рышьҭахь, аамҭалаҳәа аҵара нижьыр акәхеит, дзышьцыламыз атәылаҟны изцәырҵыз ачымазара иахҟьаны, ҳәарада уи иацын амамзаарагьы. Аҩны дахьааиз, игәы ҵызблааз арыцҳара изыԥшын, – лыԥсҭазаара далҵхьан мыцхәы бзиа иибоз иан. Мызқәак ааҵаанӡа, – даҽа рыцҳаракгьы даниеит, – иԥсҭазаара далҵит дызнысыз аамҭа џьбара иархахьаз, иаб Иасыфгьы.
Иҭагылазаашьа мыцхәы ихьанҭахеит уи нахыс. Иара иеиԥш зани-заби зхыԥсааз: ҩы-шықәсеи, ԥшьы-шықәсеи рыда зхымҵуаз иашьеи иаҳәшьеи, иара ида хлаԥшҩык дрымамкәа инапы иаанхалеит.
Абасеиԥш иҭаацәаратә ҭагылазаашьа мыцхәы ишыхьанҭазгьы, аҵарадырра ацҵара иазгәышьуаз Дырмит, дызҭагылаз ахьанҭара иҽаҵамырӡкәа аҽацәгара иҽанишәеит. Иашьеи иаҳәшьеи збашаз, Анцәа иҵаԥшуаз џьоукы аныҟала, амҩақьыраҵәҟьа шимамызгьы, иԥшааны, деиҭацеит Гориҟа, аамҭалаҳәа инижьыз иҵара ацҵара иҭахны. Аха изамуит, «аратәи аҳауа унаалом» ҳәа ҽыҵгас иҟаҵаны дрыдрымкылеит игәамбзиара шихыҵхьазгьы.
Азныказ дхынҳәит иҩныҟа. Аха игәы ҭынчмызт иҵара ацҵара ада даҽак зҭахымыз ахәыҷы. Аамҭақәак рышьҭахь иҽанишәеит Хони иҟаз, Қәҭешьтәи арҵаҩратә семинариа аҭалара. Аха уаҟагьы дырҭахымхеит, дхәыҷызаргьы, аха «ахара здыз ажәлар» иреиуаз аԥсуа чкәын. «Хони уавсны Гориҟа уанцоз, ҳара ҳахь узымааизеи» ҳәа аҽыԥныҳәагьы ирҭеит.
Игәимахьха Аԥсныҟа дхынҳәит, зҵара аизырҳара зҭахыз, аха иахьырмыгӡаз ахәыҷы.
 Еиликаауа далагахьан, иуаажәлар зҭагылаз азалымдырра, хаҭала иаргьы ицрасуа ишалагаз. Иҟалап, уи ахәыҷы убри аамҭазы  акәзар ижәлар рахь: ахьааи, арыцҳашьареи, иаҳа изцәырҵуа даналагаз, иқәра зықәраз днарԥызаны ахәыцрақәа анизцәырҵуаз.
Иара диаанӡагьы, аԥсуа бызшәа алфавити, аграмматикеи аԥиҵахьан, уи азы аҳәынҭқарратә дҵа зырҭахьаз аурыс ар ренрал, абызшәадырҩы – кавказҭҵааҩы Пиотр Услар. Уи ашьҭахьгьы, аус аухьан аинрал И.Бартоломеи дызхагылаз, аԥсуаа иреиуаз гәыԥҩык злахәыз акомиссиагьы. Аха урҭ алфавитқәа рыла аԥсуа хәыҷқәа иаԥхьо иҩуа изыҟамлаӡеит, ирыгыз арацәара адагьы, аԥсуаа зҭагылаз аамҭа бааԥсӡа уи алнаршо иҟамызт. Апоезиатәи адраматәи ҩымҭақәа аԥиҵахьан, аҳ иԥа Гьаргь Ачачба. Аха урҭгьы, аԥсуа хәыҷқәа аҵара лашарахь ркылгаразы хәарҭарак рзыҟаҵомызт: дара ирзеилымкаауаз абызшәақәа рыла иҩын, иара усгьы ашколтә ҵара апрограмма иацәыхаран.
1891 шықәсазы, жәибыжь шықәса ирҭагылаз ԥшьышықәса мызқәак нарыцҵаны ада аҵара иахьырмыгӡаз, аха ааԥсарада зхы аус адызулоз, аԥсҭазаара џьбара акыр иаӡрыжәхьаз, иқәра иаҵанакуаз инеиҳаны адырра змаз, зыхшыҩ ҵаулаз, зеизҳара аҟны акырӡа иҭышәынтәалахьаз, Д.Гәлиа, игәаӷьит, ижәлар амҩа лашахь икылызгашаз, рхатәы бызшәала аҩреи аԥхьареи зларҵашаз алфавит аԥҵара аҽанышәара. 
Имариамыз ари аус аҟны дицирхырааит: қәрала иара иаасҭа хара еиҳаз, аҵара змаз, аԥсуаа рҭагылазаашьа гәырҩас измаз иреиуаз, зан д-Лакрԥҳаз К. Маҷавариани.
Ш.Инал-иԥа ишиҩуазала – урҭ аҩыџьагьы «идырҽеиуеит аԥсуа алфавит, ирыҩуеит ажәлар рҿы раԥхьаӡа инеиз аԥсуа нбан шәҟәы». Ашәҟәы ҭыҵит Қарҭтәи атипографиа аҟны, 1892 шықәсазы (Аԥсны иҭыҵыртәеиԥш атехникатә ҭагылазаашьа усҟантәи аамҭазы иҟамызт). Ҳәарада, иааԥсара шмаҷмызгьы, ари аус аҟны, К. Маҷавариани дыцхырааҩын, аԥышәа змаз аӡә иаҳасабала. Аԥсуа бызшәа амаӡақәа здыруаз, уи ала ицәажәоз Дырмит иакәын.
Акыр жәашықәса рнаҩс, Д.Гәлиа иавтобиографиа аҟны иҩуан: «1891 шықәсазы, К. Маҷавариани дсыцхраакӡаны, сара изҩит раԥхьа-ӡатәи аԥсуа анбан шәҟәы, аԥсуа школқәа рзы. Абри ашәҟәы ала аԥсуаа рхәыҷқәа аҩреи аԥхьареи рҵо иалагеит дара рхатәы бызшәала. Иара убри ашықәс инаркны ашьапы скит алитературатә усурагьы». Даҽаџьара иҩуан, еиқәиршәаз ари анбан хаз шәҟәны аҭыжьра, амчра змаз аиҳабыра шаԥырхагаз, «гаӡа-маӡак ихы иҭашәаз, зхаҵгылара иаԥсаӡам уск еиԥш» ишахәаԥшуаз. 
Иаҳзымдыруа урҭ ауаа ҳрылацәажәарым, – рынырцәымҩа иазцахьеит. Иҟалап, хыц-ҩыцк Аҟәа иҟаз аԥсуаа иреиуазаргьы (аԥсуа анбан аҭыжьра ахәԥсазы, Дырмит урҭ ракәымзар дыздгыларыдаз). Уи иахьимыцхрааз азы рықәыӡбашьакгьы ыҟаӡам. Иагьа патула дрыдгылазаргьы, агәрагашьас ирымаз, зыхьӡи зыжәлеи неидкыланы ирмаҳацыз, школк далгахьазаргьы, макьана иқәыԥшыз нхаҩы чкәынак, жәларык рзы алфавит аԥҵара илшаҵәҟьеит ҳәа! Уи хаҵашьа змам лакәк ирзаҩызан. Ачкәын дзыргәаҟуаз аус хаҵгылашьак рымамызт, аиҳабыра рҟны иҟаз ацаризм амаҵ зуаз иаԥсуамыз ачынуаагьы, алфавитк шеиқәиршәаҵәҟьаз агәра ргазаргьы, «ахара здыз» ауаа рзы алфавит аҭыжьраз аԥара азаужьра. Сышәҟәы аҭыжьразы шәсыцхраа ҳәа дара рахь инеира азы мацара хшыҩк змам гаӡак иакәны дыршьарын.
Аха агаӡара акырӡа дацәыхаран, ахаранаԥшра иазрыцҳамыз анбан аԥҵаҩы. Мап ицәызкыз, рқьышә дықәызҵаз, ихӡасуаз урҭ ачынуаа ракәзар, дыршьа рымамызт, уи анхаҩы чкәын иусумҭа, мышкы зны, ижәлар аҵарадара лашьцара ралҵра алзыршашаз цәымзаркыраны ишырзыҟалоз, иара ихьӡи ижәлеи неидкыланы ирҳәо шәышықәсала аҭоурых аҟны аҭыԥ ҷыда шааникылоз, дара рхаҭақәа, аамҭала рыԥсы шҭаз атәгьы аӡәы изымдыруа иниаӡаа ицараны ишыҟаз. Абарҭ аԥынгылақәагьы дыриааит урҭ ирышьцылахьаз Дырмит: аԥарагьы иԥшааит, ашәҟәгьы ҭижьит. Иҟалеит иеиқәыр-шәамҭа хәарҭара шалаз агәра згаз, уи азы арԥыс имаз агәыхыҭхыҭра згәаҿы инеиз, мамзаргьы иара ус  Анцәа иҵаԥшуаз ауаа.
Рыжәлар хәаҽны измаз рҵарадара хьаас измаз аԥсуаа аӡәырҩы, дара рбызшәазы алфавит аҭыҵра, – ҿыц игылоз абиԥарақәа лашарак рзаазгашаз, раԥхьаҟа аԥсҭазаара бзиа иалазырхәышаз, аԥсуаа зегьы рзы имилаҭмырӡганы иҟалашаз цәырҵра дук акәны ирыдыркылеит. Аха урҭ макьана имаҷҩын, иаԥызҵазгьы мыцхәы дычкәынан, иаԥиҵазгьы иалҵшәахашаз адырра уадаҩын, – аныҟәара зҽыназызкыз асаби раԥхьаӡатәи ишьаҿа акырӡа еиԥшын. Арежим бааԥс иҭагылаз, «ахара здыз» ажәлар маҷ рзы, мыцхәы ихьанҭаран, рҵеи иаԥиҵаз алфавит ахархәара.
Аԥсуаа аҩышьа, аԥхьашьа рҵаӡаргьы, мышкы зны асахьаркыратә литература аԥҵара рылшоит ҳәа дақәгәыӷӡомызт, П.Услар ихаҭагьы: урҭ рахь агәыбылра шимазгьы, рмилаҭтә ҟазшьақәа, рҭоурых пату шрықәиҵозгьы, дара рзы алфавит шаԥиҵахьазгьы, аграмматикагьы шеиқәиршәахьазгьы. Уи имацарагьы иакәӡамызт, – ус ихәыцуаз рацәаҩын. Ирацәаҩын, аимпериа анапаҿы иҟалаз Кавказ ажәлар маҷқәа, рхатәы бызшәала иҩуа иаԥхьо аҟаҵара, ҳәынҭқарратә политиканы ишыҟазгьы, урҭ рмилаҭтә хдырра иаздырҳауа, рмилаҭтә литература аԥырҵартә аҟынӡа ахақәиҭра рыҭара зынӡаск изҭахымыз, иаартыҵәҟьаны уи аҿагылара рзымгәаӷьуазаргьы, аха иахьырзауаз аԥынгылақәа рызҭоз. Аха иҟан иаартны уи иаҿагылозгьы.
«Зхатә ҩыреи алитературеи змам аԥсуа бызшәа, ҳәарада, ааиаӡаара ада даҽа ԥеиԥшк амаӡам», – абас иҩуан ачынуаҩ Е.Веиндебаум 1908 шықәсазы.
Дахьиашаз ыҟан ари ачынуаҩ, – иҵабыргны, зхатәы бызшәала асахьаркыратә литература аԥҵара злымшаз ажәлар рбызшәа, ԥыҭраамҭак анарха аиургьы, уи зтәу инагӡаны рымаҵ азуӡом, – аамҭа цацыԥхьаӡа иаҳа амч маҷхоит, аҵыхәтәан ԥеиԥшс иаиуа, – аиаӡаароуп. Уи ус шакәу агәрагаразы ҭҵаара дук аҭахӡам, харагьы ицатәӡам, – ҳнаԥшып ҳавара Гыртәылаҟа. Уи зшьамдгьылу агырцәа: рхатәы бызшәа шрымоугьы, рыԥсадгьыл аҟны ишынхогьы, иаҩцамзаргьы, аха рхатәы ҭоурых шыҟоугьы, хыԥхьаӡарала ишмаҷҩымгьы: – ирзаԥымҵеит рхатәы бызшәала асахьаркыратә литература, рбызшәа иаҳа изырбеиашаз, доуҳала рхааӡараҿы ирыцхраашаз, рыжәлар рыԥсҭазаара анарха ду азҭашаз, рымаҵ зушаз. Имаӡам, – агырцәа милаҭк аҳасабала ишзышьақәымгылаз. Уи даргьы ирзымдыруа, ихьаарымго иҟам, аха аамҭа рыцәцацәеит. Аҵыхәтәантәи аамҭақәа рзы, ҿыц аҽышәарақәа ҟарҵеит, рхатәы бызшәала аҩра, аԥхьаразы, газеҭкгьы ҭрыжьит, аха урҭқәа қәҿиара дук рымаӡам, иаҿагыло рацәаҩуп, урҭ раԥхьа игылоугьы, – дара руаа роуп. Изыҟалазеи, изыхҟьазеи абасеиԥш рҭагылазаашьа? Уи аҭак бзианы иҟанаҵоит, аԥсуа жәаԥҟа, «Мыцхәы ихырхәаз – ибӷа џьыҟәхоит». Агырцәагьы абас рыхьит,– рхатәы мҩа ианыҵны ақырҭуахара ишашьҭаз, уи ишамҵахырхәоз, иаанхеит: ақырҭуара аҟынӡа изымнаӡеит, ҳмилаҭуп рҳәартә еиԥш рыгыруарагьы рзеихамҳаит.
Ҳәарада, даҽакала иҟаларын, иаҳҳәап ианаамҭаз рхатәыбыз-шәала аҩыра, асахьаркыратә литература аԥырҵазтгьы, рмилаҭтә хаҿра рызҭашаз мҩакы иқәлазҭгьы. Урҭ ргәылахара  Анцәа разҟыс ианҳаиҭа, дарбан аԥсуоу изҭахым, акы зҿиҵааша, доҳала иҳараку агәыла бзиа димазар! Аха рыцҳарас иҟалаз, – усеиԥш изыҟамлеит.
Хыхь ишаҳҳәаз, П.Усларгьы агәра игаӡомызт, аԥсуаа асахьаркыратә литература аԥҵара рылшап ҳәа. Е.Веидебаум еиԥш иҟаз, арусификациатә политика мҩаԥызгоз ачынуаа, аԥсуаа реиԥш иҟаз,  ирыхҭыргахьази изҭагылази иацәцаны рхы иацхраауа иҟалар ҳәа иацәшәон.
Абар, уи ачынуаҩ хыхь иарбоу иажәақәа рнаҩс иҩҩуаз: «Сара сгәаанагарала аԥсуа шәҟәҩыра ашьақәыргылара хықәкыс иамамзароуп, уи ажәлар рхатәы бызшәала инарҭбааны иҩуа иаԥхьо аҟаҵара… аҩыра аҭахуп ауахәамеи ашколқәеи рхархәарала уи абызшәа арԥсыҽра, ажәлар аҳәынҭқарратә бызшәа ахь ииасыртә аҟаҵара». Даҽакала иаҳҳәозар, аурыс графика шьаҭас измаз алфавит ала, аԥсуаа аҩреи аԥхьареи дырҵаны, аурыс бызшәахь риагара: рбызшәа рхадыршҭыртә аҭагылазаашьа рыҭара, арӡра, ассимилиациа рзура.
Ажәлар рхатәы сахьаркыратә литература, инеизакны, аҩыратә культура анаԥырҵа, урҭ рмилаҭтә хдырра аизҳараҿы анырра ду шыҟарҵоз, рмилаҭтә  хаҿра шеиқәдырхоз ибзиаӡаны еиликаауан ари ачынуаҩ. Уи игәаанагарала, ажәлар ахақәиҭра рыҭара, царизм Кавказ имҩаԥнагоз аколониатә политика иақәшәомызт. Ацәшәара иман, Кавказ жәларқәа иреиуаз, уаанӡа аҩыра змамыз рыҭаразы иҟаз апрограмма рхы иархәаны, асахьаркыратә литература аԥҵара рҽаԥшьаргар ҳәа. Уи азы игәы шҭынчмыз рныԥшуеит ианҵамҭақәа. Ажәлар маҷқәа рахь имаз азнеишьа аҟны, моральла иҳаракыз, аԥсуала иаҳҳәозар, ламыск змоу аӡә иакәымзаргьы, аимпериа иааӡаз, уи аинтересқәа зыхьчоз маҵуҩык иаҳасабала дгаӡамызт, – игәы змырҭынчуаз гәынхәҵысҭала идыруан, агәаҽанызаарагьы ҟаиҵон. Аха агәыӷра иман: ззинқәа змырххьаз аԥсуаа, асахьаркыратә литература аԥҵара акәым, иара усгьы, рбызшәала ҩрак ԥхьарак рылшарым ма аҽанышәара рзыгәаӷьрым, мамзаргьы рыхшыҩ азхарым ҳәа. 
Ачынуаҩ издыруамызт, иара, хыхь иарбоу ицәаҳәақәа аниҩуаз аамҭазы, рҵаҩыс аус ахьиуаз аҵараиурҭақәа рҟны, аԥсуа хәыҷқәа, иара ишьақәиргылаз анбан ала аҩреи аԥхьареи дырҵара дахьаҿыз анаҩс, асахьаркыратә литературатә ҩымҭақәа раԥҵара дшалагахьаз, аԥсуа Д.Гәлиа. Даҽа шықәсқәак рнаҩс аԥсҭазаара абараны ишыҟаз, раԥхьаӡатәи аԥсуа шәҟәы, – уи иажәеинраалақәа реизга, – «Ажәеинраалақәеи ахьӡыртәрақәеи». Убри ала ишхацыркхоз, мышкы зны иӷәӷәаӡа зшьапы иқәгылараны иҟаз аԥсуа сахьаркыратә литература. Ачынуаҩ иԥхыӡгьы иаламшәацызт, даҽа шықәсқәак рнаҩс,  ажәлар маҷқәа рыԥсы иаԥшәмахашаз аамҭак рзааираны ишыҟаз, иара иеиԥш зеиԥшыз ауаа, ӡыблара бааԥсӡак ирзаҩызаха, рымаҵ зуаз аимпериагьы даргьы ахәлабгараны ишыҟаз.
Иҵабыргны, ахаранаԥшра зуаҩытәыҩсатә ԥсабара иалаз Д.Гәлиа, аԥсуаа жәларык раҳасабала ршьапы иқәгылар ҳәа ишәоз уи ачынуаҩ иеиԥш иҟаз ықәызгашаз еиҭакра дук шыҟалоз аамҭа ацашьала идырхьан, – 1910 шықәсазы иаԥиҵаз, ԥсра зқәым иажәеинраала «Хәоџьан ду» аҟны иҳәахьан: 

Дыҟам шиҳәоз анцәа ду, 
Далимыжьи амца ду.

Уи ачынуаҩ игәҭахәыцрақәа иҩаанӡа шықәсык шыбжьаз, 1907 ш. аԥсуаа рыԥсҭазаара аҟны ахҭыс ду ҟалеит: аҳәынҭқар Николаи ІІ инапы аҵаиҩит, ҩажәеибыжьба шықәса раахыс аԥсуа жәлар ирхыз «ахара зду ажәлар» ҳәа ахьыӡ бааԥсы рхыхразы. Алҵшәа аиуит, Аԥсны аҳцәа рхылҵшьҭра еиуаз аурыс ҳәынҭқарцәа Петербургтәи раҳҭынра аҟны акыр шықәса аус зуаз, Аҳҭынра аминистр, аинрал-адиутант, аҭауад Шервашиӡе Георги Дмитри-иԥа (Чачба Георги Сеиҭбеи-иԥа) иаԥшьгарала ихацыркыз ари аус. Аԥсуаа рзинқәа, аимпериа иқәынхоз егьырҭ ажәларқәа рзинқәа ираҟараны иҟаҵан. Ҳәарада, уи иацхрааит, 1905 ш. азы имҩаԥысуаз ареволиуциатә ҵысра, аԥсуаа рхы ахьаладмырхәыз. Иҟан, аԥсуаа харада ахара шрыдҵаз, аҳәынҭқарра ахадареи, ауаажәларреи рыхдырра аҟынӡа анагара иацхраауаз аӡәырҩы. Ажәлар ацәаԥҽыга хьӡы рхырхаанӡа акыр шықәса раԥхьа, аԥсуа қыҭақәа рахь инеиуа иалагахьан, Н.Альбов, аграф ԥҳәыс П.Уварова  реиԥш иҟаз аурыс ҵарауаа иреиуаз аӡәырҩы: аетнографцәа, аҭоурыхҭҵааҩцәа, аԥсабараҭҵааҩцәа. Урҭ аргама ирбон, аҟазшьа бзиаӡақәа злаз ари ажәлар, ирхырҵаз ахьыӡ бааԥсы зынӡаск ишырнымаалоз, ирықәнагаӡамкәа ишырхыз.
Акьыԥхь рбо иалагеит, аԥсуаа рыӡбахә бзианы изҳәоз астатиақәа. Урҭ зегьы хәарҭара рылан, аԥсуаа ирхыз ахьыӡ цәаԥҽыга рхыхра ааигәатәра аус аҟны. Уи нахысгьы, жәларык ирзеиԥшыз аусқәа дара ишырҭахыз ирыӡбартәеиԥш аҭагылазаашьа шрымамызгьы, иаҳа аԥсеивгара роуит: рԥеиԥш азы ргәалаҟазаара иазҳаит, рыдгьылқәа анырзыхындырҳә нахыс рсоциалтә ҭагылазаашьа акыр аиӷьхара иалагеит. Ирхыз ацәаԥҽыга хьӡы рхыхра даҽа мзызқәакгьы аман, иҟалап зегь раасҭа ихадазаргьы. Аԥсуаа шьҭа ишәарҭам ҳәа иԥхьаӡан, – арежим ианҭагылазтәи аамҭа иалагӡаны, атәыла аколонизациа мҩаԥыргахьан: уи иаҵанакуаз иреиӷьыз адгьылқәа шаны аҳәынҭқарратә чынуаа ирырҭахьан, нхараҳәа иааргашаз ааргахьан, Гагра акәша-мыкәша Аԥсны иаҟәыҭханы, «Черноморскаиа губерниа» иалаҵаны, аҳәынҭқар имаҳә ирҭахьан, Афон адгьылқәа зегьы аберцәа ирыҭаны ауахәама ду дыргылахьан, Аҟәа акәзар, шамахамзар аԥсуак днымхо, хатәы хыбрала идырҭәхьан…
 Уи ашықәсан, Д.Гәлиа иҭижьит «Аԥсуа жәаԥҟақәеи ацуфарақәеи» зыхьӡыз ашәҟәы. Ҩышықәса рнаҩс акьыԥхь рбеит: Ф.Ешба ишәҟәы «Аҳасаб шәҟәы Аԥсны ашколқәа рзы», А.Ҷоҷуа еиқәиршәаз «Аԥсуа анбан», «Аԥсуа лакәқәа». Аҭыҵра иаҿын аԥсышәала еиҭаргаз ауахәама амаҵугатә шәҟәқәа.
Абарҭ ахҭысқәа агәҭынчра рыцәнарӡуан Веиндебаум еиԥш иҟаз, аҭыԥан аколониатә политика мҩаԥызгоз ацаризм амаҵуцәа. Аԥсуа бызшәала аҩыра, алитература аԥҵара аиҵаҟьаразы ҽышәала аҿагыларақәа ҟарҵон, аԥсуаа рзы ассимилиациатә политика усҟангьы иалагахьаз ақырҭуа интеллигенциа иеиуаз аӡәырҩы. Уи ҵабыргра ҟанаҵеит еицырдыруаз ақырҭуа ҵарауаҩ, афилолог И. Кипшиӡе, 1917 ш. Петербургтәи (уаҟа дынхон) Қарҭ иҟаз даҽа ҵарауаҩык (С. Горгаӡе) изиҩҩыз ашәҟәы аҿы ианыз ацәаҳәақәа: «Ҳара «ҳпатриотцәа», аҵыхәтәа ԥырҵәароуп, аԥсуа бызшәа бызшәаӡам, уи ала алитература аԥҵашьак ыҟаӡам, иазышьҭыхӡом ҳәа рҽышәаны иҟарҵо ацәажәарақәа. Аԥсуаа рбызшәала идырцәажәахьеит ауахәаматә ҩымҭақәа, иаԥырҵахьеит рхатәы литература, иашоуп, макьана иӷаруп, аха патула ахцәажәара аҽаԥсанатәхьеит». Ҳәарада «рхатәы литература» ҳәа ари ауаҩ ҳаҭырла зыӡбахә иҳәоз, Д.Гәлиа раԥхьаӡатәи ишәҟәқәа ирныз иаԥҵамҭақәа ракәын.
Аҿагыларақәа ыҟан уи нахысгьы, аха иагьа иаҿагыларгьы, ирзаанкыло иҟамызт, – ажәларқәа рҿыхаратә процесс иалагахьан, адунеи аӷьырак зымпыҵакыз аимпериа дуқәа ахәарҽхарахь ииасхьан, дара рзы иԥсырҭаз, – аиҭакра дуқәа раамҭа рышәхымс иаалагылахьан.
Аԥсуа рзадагьы, П.Услар дназлаз аурыс ҵарауаа, Кавказ нхыҵтәи, уаанӡа аҩыра змамыз ажәларқәа алфавитқәа рзеиқәдыршәахьан. Аха рхы иадырхәартәеиԥш изыҟамлеит: асовет мчра шьақәгылаанӡа, ленинтә милаҭтә политика аус ауа иалагаанӡа.
Ҳәарада урҭ алфавитқәа ирыгыз рацәан, – ирзышьақәзыргылаз иззаԥырҵоз ажәларқәа рбызшәақәа рыздыруамызт, ус инықәырсшәа иҟаҵан. Ус шакәызгьы, иҟаларын урҭ аус рыдуланы, ирҽеины рхы иадырхәартә аҟаҵара ауазаргьы, иаҳҳәап  Д.Гәлиа еиԥш-зеиԥшыз, дара иреиуаз аӡәы-ҩыџьак рызгылазҭгьы, аха изыхҟьазаалак усеиԥш изыҟамлеит.
Ленинтә милаҭтә политика аӡбахә ҳаналацәажәа, – иаҳҳақым, уи ҳара ҳаиԥш ажәлар маҷқәа рзы иԥсеиқәырхагахаз акы акәны ишыҟаз атәы мҳәакәа авсра. Иахьа, иацәымаашьаз зегьы зацәҳауа Асовет ҳәынҭқарра, иагыз рацәазаргьы, – ирнаҭаз рацәоуп, аиҳараӡак жәларык раҳасабала рхатәы хаҿра рыманы рхеиқәырхара аҟны.
Аԥсуа жәлар уи ирнаҭаз ахақәиҭра, акыр ибжам-ҽамны ишыҟазгьы ирылнаршаз маҷӡам: Аԥсны иазыхнырҳәын уанӡа иахырххьаз ахьыӡ, ишьақәыргылан ССР Аԥсны (жәашықәса рышьҭахь Сталини уи иуааи рымчала автономиа ахыцқәа иҭацалазаргьы, аха уигьы ҳәынҭқарратә еилазааран), иҿиеит аекономика, аихьӡара шьахәқәа ҟалеит, ажәлар рмилаҭтә культура аизҳараҿы.
Уи аҩыза аҭагылазаашьа рмоуӡеит, – зыԥсадгьыл иацәырӡны даҽа тәылак аҟны аҟазаара лахьынҵас изырҭаз аԥсуаа, иаҳҳәап Ҭырқәтәылаҟа инанагаз, хыԥхьаӡарала урҭ Аԥсны иазынхаз раасҭа акыр ишеиҳазгьы.
Аҩажәатәи ашәышықәса актәи азыбжазы, аԥсуа диаспора еиуаз, аҵара змаз: Чкалапуа Шьрын, Быҭәба Мысҭафа, Беигәаа Омар аҽазышәарақәа ҟарҵеит, уи атәыла аҟны иҟаз руаажәлар рхатәы бызшәала аҩыра рзаԥҵараҿы. Еиуеиԥшымыз аамҭақәа раан, урҭ ауаа (иҟалап дара-дара зеибамдыруазаргьы) ирылшоз ала иаԥырҵеит аԥсуа бызшәа алфавитқәа. Ҳара иҳаздыруам урҭ реиқәыршәара ахьынӡарымпыҵаманшәалахаз, аԥсуа хәыҷқәа уи ала рбызшәала иҩуа иаԥхьо аҟалара ахьынӡалшоз. Аха уи акәӡам аус злоу, – урҭ алфавитқәа маншәалаӡазаргьы, изыԥныз атәыла аҟны, рхы иадырхәартәеиԥш ҭагылазаашьак ыҟамызт. Убри иахҟьаны, – урҭ алфавитқәа, зԥашә амкыз аиҭаҳатә ныҵҩаа ишцо еиԥш, аԥсы зҭамлеит, рхы ирзамырхәеит. Уи аҩыза аҽазышәарақәа ҟарҵахьан хылҵшьҭрала кавказаа иреиуаз, егьырҭ ажәларқәа рҵеицәагьы, иаҳҳәап, – адыгаа иреиуаз. Аха урҭгьы лыҵшәак рмоуит: – Османтәи аимпериа анхыбгала ашьҭахь, Ҭырқәтәылатәи Ареспублика шышьақәгылахьазгьы, уи ашьақәыргыларазы ҷыдала: аԥсуааи, адыгааи аџьабаа дуқәа шырбахьазгьы. Ари аҳәынҭқарра анышьақәгылаз инаркны амилаҭтә зҵаара шыӡбамыз иаанхоит иахьагьы: ҩынҩажәа инареиҳаны, зхатәы бызшәа змоу ажәларқәа шынхогьы, урҭ рзеиԥш хыԥхьаӡарала, атәыла зыхьӡ аху аҭырқәцәа раасҭа хынтә рыла ишеиҳаугьы. Аҵыхәтәантәи ҩажәаҟа шықәса раахыс, ари аус аҟны еиҭакрақәак шыҟоугьы, – инагӡаны ахақәиҭра акырӡа иацәыхароуп амилаҭқәа. Ари аҳәынҭқарра аҟны иахьанӡагьы иҟаӡам, милаҭла иаҭырқәцәам ажәларқәа рхәыҷқәа аҵара ахьырҵаша ҳәынҭҵарратә школк, аиҳабыратә ҵараиурҭак. Араҟа, амсылман дин ныҟәызго зегьы аҭырқәцәаны иԥхьаӡан, Ареспублика анаԥырҵаз инаркны, – ус иаанхоит иахьагьы. Ирацәоуп, ари аҩыза аҭагылазаашьа иузцәырнаго ахәыцрақәа.
Аԥсны аҳ Чачба Сафарбеи ҳанизгәамҵуа ыҟоуп, дызхагылаз аҳра, ажәларгьы дырмазҵааӡакәа, Урыстәылатәи аимпериа алаҵаразы, уи иаҭахыз аусқәа ахьеиҿирцааз азы. Аха иаҳҳәап, усеиԥш иҟамлакәа, – Аԥсны Османтәи аимпериа иахәҭакны иҟалазҭгьы, анаҩс, Ҭырқәтәылатәи Ареспублика аҩныҵҟа иаанхазҭгьы, ишԥаҟалоз Аԥсни аԥсуааи рҭагылазаашьа? Аԥсны иазынхаз аԥсуа жәлар ирылшарызма иахьа ирымоу аихьӡарақәа рҟынӡа ахалара? Ҳәарада мап.
Иагьа аамҭа ҿыц ааиргьы, аԥсуаа назлоу Кавказ ашьхарыуа жәларқәа рхы-ргәаҟны хашҭшьак рымаӡам, ХІХ ашәышықәсазы, Урыстәылатәи аимпериа ахадареи рырмчқәеи изҭадыргылаз атрагедиа ду, – уи имӷьаӡо, еснагь зҵалӡ аауа хәра бааԥсуп. Аха ҳара, – аԥсуаа уи азы Урыстәыла аганахь иҳамоу агәаанџь акыр иҳарԥсыҽроуп, еиҳараӡакгьы иахьатәи Урыстәылатәи Афедерациа ахадара, Аԥсны Аҳәынҭқарра: ихьыԥшыму, зхы иақәиҭу ҳәынҭқаррак аҳасабала ианазхарҵа инаркны, – даҽакала ахымҩаԥгара, иаҳнаҭо аасҭа, иҳамнахуа шеиҳахо ҳхаҿы иааганы. Аха агәхашҭра ҳмыхьроуп, насгьы, еснагь иҳацзароуп, – агәаҽанызаара.
Аҩажәатәи ашәышықәса алагамҭазы аԥашә акит аԥсуаҾ
  сахьаркыратә литература. Уи «аҵла» еиҭеиҳаит, аԥсуа жәлар рҭоурых ҵаула аҟны иаҳа иуадаҩыз аамҭа бааԥсӡа иалиааз, урҭ ирхыргоз зегьы зхызгоз, зыԥсҭазаараҟаны акыр ауадаҩрақәа ирыниахьаз, аха иагьа ԥынгыла иоузаргьы хаҵарыла урҭ риааира зылзыршаз, амшьҭа бзиа  Дырмит Гәлиа. Аразҟы бзиа аман уи иеиҭеиҳаз аҵла: иманшәаланы аԥашә акит, аамҭа дук ҵаанӡагьы аҟатақәа аунашьҭуа иалагеит. Иахьа уи ибзоураны, адунеи ажәларқәа рлитературақәа рбаҳча ҭбаа аҟны амахәқәа тәырԥсса ирылагылоуп аԥсуа сахьаркыратә литература аҵла.
Ҵыхәаԥҵәарак змамыз аамҭа лашьцара згәы кыднаргылахьаз, ишабаны иҟоу ахәыҷы аӡы дшазыԥшу еиԥшха, ԥсҭазаара лашарак иазгәышьуаз аԥсуаа рзы, иззыԥшымыз аха аргама иҟалаз жәҩан-гәашәԥхьарак ирзаҩызахеит, рхатәы бызшәала, насгьы еинаалоу ажәала ицәажәоз, дара рҵеи ирзаԥиҵаз раԥхьаӡатәи ашәҟәы аҭыҵра.
Ажәлар еигәныҩит: иҟалаз ахҭыс ргәы шьҭнахит, рԥеиԥш иаҳа агәра рго иҟанаҵеит, уи аҵакы еилызкаауаз ауаа. Уи мацара азмырхакәа, иаргьы игәы шьҭырхит, ирылшоз ала пату иқәырҵеит: ақыҭақәа рахь днаԥхьаны, ауаа хатәрақәа алархәны ачеиџьыкақәа изыҟарҵеит, иҽзыԥсеитәыз ажәақәа ихырҳәааит, аҿар рааӡараҟны иҿырԥшыгоу аӡә иакәны дышьҭырхит. Ажәакала аԥсуара ишанаалоз рхы мҩаԥыргеит. Џьгьарда ақыҭан ацә шьны ачара анизыруаз, иара акыр дшычкәыназгьы, ажәлар рҟны зажәа ԥхылнадоз абыргцәа нагақәа ихаҵгыланы илиршаз азы ҳаҭыр дула ианихцәажәа: «Уи аҟара сзышәҳәартә еиԥш уамас иҟасҵазеи…» – иҳәазаап! Ҳәарада, Д.Гәлиа ибзианы еиликаауан иаԥшьгамҭа аҵакы, аха иҳәашьа, – аԥсуа ҳәашьан, – маҷк иҽынархьысҳаны ицәажәашьала, – дара ҳареикуан, уи ала дара рыблаҿы иаргьы иаҳа дҳаракхон, уи аԥсуаа ҩнуҵҟатәи ркультура, реизыҟазаашьатә философиа иатәын, ауаҩытәыҩса дуаҩытәҩса наӡаны дҟазҵоз, аԥсуаа шәышықәсала рхы иаларааӡаз ҟазшьан, – хәы змамыз доуҳатә-культуратә беиаран.
Дырмит Гәлиа акырӡа диеиԥшын Нарҭ Сасрыҟәа. Сгәы исанаҳәоит, ари ауаҩ иарԥысымҭазы, иԥсҭазааратә мҩа данықәлоз, дызҿыԥшыша иакәны далиххьан ҳәа, ажәлар ргенира иарҿиаз уи аепостә фырхаҵа. Урҭ идеиала еиԥшын, алашьцара зхаԥаз руаажәлар алашара рзаагараҿы. Аха иҟан иахьеиԥшымызгьы: Нарҭ Сасрыҟәа, иашьцәа алашара рзаагаразы, ихҿа ыршәны аеҵәа кыдиршәеит, Дырмит Гәлиа калам цҳафырла, ицеи-цеиуа аиаҵәа кыдиҵеит. Икыдуп иахьагьы, икыдзаауеит уаҵәгьы, уи анаҩсгьы: аԥсуа милаҭ, аԥсуа бызшәа ыҟанаҵы.
Аԥсны аҳәынҭқарра ахадара рықәҵарала, ҳазну ашықәс, Д.И.Гәлиа ишықәсаны ирылаҳәоуп. Аԥсны, уи анҭыҵгьы акырџьара иазгәаҭахоит, аԥсуа сахьаркыратә литература абду диижьҭеи 140 шықәса аҵра. Уи адунеи иқәынхо аԥсуаа зегьы рзы: ирзеиԥшу, еидызкыло ныҳәа дук акәны иҟалароуп. Дарбан аԥсуазаалак иуалуп, аԥсуа жәлар шәышықәсала ирхатәаз аҵарадара лашьцара иалганы алашарахь ркылгаразы анцәа ираҭәеишьаз ари – жәлар рҵеи ду, дызхааныз аамҭа џьбара даиааины ихы иалиршаз иааԥсарақәа ҿыц инарҵауланы рызхәыцра. Ируалуп, – уи иҿырԥшны рҵеицәа рааӡара. Ируалуп иԥсаҭа аҿаԥхьа ахырхәара. Зегь рыла уи иҽаԥсеитәит  Дырмит Гәлиа –  ԥсаҭа бзиа!

20.09.2013

----------------------------------------------------------

Р.Ѕ. Уажәааигәа (ииуль 25 , 2013 ш. ) Аԥсуа бызшәа аҿиара апрограмма иазку Аҳәынҭқарратә комисиа еиҿнакааит Д.Гәлиа ишәҟәы «Ажәеинраалақәеи ахьӡыртәрақәеи» ҭыҵижьҭеи 100 шықәса аҵра азгәаҭара. Имҩаԥган Р.Гәынба ихьӡ зху Аԥсуа ҳәынҭқарратә филармониа аҟны. Асцена гьамала иҩычан, ахҭыс иақәнагаз ажәақәа ҳәан, иқәгылеит арҿиаратә коллективқәа, азал иҩныҩуан Аԥсны жәлар рпоет иажәеинраалақәа. Уи иалахәын: ҳашәҟәыҩҩцәа назлаз арҿиаратә интеллигенциа, аҵарауаа, Аԥсны аиҳабыра, араионқәа рхадарақәа, аҿар уҳәа рхаҭарнакцәа.
Азал уаҳа амкуа иҭәын ҳҳәар, – аиаша ҳзымҳәеит.
 Аха ауаа ыҟамызт ҳазҳәом: акаҳуажәырҭа-цәажәарҭақәа, акрыфарҭа-қьафурҭақәа, агаҿа лаҩеирҭақәа, аҽыкәабарҭа-ҽыблырҭа плиажқәа… имҩаԥысуаз аиубилеи даргьы злахәхашаз акы акәӡамызшәа!
Ҳажәлар рҵеи ду Дырмит Гәлиа, ҵҩа змам ааԥсарақәа ҟаиҵеит, дызлагылаз аамҭа хьанҭа – фырхаҵарыла далҵит, иаргьы далнахит: илымшашазгьы илиршеит, ҽыԥныҳәак имамкәа иԥсҭазаара мҩа данысит. Уи ихьмыӡӷыз – иуаажәлар рҵарадара лашьцара рхыхра акәын, – иагьилиршеит, – аҵара лашарахь иназгашаз амҩа иқәиҵеит.
Аха иахьа, даҽа аамҭак иеиԥшымкәа, ҳауаажәлар ршьала иаагоу ахақәиҭра анҳамоу, милаҭк раҳасабала зегь рыла аҿиаразы ҳамҩақәа анаарту аамҭазы, иабанӡахӡыӡаауа ҳаԥсуаа рӷьырак: амилаҭ ԥсыс ирхоу – рхатәы бызшәа, рдоуҳатә культура еихазҳаша – аԥсуа сахьаркыратә литература, ҳхаҿра еснагь иԥшӡазарц ҳабацәа иаҳзырчаԥаз – Аԥсуара?
Араҟа акыр ҳаиԥшуп ахышәҭра иалагаз ауардын. Ихьшәахаанӡа уи арҽеишьа ҳанзақәымшәа, – наҟ-наҟ ԥеиԥшс иҳаураны иҟоу азхәыцраҵәҟьа – гәыҭшьаагоуп.
Изызӡарызеи, лассы-лассы имцаха исыцралоит, шәаӡыӡаракгьы сзаԥнашьуеит, шәирак иаҩызаха схы-сгәы ирҭаҩуа, уи ачынуаҩ иажәақәа: «… аԥсуа бызшәа, ҳәарада, аиаӡаара ада, даҽа ԥеиԥшк амаӡам».
Ахалыргашьа Анцәа ҳақәиршәааит, –  даҽа мҩакгьы ҳамаӡам.

                                                                           Аҟәа
17.08. 2013 ш.



