







Ашәҟәыҩҩы, апублицист 
Џьума Аҳәба иқәҿиарақәа рымаӡа
 (Астатиақәеи аиҿцәажәарақәеи реизга



















2012 ш.



Р.  Қапба
Абаҩхатәра

Аԥсны анҭыҵгьы ибзианы ирдыруа, абаҩхатәра еицамк змоу ашәҟәыҩҩы, амцабз иаҩызоу апублицист Џьума Басариан-иԥа Аҳәба диит Очамчыра араион Аҭара ақыҭан 1937 шықәса, март 12 аҽны анхаҩы иҭаацәараҿы. «Машәырла еиқәшәоу, мамзаргьы сани саби аӡәы ирыҵеиҳәоу, ишыҟалаз сыздырам, саниз амш ахьӡи исыхьӡырҵази еиқәшәоит, араб бызшәала – Џьума иаанаго ахәашоуп, ныҳәа мшуп» – иҩуеит Џьума Аҳәба иавтобиографиаҿы.
Уи даныхәыҷыз инаркны дҟәыбҷан, аҵара ицааиуан, фышықәса анихыҵуаз ашкол ахь дцеит, аха аҵаҩы хәыҷы иԥсҭазааратә лахьынҵа убасҟак даҟьеит, абжьаратәи аҵара далгарц азыҳәан акыр школқәа еимидеит, иаҳҳәап, Аҭара, Тҟәарчал, Лыхны, Аҟәа – дахьнанамгаз абыкәу, аха аҵыхәтәан, аҵараҿы имаз агәеилыҷҷареи агәаԥхареи ирыбзоураны диплом ҟаԥшьыла далгоит 1959 шықәсазы Аҟәатәи арҵаҩратә ҵараиурҭа. Убри ашықәсан дҭалоит Аҟәатәи Аҳәынҭқарратә  педагогтә институт афилологиатә факультет, аха актәи акурс даналга, ҿыц аԥышәарақәа ҭины, 1960 шықәсазы дҭалоит А.М. Горки ихьӡ зху Москватәи алитературатә институт, дагьалгоит ибзиаӡаны 1965 шықәсазы.
Уи инаркны Џьума Аҳәба арҿиара иахьаҵанакуа еиуеиԥшым  аҭыԥқәа рҿы аус иуан, иаҳҳәап, раԥхьа агазеҭ «Советская Абхазия», зны аԥсуа бызшәа аҟнытә аурыс бызшәахь еиҭагаҩыс, нас, инапкымҭа ргәаԥхо ианалага, шықәсыбжак ааҵуаны, акультура аҟәшахьы литературатә усзуҩыс диаргоит. 1966-1970 шықәсқәа рзыҳәан аус иуан С.И. Ҷанба ихьӡ зху Аҟәатәи Аҳәынҭқарратә аԥсуа театр аҿы алитература аҟәша еиҳабыс.
Џьума Аҳәба 1970-1979 шықәсқәа рзы Аԥсны ашәҟәыҩҩцәа Реидгыла алитературатә консультантс дыҟан. Еиҳарак уи дрызкын ашәҟәыҩҩцәа ҿарацәа игәцаракны аус рыдулареи аҳәаанырцәтәи асасцәа рымҩаԥгареи. 1979 шықәса инаркны дыҟоуп ажурнал «Аҟазара» редақтор хадас. Џьума Аҳәба Аԥсны  зҽаԥсазтәыз акультура аусзуҩ ҳәа ахьӡ ихҵоуп, 1989 шықәсазы ианаршьеит Д.И. Гәлиа ихьӡ зху Аԥснытәи аҳәынҭқарратә премиа ироман «Амҩасҩи» ипублицистикатә статиақәеи рзы. Агәаларшәара иаԥсоуп уи иповест «Бзоу», 1971 шықәсазы ажурнал «Дружба народов» иакьыԥхьыз ашықәстәи иреиӷьу аҩымҭақәа рахь иԥхьаӡаны апремиа заҭәашьахаз.
Иара убас, Џьума Аҳәба ирҿиаратә ԥсҭазаараҿы кыр зҵазкуа хҭысуп абарҭ афақтқәагьы: 1971 шықәсазы А. Аргәыни, М. Мархолиеи, иареи еицырҩит асценари, рхатә харџьала еицҭырхит асахьаркыратә документтә фильм «Кьаразаа рҭоуба». СССР аҟалара, ашьақәгылара 50 шықәса ахыҵра азыҳәан имҩаԥгаз зегьеидгылоутәи ателефильмқәа рфестиваль аҟны ари афильм апремиа анаршьеит. Иара убас, уаанӡагьы, 1970 шықәсазы А. Довженко ихьӡ зху Киевтәи акиностдуиа иҭнахит раԥхьаӡатәи аԥсуа телефильм «Арҿиара», абри ателефильм аԥсуа теқстгьы иҩит, ароль хадақәа руакы дыхәмарит Џьума Аҳәба. 1972 шықәсазы Венгриа имҩаԥысуаз ателефильмқәа рфестиваль аҟны апремиа анаршьеит. Аԥсуа театр аҟны иқәдыргылахьеит уи ипиесақәа «Аҳақ ашәара», «Ашьхақәа рышәшьыра». Иара убас,  Џьума Аҳәба аԥсшәахь еиҭеигахьеит аклассикцәа аӡәырҩы рҩымҭақәа. Убарҭ рхыԥхьаӡараҿы иҟоуп Шолохови Хемингуеи ражәабжьқәа. Ибсен ипиеса «Алаԥшҵашәарақәа»… Џьума Аҳәба СССР-и, Аԥсни, Урыстәылеи ашәҟәыҩҩцәа Реидгылақәа дрылоуп.
Џьума Аҳәба акьыԥхь аҿы дцәырҵит 1951 шықәсазы, асахьаркыратә ҩымҭа акәзар, ҿыц аҭыҵра иалагаз ажурнал «Алашара» аҟны 1955 шықәсазы икьыԥхьит ажәеинраала. «Сара саныхәыҷыз инаркны аџьабаа иашьцылаз уаҩуп» ҳәа баша иҩуам уи иавтобиографиаҿы.
Иҵабыргыҵәҟьаны, Џьума Аҳәба дышқәыԥшыз аџьа закәыз идырит, еиҳарак ақыҭаҿы ашкол данҭаз, ес-ԥхынра иааиԥмырҟьаӡакәа ачаи хихуан, ахьшьцәа дрыцны гәаҷ ҳасабла ашьха дцахьан. 1957 шықәсазы Џьума Аҳәба агазеҭ «Аԥсны ҟаԥшь» аҿы корреқторс аус иуан, 1958-1959 шықәсқәа рзы Борис Гәыргәлиеи иареи Аԥсуа радио аҟны аҿар ирызкыз адырраҭақәа еиҿыркаауан. Уи дшыҷкәынаӡаз инаркны аӷьараҳәа аԥсуа патриотк иаҳасабала ихы рылаирхәуан ақырҭуа колониатә политика иаҿагыланы аԥсуаа имҩаԥыргоз ақәԥарақәа зегьы.
«1992 шықәсазы ақырҭуа агрессорцәа Аԥсны ианақәла сыҷкәынцәагьы саргьы еибашьра ҳцеит. Сара, ҳәарада, сеибашьуан Анцәа исаҭәеишьаз абџьар – акалам ала. Сразҟы сыцымныҟәазт, аӷацәа срымԥыхьашәеит. Сытҟәаны срыман мызкы егьаагымхо. Аҩызцәа рыцхыраарала, сеибганы, насгьы хьымӡӷыда срымпыҵыҵит…
1992 шықәсазы ақырҭуа агрессорцәа ирблит сахьиз, сахьааӡаз саб инхара зегьы. Ари збаз сан аҽныҵәҟьа лыблақәа цеит. Дааҟәымҵӡакәа игәнылгон. Лҽылшьырц  лҽыкналҳаит. Разҟыла дызбан, дыкнысхит, деиқәсырхеит. Ақырҭуа нацистцәа ирблит Аҟәа, суадаҿы исымаз архив. Иалаблит сара сзыҳәан аумаӡа зҵазкуаз ҳҭаацәаратә документқәа, афотоқәа. Сыԥсы ахьынӡаҭоу имӷьо хәраны сгәаҵа иазынхоит исцәырблыз сымшынҵақәа. Урҭ сыман ахәбатәи акласс аҟны сантәаз инаркны», – иҩуеит Џьума Аҳәба, аҩада иазгәасҭахьоу иавтобиографиаҿы.
Урҭ, ҳәарада ҳашәҟәыҩҩы иԥсҭазаараҿы акырӡа ихьааигаз, деилазыршыз, лоунытә инырыз, иқәыӷәӷәаз хҭысқәоуп. Аха, насыԥны, уи иӷәӷәоу ихаҭареи ибаҩхатәреи излеицнарго ала, уадаҩрак аҿаԥхьа рхы аҵадырхом, ирҿиаратә усура аԥсымчхара аманы еилашуеит ҳмилаҭ литературазы алыҵшәа бзиақәа аарԥшуа.
Уажәы иазгәаҳҭап Џьума Аҳәба ишәҟәқәа ирыхьӡуи иахьҭыҵзи  хронологиала еишьҭыргыланы. «Аҳәынҵәраԥшь асасцәа». Ажәабжьқәеи алакәқәеи ахәыҷқәа рзы (Аҟәа – 1962 ш.); «Ақәаршҩы». Аповест, ажәабжьқәа (Аҟәа – 1968 ш.). «Ажәеинраалақәа» (Аҟәа – 1969 ш.); «Ашьхақәа рылԥха». Ажәабжьқәа, адрама (Аҟәа – 1971 ш.); «Ҿамҩак ажәҩан». Ажәабжьқәа, аповест (Аҟәа – 1978 ш.); «Ахәышҭаара». Аповест, ажәабжьқәа (Аҟәа – 1980 ш.); «Аӡын аныхароу». Ажәабжьқәа, алакәқәа ахәыҷқәа рзы (аҟәа – 1982ш.); «Асқьала». Ароман (аҟәа – 1984 ш.); «Ахынҳәра». Иалкаау (Аҟәа – 1987 ш.); «Амҩасҩы». Ароман, аповест, ажәабжьқәа (Аҟәа – 1988 ш.); «Аҳақ ашәара». Ажәабжьқәа, агәалашәарақәа (Аҟәа – 1990 ш.); «Аамҭа ахаҿсахьақәа». Иалкаау апублицистика (Аҟәа – 1998 ш.); «Агәашә анҭыҵ». Ажәабжьқәа, анҵамҭақәа (Аҟәа – 1998 ш.); «Ахамышҭыхә». Иҟалаҵәҟьаз. Ароман (Аҟәа – 1999 ш.); «Аҳәынаԥқәа рҳәынҭқар». Алакәқәеи ажәабжьқәеи ахәыҷқәа рзы (Аҟәа – 2000 ш.). «Нас иаацәылашеит». Ароман. Адрама. Ажәабжьқәа. Алакәқәа. Апублицистика (Аҟәа – 2006 ш.).
Уажәы егьырҭ абызшәақәа рахь еиҭаганы иҭрыжьызгьы рыӡбахә ҳҳәап. «Войны уже не было». Повесть, рассказы (Москва, изд. «Молодая гвардия»; 1968 г.); «Пристань», «Белый огонь». Рассказы (Москва, изд. «Молодая гвардия», 1972); Роман, рассказы (Москва – 1990 г.); «Благословите нас, горы». Роман (Москва – 1990 г.); «От родных корней». Избранная публицистика (Сухум – 1997 г.) уҳәа убас иҵегьы.
Џьума Аҳәба иажәабжьқәеи иповестқәеи маҷымкәа еиҭагоуп аурыс бызшәа анаҩсангьы, егьырҭ абызшәақәа рахьгьы, иаагап, англыз, аиапон, аиспан, аполиак, алатыш, аестон, аерман, ақырҭуа.
Даракәацла иаҳзааигәоу Нхыҵ-Кавказтәи ажәларқәа ртәы ҳҳәозар, Џьума Аҳәба иажәабжьқәа еиҭаргахьеит ҳашьцәа ашәуаа (абазақәа), аедыгьқәа, аҟабардақәа, ачерқьезқәа рбызшәақәа рахьгьы!
«Аҳәынҵәраԥшь асасцәеи», «Ақәаршҩи», апрозаик қәыԥш изы, истудент шықәсқәа раан иаԥиҵаз, иҭижьыз алитература ду аҿаԥхьа ԥышәарак иаҩызан иҟалеит. «Аҳәынҵәраԥшь асасцәа» иану ажәабжьқәеи алакәқәеи – ахәыҷқәа ирызку – иҩуп зеилкаара мариоу бызшәала, исахьаркны, насгьы ахьыбҿар ииашаны изырхәыцуа, абзиахә иадзыԥхьало ахшыҩзцарақәа рыла игәылырҭәаауп. Ажәлар рҿаԥыцтә ҳәамҭақәа рыбзиабарагьы днаркуеит. Апрозаик аҩбатәи ишәҟәы «Ақәаршҩы» еиднакыло аҩымҭақәа хьаҳәа-ԥаҳәада ишьақәдырӷәӷәоит уи ирҿиараҿы агәырҵҟәыл бзиа шимоу, аамҭа агәеисыбжь шиныруа, аԥсҭазаара ицәырнаго апроблемақәа ииашаны сахьаркыратәла рызхәыцра шилшо, насгьы иаԥхьаҟа шәҟәыҩҩык иаҳасабалагьы аԥеиԥшхә бзиа шимоугьы агәра удыргоит.
Ари ахшыҩзцара Џьума Аҳәба иҩымҭақәа идырҵабыргхеижьҭеи заҟа ҵуазеи! Уи иахьа иналукааша абаҩхатәра змоу, зҩымҭақәа ҳмилаҭ литература гәадурас иамоу, ҳанҭыҵгьы ҳзырԥшӡо, ҳӡырызгауа аԥсуа шәҟәыҩҩцәа дыруаӡәкуп. Уи иҩымҭақәа иажәабжьыз, иповестыз, ироманыз, идрамаз – игәцаракны ирыԥхьаз имбарц залшом ирымоу ҟазшьа ҷыдак – ашәҟәыҩҩы, исахьаркшәа иуҳәозар, аԥсҭазаара аӡиас ду дхыԥшылан, хыхь иԥеиԥеиуа ихнаҵаз, мамзаргьы збара мариоу ртәы мацара шакәым иҳаиҳәо. Уи иаҳирбоит аӡиас ду аҵаҟа иҟоу, ус аушәақә, ишуҭаххалак, унаԥшны иумбогьы, ашәҟәыҩҩы ицәаҳәабжьарақәа убжьырԥшны хара уирԥшуеит, даҽакала ухаҿы иааугозар – аԥсҭазаара аӡыжь ҵаулахь. Насгьы иазгәаҭатәуп, уи иҩымҭақәа рҿы ихадароу даҽа ҟазшьа ҷыдаракгьы, ҳәарада, арҿиаратә  цәаҳәа иатәышьҭроу. Уи убри ауп: ашәҟәыҩҩы илаԥш зықәшәо (дызлагылоу, икәша-мыкәша иҟоу рнаҩсангьы) аԥсҭазааратә хҭысқәа рҿы еиҳарак дзышьҭоу, урҭ ҵакыс ирымоу, изыхҟьаз, шаҟа инасыԥу, мамзаргьы шаҟа ишәарҭоу ацәыргара, аԥхьаҩ иазырхәыцроуп. Убри аҟнытә иреиӷьу уи иҩымҭақәа алирикатә-драматә нырра рыҵоуп. Џьума Аҳәба философиатә хшыҩзцарала ихәыцуа, уи акатегориа иатәу рҿиаҩуп. Ус анакәха, аԥхьаҩгьы инарҵауланы дирхәыцыр иҭахуп, насгьы уи изы алитература машәыршақә иауцәыригах Џьума Аҳәба ирҿиамҭақәа рҿы. Гәмырҿыӷьгак еиԥш акәымкәа, анырра змоу аԥсҭазааратә рҵаган иҟаларц азын. Ари ашәҟәыҩҩы изы акырӡа зҵазкуа цәаҳәоуп.
«Аԥсуа литература аҿиара даҽакы иаламҩашьо ахатә ҟазшьа амоуп. Аԥсуа жәлар ирымоуп зқьышықәсақәа зхыҵуа аепостә ҳәамҭақәа, алегендақәа, алакәқәа, ашәақәа, аха асахьаркыратә литература ыҟамызт. Уи ахы икит ҳазну ашәышықәса алагамҭазы. Аха аԥсҭазаара аиуит октиабртәи ареволиуциа аныҟала ашьҭахь. Уи ажәлар рҿы ихьшәаны ииз ахәыҷы иҩызоуп. Бзиагьы изырбо, ҳәарада, убри амацаразы акәым, уи иамоуп ҟазшьа ҷыдак, егьырҭ алитература қәыԥшқәа рҿгьы иаҳԥыло, излалшо ала иласны ашәра, аӷәӷәахара, асахьаркыратә литература аконтеқст аамҭаҿы егьырҭ ирышьашәало, ираҟарахо ажәа аҳәара…» ҳәа иҩуеит аурыс критик И. Томашевски ажурнал «Дружба народов» ажәабатәи аномер аҿы (1978) «Избан, Џьума Аҳәба дзырццакуазеи?» ҳәа хыс изманы ианиҵо астатиаҿы.
Иҵабыргыҵәҟьаны, акритик И. Н. Томашевски ибзианы еиликааит аԥсуа шәҟәыҩҩы Џьума Аҳәба арҿиара аус аҿы дзырццакуа, игәы иҭыхо, ииҳәарц ииҭаху. Алитератураҿы ас аиаша аилкаара, ашәҟәыҩҩы иԥсы ахьҭоу анеира, аԥшаара акырӡа аҵанакуеит уи ирҿиамҭаҿы, насгьы иаанарԥшуеит астатиа автор дзыхцәажәо ашәҟәыҩҩи, амилаҭ литература ахыҵхырҭеи, ҳазну аамҭазы иамоу аихьӡарақәеи шидыруа.
Џьума Аҳәба аԥсабареи, ауаҩи, аԥстәқәеи, ашәарахқәеи, агыгшәыгқәеи реизыҟазаашьа иазкны аҩымҭа ссирқәа, егьырҭ ажәларқәа рыҿгьы еицырдыруа иҟалаз, изыԥхьо аԥиҵахьеит. Убарҭ иреиуоуп: «Бзоу», «Ҭуӷан», «Ақәыџьма ҟьала ахынҳәра». Урҭ рҿы автор ҟазарыла иааирԥшуа Ауаҩи, Аԥсабареи, Ашәарахи, Агыгшәыги ҳазну аамҭазтәи наҟ-наҟтәи «реиҿцаарақәа», реизыҟазаашьақәа, ирыбжьоу «аиӷаратә» еиҿагыларақәа уҳәа жәпакы. Арҭ апроблемақәа машәыршақә иауцәыригах Џьума Аҳәба ирҿиамҭақәа рҿы. Избан акәзар, ишдыру еиԥш, иахьа ҽаамҭанык еиԥшымкәа адунеиаҿ аҳра зуа ареволиуциатә-техникатә прогресс уамажә, ухаҿы заагара уадаҩу аиҭакра дуқәа ҟанаҵоит, ауаҩы дызхылҵыз, дызқәу аԥсабара дацәыхараны, даҟәыҭханы даргылартә аҟынӡа.
Убри агәымбылџьбарара, аԥсабара атәамбара, зыԥсы ҭаны иҟоу игыгшәыгума, ишәарахума, ма даҽакума зҳәаз еиԥш, иахьатәи ауаҩы иҟәынҷаблаз аҟазшьа бааԥсқәа ирҿагыло, ирықәыӡбо, ихьазҽуа ҩымҭақәоуп «Бзоу», «Ҭуӷан», «Ақәыџьма ҟьала ахынҳәра». Убри азоуп урҭ аиапон ԥхьаҩгьы, англыз ԥхьаҩгьы, аиспан ԥхьаҩгьы… изидикылаз. Идикылт, избанзар, иара ихаҭа игәы иҵхоз, ихҭынхьаауаз исахьаркны иҳәоит ҳашәҟәыҩҩы. Нас, ари ҷыдала аԥсуа дзеигәырӷьаша акы акәӡами, имилаҭ литература ҳаҭыр изақәзар, изыԥсоу еиликаауазар. Аха рыцҳарас иҟоу, иззеилымкаауагьы ыҟоуп, ҳара ҳауп ҳәа зҳәо ауаа рыҩныҵҟагьы.
Џьума Аҳәба раԥхьатәи ироман «Асқьала» аамҭала иаҵанакуеит ԥасатәи аибашьра ду (1941-1945 шш.) анеилга ашьҭахьтәи аҩ-жәашықәсак, аха ахҭысқәа зыхҟьаз урҭ рдац-рԥашә ахьынтәаауа афырхацәа рдоуҳатә биографиа иаҿиашьаз уҳәа рыла иҵегьы инахараны ашықәсқәа рыҵаркуеит.
Ауаажәларраҿы ахаҭарақәа реизыҟазаашьа, еснагь аиаша аҳәара, адгьыл иқәаарыхуа шиакәу атәы здыруа, ақыҭанхамҩаҿы иҟаз аилагарақәа анхацәа рыԥсихологиаҿы иннажьыз аԥырхага, аус бзиаҿы аӡәкны аидгылара, асқьала ада ԥсыхәа шамам еиԥш аӷба, ауаҩы идгьыл гәакьада ԥсҭазаара шимам уҳәа, ирацәоуп ашәҟәыҩҩы ироман аҿы дызлацәажәо апроблемақәа, иқәиргыло азҵаарақәа.
Џьума Аҳәба анаҩстәи ироман «Амҩасҩы» аҟны ишьҭихуеит аԥсҭазаараҿы кырӡа зҵазкуа апроблемақәа. Аҩымҭа аидеиа иақәҿнаҭуеит епиграфк аҳасабала уи иахаиргылаз аурыс поет ду А.Т. Твардовски ицәаҳәақәа: «С тропы своей ни в чем не соступая, – не отступая, быть самим собой, так со своей управиться с судьбой, чтобы в ней себя нашла судьба, любая. И чудо душу отпустила боль».
«Амҩасҩы» аҩышьа аформа аԥсуа литератураҿы иҿыцым. Уи  хҭыстә жәабжьҳәарак аҳсабала иҩуп. Алирикатә фырхаҵа ицәыригоит еихшашьа змам, уазк иаҩызоу аԥсҭазаара. Аҩымҭа алагашьа аформа маҷӡак иугәаланаршәоит Аԥсны жәлар рпоет Баграт Шьынқәба ироман «Ацынҵәарах». Уаҟа Заурҟан ҳазлаирԥшуа, игәалаиршәо Кавказ иашьагәыҭыз, аха трагедиала ианыӡааз аублаа жәлар рҭоурых руаз ауп. Ҳәарада, Заурҟан иуаз ажәа  абызшәадырҩы Шәарах Кәаӡбеи автори рлирикатә-ҭоурыхтә хьаҵрақәа ароман шьардаӡа ихадырҭәаауеит, идырҵаулоит.
«Амҩасҩы» аҟны иаҳхысыз ХХ ашәышықәса 60-тәи ашықәсқәа раантәи аԥсҭазаара ауп автор  зсахьа ҭихуа, аха ҳабла ихымҵуа ихиргылоит идыру ашықәс мҟәылқәа хашҭшьа рықәымкәа, ирхылҿиаауаз  агәнаҳарақәа иҵааршәха ҳгәы иҭаԥсо.
Ароман «Амҩасҩы» иамоуп даҽа ҷыдарак аԥхьаҩ иаликаарц, игәеиҭарц зыхәҭоу. Уи – лымкаала аламыс цқьа ахьчара, аԥсҭазаараҿы ахьӡи-ахьымӡӷи рышьхәа ахьеивҵо, иахьеидысло рыҭҵаара, сахьатәҩырала аарԥшра – уаҟа ицәыргоу ахаҿсахьақәеи аперсонажцәеи рыла. Насгьы, уи романк аҳасабала изырӷәӷәо афақторқәа ируакуп, ауаҩы ицәанырреи, иламыси, ауаажәларра рҿаԥхьа иҭакԥхықәреи ирыҵаркуа азҵаарақәа, еиҿаргыланы, контрастра рзеибауа иахьаҳирбо.
Аԥсҭазаараҿы имҩамсуа, здунеи змыԥсахуа уаҩ дыҟаӡам. Ари аԥсабара иадиалеқтикоуп, нкылашьа змам процессуп. Аха идыртәуп акы, имҩасуа зегьы  ҳаимҩалацәам. Ари аԥсҭазаара зхылҵуеи, изырҿиои, аԥсҭазаара зшьуеи еимҩалацәахашьас ирымоузеи! Алиаси, Адицеи, Мсыгәдеи, Аруҭани, Аԥҭеи, Алаҳәа еиқәаҵәеи реиԥш иҟаз ауаа еснагь наҟ-ааҟ еиҿагылоуп, еимҩалацәам, еиқәԥоит бӷарҵахьы алашареи алашьцареи реиԥш, ауаҩреи ауаҩымреи, аламыси аламысдареи реиԥшҵәҟьа. Абас иҟоу афилософиатә хшыҩзцарақәа аԥхьаҩ заҟа инаҭозеи ароман «Амҩасҩы». Ари, ҳәарада, автор иқәҿиарақәа иреиуоуп.
Ароман «Ахамышҭыхә» иашьашәалоу аԥсуа литератураҿы иҟам, иҿыцу акоуп. Аха ицәырҵуеит азҵаарақәа, изла? Асахьаркыра аума, аформала, стильла аума, сиужеттә-композициатә еилазаашьала аума уҳәа. Ииашоуп, хыхь еиқәысыԥхьаӡаз, аҩымҭа иоригиналызтәуа адеталь, ахәҭаҷ ҷыдақәа имаҷымкәа иамоуп «Ахамышҭыхә» азыҳәан еиҳа ихадарахаз, насгьы аԥхьаҩ изааигәазтәыз ақырҭуа фашистцәа иҟарҵоз агыгшәыграқәа. 1992 шықәсазы иаҳзааргаз аибашьраан, ашәҟәыҩҩы ихаҭа дытҟәаны данрымаз ибла иабаз, илымҳа иаҳаз (дызҭакыз абахҭа ахышә аҟынтәи), ихҭынхьааз, ихигаз ахамышҭыхә исахьаркны иахьааирԥшуа. Иара убас ароман оригиналызтәуа афақторқәа иреиуоуп афырхацәеи аперсонажцәеи, абаандаҩы (автор) игәҭахәыцрақәеи еицыланы аибашьра хлымӡаах ахаҿсахьа ҟазҵо «ахсаала» ахьаадырԥшуа ауп. Аха уи атрагедиа иаҵубаауеит аоптимизмра, абриаҟара шьа шкаҭәоугьы, иҭахогьы, инхогьы, аҟарс хьшәашәа иҭакугьы, хара зынӡак издым, аӷа хәымга дызқәылаз аԥсуа жәлар аиааира шырго агәрагара рымоуп. Уи ауп, ҳәарада, ақәԥараҿгьы, аԥсра аҿаԥхьагьы амч ҷыда рызҭо.
Џьума Аҳәба ироман «Ахамышҭыхә» иаҳнарбо иҟалаҵәҟьаз ауп, ихыҭҳәаау, ихәыцу ҳәа акгьы ыҟаӡам ара, мацара сахьатәҩырала иахьаанарԥшуа ада. Уи епиграфс иамоуп даара уаҩы дзырхәыцуа, насгьы аҩымҭа аҵакы иақәшәо, аидеиа ианаало афранцыз шәҟәыҩҩ ду Бальзак иажәақәа: «Из всех семян упавших в землю, быстрее всего дают  всходы кровь мучеников». Арҭ ажәақәа «Ахамышҭыхә» азы иҳәоушәаҵәҟьа ауп ишыҟоу, «ашьажә баауам, иԥсуам» ҳәа аԥсуаа ражәаԥҟа акырӡа иугәаладыршәо.
Ароман асахьаркыратә ҷыдарақәа ируакуп автор иаҳирбо ахҭысқәа зегьы еизыркәкәааны гәаӷла еибарку қәыԥсычҳарак иахьахылҵуагьы. Уи машәыршақә иҟамлаӡеит, иԥсабаратәуп, избанзар, ашәҟәыҩҩы дызлаԥшыз, ҳаӷацәа иацы  ҳаишьцәоуп зҳәоз, ажәагәаҩала аеҵәа кыдызԥаауаз, ҳазҭадыргылаз аԥсҭазаара хлымӡаах убраанӡа иԥсахы еибанаркит, ҩныҵҟала деиланаршит, ҭынч абжьааԥнытәи прозатә ҩымҭак еиԥш аҩра илшомызт, иауамызт, аԥхьаҩ иеиҳәараны иҟаз ахҭысқәа аҵыхәтәантәи акәаԥ аҟынӡа аанҿасрада ицалар акәын, избанзар, автор аҳәатәы иман, ақырҭуа нацистцәа ҳажәлар зҭадыргылаз агәаҟра ахыцәхәыц аҟара  ыҟан, акы ицәыбжьахар ҳәа дшәон.
Ароман аҿы иаабо афырхацәеи аперсонажцәеи цәаҳәак иузеицықәыргылом, еиуеиԥшым аҟазшьақәеи, ахаҿқәеи, агәҭакқәеи рымоуп. Џьоукы – Џьаба Иоселиании уи иҩызцәеи мпыҵахалаҩцәоуп, Аԥсны ҳнапаҿы иаҳзаагозар ҳәа ашьаарҵәыра кадыршуеит. Даҽа џьоукы – Аԥсны аҵеицәа гәымшәақәа, Габрушьа Кәыҵниа иеиԥш иҟоу аӷацәа хәымгақәа ирҿагыланы ҳаԥсадгьыл ҳзеиқәырхозар ҳәа хацәанмырха аибашьра иаҿуп. Абас ҩ-мчык, ампыҵахалаҩцәеи аԥсадгьыл ахьчаҩцәеи еиҿагыланы еибашьуеит, ашьагьы рҩашха икаҭәоит.
«Ахамышҭыхә» аҟны автор ҳаӷацәа рыхәымгарақәеи, ҳҵеицәа гәымшәақәа ҳаԥсадгьыл ахьчараҿы иаадырԥшуаз афырхаҵареи, абахҭаҿы ихигаз аџьамыӷәацәгьеи рнаҩсангьы, уи  ибжьаршә-ҩыбжьаршәны, насгьы асиужет хада иауаршәаны, иацыртәны иааирԥшит аибашьра ашьҭахьтәи ҳаԥсҭазаара ицәырнагаз, ҳмилаҭ ахаҿра лазырҟәуа ацәгьа-мыцәгьарақәа рыҟаҵара, амал азы аԥсыцәгьара уҳәа иреиԥшқәоу жәпакы  шҳалыжжыз. Урҭ рҩызцәа арыцҳарақәа, ҳцәа ԥызҽуа ашьцылара бааԥсқәа иахьанӡагьы инагӡаны раԥхьырҟәҟәаара ахьҳалымшац ашәҟәыҩҩы игәы инархьуа дрықәыӡбоит. «Ахьӡи-аԥшеи, нас амал-мазареи еимактәыс чмазара бааԥсны иааҳалалан, ҳиааира ҳхаҭақәагьы ҳгәы ахшәо аҟынӡа  ҳнанагахьеит»  иҳәоит.
Апатриот, ашәҟәыҩҩы Џьума Аҳәба ишәарҭоу, насгьы иҳалааӡаны иҟалаз акы ибеит азоуп ас иӷьны, иџьбараны дызцәажәо.
Ашәҟәы «Агәашә анҭыҵ» иану ажәабжьқәа рҿы иумбарц залшом урҭ иргәылоу ахшыҩҵак хадақәа, автор иажәала иуҳәозар, «ажәытәаамҭа» иага акәым, иара иахьагьы ишраамҭахаз, зда ихәарҭам ишреиуахаз. Урҭ арбанқәоу ҳәа азҵаара ицәырҵуа, абар аҭак. Агәеизыбылреи, Апатуеиқәҵареи, Ауаҩреи, Аламыси, Аԥсдагьыли, Ажәлари рҿаԥхьа ҭакԥхықәрала аҟазаара уҳәа иҵегьы. Абарҭқәа зегьы арахәыц ҟаԥшь еиԥш иргәылсуеит ашәҟәы «Агәашә анҭыҵ» иану ажәабжьқәеи анҵамҭақәеи.
2006 шықәсазы иҭыҵыз Џьума Аҳәба ишәҟәы «Нас иаацәылашеит» иану ироман ҿыц «Алахәыла» атәы ҳҳәозар, уи акырӡа инеиҵыху, ихыҭҳәаам, аԥсҭазаара аганқәа инарҵауланы иҭызхуа епостә ҩымҭоуп. «Алахәыла» иаҳнарбоит Асовет мчра аан аамҭа ицәырнагоз, иарҿиоз, иахылҵуаз хаҭала акәымкәа, ацәажәла рхарԥаны, изцәырымҵуа иҵәахыз ахҭыс еиқәарақәа, аӡыжь хәашьқәа. Зегьы реиҳа ирыцҳарахаз, ирымдырӡакәа аус ҟьашьқәа ирылахәыз, уажәы аамҭа аҽанеиҭанак, аҭагылазаашьақәа шьаҭанкыла рҽанеиҭарк, урҭ ауаа рышьҭахьӡа ихьаҳәны ианааԥш, ирбеит рыгхақәа, иҟаҵаз зегьы еилыркааит, аха ихьшәахахьан. Убри азоуп  урҭ рхагарҭа рзымдыруа аҽшьра аҟынӡа изнанагоз. Ари еиԥш аԥсҭазаара, ҳәарас иаҭахузеи, лахьынҵадаран, џьамыӷәацәгьан. Нас ишԥа, агәнаҳа иаҵалахьоу ауаҩы уаҳа дышԥаҟало?
Џьума Аҳәба еснагь знапҟазара иацклаԥшны еихазҳауа, исахьаркны ихәыцуа, ауаажәларратә ԥсҭазаара ажәытә, аҿатә философиатә дунеихәаԥшышьала иазнеиуа, иҭызҵаауа, иҵоуроу, ифырхацәеи иперсонажцәеи ицырхырааны, анализи алкаа иашеи ҟазҵо шәҟәыҩҩуп. Абригь – уи рҿиаҩык иаҳасабала далызкаауа ицәаҩа ҷыдақәа ируакуп.
Џьума Аҳәба аԥсуа драматургиа арҿиараҿгьы илагала бзиа ыҟоуп. Уи инапы иҵыҵхьеит баҩхатәрала иаԥҵоу, ҳмилаҭ аҭоурыхтә лахьынҵа зныԥшуа аҩымҭақәа. Убарҭ иреиуоуп еиуеиԥшым, насгьы иақтуалтәу аԥсҭазааратә проблемақәа шьҭызхуа. Иаҳҳәап: «Аҳақ ашәара», «Ҳашьхақәа рышәшьыра», «Дадгәыл», «Ес-ииуа ирыциуа».
Џьума Аҳәба аԥсуа публицистикаҿы иџьабаа рацәоуп. Уи деицырдыруеит инарҵауланы ихәыцуа, ауаажәларратә ԥсҭазаара иагу-иабзоу аиаша азызҳәо, ахәахәеи амчреи ирцәымшәо публицистны. Ус шакәу дырҵабыргуеит абарҭ ашәҟәқәагьы: «Аамҭа ахаҿсахьақәа» (1998), «От родных корней» (1997)  урысшәала, «Нас иаацәылашеит» (2006). Уи ипублицистикатә ҩымҭақәа ирҷыдаҟазшьоуп Аԥсадгьыл аамҭа еиқәаҵәақәа рыла ианшәарҭоу имшәакәа рҿагылараан ажәа иаша аҳәара, насгьы имҵәахыкәа амилаҭ аҩныҵҟатәи ахьаагьы ацәыргара, ацәгьа-мыцәгьа ақәыӡбара. Абраҟа Џьума Аҳәба исахьаркыратә ҩымҭақәа инарыварҟәало ипублицистикатә аԥҵамҭақәагьы амчи анырреи рымоуп. Зегьы ҳарҟәаҵып, 1992-1993 шықәсқәа раантәи ҳџьынџьтәылатә еибашьраҿы публицистк иаҳасабала уи иқәгыларақәа еиуеиԥшым апериодикатә кьыԥхь аҿы (урысшәала Москва, аԥсышәала Аҟәа) саркьал бжьык иаҩызан игон. Ажәларқәа иреилнаркаауан ақырҭуа агрессортә шьаарҵәыратә политика закәыз, хықәкыс иамаз. Урыстәыла анҭыҵгьы еицырдыруа аурыс шәҟәыҩҩцәа, егьырҭ амилаҭ шәҟәыҩҩцәа аӡәырҩы, иара хаҭала дахьырзааигәазгьы иабзоураны иақәыӡбауа рыбжьы ақәдыргеит ақырҭуа фашистцәа иаԥшьыргаз аибашьра шиашам, ишламысдароу аԥсуаа рҿаԥхьа!
Ари афақтгьы иаҳәоит Џьума Аҳәба шәҟәыҩҩык иаҳасабала Аԥсны анҭыҵгьы имоу ахьӡ, иқәу аҳаҭыр. Ақырҭуа фашистцәа ирҿагылоз, амцабз иаҩызаз апублицистикатә статиақәа урыстәылатәи акьыԥхь аҿы дыҟамзар ҟалап, аԥсуа шәҟәыҩҩцәа рахьтә Џьума Аҳәба иаҟара изкьыԥхьыз, ауаз ажәа зҳәаз. Уи истатиақәа, иаԥҵамҭақәа Аԥсны анҭыҵтәи ажәларқәа иднарҳауан аԥсуаа арыцҳара ду ишақәшәаз, рыԥсадгьыли рхақәиҭреи рзы хацәанмырха ишеибашьуаз, бзанҵгьы ишхьамҵуа. Уи ахыхьгьы ироман даҽа ҩныҵҟатәи  ҵакыкгьы амоуп. Уи убри ауп, – абжьҿаца зхаз астатиақәа, аӷа ишьамхы иҵазырҟәылоз, дшагрессорыз иазҳәоз, дҿаԥызҽуаз, ҳажәлар ргәы архаҵон, аиааирахь ирыԥхьон, ҳадгылаҩцәа рхыԥхьаӡара азнарҳауан.
Ашәҟәыҩҩы иахьатәи ипублицистикатә статиақәа рҿы иаахтны иҳәоит аибашьра ашьҭахьтәи  ҳагхақәа, иҳахьыз ахзымиааирақәа. Урҭқәа зыхҟьо ҳәа ииԥхьаӡо афақтқәа ируакуп «Уажәы ҳазҭагылоу аамҭаз, аҳәынҭқарра мал-мазарала аӷархарагьы, ламысла алаҟәрагьы зхароу ажәа пату ахьақәым, аламыс иалахәаахәҭуа иахьалагаз ауп».
Џьума Аҳәба ипублицистикаҿы ишьақәирӷәӷәоит абри аҩыза афилософиатә хшыҩзцара – ацәгьараҿгьы абзиабараҿгьы ажәа сахьарк алшара ҳәаак амам ҳәа.
Зымшира азгәаҳҭо аԥсуа шәҟәыҩҩы, ажәа сахьарк азҟаза ду, зегьы бзиа еицаҳбаз Џьума Аҳәба изы исҳәаз, ҳәарада, имаҷуп, аха статиак аҿы уаҳа сзаламыгӡеит. Еилкаауп, уи ирҿиаратә хаҿсахьа инагӡа-аагӡаны аарԥшразы иаҭаху ихатәроу аҭҵааратә шәҟәыҩҩы шиакәу.
Убригь, агәра згоит, ҳлитературатә ԥсҭазаараҿы зҿлымҳара азызушагьы шыҟало аҟара.
Акыр иаԥсоу ҳашәҟәыҩҩы ду, Џьума  Басариан-иԥа Аҳәба! Сажәа хыркәшо, аҵыхәтәан абас сҳәарц сҭахуп: аԥсабара иунаҭаз абаҩхатәреи, арҿиараҿы ашәҟәыҩҩы зда дхәарҭам агәаӷьреи еицнаргауа, аԥсуа литература иҵегьы изырбеиаша, иӡырызгаша асахьаркыратә ҩымҭақәа аԥуҵартә аԥсынҵры ду анцәа иуиҭарц, агәабзиара нагӡа ацны! 70 шықәса – ари уҭәымҭа уҭагылоуп ҳәа иҳаԥхьаӡоит, еснагь уҩымҭа ҿыцқәа ирзыԥшу уаԥхьаҩцәа зегьы.
















С.  Зыхәба
Џьума Аҳәба иԤсҬазаареи ирҾиаратә мҩеи

Иаҳхысыз аҩажәатәи ашәышықәса ҩынҩажәижәабатәи ашықәсқәа рзы иааиҵагылаз аԥсуа шәҟәыҩҩцәа дыруаӡәкуп Џьума Басариан-иԥа Аҳәба.
Џьума Аҳәба диит 1927 шықәса март 12 аҽны Очамчыра араион Аҭара ақыҭан. Абжьаратәи аҵара аиуразы Аԥснытәи акыр школқәа дырҭан. 1955-1959 шықәсқәа рзы аҵара иҵон Аҟәатәи Аҳәынҭқарратә арҵаҩратә училишьче аҿы. Уи даналга  ашьҭахь (1959 шықәсазы) Аҟәатәи Аҳәынҭқарратә арҵаҩратә институт дҭалеит, аха шықәсык ааҵхьаны еиԥш, ари аҵараиурҭа ааныжьны Москваҟа дцан, уа А.М. Горки ихьӡ зху Алитературатә институт дҭалеит. Уи аахыс еиуеиԥшым ашықәсқәа рзы еиуеиԥшым арҿиаратә наплакқәеи акьыԥхьтә органқәеи рҿы аус иухьеит: Аԥсны ашәҟәыҩҩцәа реидгылаҿы, Аԥсны аинтеллигенциа рассоциациа ахадас, Аԥсны алитературатә фонд еиҳабыс. 1979 шықәсазы аҭыҵра иалагаз аԥсуа журнал «Аԥсны аҟазара» (уажәтәи «Аҟазара») иааиԥмырҟьаӡакәа иахьа уажәраанӡагьы аредақтор хадас дамоуп.
Алитература арҿиара аус ақтивла дахьалахәуп, акыр анаплакқәа аус ахьиуа анаҩсгьы, Џьума Аҳәба данқәыԥшыз аахысгьы аԥсуа жәлар рмилаҭтәи рсоциалтәи хақәиҭразы ақәԥара далахәын. Уи азы акыр ахынҭа-ҩынҭарақәа дрықәшәахьеит.
Џьума Аҳәба амҽхак ҭбаа змоу шәҟәыҩҩуп. Иара ирҿиаратә баҩхатәра ааирԥшит апрозаҿгьы, адраматургиаҿгьы. Иҽԥишәахьеит алитература ажанр хадақәа зегьы рҿы. Данқәыԥшыз ажәеинраалақәа иҩуан, урҭ акымкәа-ҩбамкәа икьыԥхьхьан. Аха иара иахьа аԥхьаҩцәа еиҳараӡак дызлардыруа ипрозатәи, идраматәи, ипублицистикатәи рҿиамҭақәа рылоуп, иара инапы иҵыҵхьеит акиносценариақәагьы.
Џьума Аҳәба аԥсуа ԥхьаҩцәа дырдыруеит еиҭагаҩык иаҳасабалагьы. Аԥсшәахь еиҭеигахьеит ашотландцәа рлакә «Адау Дрегли Хонги», Леонардо да Винчи иновелла «Апҟа» уҳәа реиԥш иҟоу акымкәа-ҩбамкәа аԥҵамҭа лыԥшаахқәа. Еиуеиԥшым ашықәсқәа рзы еиуеиԥышм ақтуалтә зҵаарақәа ирызкны, ицаҳә-цаҳәо иҩу апублицистикатә статиақәа (урҭ рахьынтә аимак-аиҿак зхылҿиаақәазгьы ыҟоуп) иԥсаҟьаны агазеҭқәеи ажурналқәеи ирнылахьеит. Урҭ рӷьырак еидыркылеит иҭижьыз аизгақәа: «Аамҭа ахаҿсахьақәа» (1966ш.), «Игәакьоу адацқәа рҟнытә» (1997, урысшәала).
Ашәҟәыҩҩы иикьыԥхьхьоу хыԥхьаӡара рацәала ажәабжьқәа, акымкәа-ҩбамкәа аповестқәа, ароманқәа аԥхьаҩцәа ирылаҵәахьеит, еицырдыруа иҟалахьеит. Џьума Аҳәба ирҿиамҭа лыԥшаахқәа еиҭаганы аурысшәеи аҳәаанырцәтәи акыр бызшәақәеи рыла иҭрыжьхьеит, аԥсуаа ҳҟны мацара акәым, аурыс ԥхьаҩ иҟынтәигьы ахәшьара ҳаракы роухьеит. Идеиатә ҵакылагьы, сахьаркыратә ҟазаралагьы иажәабжьқәа иаарылукаартә иҟоуп: «Ҭуӷан», «Ақәыџьма ҟьала», «Ахьча иҳаҭхәыжә», «Аԥшәма ишьҭашуан ала», «Акәаш мца». Аԥхьаҩцәа акыр ирылаҵәахьеит аповестқәа: «Аибашьра еилгахьан», «Бзоу», ироманқәа: «Асқьала», «Амҩасҩы», «Ахамышҭыхә», идрамақәа: «Ашьхақәа рылԥха», «Ес-ииуа ирыциуа». Аинтерес ду рыманы, акыр ихәарҭаны иҩуп 1992-1993 шықәсқәа рызтәи Аԥсны жәлар Рџьынџьтәылатә еибашьра иазку апублицистикатә статиақәеи имшынҵақәеи.
Џьума Аҳәба иҩымҭақәа ҳанрыԥхьо, ҳанрыхцәажәо, ирҿиаратә ҷыдарақәа ҳанрызхәыцуа, иазгәаҭатәуп иахьатәи аԥсуа шәҟәыҩҩцәа аӡәырҩы дызлареиԥшым, иара изы иҟазшьарбагоу ҭагылазаашьак: асахьаркыратә рҿиамҭақәа ихатәы бызшәа – аԥсуа бызшәала иҩуеит, ипублицистикатәқәа ракәзар, аԥсышәалеиԥш, урысшәалагьы иҩуеит.
Ашәҟәыҩҩы иаԥҵамҭақәа ртематика иага иҭбаазаргьы, иага еиуеиԥшымзаргьы, еидызкыло, еицырзеиԥшугьы ыҟоуп: анс акә, арс акә, иара дызлиааз аԥсуа жәлар ржәытәи, рҿатәи, раԥхьаҟатәи рԥеиԥши азхәыцра, ахӡыӡаара иазкуп дара зегьы.
Џьума Аҳәба ирҿиаратә баҩхатәра аҷыдарақәа ируакуп акырџьара иқәҿианы, ҟазарала аԥсабара аԥсы ахаҵаны аарԥшра ахьилшо, бжеиҳангьы аԥстәқәаҵәҟьа «дрыӷраланы» «рыԥсихологиа» аарԥшра илиршоит, аԥстәқәагьы, ауаа реиԥш, ихәыцуа, игәырҩо, игәырӷьо, аԥсҭазааразы иқәԥо, ацәгьеи абзиеи реиҩдыраара рылшо, агәымбылџьбарареи ақьиареи рыланы иаҳирбоит. Иааидкыланы Џьума Аҳәба ирҿиамҭа еизыркәкәаны ҳазхәыцуазар, идеиа хадас иамоу ауаҩи аԥсабареи реицыҟазаароуп, реизакроуп, ауаҩи аԥсабареи еизааигәазароуп, еиҿамгылароуп, урҭ рыбжьара гармониала еиқәшәо, иҭибаго аизыҟазаашьақәа анрымоу ауп аԥсҭазаара анылашоу, аҵакы анамоу, ианыԥшӡоу. Абра иҳәоу акык ҩбак азеиԥш хшыҩҵакқәа зырҵабыргуа аԥҵамҭақәа иреиуоуп хыхь зыӡбахә ҳҳәаз ажәабжьқәа «Ҭуӷан», «Ақәыџьма ҟьала», аповест «Бзоу» уҳәа убас иҵегьы.
Џьума Аҳәба ирҿиамҭақәа рҿы ишьҭихуеит иахьа ҳаԥсҭазаараҿы еиҳа иақтуалтәуп, иҵарны иқәгылоуп ззуҳәаша акыр зҵаара уадаҩқәа, абзазараҿы иҟоу ауадаҩрақәа, аиҿыхарақәа, аибарххарақәа. Ара уажәы ашәҟәыҩҩы иаԥҵамҭақәа зегьы ҳамҽхакны ишрыхәҭоу иҭҵааны, инҭкаа-ааҭкааны рыхцәажәара, реилыргара ҳзалыршом. Уи хазы монографиа неиҵыхк уаҩы иазикыртә иҟоуп. Убри аҟнытә, еиҳа иҟазшьарбагоуп ҳәа иаҳаԥхьаӡақәо акык-ҩбак налк-ҩалкны ҳҽырзааигәатәны конкретла игәаҳҭап.
Иахьа аԥсуаа ҳҿы акырӡа зҵазкуа, зыӡбара мариам, иуадаҩу зҵаарақәаны иҟоуп абзазараҿы шәышықәсала, зқьышықәсала ишьақәгыланы иҟаз ауаҩытәыҩсатә еизыҟазаашьақәеи аҵыхәтәантәи аамҭақәа рзы ихышхыҵәаны иҳажәлаз аҿыц ԥсҭазаара, ацивилизациа ацәқәырԥақәеи реизыҟазаашьақәа, ақыҭеи ақалақьи, аби ани, ахшареи, аҵара змоуи измами реизыҟазаашьақәа. Арҭ реиԥш иҟоу азҵаарақәа аԥсҭазаара ахаҭаҿгьы, алитератураҿгьы рыӡбара уадаҩхеит. Ацивилизациа абзиа шаанаго еиԥш, ҳажәлар традициала ирымоу рҵас бзиақәа, рҟазшьа бзиақәа еилазхәо, иқәызхуа, ирхазыршҭуа ацәгьарақәагьы маҷымкәа иацрыԥсса иацуп. Ацивилизациа мап ацәкны шьҭахьҟа ҳхьаҵны, ҳара ҳжәытә ҵасқәа рымацара ныҟәго тәашьа ҳамам. Ажәытәи аҿатәи иахьынӡауала еиныршәаны, ацәгьарақәа наҟ инкажьны, ажәытәгьы, аҿатәгьы ирымоу абзиарақәа алԥшааны иҳадкыланы, ҳмилаҭтә хаҿра амырӡшьа мҩақәак ҳзыԥшаауазароуп ҳзышьҭалаша. Абри ауп изышьҭоу Џьума Аҳәба иреиӷьу, еиҳа зхаҿсахьақәа хаҭәаау иперсонажцәагьы.
Ара маҷк ҳналасны зыӡбахә ҳҳәаз азҵаара уадаҩқәа егьырҭ адунеи иқәынхо ажәларқәа аӡәырҩы рзынгьы иқәгылоуп, ӡбатәыс ирымоуп, аха ҳара ҳҿы урҭ азҵаарақәа рхатә ҷыдарақәеи ауадаҩрақәеи рымоуп. Џьума Аҳәба идагьы егьырҭ аԥсуа шәҟәыҩҩцәагьы абарҭ азҵаарақәа еиуеиԥшым рганқәа ирызкны асахьаркыратә ҩымҭақәа аԥырҵахьеит.
Абарҭ аилазаашьа уадаҩ змоу азҵаарақәеи атемақәеи ирызку Џьума Аҳәба иҩымҭақәа еицырзеиԥшу ҟазшьак азгәаҭатәуп. Изакәу уи ауп, аҵыхәтәантәи ҩынҩажәа, ҩынҩажәи жәаба шықәса раахыс (лымкаалагьы шәҟәыҩҩык иаҳасабала Алықьса Гогәуа данаашьақәгыла аахыс) аӡәырҩы ҳашәҟәыҩҩцәа аԥсихологизм ҳәа изышьҭоу ажәабжьҳәаратә стиль иқәныҟәоит. Убас иҟақәоу  дыруаӡәкуп Џьума Аҳәбагьы. Иара ирҿиамҭаҿы аԥсихологизм акыр аҷыдарақәа амоуп, егьырҭ ҳашәҟәыҩҩцәа рырҿиамҭақәа рҿы ишыҟоу иалаҩашьом. Иара илитературатә персонажцәа жәпаҩык адәахьала ирыдаабало, ирныԥшуа, иҟарҵо, ируа, ирҳәо мацара акәӡам аус злоу, ихадароу. Бжеиҳан ашәҟәыҩҩы ииҳәарц ииҭаху аидеиа хада ахьыҵәаху аперсонажцәа рыҩныҵҟатәи рыԥсихологиатә ҭагылазаашьақәа рҿоуп, рыгәҭахәыцрақәа рҿоуп. Ара аперсонажцәа рхаҿсахьақәа еиҳа ихарҭәааны иаҳзырбо адәахьала ирныԥшуа рхымҩаԥгашьақәа рымацара ракәӡам, абжьааԥны ҳара ауаа ирнаҳамбало, аха ашәҟәыҩҩы иҵарны еиликаауа, иазгәеиҭо урҭ рыҩныҵҟатәи рыԥсихологиа ауп.
Абра ажәа еизадала ҳара иаҳҳәаз ахшыҩҵакқәа ашәҟәыҩҩы ирҿиаратә прақтикаҿы ихы иахьынӡаирхәаз, сахьаркырала иахьынӡеиҿибаауа цқьа еилаҳкаарц, ҳахдырраҿы иааҳгарц, игәнаҳкыларц азы, ҿырԥштәы ҳасабла иааҳгап ажәабжь «Аԥшәма ишьҭашуан ала», уи цқьа игәцаракны, ҳахшыҩ азышьҭны ҳаԥхьап. Автор ари ажәабжь иҩит 1983 шықәсазы, аԥхьаӡа акьыԥхь абеит ажурнал «Алашара» (№1, 1985 ш.) адаҟьақәа рҿы. Ҳаргьы уажәы ацитатақәа зегьы уи ажәабжь аҟынтә иааҳгоит.
Иҟалазеи, ҵакыс иамоузеи ажәабжь «Аԥшәма ишьҭашуеит ала», насгьы автор абри аҩымҭала ииҳәарц ииҭаху, идеиас имоу закәузеи?
Митәык ҟамлаӡеит, хҭыс дукгьы ыҟам, еизадак ауп уҳәартә ауп ишыҟоу, асиужетгьы аилазаашьа уадаҩым. Ари ажәабжь аҵакы иааркьаҿӡаны иаҳҳәозар абас иҟоуп.
Ажәабжь хадаратә хаҿыс иамоу аԥсуа арԥыс заманак иоуп, Адамыр ихьӡуп (ижәла џьаргьы иҳәам), қәрала ҩынҩажәа шықәса дырҭалахьеит. Уи ҳара аԥхьаҩцәа ҳихҭыгәлоит мҩа харак ахьынтә данаауаз (дахьынтәаауа конкретла инҭкааны аҩымҭаҿы иҳәам, аха иҩашьаӡом Урыстәыла ихароу дгьылк, қалақьк шакәу), иқыҭа Аԥсара данналалоз аамҭазы.
Адамыр имҩа ныхны, дааԥса-дкараха, уф гәышьаҳәа дахьиз, дахьааӡаз иани иаби рашҭаҿы даннеи, агәашә ыҵарбаҟа, аҵәымӷ аарханы иаркын, аҩнгьы еиқәыхьшәашәа игәгәаӡа игылан. Аӡәгьы дыҩнаӡамызт, аҩны иахыз ала амацара акәын. Адамыр иани иаби рыҩны дмааижьҭеи хышықәса ҵуан, дазымдырӡакәа аху-хуҳәа иеишуа иалагаз алагьы иара иидыруаз ала Хага акәӡамызт. Аанда дхыҵны, ашҭа дҭалт ала шишьҭашуаз, аԥенџьыр дкылсны аҩны дыҩналт. Адырҩаҽны ианааша, акәытқәагьы фатәык нарымҵалыԥсарц, ашҭа иқәыԥсаз абӷьыжәқәагьы нхьалыԥссарц адыӷаҷа амахәҭа ссақәа зыдҳәалаз алаба кны иааиз агәыла ԥҳәыс Шьыдгәа лыла Адамыр иеиликааит иаб Дигәа дычмазаҩхан, Аҟәа дганы ахәышәтәырҭаҿы дшышьҭарҵаз, иангьы уахь дцаны ачымазаҩ дышидтәалаз, рыҩны, ргәара гәылацәақәак рыда хлаԥшы дамамкәа ишаанхаз.
Адамыр ас еиԥш аниаҳа, ҳәарас иаҭахузеи, хьаас иҟаиҵеит, даргәамҵит, абӷьааҳәа деихан, дышзахәоз ахәышәтәырҭахь дцеит. Иаб Дигәа акагьы имыхькәа деиқәхеит, жәохәмышҟа рышьҭахь дыбзиахан, дылырҩаан, аҩныҟа дгьежьит. Адамыргьы иҿҳәара анааи, дгьежьны аус ахьиуа, дахьынхо, аҭаацәара ахьимоу атәылахь дцеит. Уа иԥҳәыси, ихбыџқәахьоу иԥеи иԥҳаи ыҟоуп.
Абри ауп ажәабжь «Аԥшәма ишьҭашуан ала» сиужет хадас иамоу. Аха абри иеизадоушәа иаабо асиужет кьаҿ иалагӡаны ашәҟәыҩҩы иаҳирбеит акыр ҳзырхәыцша асахьақәа, ицәыригеит иахьа ауаҩы деибархханы дызку, ицрыхо аԥсҭазааратә зҵаарақәа жәпакы. Араҟа акымкәа-ҩбамкәа атемақәеи азҵаарақәеи рхы еилышьуп. Урҭ иреиуоуп ани, аби, ахшареи реизыҟазаашьа, аҭаацәара аизакра, аҳәатәеиқәшәара азҵаара, атрадициеи иахьатәи аамҭеи реизыҟазаашьеи аҵара зҵаз аԥсуа арԥыс иԥсҭазаара ашьақәгылашьеи ирыдҳәалоу азҵаарақәа. Урҭ зегьы  ҳнаргәылаԥшны ҳара иеилаҳкаауеит Адамыр ихәыцрақәа рыла.
Адамыр ицәажәашьеи ихәыцрақәеи зеиԥшроу ала, баша-маша уаҩ гәаҩак иакәӡам. Аҵара змоу (дынџьныруп, амҩақәа, ацҳақәа ҟаиҵоит), еиқәҷаб иҟоу, еиҿкаау, агәыбылрагьы згым уаҩуп. Уаанӡагьы дазымхәыцуа дҟаларымызт, аха ашәҟәыҩҩы ҳара уи данаҳирдырыз аухоуп иаб иҩнаҭеи, иқыҭеи, иареи еицәыхҟьаны иахьыҟоу иҵарны, ицәа-ижьы, ихдырра иананырыз. Аҟәа аҳаирплан данҭыҵ, атакси аанкыланы дақәтәеит, аха ашьха қыҭа Аԥсара данналалоз, амҩан ацҳа ҭабганы иҟазаарын, амашьына зықәсуамызт. Уи нахыс шьапыла акыр ныҟәатәыс иоуит. Иаби иани рзы иааигаз аҳамҭақәа зҭаз ачамадангьы даҵан. «Ақыҭа абжеиҳарак далсыр акәын Адамыр, иҩны днеирц азыҳәан. Ичамадан иаҳа-иаҳа ихьанҭахон. Агәыр аԥынҵеиԥш игәы акы налакшозшәа ибеит. «Зегьы азеилалеит сгәы. Ари амҩа, ари аҳауа, агәалашәарақәа…» Иԥҳәыс дылзаӷьит ичамадан иааҭаз зегь ҭазҵаз лара лакәызшәа. «Илбаз зегь ҭалыџьгәеит, саби сани, уаӷеимшхара, аҭыҩра иҭахазшәа. Асҟак шьапыла аныҟәара шсықәшәоз здыруазҭгьы, аҩсҭаа ихәхароуп уи ацҳа… Сара саамҭазы ишԥабгеи… Саамҭаз акәу, аҟаҵара иаҿижьҭеи шықәсқәак ҵуоу, анцәа идырп. Ацҳа ҳагьнадгылеит, ари нахыс цашьа амаӡам ҳәа иаразнак иааҿахиҵәеит атаксист» (ад. 57).
Адамыр ихаҿсахьеи иԥсҭазааратә ҭагылазаашьеи зеиԥшроу цқьа еилаҳкаарц азы ҳрызхәыцып, игәаҳҭап абри аҵх азы шьапыла дныгәнысуа амҩа дахьықәу изҵысуа, ихышхыҵәаны ижәлаз ахәыцрақәа зеиԥшроу.
«Аҵх агәы еиҩнашахьан Адамыр дахьиз, ихәыҷреи иқәыԥшреи ахьымҩаԥысыз Аԥсара ақыҭа данналалоз» (ад. 53). Абас ихациркит автор ари иажәабжь. Ари алагамҭа аԥхьаҩ агәаҽанызаара инаҭоит, игәы хыҭ-хыҭуа дыԥшуп анаҩсҟа иҟаларызеишь ҳәа.
Адамыр ихи иареи рымацара иеизырханы дынкахәыцуа амҩа дахьықәу даҽазны еиԥшымкәа игәалашәараҿы иаанхауеит ихәыҷра ашықәсқәа, иаби, иани, иқыҭеи рахь имоу игәыбылра. Ҭаҳара-ҭысрацыԥхьаӡа, ҟәаԥара-ҿаԥарацыԥхьаӡа дгәыкы-ҵәакуа ихәыҷра, ма иқәыԥшра иадҳәалаз хҭыск аҳаҷаҳәа иааигәалашәон. Иқыҭа аԥшӡара ҿыцбарах ибаны иԥсы алахеит. Аҽазны еиԥшымкәа убысҟан иаҳа инырит иқыҭа ҽынлакәым, уахынлагьы ишыԥшӡаз, ишгәазырҳагаз. Уи азоуп игәы дҭахәыцуа изиҳәо: «Шьхатәылан уахынлоуп ианыԥшӡоу ажәҩан, уахынла. Уи уахынла изымбац, ажәҩан даҵамԥшӡац» (ад.54). Аратәи ажәҩан, аратәи амза, аратәи аеҵәақәа иара изааигәоуп, изгәакьоуп, дрышьцылоуп, даҽаџьара иибахьо иреиԥшӡам. Адамыр иаҳа-иаҳа игәы ԥшаауеит. Иқыҭа аԥсабара романтикала ишьҭыхны, иҳаракны иахьадикылауеи, дацәыхҟьаны дгьыл харак ахь дахьыҟоуи издырҵысуа ацәалашәарақәа еилаԥсоит, еилаҩынтуеит игәырӷьареи игәырҩеи. Аҵых иалыҩны зыбжьы иаҳаз арбаӷьҵәҟьагьы деигәырӷьеит, игәы арҿыхеит, игәакьаӡоу бжьы хаак, ашәа ссирк иаҳазшәа. «Амҩа аҿықәан нхаҩык иашҭа иқәгылаз аҵла аҟнытә абжьы ҩеиҵыхны ҿнаҭит арбаӷь. Уи абжьы убасҟак илахҿыхын, убасҟак агәамч аҵан, адунеи зегьы иара иатәызшәа. Адамыр дааҭгылан, арбаӷь абжьы ахьгоз аҵлахь днаԥшит. Гәырӷьаҿҳәашак иаҳазшәа, уи аҿыҭбжьы деигәырӷьеит. Дааԥышәырччан, имҩахь иҿанынеихоз, ахы иара иқәкны ҿнаҭуазшәа, еиҭах абжьы ҩҭнацеит арбаӷь»  (ад. 58).
Адамыр игәы иалоуп нахьхьи џьара, адгьыл хараҿы иҟоу иԥеи иԥҳаи аратәи иара ижәҩан гәакьа иахьаҵамԥшуа, аратәи аԥсабара ахаара, аԥшӡара цқьа ирзеилкаауамызт. Адамыр иқыҭа уахынлатәи аԥшӡара зымбац иҩеидасхьоу иԥеи иԥҳаи дрызхәыцуа ихазы иҳәоит: «Знык иадамзаргьы абри амҩа уахынла ианысхьазҭгьы, ахаан ирхашҭуамызт. О, закә жәҩанузеи, изакәытә еҵәа еилаџьџьароузеи? Шаҟантә ихьаазгахьаз ари аҵх? Ҳазшаз наунагӡа иҳаҭәеишьомуа ари адунеи аԥшӡара, мамзаргьы шәаԥсам ҳәа ҳаԥсахуоу ауаатәыҩса? Ирбароуп сыҷкәыни сыӡӷаби раб ишьха қыҭа иахагылоу ажәҩан аҩыза даҽаџьара ишыҟам. Сыԥҳәыс уи лырбаны лгәы ахыхра аҭахӡам. Уи, анцәа диныҳәартә, ақыҭахь ҳақәҵны ҳцап уҳәар, еиҳагьы еиӷьалшьоит» (ад.54).
Адамыр игәы дҭахәыцуа ииҳәо абарҭ ажәақәа азнык азы агәыӷра ҳарҭошәа иҟоуп иқыҭахь дхынҳәып ҳәа, аха анаҩсҟа ажәабжьҳәара зламҩаԥысуа ала, иара даара иҭаххаӡаргьы, уи илзмыршо аԥсҭазааратә ҭагылазаашьақәа рацәоуп, имч дырхом.
Адамыр иԥсҭазаараҿы ихигахьоу, бзиарамзар изакәызаалак цәгьарак ҟаимҵац, џьара вба дук злаиуҭаша акагьы далаҟам, ихаҭагьы иламыс џьара хәашьрак, шәытарак амоуп ҳәа иԥхьаӡаӡом. «Сзыхьхәыша, слаӷырӡашо сзыртәаша акы ҟасымҵеит» (ад. 59) – ҳәа ииҳәо иажәақәагьы рыгәра аагоит. Иара дазгәдууп иҟаиҵахьоу амҩақәеи ацҳақәеи ауаа иахьрыхәо. Иаб иҩнаҭагьы дахьазхәыцуа игәалаҟара шьҭнахуеит, днеины аӡәгьы дшахым ибаанӡа. «Абарҭ зегьы сымоуп, избанзар, ихәажжаӡа еиқәуп саб ихәышҭаара, иҟьаҟьаӡа иаартуп саб игәашә… Игәалаҟара шьҭнахуан, ичамадангьы иаҳа иласхон Адамыр» (ад. 59). Адамыр тәымџьара дахьыҟоу мыцхәы ихьааиго даналагаз иҩны даннеи, иаби иани анимба ашьҭахь ауп. Абри аҵх азы шьапыла амҩа дахьықәлаз романтикала ишьҭыхны, иҳаракны идикылоз, дзызхәыцуаз иқыҭа асахьақәа, игәалашәарақәа зегьы ныҵаба ицеит иҩны дахьнеиз иаби иани анимба. Уи зынӡа даҽа хәыцрақәак, даҽа цәалашәарақәак, цәаныррақәак изнарҵысит. Уимоу, рашҭа иҭагылаз ахыбрақәаҵәҟьагьы гәырҩак иаҵан, еиҵаӷәӷәа, ҿымҭ-ԥсымшь еиқәпата игылан, уаанӡа иибахьаз ракәӡамызшәа. Адамыр уажәы иҩны дагьаԥшәымамкәа, дагьсасымкәа абжьара дыбжьаханы ихы ибо дҟалеит. Ихәыцрақәагьы уажәы-уажә рҽеиҭнырԥысахлоит, уажәы ихаҿы иааиуа ахшыҩҵак, уашьҭантәи ихнарбгалоит, дыбжьажьоит, инагӡаны дзыдгылаша, дзықәныҟәаша издырам. Анс иҳәаргьы амуашәа, арс иҳәаргьы амуашәа ибоит. «Хыбрас дназхәаԥшлакгьы, аҵх алашьцара рцәыхьанҭахазшәа, игәалашәараҿы инханы ишыҟаз еиԥш акәымкәа, иаҳа иеихасыҟәхазшәа, иаҳа еиҵалазшәа ибеит» (ад. 60). Ара излаабо ала, хымԥада, ашәҟәыҩҩы ҟазарыла инҭкааны иазгәеиҭеит иперсонаж иԥсихологиатә ниуансқәа, иԥсихологиатә ҭагылазаашьа аиҭасра. Алаҵәҟьа аԥшәмацәа аҩны иахьахым хьаас иҟаҵаны, амла ишакуагьы, акрыфара агәы ахым. Агәыла ԥҳәыс Шьыдгәа уи иалҭо афатә иаразы гьама амам, арахь лара иԥагьоуп ҳәа илыԥхьаӡахуеит, «Изакә ла ԥагьоу уздырам! – ала днаҵаҟьеит Шьыдгәа. – Абра иааганы акраҿаумҵакәа, уахь инеины акрыфара ахы иаҭәанашьом» (ад.65).
Аҩнқәа гәгәаӡа иахьгылаз, шьҭыбжьы ҳәа ахьырнымыҩуаз, рԥенџьырқәа алашара ахьыркылымԥхоз, аҭынчра ахаҳә еиԥш ихьанҭыџьӡа иахьрықәыӷәӷәоз – абарҭ зегьы еилалан Адамыр игәалаҟара бжьырхуан. Уаанӡа ианакәзаалак иԥимшәацыз агәалашәарақәа дрымҽхаркуан. Уи усҟантәи ицәаныррақәа автор сахьаркырала ирҵабыргны, дақәшәаны, аԥхьаҩгьы ибла иаахгылартә иҟаиҵеит. Адамыр абри ауха аҟара иаб иашҭа, иҩны иара изы изыԥсаз дазымхәыцӡацызт. «Аҵх иалагылаз ахыбрақәа дрыхәаԥшуан. Иахьынӡамчу иарлашарц, ирықәыԥхон амза. Аха амза иарлашоз рхыб мацарақәа ракәын. Ишәыта-шәытаӡа, иҭылашьцаан рԥенџьырқәа. «Иараби, абыржәада игәасымҭацызт, уахынла ахыбрақәа адгьыл ахь иаҳа ишылаҟәуа. Аҵх рықәыӷәӷәозаап, аҵлаҳәысҭа ишиқәыӷәӷәо еиԥш ишықәсқәа». Адамыр уажәы, иҭәымҭа данҭагыло аамҭаз акәым, даныхәыҷызгьы, имацара шаҟантә абри ашҭа дҭалахьааз аҵх еилаҳаны ианылашьцоугьы. Еснагь цәаныррак акәын изцәырҵуаз ашҭа данааҭалалак – ихы дақәгәыӷуа, агәымшәара. Игәырӷәӷәаган, имч-илшара иахыҵхырҭан ари ашҭа иара изыҳәан. Ашҭа дҭыҵны данцогьы, даахьаԥшны, алҩаҵә хәхәаӡа иахьҩеиуа амаҵурҭа, илахҿыхӡа, зԥенџьырқәа, зышәқәа аарту акәасқьа… Абыржәада дазымхәыцыцызт Адамыр, ауаҩы раԥхьа ишьапы ахьеихигаз иаб иашҭа иманаҵы, имҩа ырлашо, ишицу мра шәахәак. Иҟаиҵара, дахьцара изымдыруа, агәашәаҿы дахьгылаз, хыбрас дназхәаԥшлак зегьы иара изыҳәан ахьшәашәара акәын ирыцрыҵуаз» (ад. 62).
Адамыр уажәы-уажә ихы ирқьиоит ҳәа даҿуп, аӡә диҿагыланы гәыбӷан ииҭошәа, аӡбарҭаҿы дгылоушәа, иаби иани дахьрыцнымхо, рыҩнаҭа даҟәыганы дахьыҟоу шҽеим, бзиарак ишазҳәам ауаизымдырхуа. Цәгьарак ҟасымҵац бзиарамзар ҳәа ииҳәақәо зегьы хнаҩоит уи. Аха рыцҳарас иҟалаз, аԥсҭазаара ацашьа злаҟоу ала, ақыҭахь, иаб иҩнрахьы   нхара-нҵыра ҳәа ус аламала аашьа изамҭо, уахь џьара дгьыл харак ахь дахьыҟоу дҿаҳәаны дызмоу аҭагылазаашьагьы ахы инардыруеит. Иқәыԥшразтәи ашықәсқәеи имчи ақәырӡны, иани иаби иаадрыхуаз рыҟәрышьқәа ныхны аҵара ииҵаз, имоу ари азанааҭ ала ари ақыҭан аус изуам, махәҿала даарыхуазар (дцәаӷәозар, драшәозар), ииҵаз зиҭахыз, аамҭеи, амчи, ахарџьи зақәирӡуазеи? Нахьхьи, џьара атәым уаа рзы амҩақәеи, ацҳақәеи ҟаиҵоит, ара, иара иаб иҩныҟа машьынала дызнеиуам, ацҳа хәыҷык ҭабган, игәыгәҭажьны инхеит. Иҟазҵода? Абыргцәа рымч ақәхом. Иааиҵагылаз аҿар абаҟоу?
Адамыр ашкол ицалгаз иҩызцәагьы иаргьы рқыҭа иалҵны ицеит, аӡәгьы дыхнымҳәӡеит. Уи игәаларшәаны, иара игәҭахәыцрақәа руак аҿы абас иҳәоит: «Аибашьра анеилга (1941-1945 рышықәсқәа рызтәи Аџьынџьтәылатә еибашьра дуӡӡа шакәу ҩашьаӡом – С.З.), адырҩашықәсан, уаҳа ақыҭахь ҳшымхынҳәуаз аадыруазшәа, ҳҽеибаркны ҳцеит ҳашкол ашҭа ҳанҭыбӷьыжәаа» (ад. 55). Уи нахыс дара аӡәи-аӡәи рымҩақәа ааиԥымлаӡеит, еихдамхаӡеит. Адамыр игәалаиршәоит класск аҿы ицтәаз, ажәеинраалақәа зыҩуаз иҩыза Иона иажәақәа: «Мҩахәасҭак ала ҳналҵит ҳқыҭа, ҳамҩадуқәа царц хаз-хазы» (ад. 55). Иара убас игәалаиршәоит «Аԥсараа ҳпоет» ҳәа ирониала иззиҳәоз, уи Иона, ашкол ианалгаз ауха, дзыԥхьаз ажәеинраала аҟынтә даҽа цәаҳәақәакгьы: «Уԥсадгьыл ду бзиа иузбом, бзиа иумбозар уаб ихәышҭаара!» (ад.55).
Уаб ихәышҭаареи уԥсадгьыли ишрыхәҭоу, ишрықәнагоу рымаҵ аура, рныҟәгара ус аламала ишымариам еиликаахьеит, иҵарны ицәа-ижьы, ихдырра ирныруеит Адамыр. Уи азоуп усҟантәи иҩыза (апоет Иона) деицеикуашәа уи иажәақәа дызрықәыӡбо, ихгьы аҽԥныҳәа зеиҭо: «Иажәақәа ҭлапҟаӡа… Укьатеиах ԥҵәап. «Уԥсадгьыл ду, уаб ихәышҭаара!..» Ажәа ҳаракқәа… Уԥсадгьыл ду амҩадуқәа шазыҟауҵо, уаб ихәышҭаараҿы усасхар…»(ад. 56).
Адамыр иаби иани гәхьааимго дыҟаӡам, избанда, рыла сынҭаԥшында ҳәа дыццакуеит. «Игәаҵан иҵәахыз агәхьаагара зегьы аҿыхара иаҿын» (ад. 58). Даҽа ҭыԥк аҿы ихаҭа иҳәоит лассы-лассы арахь даалар шиҭаху, аха даазмышьҭуа аҭагылазаашьақәа ыҟоуп. Игәы дҭацәажәо урҭ аҭагылазаашьақәа рзы ииҳәо иажәақәа рыгәра ҳамгартә иҟаӡам: «Сара исҭахӡами лассы-лассы саалар? Дара абыргцәа ахьызбо аамышьҭахьгьы, абраҟа сааны мчыбжьык иадамхаргьы сыԥсы анысшьалак, цәала-жьыла мацара акәым, гәыла-ԥсылагьы сҽеиҭаскуеит. Иабаҟагәышьоу! Уара угәы иаҭаху анцәа иуаҭәеишьозароуп».
Хыхь-хыхьла мацара ҳахәаԥшуазар, Адамыр ибаргәузеи, аԥсҭазаараҿы ҵабыргны акыр дрыхьӡахьеит, дшьақәгылахьеит, иаби иани ыҟоуп, аеҳәшьагьы димоуп, уи хаҵа дцахьеит. Иара иԥҳәыс, иԥа, иԥҳа, анцәа ишиҳәара иҟоуп. Иҵакыра иаиуоу аӡәгьы гәаҟра имам, аӡәгьы исфо изжәуа сымам ҳәа ихы дахашшаауа дыҟам. Аха дҭышәынтәаланы, игәы рҭынчны дыҟам, ихадароу акы даргәамҵуеит, даргәамҵуеит, даргәамҵуеит мацара акәым, ҭаха имҭо, ицрымҵуа даргәжәажәоит. Избан, иараби, зықәрахь инеихьоу иани иаби қәықәма-шәықәмаха рымацара игәрыҟәҟәо рыҩны изахузеи, иара хышықәса рахьынтә знык ада дара рҿы дзымаауа хара дзыҟоузеи? Иареи дареи еихҟьа-еиԥҟьа еиҟәыҭханы, хаз-хазы изыҟоузеи? Ас еиҟәыҭханы иахьыҟоу шҽеим, абзиа ишазҳәам идыруеит. Иаби иани адунеи иақәлахома, ихырфаауама? Урҭ аныҟамло аамҭазы рыҵәҩаншьап мырӡшьас иамоу еилкаам.
Адамыр ҭаха имҭо уажәы-уажәы ихы иҭагьежьуеит зҭак аҟаҵара уадаҩхаз зҵаарак: «Изхарада?» Иара иоума, иаб иоума, аԥсҭазаара еснагь иацу, иара дыззымиааиз аҭагылазаашьа џьбарақәа роума? Седроу. Адамыр абри ҭаха изымҭо азҵаара риторикатәуп акәымзар, конкретла изызирхаша, изқәикыша ҳәа аӡәгьы далкааны диздырам. Ари азҵаара конкретла Адамыр изы иқәгылоуп ҳаамҭазтәи аԥсуаа рыбзазараҿы ахы шаанарԥшуа иашьашәаланы, аха уи имацара иакәӡам иаргәамҵуа, ҭаха знамҭо. Ҳажәлар рӷьыраӡак зыргәамҵуа, зҭак аҟаҵара досу зегьы ҳзы иуадаҩу акоуп. Аԥсуаа ҳамацарагьы ҳакәым, аҭоурых ду еиуеиԥшым аетапқәа рҿы ауаатәыҩса жәынгьы-ҿангьы ирзықәгылоу, иҵаулоу философиатә зҵаара дуӡӡоуп. Ауаатәыҩса рыбзазараҿы ианагь иҟоу аиҿыхара џьбарақәа, аилибамкаарақәа изхароу ҳәа аӡәи ҩыџьеи унацәа нарықәкны конкретла ианузымдыруа рацәоуп. Еиуеиԥшым аамҭақәа рзы ари азҵаара аҭак аҟаҵара аӡәырҩы ашәҟәыҩҩцәа дуқәа, аҵарауаа, афилософцәа рҽаныршәахьеит, аха абри ауп ҳәа иаахҵәаны акаҿы изкылымсыцт. Егьырҭ зегьы рыӡбахә ҳамҳәозаргьы, иаҳгәалаҳаршәап XIX ашәышықәсазтәи аурыс шәҟәыҩҩы ду, афилософ А.И. Герцен ироман «Изхарада?»
Адамыр ихаҭа дызлахәаԥшуала, дызҭагылоу, деимырхха дызмоу аҭагылазаашьақәа рҿы хаҭала иара ихароу, ихы иавибо егьыҟам. Аԥсҭазаара шцо даццеит аҟароуп. «Изхарада?» – иҳәеит ибжьы ҩҭыганы. Дыззыԥшӡамыз, зҭак дазымхәыцӡацыз ари азҵаара знык ианҿыха, егьараан суҵәаххьазаргьы, уажәшьҭа сузыхәаҽуам аҳәозшәа, уаҳа иааиқәымтәаӡакәа, амҩа дахьынӡықәызгьы, ауха дахьнеишаз даннеигьы, абамба иалашәаз акәиц еиԥш, уажәы-уажәы ихәыҵҟьон. Зны аҭак ҟаиҵон ҽхырцәажәарала, ихы нахга-аахго. Даҽазны иҳәарц далагон иаахтны. Аха инагӡаны аҭак ҳәамкәа иаанхозар акәхарын, абамба зегьы былны иалгаанӡа акәиц шмыцәо еиԥш, еиҭах ахы ааӡырнагон. «Изхарада? Сара акагьы схарам. Сара сызқәылаз амҩагьы ииашаны сықәлеит, сызҿу аусгьы ламысла инагӡо сааиуеит. Сықәлацәа зегьы реиԥш, саргьы арра сыҟан. Аҳамҭақәа рыла, ҳаҭырқәҵара дула арра саналга, аҵара сҭалеит. Салгеит. Исҵаз Аԥсара иамыхәозар, сара исхарагәышьоузеи! Сара исҭахума гәыла-ԥсыла, уахгьы-ҽынгьы абарҭ ашьхақәа сахьырҿоу, сахьыркыду, сыԥхыӡ иахьалоу?!» Иаармҽыӷны ажәақәак наҳәаны, наҟ инаиҟәицон уи азҵаара» (ад.54).
Адамыр ҭаха изымҭо абри азҵаара аӡбахә аҽаџьарагьы абас иҳәоуп: «Сара акагьы схарам, изхароугьы  дсыздыруам, ҳәа ихы ширқьиозгьы, гәыԥхашьарак зцыз, аара дук ихы инадиԥхьаӡалеит. Ихароу акыр ыҟазаргьы, Адамыр идыруан ишианаршьауаз, ииашаны дшеилыркаауаз, абри ашҭаҿы инижьыз иани иаби. «Изхарада… Изхарада… Баша агәашә дахоит, уҭасыжьлом ҳәа иаапкны ишуан ала» (ад. 60).
Адамыр иани иаби аҩны иахьаххалаз хьаас иҟаҵаны, иара акагьы ихарам ҳәа иԥхьаӡоит аҵх далхәхәа, дынкахәыцуа амҩа дахьықәу. Иара аҵара иҵарц, ауаа рахь дкылсырц, рхы, рыԥсы иагырханы иара изы ирылшоз акы иамеигӡакәа дшырааӡаз ихаиршҭӡом, идыруеит: «Рхы рыԥсы иагдырхон. Сара сзыҳәан амҩа инықәырҵон ироуаз аҟәрышьқәа. Сылабара дара рзыҳәан жәҩангәашәԥхьароуп, ныҳәак иаҩызоуп. Сара? Сара сзыҳәан ныҳәак иаҩызаӡами? Ныҳәак иаҩызазар… Уи сара исхарам. Рымацара аҩны иааххалеит. Саҳәшьа, саб иҳәашьа, дсасын, дызтәыз рахь дцеит. Аҩныҟа ухынҳәуазар, суцхраауеит ҳәа акәӡам саб аҵара шысирҵаз. Аҵара ҵа, ууаҩха, ҳара хьаас ҳҟаумҵан, угәы ҭынчны уҟаз ҳәа зҳәаз иара иакәӡамыз?! Дсырԥхашьама? Мап. Сынџьнырхеит. Ԥсҭазаарак азхом иҟасҵахьоу амҩақәа рнысра. Унеишь, шьапыла амҩа уқәлеишь, шаҟаамҭа амҩа уқәхо, насгьы ишыҟаҵоу убап, сара снапхгарала иҟаҵоу амҩақәа… Уиакәым ихьааугаша, уаҩы дзызхәыцша даҽакуп. Избан, абарҭ ахәадақәа, абанҭ ажәҩан иаҵасуа ашьхақәа, абри еиԥш зеиԥшроу даҽаџьара иҟам ажәҩан, абарҭ зегьы анаасгәалашәалак, зыда ԥсыхәа имамыз акы зцәыӡыз ауаҩы сиеиԥшха, сгәаҵәахы ҭыблаауа, изсыӷрыхозеи хьаа цәгьак? Исгәалашәоит, мҩадук, трассак ашьҭаҵара ҳаҿын. Еимаадарц егьҳагмызт. Уахык аҩны сахьааиз, сааԥсазар акәхап, хьаа цәгьак ауаҩы ианизҵысуа еиԥш, сгәаҵа иҵалеит Аԥсара. Иуҭахызар, уара уаҳаҭыраз, сара зегьы лкажьны, иахьуҳәо сцоит лҳәеит сыԥҳәыс. Уи лымҳәар иаҳа еиӷьын. Иаҳагьы ихьанҭахеит сгәаҵа иҭахаз аидара. Аашьас исымаз? Исҵаз, схы ззыскыз абазгари? Араҟа нхашьас-нҵышьас иҟасҵарызеи? Сзыцәаӷәом, сзырашәом» (ад. 58).
Ари ажәабжь «Аԥшәма ишьҭашуан ала» ҳәа хыс иахьамоу асимволтә ҵакы амоуп. Трагедиоуп уҳәартә иҟоуп изыхҟьа-зыԥҟьалак ауаҩы дахьиз, дахьааӡаз иҩны дагьаԥшәымамкәа, дагьсасымкәа, аҭагылазаашьа џьбарақәа, илаҵәҟьа дазымдырыкәа иеишуа аҟынӡа даннаргалак. Асимволтә ҵакы рымоуп ажәабжь злахыркәшоу ацәаҳәақәагьы: «Иеишра иаҟәыҵхьаз ала, агәашә дхыҵны дышцоз ангәанаҭа, еиҭах иеишра иалагеит – раԥхьа ашҭа даныҭнабааз еиԥшҵәҟьа. Агәарабжьара дыбжьысны акыр днаскьаанӡагьы, зны игәыбзыӷ-хыбзыӷуа, ҽазны игәааны ишьҭашуан ала» (ад. 65).
Ала аԥхьа Адамыр данабаз дтәымыз џьышьа иеишуан. Аха иҩны ааныжьны данцоз «агәарабжьара дыбжьысны акыр днаскьаанӡагьы, зны игәыбзыӷ-хыбзыӷуа, ҽазны игәааны» иахьишьҭашуа «умцан уара, уаби уани рхала иааныжьны, уқыҭа, ужәлар урылҵны, уалыхәхәа тәымџьара узцозеи?» – ҳәа аҳәоушәа аԥхьаҩ илымҳа иҭыҩуеит.
Адамыр дзыргәжәажәо азҵаара «Изхарада?» акәзар, уи аҭак иара ишизымдыруаз еиԥш, авторгьы иҳаимҳәеит. Иааидкыланы абри ажәабжь ала иҳаиҳәаз, ари азҵаара ианагь ишазхәыцтәу, аҭакгьы аԥхьаҩцәа дасу рхазы ирыԥшааларц ауп.
Ажәабжь «Аԥшәма ишьҭашуан ала» зызку атемеи азҵаарақәеи ирзааигәоуп ажәабжь «Акәаш-мца» зызкугьы, аха ари аҵыхәтәантәи аҩымҭаҿы урҭ азҵаарақәа зынӡа даҽа ганқәак рыла иӡбоуп.
«Акәаш-мца» аамҭас иаҵанакуеит аҩажәатәи ашәышықәса аҩбатәи азыбжа. Араҟа ахҭысқәа мҩаԥысуеит Аԥсара захьӡу ԥсуа қыҭак аҿы. (Иаҳгәалаҳаршәап ажәабжь «Аԥшәма ишьҭашуан ала» ахадаратә персонаж дахьиз, дахьааӡаз иқыҭагьы Аԥсара шахьӡу). Изызку азҵаарақәа рахьынтә аколлеқтив (ауаажәларреи) реизыҟазаашьа, ақыҭеи ақалақьи, атрадициеи иахьатәи ҳаамҭеи реизыҟазаашьа.
Џьума Аҳәба егьырҭ акыр ирҿиамҭақәа рҿгьы ишиҟазшьоу еиԥш, абри иажәабжь аҿгьы акрызҵазкуа атемақәеи ауаажәларратә зҵаарақәеи рхы еилышьны, аки аки еидҳәаланы, еихьырԥшны иаҳирбоит.
Ажәабжь «Акәаш-мца» иалоу аперсонажцәа хыԥхьаӡарала ирацәам: анхаҩы Ныгә Шьааб, уи иԥҳәыс Ҭакәына, ицәырҟьа-цәырасуа зыӡбахә ҳәоу Шьааб иԥа Дыгә, зхатәы хьыӡқәа ҳзымдыруа (урҭ автор иҳаимҳәеит) ақыҭа асҭаршын, аписар, насгьы цхыраагӡа ҳасабла зыӡбахә ҳәоу аӡәык-ҩыџьак Шьааб игәылацәа.
Абарҭ аперсонажцәа рахьынтә зегь реиҳа ихаҭәааны иҟаҵоу Шьааб ихаҿсахьоуп. Уи иоуп аҩымҭа аидеиа хада ныҟәызго, автор дзыдгыло аԥсҭазааратә позициа ныҟәызгогьы. Убриаҟынтә, ҳаргьы зегь реиҳа игәцаракны, хшыҩзышьҭра аҭаны, иалкааны Шьааб ихаҿсахьа зеиԥшроу ҳахәаԥшып.
Дызусҭада Шьааб?
Шьааб иаабац, иҳаҳац аԥсуа традициатә нхаҩуп. Ишаанагара иҟоу анхара еиҿкааны имоуп, дыҟәба-ҟәшәо дынхоит, иабацәа рыдгьыл дықәынхоит дбаӷьаӡа, иқыҭауаа зегьы дреиԥшуп, иҩны анеиааи дамазар иҭахуп, асас изы игәы аартуп, еилых-еилаҵа имаӡам, харантәи иааԥшуагьы ибартә илҩаҵә хәхәаӡа иааиԥмырҟьаӡакәа иҩеиуеит, акәаш-мца агирхом.
Ҭакәына агәамҵра лыздыруам, иареи лареи рыԥсҭазаара ҟыҟдаҿыҟда, ҳәатәеиқәшәарала еицырхыргеит. «Лқәыԥшра ашәымҭаз иҩны ашәхымс ихыҵыз иԥҳәыс Ҭакәына, абар уажәшьҭа, лыԥсҭазаара аиҳарак иара иааигәара имҩасит. Ианакәзаалак ибла аԥыџь ҵысаанӡа игәы иҭаз лдыруан…» (ад. 592).
Шьааб ҩныҵҟала аҟазшьа ӷәӷәа змоу, деиԥхьытта акәымкәа, иеиҿкаау уаҩуп, ԥшак ахьасуа ихьынаауа иакәӡам, аԥсыҽра иҽеиҭом. Иаарыхны, аҳапаҳәа акрыфарада хьаа змақәам дреиԥшӡам. Уи иҟазшьа ӷәӷәа еиҳа-еиҳа иааԥшуеит иқәрахь днеиуа даналага нахыс. Сара саныԥслак, саныҟам нахыс аҭахызаргьы аӡы ҩеиааит ҳәа ихәыцқәо дреиуам, акыр хара дыԥушеит.
Ажәабжь аиҿыхара хада зыбжьоу, измоу Шьааб иԥа заҵә Дыгәи иареи роуп. Ажәабжь атеқст аҿы цқьа инҭкааны иҳәам, аха Дыгә ҵара хәыҷыкгьы имоуп уҳәаратәгьы дыҟоуп, данқәыԥшыз рқыҭаҿы аиҳабыра дрыдҳәалан, ҽыхьшьырҭас иҟаиҵеит, аконтораҿы маҵуракгьы иман. Аха дымҵақьақьоума уҳәартә аҟынӡа аиҳабыра рҳәатәык ииашамзаргьы, ииашазаргьы, анхацәа рзы ихырҵәагазаргьы, иацирӷызуан акәымзар дахыԥаӡомызт, аиҳабыра иаарҳәаз тәыс иҽеиҭеит, уи набыцрада анагӡара мҩас илихит. Дыгә иаб даниашоугьы иҿаирхьуеит, аиҳабыра дыбжьырхыр, ддырӡыр ҳәа дшәаны ихы заҵәык ахьчароуп дзышьҭоу. Аиҳабыреи иаби дрыбжьахеит. Урҭ руа дарбаныз еиҳа иҵаураз, апереспеқтива змаз изалымԥшааит Дыгә, иеиликаарцгьы дашьҭамлеит, аханатәгьы, заанаҵгьы аԥсыҽра датәнатәит.
Шьааб изҩыданы ихәыцуа уаҩуп. Ианиааз ауаажәларратә усгьы ихы алаирхәуан. Ииашоуп, ихәарҭоуп ҳәа зыгәра игоз дадгылаҩын, аха хыхь аиҳабыра ирҳәеит азы мацара ихәарҭам ҳәа ииԥхьаӡоз дақәшаҳаҭхомызт. «Аколнхарақәа рышьақәыргылара ианалагоз, уи аиҿкааҩцәа дрылан Шьааб. Иҭәымҭа дҭагылан, дыӷәӷәан, аҵхи амши неиԥшьуа дрылан ақыҭа. Аӡәы дыргәыбзыӷтәын, даҽаӡәы дыршәатәын. Иара ихаҭа уӷәк ацәқәа, акәаҭан нарыцраҳәаны, аколнхара иалеиҵеит» (ад. 612-613). Шьааб аиҳабыра дрыдгыланы акулакцәа ҳәа иԥхьаӡаз рмал анрымырхуазгьы, аицынхара азыҳәангьы дрыцықәԥон. Аха ииашам ҳәа ииԥхьаӡоз ҟарҵо ианалагалак, ирҿаирхьуан, иеиҿанагалон.
Аԥсҭазааратә ҵабырг аҟынтә иаагоуп ззуҳәақәаша ахҭысқәа, асахьақәа рацәоуп ари ажәабжь аҿы. Ҵабыргынгьы, анхацәа рыԥсҭазаараҿы ихырҵәаганы, иҵарбгаганы иҟалаз (усҟан ус уҳәар ҟалозма, аха…) аколнхарақәа, азалымдарақәа, абзамыҟәрақәа рацәаӡан. Аԥсҭазаараҿы ҵабыргынгьы иҟалақәахьаз ирышьашәалоуп уҳәартә иҟоуп анкьа изтәыз, еиҭазҳаз дҭауадын ҳәа иқыҭантәи аиҳабыра Басланӷәыр иқәаҵа ақәхра ахьаԥшьыргаз. Иҟазшьарбагоуп, аамҭа акыр анца, ианеиқәтәақәа, маҷк алиберализациа ҳәа изышьҭоу ахь ианиасқәа, уи атәы ргәаларшәаны асҭаршыни Шьааби реиҿцәажәарақәа руак аан ажәеи ажәеи шеихырҳәаауаз иеибырҳәақәаз. Уа иеилыхха иаабоит Шьааб заҟа диашаз, абиурократизм заҟа игмыграз:
«–Уара, Шьааб, иухашҭма, уара уакәӡамыз, иарӷьажәҩаны иҳадгылаз акулакцәа рмал анрымаҳхуаз? Уара уакәӡамыз, аицынхара азыҳәан иқәԥоз? Ашьҭахь ҳара иаҳҳәо аҿагылара узалагазеи?
– Иаԥсам уи алацәажәара, – иҳәан, инахига-аахигарц далагеит Шьааб. Асҭаршын имуӡеит.
– Сыргәааны сызқәыӡша сурҳәарц уаҿызаргьы, исҳәоит. Шәиашамызт. Сыҷкәынгьы диашамызт, уаргьы. Шәҩыџьагьы изҭахыз ишиҭахыз шәимӷаиҵон. Ибзиоуп, арахә рныхра шәыдырҵазааит, аха сызуазҵаауа даҽакуп. Усҟан сыҷкәынгьы исымеикын, наԥхыцла ҳааимырхит. Хыхьынтә аӡәыр ишәидиҵама, лбаа, Аӡӷара аԥшаҳәаҿы иҟаз Басланӷәыр иқәаҵа ақәхра. Анкьа изтәыз, еиҭазҳаз дҭауадын, ихшьаатәуп шәҳәан, зыбз ада злам абзамыҟәцәа ажәышәҵеит. Басланӷәыр имал сара снапала имысхит, ихаҭагьы иахьиҭыԥыз амҩа дықәаҳҵеит. Иугәаламшәои, уҟамзи уара ухаҭагьы. Изаҟаразаалак сгәы дрыцҳанамшьеит. Уара анхаҩы уиԥоуп, аха, угәы иалымсын, сыҷкәын иеиԥш, адгьыл иқәгылоу зыԥсоу уздырам. Егьџьашьатәӡам ус уахьыҟоу. Унапала тама шьапык ыҵоумыркьакьацт. Сара иахьагьы иџьасшьоит, излеигәаӷьызеи саҳәараҵәҟьа, сара исыхшаз сыҷкәын, аиха сыманы сцаны, аӡахәа зқәыз аҵлақәа ԥысҟарц. Сшьаргәацәқәа, ихауҵару, абарҭ, абарҭ сшьаргәацәқәа сыҵаԥырҟазшәа збон, аӡахәа ақәҵәиаашо изқәу ал рыцҳашьарада, аӡахәагьы иаргьы хырԥаны ианкарыжьлак.
– Шәиашам ҳәа уқәԥандаз, аӡәыр уикызма?
– Ианшәымаск шәышԥасызныҟәеи? Аправление салышәцеит.
– Исумырҳәар умуазаап иахьа!
– Сара иуҳәар ҳәа сзыцәшәо ҳәа акгьы сымам.
– Сара сакәымзар, абахҭа уҭадырбаахьазаарын.
Арҭ ажәақәа, изаҟаразаалак, иара изыҳәан ҿыцрак рыланы, иџьашьаны ихы-иҿы ианымԥшит Шьааб. Дааԥышәырччан:
– Акәхап. Акы заҵәык иуасҳәо, абахҭа сҭаԥсыргьы, сышуаҩыз сыԥсуан. Аӡәгьы ишьапы сагәӡуамызт…» (ад. 603-604).
Асҭаршыни Шьааби реицәажәараҟнытә ари иааҳгаз ацыԥҵәаха мацарагьы иаҳнарбоит Шьааб иҟазшьа зеиԥшраз, иахьынӡаҵаураз.
Иара убас Шьааб ақыҭа аиҳабыра дырҿагылеит Ездора иааԥҭра иахьықәгылаз ахәаҿы аҭаҭын ыҵхны ача лаҳҵоит ҳәа ианалагозгьы. Имч дмырхеит. Усҟангьы иара дышиашаз, иҵоураз, изҩыдаз ажәа шрабжьеигоз атәы иҳәоит иԥа Дыгәи иареи реимакқәа руак аан:
«– Урыдызгалазеи, – иҳәеит Дыгә, уажәы иаҳа иҽырҭынчны, – изрымоукызеи?
– Исҳәазеи уиаҟара?
– Ездора иааԥҭра ахьықәгылаз ахәаҿы ача лаҳҵоит анырҳәа, уаапкны урҿагылеит…
– Мцызма, нас, исҳәаз?! Зхы зтәу ауаҩы  абнаҟа, аҭаҭын ыҵхны ача лаиҵома? Ачакакал ақәа илықәыӡәӡәаан иама ицеит, аҭаҭын усгьы иҵышәххьан. Уигьы шәымамкәа, егьигьы шәымамкәа, сара иахьысҳәаз аҟны шәаанагеит. Апрсадатл иӡбеит уҳәеит. Уи иӡбазааит, аха уара узидтәалоузеи ҩызас уаҟа? Ииашам акы иҳәар, дуриашарц акәӡами?
– Сара уажәоуп аарлаҳәа уаҟа саннеи, санықәкьакьаз, ирҳәо саҿаӷьаӷьо, уара уеиԥш рымакра салагарыма?
– Ахырқьиаразоуп, дад, изуҳәо. Уажәы шԥыкәу уаҟа уаннеиз. Сынтәа ԥшьышықәса мҵуеи? Шықәсык, ҩы-шықәса, уқәра, уԥышәа иаԥшны иуанарыжьуа џьумшьан ажәлар.
– Ажәлар рҟны сҿы сзеихыхуа сыҟазар умдыруеи? – иҳәеит Дыгә.
– Иухьзеи, умаҳагьоума уҿы узеихымхуа?
– Уара уаасаҽԥнырҳәалоит, уара, зегьы сумырҳәар умуазар. Аԥшаҳәаҿы, ажәытә ақәаҵа ахьыҟаз аӷдара хтны амхы лаҳҵоит ҳәа ианалага иумуит, уеиха кны урҿагылеит, еиҭауасҳәахуеит, ача алаҵараан ус ҟауҵазар, нас шаҟа уҭахузеи? Унеины аӡәы ак иаҳәишь, иуеиҳәо уаҳап. Уцаны уаб дыбжьала, ҳара ҳакәым, аха ҳәа аасаҽԥнырҳәо сҟауҵеит.
– Ажәлар рҿынтә усеиԥш аӡәгьы иуеиҳәом. Ажәлар ракәым, аха абарҭ рҵыхәа кны узышьҭоу аӡә лахь уиҭар ҳәа ушәаны уԥсуеит.
– Алахь аҟны сыҟам, уара уҵыхәала, амхра аҿынӡа снарцахьеит. Уи зегьы иазаауазеи, уахь ихьаршшо сааиуеит, – иажәа аҿагәыбзыӷрахь ииаигеит Дыгә» (ад. 595).
Аби аԥеи Шьааби Дыгәи абри реицәажәара ацыԥҵәаха аҟынтәигьы иеилаҳкаауа маҷӡам. Шьааб ихаҿсахьа акыр ахьханарҭәаауа анаҩсгьы, Дыгә ихымҩаԥгашьа мотивқәас иамақәоу, ҵаҵӷәыс иамақәоугьы ҳнардыруеит.
Аҭыԥантәи аиҳабыра имҩаԥыргоз ахамакәачрақәа, азалымдарақәа рымацара ракәмызт аус злаз. Иҵегь еиҳау, хыхьынтәи иаарышьҭуаз адҵақәагьы анхацәа ирзеицәақәаз, бӷеиҵыхра рызымҭоз рацәан, аполитика џьбара иаҵадырҟьацуан. Асовет мчра ахаан аамҭақәак ыҟан (ҩажәижәабатәи – ҩынҩажәижәабатәи ашықәсқәа) анхаҩы хыжәки жәохә џьмаки иреиҳаны рынкылара, рааӡара азин анимамыз. Ара ҳзыхцәажәо ажәабжь автор, ҳәарас иаҭахузеи, диашоуп, уи аамҭа зеиԥшраз далацәажәо абас ахьиҳәо: «Ирҳәоит иахьагьы, убысҟан, аамҭала зны арахә рацәаны ранҵара азин аныҟамыз, уаха аҵхыбжьон, арахә ангәарлалак, ауаагьы анышьҭалахьоу иақәыршәаны, икылԥш-кылӡырҩуа иаакылсуазаарын аусҳәарҭа аҟынтәи. Аԥшәма дыԥсны, имал-иҷан шәҟәыла ишьҭыхтәызшәа, ацәашьқәа аркны игәеигәеиуа аборақәа инарҭалон. Аҭакра аҟынӡа днарцон, азин ирымоу аамышьҭахь, ишьамаҟаз, иԥсасаз, хык иадамхаргьы, имыцхәны издырбалоз» (ад. 596).
Аиҳабыра анхацәа арахә рацәаны ранҵара азин анрымырхызгьы Шьааб даҿаԥеит, изымбатәбарахеит, иԥеи иареи еимактәыс ироуит. Анхаҩы  арахә ранҵара азин ахьимырхыз  ишзалымдара дууз ауимдырхуаз!
Аԥхьаӡа ари изакәандараз азакәан аӡбахә Шьааб иазҳәаз иԥа Дыгә иоуп. Ақыҭа аправлениа (анапхгара) аилатәараҿы уи ианалацәажәоз Шьааб даладмырхәӡеит, заанаҵгьы ирдыруан дшырҿаԥоз, имч ақәхозар ус еиԥш иҟаз азакәан шидимкылоз. Дыгә уи аизараҟынтәи данааи, иаби иареи ахьеицәажәоз иаацәыригеит. Аби аԥеи абри реицәажәара ҳзыхцәажәо ажәабжь аҵаки аидеиеи реилкааразы апринциптә ҟазшьа амоуп, насгьы абри ала иеилаҳкаауеит ари азакәан ас иахьаԥырҵаз ҽыҵгас иарҭазгьы. Убарҭқәа рҟынтә маҷк идуцәазаргьы, ацыԥҵәаха агәылҩааны, цқьа ҳахшыҩ азышьҭны ҳаԥхьап:
«Аҵәыцак аҩы ааижәын, акрыфо, иҽырҭынч дналагеит Дыгә.
– Иахьа аизара ҳаман, иудыруеит.
– Уи здыруеит, аха исзымдыруа, сара иахьсашәымҳәаз зыхҟьаз ауп. Аправление салан, сышәгәамԥхакәа салшәымхызар.
– Ҳазлацәажәоз уасҳәар, нас изуарымҳәаз ухалагьы иудыруеит. Наҟынтәи ашәҟәы ааит арахә рныхразы…
– Ишԥоуҳәеи уара?! – иаҳаз изхамҵакәа дҵааит Шьааб.
– Арахә анхара-анҵыраҿы иԥырхага дууп…
– Ухы утәу уара?! Аԥсаатә ажәҩан иаԥырхагоуп зҳәаз иеиԥш, арахә ракәхуп нхамҩас иҟоу.
– Уаанҿас, аҳәаха сыҭ. Арахә рацәаны анхаҩы ианимоу, ашьжьымҭан даныҩагылалак, амра ҩхашылаанӡа урҭ дрыдхалоит. Ахәылԥаз аусураҟынтә цәыкьанаҵ аҩныҟа деихоит. Арахә шаҟа имаҷны ирзану аҟара, азеиԥш ус иазеиӷьуп. Аиҳабыра рҟнытә иҳадырҵеит, ҳаргьы иҳаӡбеит: хы-жәхьаки жәохә џьмеи рыда анҵара шәақәиҭым иахьарнахыс. Мызкы аҿҳәара шәымоуп. Ишәшьы, ишәҭии, шәхы иашәырхәа, мызкы нахыс, шәеимдара иалагоит. Амцхә здырбалаз, иакәым уақәшәар, ухы иавбагәышьа… Уажәыҵәҟьа аизара ҟаҵаны ишәылаҳҳәоит.
– Шәыхҵәа ҳәоума иҳашәҳәо?
– Умбо ирҳәо ушаҿаԥо? Ус иузынагӡозар, ара уҟоуп. Сара уара узы схы сзырӡгәышьом. Мызкы аҿҳәара умоуп» (ад.596).
Абраҟагьы Шьааб даабоит атипра зуа аԥсуа нхаҩы зҩыда иԥсихологиа ныҟәызго аӡәы шиакәу. Ҵабыргуп, аиҳабыра дырҿагыланы дзымықәԥеит, заанаҵгьы идыруан дшырзымиааиуаз, дгылаҩ ҳәа аӡәгьы димоут, иԥа инаиркны зегьы хыхьынтә иаарышьҭыз адҵа хьаҳәа-ԥаҳәада инарыгӡар акәын, аҿҳәара иҟарҵаз амызк анаанҵәа анхацәа арахә рацәаны издырбалаз бааԥсык рыдрыԥхьаӡалозшәа гәыбӷан ду рырҭо иалагеит, рырахә «амцхәгьы» рымырхуа иалагеит.
«Амцхә» змаз иршьыр, инырхыр акәын. «Арахә рныхра азыҳәан мызкы аҿҳәара ирымаз анца:
– Шаҟа хы рыгурхозеи? – ҿааиҭит Шьааб иҷкәын.
– Аџьырмыкьаҿ уцеи, азакәациа рзыҟалазшәа, изакә рахәу убап икылыргаз, уаҩы иааихәом. Акәац џьаргьы ирыдыркылом. Ишԥаҟасҵари, саарысуа арахә сызшьуам, – иҳәеит Шьааб.
– Уара хәдула иуҭир уҭахуп, имарианы ируҭар иргоит. Ирымгар, иушьыроуп.
– Иагьысшьуам, иагьысҭиуам. Уцаны убас раҳәа аконтораҿы!
– Аконтораҿынтә уара сузаарышьҭлап, уара сырхынҳәны уахь сырзышьҭла, мпылҵас сеигәыдышәҵала!» (ад. 598).
Ари ажәабжь иахьа ҳанаԥхьо иччархәны, акомедиа ҟазшьа аманы иаабоит Шьааб ирахә (иџьмақәа) реиқәырхаразы «аҩсҭаарақәа» иҟаиҵо, ақыҭа аиҳабыреи иареи уи аҵыхәала реизыҟазаашьақәа. Зныкымкәа, ҩынтәымкәа маӡа-аргама аиҳабыра неины иџьмақәа рыԥхьаӡоит. Инеицыԥхьаӡа шьтәак, шьтәак, ма қыжәк рзишьуеит, арахь уԥшыр, иџьмақәа рхыԥхьаӡара иагхаӡом, иагьацлом – азин заҟа имоу аҟара (жәохә хы) ыҟоуп. Аиҳабыра  акы шрыҵаигалоз гәҩарас ирыман, аха изакәыҵәҟьаз аҵыхәтәанынӡагьы ирзеилымкааит, дырзаҿамкит, жәохә акыр инеиҳаны аџьмақәа шимаз иқәԥырҽыртә афақт рзымԥшааит. «Иахьагьы ажәабжьны ирҳәоит аԥсараа Шьааби арахә ԥхьаӡаҩцәеи ирзеибауз ҳәа. Игәам-гәамуа, рцәашьқәа аркуа-ирцәо инаныра, ма иџьмаҭра ишҭоу ианибалак, иқьышә аччаԥшь ықәыҳәҳә, игәанала: «Шәара, амҟәыба хы зхагылоу, уаҳа шәзеилкаауам акәымзар, шәара ахшыҩ аншәырҳауаз, сара аҟәыд сыпҟоз џьышәшьома?! – иҳәон» (ад. 596-597).
Аҵыхәтәан, аамҭа анца, ианеихсыӷьқәа, иара ихаҭа дазгәдушәа, дахлафаауашәа иҳәоит иџьмақәа злеиқәирхаз – амцхә имаз шаны имаҷны измаз игәылацәа ириҭазаап аиҳабыра рахь имырзаӡакәа! «– Ажәытәан ишыҟарҵоз. Ирыхшоз ҳзеилан, рхаҭақәа сара истәын» (ад. 603), – иҳәоит Шьааб аҵыхәтәан, иџьмақәа зиҭаз игәылацәеи иареи шеилаӡаз аӡбахә далацәажәо.
Арахь хыхь Шьааб изы иаҳҳәахьоу зегьы иаҩиххьоу, дызхысхьоу роуп. Аҩымҭа автор Шьааби ҳара аԥхьаҩцәеи ҳанеибадыруа аамҭазы иҭагылазаашьа даҽакӡоуп. Шьааб урҭ ихигақәахьоу шьҭа хьаас имам, ирониала дырзыҟоушәоуп дышрылацәажәо, зныхгьы дрыхлафуеит. Иара ииашара аамҭа иахьарҵабыргыз игәы азыгәдууп, ихы игәанарԥхоит. Аха ҭаха изымҭо, иӷрыхо, зыӡбашьа уадаҩхаз аус иаԥхьа ишьҭоуп.
Уи закәу инҭкааны ҳара иаабоит ихаҭа игәалаиршәо игәыла Хабыгәи иареи реицәажәарак аҟынтә: «Иара Шьааб ус ҿааиҭит:
– Сара еиҳараӡак сзыцәшәо аԥсра акәӡам, сыԥсы шҭоу абри жәытәнатә аахыс сабацәа рынхара, рџьынџь аҳәира ахиаар ҳәоуп. Саныҷкәыназ, сымч ахьынӡаӷәӷәаз, сымхырҭа аҵыхәан, алҿарақәа ҟато иҩагылар, амаӷ ҩеир, еигәышәла снасны иаахысҵәон. Иазҳар зуамызт. Уажәы акы ықәиаан избар, сгәахы ԥнажәоит, сыԥсы шҭоу абна схыҵәеит ҳәа, аԥашә ааҵсымхыкәа сзаԥырҵуам.
– Абри уара уеиԥш, – инаиаҭеикит Шьааб ибзианы дыздыруаз Хабыгә, – зегь раб иџьынџь иахыбаауа бзиа ирбондаз, умбои!
– Сахьықәынхо, сџьынџь дгьыл, сара саныҟамло сыҷкәын ишимырӡуа аныздыр – џьанаҭ гыларҭас исоуит ауп, аха усеиԥш сылахь ианымызт. Усҟан араҟа аусқәа аныцәгьаха, саб усгьы ддырӡуеит, саргьы араҟа сыбаҩ ықәӡуеит иҳәазар акәхап, деиханы дцеит ахныҟәгарҭа ахьибаз. Ауаҩы дахьиз, дахьааӡаз ихатәы дгьыл аҟны иԥсҭазаара мҩасроуп, – иҳәеит Шьааб» (ад.614). Убысҟан, еиҳа даныӷәӷәаз иԥеи иареи ироуз аимак-аиҿакқәа ирыхҟьаны иеиҿыҵит, уимоу, еиҳа ииашоуп иеилыҵит ҳҳәаргьы. Иааҳгап аби ԥеи усҟантәи реицәажәарақәа рҟынтәи реиҳа иҟазшьарбагоу цәаҳәақәак. Дыгә иаб иџьмақәа рҵыхәала аиҳабыра гәыбӷан ширҭоз атәы абас иҳәеит:
«– Сара уаҳа сахәагәышьом. Ари зныкым, ари ҩынтәым. Уажәшьҭа сахәаҵәҟьом. Ҳаиуаныжәқәак сыҽсызрықәырӡуам. Уара, уара иҟауҵо уара уагааит» (ад. 598).
Аб Шьаабгьы аҭак ҟаиҵоит иаарџьбараны, иԥа днаиқәымчны.:
«– Уца, ухы уахә, уҭасырхаанӡа! – иҳәеит аҵәы налаҵаны Шьааб. – Дугарц узышьҭоу аԥҳәыс усгьы ақалақь аҟны дынхоит, капеик азыҳәан уара амшын уалаԥалоит, уи амал лымоуп, уцаны улхатәа! Уара уанымиӡацызгьы сара сыԥсы ҭан» (ад. 598).
Шьааб иҷкәын заҵәы иҵәҩаншьап ирӡрым ҳәа дангәыӷуаз аамҭа цеит. Аҽыҵгақәа ԥшааны Дыгә ақалақь ахь дцаны дынхоит, аԥҳәыс димоуп, ақыҭахь иҿы  хам, шықәсык ахь знык, ҩынтә иаби иани рҿы данааилогьы, заҵа арахь саауеит имҳәара, шәаргьы уахь шәаала, млакы хьҭакы шәасыркуам ҳәа реиҳәоит. Абасала Шьааб иԥа  ишиҵаирҟәалазгьы, иара агәкаҳара иҽаиҭом, аҟазшьа ӷәӷәа аарԥшны, иабацәа рыдгьыл дахыҵуам. Уимоу, даазқәылаз аҟазшьа ҷыда ҵигеит – иааиԥмырҟьаӡакәа акәаш-мца еиқәиҵоит. «Иара даазқәылаз амца амҿы убриаҟара еиқәиҵо далагеит, аихатәы хчныза абӷа ҭахәало аҟынӡа инеицон. Уахынла ианышьҭалозгьы, аџьтә кәашқәа, реиҳа акраамҭа имблыша ааганы иақәижьуан.
Аҵх агәазы, ҽынла иимбац акыр ибозшәа, амӡырха днықәлан, даанаԥшы-ааԥшуан. Дааҭгылан, акраамҭа дыԥшуан иган ҩны ахықәцәахь. «Иҩеиуеит, сылҩаҵә, ихәхәаӡа иҩеиуеит! Џьоукы рцас аҟынтәгьы иҩеилааит. Акәаш-мца арцәара мариам!» – иҳәон ибжьы ҩҭыганы. Ирахә ибжьы рхашҭыр ҳәа дшәошәа, ибжьы ҩарыларганы, атрышә длас-ҩасуан» (ад. 594).
Уажәы-уажә амца ирҿыцуеит, амҿы шәпақәа азмырхакәа акәаш сса-мыссақәагьы нақәиҵоит Шьааб. Уи дахьарԥхо, аҩны ахьарлашо мацара акәӡам аус злоу, уи аиҳагьы дзызхәыцуа ибзианы ирныԥшуеит абарҭ иара иажәақәа: «Еиқәызааит! Аӡәы дымҩасны дышцо дааԥшыр, ауаҩы дшынхо идырроуп» (ад. 672).
Ара ҷыдала иалкааны иазгәаҭатәуп ашәҟәыҩҩы ари ажәабжь «Акәаш-мца» ахьахьӡиҵазгьы, уи аӡбахә шҳәоугьы, иҵаулоу асимволтә ҵакы шамоу. Автор амцеи анхаҩы иҩны алҩаҵә аҩеиреи рыӡбахә иманшәаланы ҟазарыла, дақәшәаны ихы иаирхәеит.  Уи машәыршақә  иҟаимҵеит. Избанзар идыруеит аԥсуаа рҿы ауаҩы (анхаҩы) иҩны амца хәажжаӡа ианеиқәу заҟа ҵак ду рзамоу, ҳаҭыр рзақәу. Жәытәнатә аахысгьы традициала аԥсуаа амца (ахәышҭаара) акульт рыман, уи моу амца (ахәышҭаара) анцәахәгьы дрыман. Традициала амца иадҳәалоу ашәирақәеи аныҳәарақәагьы акымкәа, ҩбамкәа иҟоуп, досу имцахә ыҟоуп ҳәа ирыԥхьаӡон. «Умцахә мыцәааит» – ныҳәара дуӡӡоуп, «Умцахә ыцәааит», «Уӡи умцеи еиқәуҭәааит», – шәира дуӡӡоуп.
Шьааб иааиԥмырҟьаӡакәа, уахгьы-ҽынгьы акәаш-мца ахьеиқәиҵо иаанаго, изызҳәоу, изсимволу, иабацәа рдоуҳа, рҵыхәтәа амырӡроуп, абиԥарақәа реилибакаара, реидҳәалароуп, урҭ злеиԥшьу арахәыцқәа ҿахымҵәарц ауп.
Шьааб шьҭа иқәрахь днеихьеит. Адунеи шхимфаауа идыруеит, идыруеит Дыгә иара иахь, ақыҭахь ихынҳәырц иҟоу аӡәы шиакәым. Шьааб гәырҩас имоу, дышьҭарӷәӷәаны дызмоу абра иқыҭантәи иҵәҩаншьап ыӡырҳәа дахьшәо ауп. Ҽнак игәылацәақәак аннеиз, ажәеи ажәеи шеихырҳәаауаз, иахьцәажәоз, иҷкәын ақалақь ахь дцаны дахьыҟоу гәырҩаганы ус иҳәоит.
«– Ҩыџьа, хҩык ахшара зылахь ианыз аӡәы дицәцаргьы, ҽаӡәы дизынхон; аха сара сеиԥш, аӡәы дызмоу ишԥаиԥсыхәоу? Ишә-гәашә аркроуп иаанаго» (ад. 607). Абри дшацәшәогьы игәыӷрақәа мыӡыц. Аԥсҭазаара гәыӷрада изыҟалом. Уи нагӡахауоу, инагӡамхауоу цқьа иҳаздыруам, аха аԥхьаҩгьы дгәыӷуеит, Шьаабгьы имаҭа (Дыгә иԥа) Шьаадаҭ иҵара далгар (уи агроном ҵара дҭоуп), иқыҭахь даап ҳәа дахьгәыӷуа амч ҷыда инаҭоит. Уимоу, игәыӷра ҵаҵӷәыдам ҳҳәартә иҳанаҳәоит уи имаҭа иӡбахә ала игәыла Хабыгәи иареи иеибырҳәоз ҳанаԥхьалак:
«– Шьаадаҭ ара апрақтика азыҳәан дыҟан данцоз, аҵара сшалгалак сшаауа ҳәа зегь ажәа ҳаҭаны дцеит. Зажәа еижьо арԥысым иара, – иҳәеит агәылацәа аӡәы.
– Убри схәышҭаара имырцәар ҟалап, – еиҭа иҳәахт Шьааб. Ахәышҭаара амца аахәыҵшьшьаан, усгьы нациҵеит: – Иара даныхәыҷыз аахыс ҳара дҳадҳәалоуп.
– Шәара шәами дзааӡаз. Ара дышшәымаз дшәымаӡан, – иҳәеит Хыгә.
– Сара сышҟа иҿы хагәышьоуп. Саауеит иҳәеит, агрономс арахь, аҵара дшалгалак. Даҽазнык дааны дсымԥыхьашәар, нас имариан, уаҳа дсышьҭуамызт.  Аӡын ԥсшьара ҳәа иаурыжьуеит иаарласны.
– Дшоурыжьлак даауеит, – лҳәеит, уаанӡа ахацәа рцәажәара лхы аламырхәӡо итәаз Ҭакәына» (ад. 607-608).
Ажәабжь «Акәаш-мца» ҳаԥхьо ҳашнеиуа, анҵәамҭахь ҳнаскьацыԥхьаӡа Шьааб гәыӷырҭас имоу имаҭа Шьаадаҭ иӡбахә лассы-лассы иҳаҳауеит. Шьааб игәы дҭахәыцуа зны абас иҳәоит: «Аӡәы заҵәык ԥсеивгагас исымоу, сызкәыхшаша смаҭа иоуп. Аҭакәажә излалеиҳәаз ала, аа, абарҭ аҩымш-хымш рыла аԥсшьара мшқәа иоуеит, даараны дыҟоуп. Уи сара сышҟа ихы ҳәуп» (ад. 618). Шьааб абынҳәа ишьырц данашьҭаз аҽынгьы ари ахшыҩҵак игәалаиршәоит: «Исцәыхәлоит. Аҩныҟа ирласны сгьыжьыроуп. Акәаш-мца еиқәысҵаз ианбанӡа мыцәаришь? Аҭакәажә излалҳәаз ала, сызкәыхшаша с-Шьаадаҭ уаҵәи уаҵәашьҭахьи руакы даароуп. Даауеит, хымԥада, даауеит. Уи зажәа иахыԥо дреиуам» (ад. 620).
Излаабо ала, ажәабжь «Акәаш-мца» иқәнаргыло азҵаарақәа рылагьы, изызку атема алагьы, ҵакылагьы, идеиалагьы, сахьаркыратә ҟазарылагьы, акыр ҳзырхәыцша ҩымҭоуп, автор иреиӷьу ирҿиамҭақәа ируакуп.
Џьума Аҳәба ирҿиара азеиԥш хҳәаа иагьа иркьаҿны иҟаҳҵап ҳҳәаргьы, иҩымҭақәа акыр ҳзырхымцәажәакәа ибжьаҳажьыргьы, ироман «Ахамышҭыхә» иазкны ажәақәак ҳамҳәакәа авсшьа ҳамам.
Зынӡа даҽа зҵаарақәоуп изызку, даҽа стильк ала иҩуп, иҷыдоу акомпозициа амоуп, Џьума Аҳәба ирҿиамҭаҿы лымкаала иҟоу аҭыԥ аанызкыло «Ахамышҭыхә» (Аҟәа. Ашәҟәҭыжьырҭа «Алашара», 1999 ш.).
Ари аҩымҭа иаху, иаҵыхәоу маҷк иадамзаргьы иеилаҳкаарц азы ҳхьаҵны автор ибиографиаҟнытә итрагедиатәу хҭысқәак ҳгәалаҳаршәароуп. Урҭ ахҭысқәа ҳәа зыӡбахә ҳамоу 1992 шықәса, нанҳәа 14 аҽны ақырҭуа оккупантцәа иҳаздырҵысыз, ишьаарҵәыроу аибашьра хлымӡаах иадҳәалақәоу роуп. Уи аибашьра иазкны ажурналистцәа, ашәҟәыҩҩцәа, аҵарауаа… хыԥхьаӡара рацәала астатиақәеи ашәҟәқәеи рыҩхьеит аԥсуаагьы, иаԥсуамгьы аӡәырҩы, аԥсышәала, урыс бызшәала, егьырҭ акыр бызшәақәа рылагьы, иркьыԥхьхьеит Аԥсынгьы, уи анҭыҵгьы.
Џьума Аҳәба зыӡбахә ҳамоу ироман «Ахамышҭыхә» акәзар, ирацәоуп уи злаҟоу, иамоу аҷыдарақәа. Зегь раԥхьа иазгәаҭатәуп ари аҩымҭа аԥсҭазаараҿы ҵабыргны, реалла иҟалаз ахҭысқәа шьаҭас ишрымоу. Ара аԥсҭазааратә ҵабырги автор исахьаркыратә хыҭҳәааи реизыҟазаашьақәа егьырҭ ипрозатә ҩымҭақәа рыҟны еиԥш иҟам. Хымԥада диашоуп, ибзианы ииашаны иазгәеиҭоит ари ароман иазкны ҷыдала астатиа неиҵых зҩыз, иақәнагаз ахәшьара ҳаракы азҭаз акритик Руслан Қапба абас анииҩуа: «Ахамышҭыхә» иаҳнарбо иҟалаҵәҟьаз ауп, ихыҭҳәаау, ихәыцу ҳәа акыҟам, исахьаркны иахьцо ада» (Қапба Руслан. Аамҭеикәшара зегьы азылагом. Алитературатә-критикатә статиақәа, арҿиаратә портретқәа, апублицистикатә нҵамҭақәа. Аҟәа. 2004 ад. 126).
«Ахамышҭыхә» аҿы автор наԥшыхақә иибаз, џьоукы ирҳәоны иаҳаз, ма шәҟәыла ииҵаз акәӡам дызлацәажәо, хаҭала дызлагылаз, ихигаз аҟаҭ ауп. 1992-1993 шықәсқәа рызтәи Аԥсны жәлар Рџьынџьтәылатә еибашьраан ҳажәлар зықәшәаз, изҭагылаз атрагедиа ду аганқәак раарԥшра иазкуп.
Ари аибашьра гәаҟра иақәнамыршәаз, изхьымсыз, рыцҳарак, хьаак ззыннамыжьыз аԥсуа ҭаацәаракгьы ыҟам. Џьума Аҳәба иара ихаҭагьы иуацәа, иҭынхацәа, изааигәаз ауаа рахьынтә аӡәырҩы Рыԥсадгьыл рхы ақәырҵеит, даҽа џьоукгьы рхәит, иашьа гәакьа ишьапы хырҵәеит… Ианагь асасцәа дахьқәа згымыз, ирзымдырӡоз мҩасҩык даамҩахыҵыргьы, гәыҭбаарала, рчеиџьыка рнапы иқәыргыланы иахьиԥылоз, убла хызкуа Аԥсны аԥсабара ԥшӡа иалагылаз, Аԥсны аӡиасқәа зегьы иреиҳау Кәыдры ахықәан (Аҭара ақыҭан) игылаз, Џьума дахьиз, дахьааӡаз, иеихачаԥа игылаз иаб иҩны нықәыццышәаа иргеит ҳаӷа хәымгақәа… Урҭқәа рымацара ракәым, иара ихаҭа ақырҭуа ар ркомандаҟаҵаҩцәа ируаӡәкыз, аԥсуа жәлар рымҳәо рыхәҵәы ықәысхроуп ҳәа зҽыҭҳәаны иҳақәлаз Џьабо Иоселиани имаҵуарқәа дырбаандаҩны дрыман ҩажәифба мшы Очамчыра. Уи уа ихигаз, дзықәшәаз, дызлаԥшыз идамздам аҽаӡәы изыхгарымызт. Аԥсра ала заҟантә дҭаԥшхьаз ҳәашьа амам. Аҭӡамц дадыргыланы автомат шьхәала исуан, иара усгьы згәабзиара уашәшәыраз ашәҟәыҩҩы. Дзыхдырҟьазеи? Дахьаԥсуаз азы мацара, насгьы ддырҳәацәар, дара ирҭахыз ателехәаԥшрала, акьыԥхь ала длықәгыланы иҳәар рҭахын. Аԥсуаа рхада В.Г. Арӡынба диашам, уи идгылоугьы иашам, ақырҭқәа ҳаҽраҳҭап, ҳарҿагыларым иҳәарц рҭахын. Аха Џьума Аҳәба ихы идыруа дааҟалазар аахысгьы ижәлари иԥсадгьыл хазына Аԥсни рыбзиабара илаҽхьан. Аԥсҭазаара имырхыргьы, уи абзиабара имхны ирызгомызт ақсақ ҳәа ишуа, ҳажәлар шьуа, рмал рӷәыҵәуа иааҳалалаз ахыхҵәацәа. Ҳашәҟәыҩҩы абас иҟаз ахамышҭыхә данақәшәагьы аҟазшьа ӷәӷәа аарԥшны игәы мыҭрысит.
Аԥсҭазаара ианагь акәтаӷь былгьо, икашырран иҟам. Ианыџьбароу аамҭазоуп ауаҩы иҟазшьаҵәҟьа анаарԥшхо. Иааигәыдҵаны душьыр аҵкыс еицәоу аҭагылазаашьақәа, аеқстремалтә сиутациақәа ҳәа изышьҭоу данрықәшәо ыҟоуп. Џьума Аҳәба изакәызаалак харак имаӡамкәа, уаԥсуоуп ҳәа мацара дбаандаҩтәны, ахьҭа аныҟаз, асы ҩамгылах анышьҭаз абахҭа ҵәыԥсы дҭакны, ақырҭуа мпыҵахалаҩцәа данрымаз иԥсихологиатә ҭагылазаашьа, ихәыцрақәа зеиԥшраз ибзианы, инагӡаны агәра ҳдыргоит «Ахамышҭыхә» аҿы ииҳәақәо. Уи ус шакәу гәаҳҭарц азы иааҳгап акык-ҩбак ацыԥҵәахақәа. Ашәҟәыҩҩы иԥсы ахәыц ишакызгьы ихы мацара дазхәыцуамызт.
«Дарбан баандаҩызаалакгьы, абаандаҩы итәы аҳәара, аҩра уадаҩуп, ҳәашьа, ҩышьа шамам еиԥш игәыдҵаны дыршьырц, аӷацәа аҭӡамц иаддыргылаз. Аха ҩынтәгьы, хынтәгьы еиҳаны аҳәара уадаҩуп, иԥсадгьыл аҿы дшыҟаз идырбаандаҩыз. Ухатә гәаҟрақәа инарыцлоит, ахәҭак акәзаргьы, аӷацәа ирымпыҵахалан ирымоу уԥсадгьыл. Зегьы убоит, еилукаауеит, арахь акгьы улшаӡом. Еиҳарак ухы иузанамыжьуа, уԥсы ҭаны, умаха-ушьаха еибганы, ухгьы аҭыԥ иқәны, аӷа инапаҿы уахьыҟалазоуп…»
Ароман «Ахамышҭыхә» аҿы иалкаатәуп ихадароу ҩ-цәаҳәак, мамзаргьы иаҳҳәар ҟалоит, ҩ-дунеик. Ганкахьала автор иаҳирбоит аӷацәа рыхәымгарақәа, даҽа ганкахьала акыр игәылырҭәааны иҟаиҵеит зхы зхаршҭны зыԥсадгьыл зыхьчоз жәпаҩык аԥсуа рԥарцәеи аҭыԥҳацәеи рхырҿсахьақәа. Аӷацәа рыхәымгарақәа, ргәымбылџьбарарақәа автор днакәша-аакәшо акәымкәа, ихтны иаҳирбоит, рсабрада рҿихуеит. Аӷацәа иеибырҳәақәо, дара-дара, аӡәи-аӡәигьы реизыҟазаашьақәа шҽеим, рцәажәашьа астиль аҷыдарақәа, рлеқсика уҳәа ишыҟаҵәҟьаз, ишуаа лаҟәқәаз, доуҳала иӷарқәаз шракәыз асахьаркыратә ажәала ирҵабыргны иаарԥшуп. Аӷацәеи аԥсадгьыл ахьчацәеи рдунеиқәа еиҿагыло, ааибышьа змам, ихаз-хазӡоу дунеиқәоуп. Абџьарлеи хыԥхьаӡаралеи аӷацәа акырӡа ишеиҳазгьы аԥсуаа зегь реиҳа рымч зырӷәӷәоз риашареи рџьынџь аиқәырхаразы иахьеибашьуази ракәын.
Ашәҟәыҩҩы абри ироман ала аӷа ицәымӷра аԥхьаҩ заҟа илаиааӡо аҟара, Аԥсадгьыл ахьчацәа рыбзиабара илаиааӡоит, урҭ рфырхаҵарақәа дырзышәаҳәоит.
































С.  Зыхәба

АҚыҬеи аҚалаҚьи реизыҟазаашьаҚәа аԤсуаа 
рыбзазареи асахьаркыратә литературеи рҾы

Аԥсуа сахьаркыратә литератураҿы егьырҭ аӡәгьы диеиԥшымкәа, даҽа ганкахьала дазнеины, ареалтә ԥсҭазаараҿы ауадаҩрақәа иҟоу акыр иҽырзааигәатәны дрызнеит ашәҟәыҩҩы Џьума Аҳәба «Аԥшәма ишьҭашуан ала» ҳәа хыс измоу иажәабжь аҿы. Ақалақьи ақыҭеи реизыҟазаашьақәа рҿы ауадаҩрақәа иҟоу ҳәа хыхь сара ажәа еизадала исҳәақәаз абри ажәабжь аҿы акыр еизыркәкәаны ианыԥшуеит. Ҳмыццакыкәа, ҳныҭгыла-ааҭгыло, цқьа игәцаракны ҳаԥхьар, иҳанаҳәо рацәоуп. Ҳаҽԥаҳшәап ус ҳаԥхьарц.
Ажәабжь «Аԥшәма ишьҭашуан ала» аԥхьа акьыԥхь анабаз абар шьҭа ҩажәа шықәса инареиҳаны иҵуеит. (Автор уи иҩит ҳәа иаҵаҩуп 1983 шықәса, икьыԥхьын: ажурнал «Алашара», №1, 1985, ад. 53-66), аха иахьа уажәраанӡагьы  уи аӡәы идамзаргьы иахиҳәааз џьара ианны исымбац.
Заанаҵгьы хьаҳәа-ԥаҳәада, кәанызанрада иазгәасҭар сҭахуп, абри ажәабжь идеиатә ҵакылагьы, сахьаркыратә ҟазарылагьы автор иҩымҭақәа иреиӷьқәоу ируакуп. Уи мацарагь акәым, аҵыхәтәантәи ажәашықәсақәа ҩба-хԥа рыҩныҵҟала аԥсуа проза иаланагалахьоу ажәабжьқәа уаҩы ирыликаартә иҟоуп. Насгьы, ара ҳара ҳзы ихадароу, ҳазлацәажәо азҵааразы акыр иҟазшьарбагоуп, хымԥада, ҷыдала азааҭгылара иаԥсоуп. Иаԥсоуп, избан акәзар, ақыҭеи ақалақьи реизыҟазаашьақәа заҟа иуадаҩу, рыӡбара шымариам, аха иӡбамзаргьы ԥсыхәа шҳамам шьахәла ианыԥшуеит.
Ажәабжь «Аԥшәма ишьҭашуан ала» аҿы акы мацара акәымкәа еиуеиԥшым, аха аки-аки еимадоу, еилышьу атемақәа ԥшьба-хәба иреиҵамкәа ицәыргоуп: аԥсадгьыл абзиабара, ақыҭеи ақалақьи, аҵара змоуи измами, атрадициеи иахьатәи ҳаамҭеи, еиуеиԥшым абиԥарақәа реизыҟазаашьақәа. Ареалтә ԥсҭазаараҿы ишыҟоу акыр иашьашәаланы, ажәабжь аҿы абарҭ атемақәеи азҵаарақәеи аки-аки еилышьны, еидҳәаланы, еихьырԥшны ҟазарыла иҟаҵоуп.
Ақыҭеи ақалақьи реизыҟазаашьақәа аазырԥшуа егьырҭ аԥсуа сахьаркыратә ԥҵамҭақәа зегьы идеиас ирымоу ҳәа хыхь маҷк зыӡбахә сҳәаз («аԥсуаа, ақыҭа кашәмыжьын, шәазыхынҳә!..») ари ажәабжь аҿы иҟаӡам. Ҵабыргуп, иҩашьаӡом, иагьԥсабаратәуп егьырҭ ҳашәҟәыҩҩцәа зегь реиԥш, ажәабжь «Аԥшәма ишьҭашуан ала» авторгьы ақыҭа акамыжьра дадгылаҩуп, аха ауаа ақыҭа кажьны  даҽаџьара (ақалақь ахь, ма зынӡа Аԥсны иалҵны ицақәо) иахьцо акыр ирҭбааны дахәаԥшуеит, аӡә далкааны гәыбӷан исҭоит ҳәа даламгеит. Аиашаз ара гәыбӷан исҭоит ҳәа (ақалақь ахь дахьцо азы) иалукааша аӡәгьы дагьыҟаҵәҟьам. Ауаа ақыҭа кажьны ақалақьқәа рахь иахьцо, уимоу Аԥсны иалҵны даҽа тәылақәак рахь ицақәогьы ахьыҟоу зхароу  хьыӡҳәала Хакәыцәи Қәабзачи роуп ҳәа иалукааша аӡәгьы дыҟаӡам, ҭоурыхла аԥсҭазаара ахаҭа иархиаз аобиеқтивтә ҭагылазаашьақәа роуп.
Ажәабжь «Аԥшәма ишьҭашуан ала» иамоуп ахатәы сиужет кьаҿ. Ара хҭыс митәык уаҩы иџьеишьаша ҳәа акгьы ҟамлаӡеит, иаабахьоу, иҳаҳахьоу, ҳзышьцылахьоу, ареалтә бзазараҿы аҭыԥ змоу, еизадоу бзазаратә ҟәыҵәа хәыҷык ауп иҟоу. Иааркьаҿны иаҳҳәозар, асиужет абас ала еиҿкаауп: аперсонаж хада Адамыр ақыҭаҿы абжьаратә школ даналга ашьҭахь арра ихигеит хьыӡла. Аҳамҭақәа иаҭәашьахартә арра ҳаҭырқәҵара дула даналга, иҵара иациҵеит. Ҳара даабоит иҭәымҭа данықәу аамҭазы. Аиҳабыра ҵараиурҭа иалгахьоу, амҩақәеи ацҳақәеи рыҟаҵара иазҟазоу, уи занааҭс измоу нџьныруп. Еиқәтәа-еиқәгыла иҟоу, ҵаралагьы еибыҭоу, зус бзианы издыруа, хшыҩлагьы ихәыдам, зҭәымҭа иҭагылоу аԥсуа рԥыс заманак иоуп. Аԥсны анҭыҵ дгьыл харак аҿы дынхоит (ажәабжь аҿы инҭкааны иҳәам, аха дахьынхо Урыстәылатәи қалақьк шакәу ҩашьом), уа аус иуеит, дҭаацәароуп, аԥҳәыс димоуп, ихбыџхахьоу аԥеи аԥҳаи имоуп. Иԥҳәыс дызусҭоу цқьа иҳаздырам, аха Адамыр ихаҭа игәы дҭахәыцуа лара илызкны ииҳәо ажәақәа рыла гәныхәҵысҭала акәзаргьы даԥсуам ҳҳәартә дыҟоуп. Адамыр хылҵшьҭрала аԥсуа шьха қыҭак (Аԥсара) аҟынтәиуп, ижәла ҳәам, ҩынҩажәаҟа шықәса ихыҵуеит. Аиаҳәшьа димоуп, хаҵа дцахьеит, Аҟәа азааигәара иҟоу (ажәабжь аҿы зыхьӡ ҳәам) қыҭак аҿы дынхоит. Иқыҭа гәакьаҿы иҩны иаху, зықәрахь инеихьоу иаби иани роуп. Ажәабжь аҿы автор Адамыри ҳареи ҳаибаирдыруеит хышықәса дахьымаацыз иқыҭахь, иаби иани рахь ԥсшьараҳәа данаауа, амҩа данықәу. Нас даан, иаби иани днеины ибаны, иқыҭа длалаԥш-ҩалаԥшны, иԥсшьара мышқәа ихганы, иҿҳәара анааи, дгьежьны еиҭах иусурахь, иԥҳәыси ихәыҷқәеи рахь дцеит. Абас ауп ишыҟоу ажәабжь «Аԥшәма ишьҭашуан ала» иамоу, излеиҿкаау асиужет ацәаҳәа хада.
Асиужет еизадак шакәугьы, Адамыр иԥсҭазаараҟнытә ара иаҳбаз, иҳаҳаз, еилаҳкааз, ҳзырхәыцыз акыр ирацәоуп. Ганкахьала уахәаԥшуазар, Адамыр анцәа ишиҳәара дыҟоуп, ибзазара зегь рыла икәаԥӡа еиҿкаауп, ишьақәгылоуп, аҵакгьы бзиоуп. Иԥсҭазаара ҵакыданы имҩасуам. Ихы иавибо гәнаҳагьы имам. Исфарызеи, изжәрызеи иҳәом, схы сызныҟәгом, сҭаацәа сызныҟәгом иҳәом, дызҵымҵыша ауал иқәым, аӷа дырҳаны димам. Дызлоу ауаажәларраҿы ҳаҭыр иқәуп, аус дызҿугьы ажәлар ирыхәо ауп. Амҩақәеи ацҳақәеи рыҟаҵара ус бзиоуп, аус дызҿугьы ажәлар ирыхәо ауп. Амҩақәеи ацҳақәеи рыҟаҵара ус бзиам, ус дум ҳәа ҳәашьа амоума? Иҟаиҵахьоу маҷӡам, иаԥхьаҟа иҟаиҵашагьы рацәоуп. Абри аганахьала иҟазшьарбагоуп Адамыр хышықәса иимбацыз иаби иани рыҩны данааи адырҩаҽны агәашә дахьынҭыҵыз иааиԥылаз ргәылаки иареи аԥсшәақәа анааибырҳәа, узҿузеи, сызҿузеи ҳәа ианааицәажәа, уи агәыла иаиҳәаз ажәақәа: «Сааҽхәашәа иасҳәеит, сара иҟасҵахьоу амҩақәа шьапыла урнысырц уалагар, ԥсҭазаарак узхом» (ад. 63).
Ара зыӡбахә ҳҳәақәаз рганахьала Адамыр ибзазара дахашшаартә дшыҟамгьы, игәы ҭынчым. Урҭқәа зегьы зхәарҭоузеи, зегьы ирыцку, ҭаха имҭо иӷрыхо, дзыргәаҭеиуа иаби иани рҿы дахьыҟам, иԥсадгьыл хәыҷ, иқыҭа гәакьа дахьагу, дахьалхәдоу ауп. Иԥсадгьыл ду (усҟан Асовет Еидгыла хымбгалацызт, уи атәыла дуӡӡа еицаҳзеиԥшу ҳаԥсадгьыл ауп ҳәа иҳаԥхьаӡон, еилых-еилаҵа ҳамамызт). Адамыр уаанӡагьы дышԥазымхәыцуаз иԥсадгьыл маҷ аҿы дахьыҟам, иаби иани, иқыҭеи дахьырцәыхароу, аха уаанӡа усҵәҟьа иҵарны, имцаха ицраломызт. Абыржәтәи иаарааноуп даныхҭанакыз. Уи деимырхха дакит, ԥсыхәас еиҭашагьы издырам.
Згәы жәпоу, зхатә қьаф ада уаҳа хәыцырҭа змам аӡәы иакәзар акы иамусын. Аха Адамыр ус иҟоу дреиуам. Агәыбылреи аразреи игым, зцәанырра ҵаӷоу, иҵарны ахәыцра зылшо уаҩуп. Даҽазны еиԥшымкәа, абри аҵыхәтәан дааны иаби иани анибаз амшқәа рзы имцаха ицралеит иқыҭа агәыбылра, хьаас икит далганы хара дахьыҟоу. Уаанӡа данаалоз, уажәы еиԥш игәкажьгоу ахәыцрақәа дыхҭаркуамызт. Усҟан иаб дыӷәӷәацаӡа дыҟан, асҟак иқәрахь дымнеицызт, ачымазарагьы дыхҭанамкыцызт. Уажә данааз аԥхын ацамҭаз акәын. Аҟәанӡа ҳаирпланла дааит. Уи аахыс таксила даауан, аха иқыҭа дналалон еиԥш цҳа хәыҷык ҭабганы иҟан, амашьына зықәсуамызт, уи нахыс иҩнынӡа шьапыла дцар акәхеит. Адамыр абри амҩа нихыр акәхеит ҽынламкәа, уахынланы. Убри алоуп ажәабжьҳәарагьы шхацырку: «Аҵх агәы еиҩнашахьан Адамыр дахьиз, ихәыҷреи иқәыԥшреи ахьымҩаԥигаз Аԥсара ақыҭа данналагылаз» (ад. 53).
Адамыр иаби иани ирзааигоз аҳамҭақәа (Кубанынтә иаб изы иааигаз аҭаҭынжәга назлаз уҳәа), афатәқәа зҭоу ишаанагара иҟоу чамаданкгьы даҵоуп. Ахшыҩзышьҭра раҳҭап, цқьа игәцаракны, ҳрызхәыцны ҳрыԥхьап Адамыр ичамадан даҵаланы дзаҵәха, дныгәнысуа, дгәыԥшаа-хыԥшаауа, аҵх лашьцара далхәхәа, иқыҭа гәакьа далаланы  дахьнеиуа иқәпапаны дыхҭазкыз ихәыцрақәеи ицәаныррақәеи ртәы зҳәо ацәаҳәақәа.
Зегь реиҳа, зегь раԥхьа Адамыр гәалас иҟаиҵеит иқыҭа гәакьаҿы, иаб иҩны аҟынӡа машьынала (таксила) дзымнеиртә иҟазҵаз иҭабганы иҟаз ацҳа. Дахьнеиуаз иаби  иани еибга-еизҩыда ибар еибаргәырӷьап ҳәа дыццакуан, аха уи, иҭабганы иҟаз ацҳа игәалаҟара быжьнахит. Иахьыҵху, иахьылашьцоу, иахьҿымҭроу акәӡам Адамыр иԥырхагоу (иара амҩа даннаҵы амзагьы ашьха иҩавҵыҵит), иҵарны ицәа-ижьы, ихдырра негативла ианыԥшыз иқыҭа ауаҩы инапы ахьагу, иахьгәыгәҭажьу ауп. Зны ихы дазгәаауа, ҽазны изымдырӡоз џьара аӡәы изы даӷьуа, игәы дҭацәажәон: «Атакси шзымааиуаз, ацҳа шҭабгаз здыруазҭгьы, Аҟәа аҳаирплан санақәҵ, саҳәшьа лышҟа сцон ԥхьара. Сымаҳә дсеигәырӷьон, ҵәыцақәакгьы аанаҳкылон. Урҭ ахьынхо адгьыл иашароуп, ақалақь иазааигәоуп, ари аҭыҩра иаҩызам, амҩагьы каххаа инагоуп рыҩны».
Хәадараны дахьыҩхалаз, дааҭгылан, игәалаҟареи иааԥсареи хибашьаауа, ԥсеивгара-гәыԥсыршьаганы даақәыԥсычҳаит Адамыр. «Ҳаамҭазы, аҩажәатәи ашәышықәса анҵәамҭазы, амашьына нықәсыртә ацҳаҵәҟьа рзыҟамҵеит. Сԥарақәагьы баша инаисҭеит атаксист. Ҳанеилаӡа, иҽырлафны, иҽыргаӡашәа, заа аԥара аасымихит. Ацҳа хымзар, амашьына зымнеиуазар, исхароузеи иҳәеит. Иоуҳәозеи?» (ад. 53).
Ганкахьала уахәаԥшуазар, аԥсуа шьха қыҭа уахынлатәи апеизаж ари ажәабжь аҿы џьашьахәшәа иԥшӡаны, романтикатәла ишьҭыхны, уаҩы игәы аазнарҳартә, игәы шьҭнахыртә, акы иаламҩашьо иаарԥшуп. Даҽа ганкахьала, Адамыр игәы ҵкапуеит, агәхьаагаратә цәанырра еиҳа-еиҳа датәнатәуеит, анахьхьи, тәымџьара акәымкәа, абра дынхартә, абра аус иулартә аҭагылазаашьа ахьимам гәнигоит. Хьаас имоуп ихәыҷқәа ари аԥсабара ссир ахьырымбац, иалагәырӷьартә иахьыҟам. Жәабаҟа шықәса уи аԥхьа зны ицны иаахьан урҭ, аха усҟан ихәыҷқәан, ари аԥшӡара цқьа еилыркаартә иҟамызт. Адамыр иԥсадгьыл ма – иқыҭа абзиабара игәы ҿнакаауа, уажәы-уажә деиԥхьхәыцаауа, уи ихәыҷқәагьы алхәдамзар шиҭаху ссиршәа ирныԥшуеит абарҭ ацәаҳәақәа:
«Ҭаҳара-ҭысырҭацыԥхьаӡа, ҟәаԥаҿаԥацыԥхьаӡа ихәыҷра, ма иқәыԥшра иадҳәалаз хҭыск игәалазыршәашаз амҩа дшанызгьы, уажәы иаалырҟьаны иԥҳәыси ихәыҷқәеи игәалашәеит Адамыр. Жәабаҟа шықәса уажәаԥхьа, иҷкәыни иӡӷаби иҵегь ианхәыҷқәаз, ишынҭаацәаз еицны, шьапыла ианыст абри амҩа. Усҟан ҽынлан. Иабеиԥшу ҽынлеи уахынлеи. Ҽынла ихароуп, иԥшшәыдоуп ажәҩан. Шьхатәылан уахынлоуп ианыԥшӡоу ажәҩан, уахынла. Уи уахынла изымбац, ажәҩан даҵамԥшыц!»
Ичамадан наиргылеит Адамыр. «Арҭ аеҵәақәа, иҭҭәааӡа, ишамшамуа ашьхақәа ирхагылоу, ани амза рымбаӡац сыҷкәыни сыӡӷаби. Ҳқыҭа агәҭанынтә инаҵаԥшызаргьы, усҟан ихәыҷқәан. Адунеи аԥшӡара џьаршьартә мацара акәымкәа, аԥшӡара ахә уаҩы ишизымшьо иазхәыцыртә иҩеидасхьеит, знык иадамхаргьы, абри амҩа уахынла ианысхьазҭгьы, ахаан ирхашҭуамызт. О, изакә жәҩанузеи, изакәытә еҵәа еилыџьџьароузеи! Шаҟантә игәхьаазгахьаз абри аҵх. Ҳазшаз наунагӡа иҳаҭәеишьома ари адунеи аԥшӡара, мамзаргьы шәаԥсам ҳәа  ҳаԥсахуоу ауаатәыҩса?! Ирбароуп сыҷкәыни сыӡӷаби, раб ишьха қыҭа иахагылоу ажәҩан аҩыза даҽаџьара ишыҟам. Сыԥҳәыс уи лырбаны лгәы ахыхра аҭахӡам. Уи анцәа диныҳәартә, ақыҭахь ҳақәҵны ҳцап уҳәар, еиҳагьы еиӷьалшьоит» (ад. 54).
Нахьхьи адгьыл хараҿы даныҟоу еиԥшым Адамыр  аратәи ицәаныррақәеи игәҭахәыцрақәеи. Уа есымша иус данаҿу, хҭацәыха анимам даҽакуп, ара уажәы ихи иареи рхала еизынханы ианыҟоу даҽакӡоуп, аҵх дахьалоу, иқыҭа дахьалсуа даҽакӡоуп. Араҟа Адамыр иибо, иаҳауа зегьы изгәакьоуп, игәыбылра рыдуп, ихьу-хьууа иԥсы рылахоит. «Иқыҭауаа игәалаиршәон Адамыр. Игәалаиршәон игәылацәа, иҩызцәа, ирҵаҩцәа. Дигәалашәон ихаҭа дышқәыԥшыз еиԥш, ицәаныррагьы анқәыԥшыз, раԥхьаӡа абзиабара игәаҵаҿ изырҿыхаз аԥҳәызба. «Лыблақәа… Ирԥшшәыз, мшәан лыблақәа? Исгәалашәом акәым, усҟангьы исыздыруамызт. Срыцәшәа-цәыԥхашьаны, сзырхыԥшыломызт уи лыблақәа» (ад. 56).
Асеиԥш иҟақәоу ракәым, ҵууҳәа ҿымҭраны, изакәызаалак шьҭыбжьык анумаҳауаз аҵх далаланы дахьнеиуа, амҩа ааигәара инхоз аӡәы иашҭаҿы кыкы-кыкууҳәа ҿызҭыз арбаӷьҵәҟьа абжьы деигәырӷьеит Адамыр. Уи абжьы ани иара уажә дахьынхо, аус ахьиуа адгьыл хараҿы иаҳахьоу арбаӷьқәа рыбжьы еиԥшӡам, ари иқыҭаҿтәи арбаӷь абжьы даҽакала ицәа-ижьы ианырит. «Амҩа аҿықәан, нхаҩык иашҭа иқәгылаз аҵла аҟнытә, абжьы ҩеиҵыхны ҿнаҭит арбаӷь. Уи абжьы убасҟак илахҿыхын, убасҟак агәамч аман, адунеи зегь иара иатәызшәа. Адамыр дааҭгылан, арбаӷь абжьы ахьгаз аҵлахь даанаԥшит. Гәырӷьаҿҳәашак иаҳазшәа, уи аҿыҭбжьы деигәырӷьеит. Дааԥышәырччан, имҩахь иҿанынеихоз, ахы иара иқәкны ҿнаҭуазшәа, еиҭах абжьы ҩыҭнацеит арбаӷь. «Знык ауп анҿнаҭхьоу. Даҽазнык иҿнаҭыроуп. Усоуп ишиҳәаз: арбаӷь ҩынтә ҿнаҭаанӡа, уара хынтә мап сцәукуеит иҳәеит. Убри азыҳәан акәзар иааҟәымҵӡакәа изыҿнаҭуа? Ҳаламыс арҿыхозар? Зыда ҳхәарҭам ҳцәымӡырц… Мрас иумоу иарбану, уара ауаҩыӡа? Дааҟәымҵӡакәа зҵаарак акәын исиҭоз саб» (ад. 58).
Даҽакы акәым, инахараны абнаршәырахьтә арҩаш ашьҭыбжь иалыҩны иаҳаз атыҵәҟьа абжьы изгәакьаны ибеит Адамыр. «Арҩаш ашьҭыбжь иалыҩны, абнаршәырахьтә, абжьы гәыҭшьаагаха ҿнаҭит аты. Иҩызак ибжьы иаҳазшәа, даалахҿыххеит Адамыр» (ад. 55). Иналк-ҩалкны ақыҭа иалыҩуа алашбыжьқәа Адамыр ихәыцрақәа даҽаџьара ииаргоит. Урҭгьы (иқыҭа алашбыжьқәа) анизгәакьаз аамҭак ыҟан, аха уи шьҭа инаскьо иалагеит. Уажәы ара дхыбжа-ҿыбжашәа, уаанӡа ихы иадимбалацыз цәалашәара ҷыдак дамҽханакит Адамыр: иара ара шьҭа инагӡаны даԥшәыман, дагьсасын. Аԥшәмареи асасреи дрыбжьакны, дрыбжьаханы дыҟоуп. Абри ауп рыцҳарас дзықәшәаз. «Ақыҭа иалҩуан алашбыжьқәа. «Ақыҭа аҵыхәан лак шыргьы, абжьала издыруан изтәыз». Уи аамҭа абасҵәҟьа иласны хнырҳәышьа амоуа ишцаз агәра игарц  иҭахымызт Адамыр» (ад. 56).
Адамыр иқыҭаҿтәи алақәаҵәҟьагьы шьҭа даԥшәымоуп ҳәа дрыԥхьаӡаӡом, мҩасҩык, тәым уаҩык иеиԥш изхәыцуеит: «Гәашәқәак инаркылҟьаны, идаапкыло, иеишуан лақәак. Даҽа лақәакгьы рыбжьқәа цәалашьшьӡа, умҩасуазар, уара уҿы ус ҳамам ҳәа, абарҵақәа ирыҵыҩуан рышбыжьқәа» (ад.57).
Абри аҵх ссир азы Адамыр амҩа дахьықәу иҭагылазаашьа зеиԥшроу, деимырхха дызкыз ахәыцрақәа закәу цқьа реилкааразы иҟазшьарбагоуп иԥылаз аҽуаҩи иареи реицәажәашьа, рыԥсшәеибыҳәашьа, насгьы уи аҽуаҩ иажәақәа иара издырҵысыз ахшыҩҵакқәа:
«Аҽуаҩ ԥҳәызбак дымҵаирсырц дцозшәа, илахь иҭаршьшьны ахҭырԥа ихан, еиқәаҵәа самсалӡа ауапа ишәын. Аҽы ашԥырха иақәыԥсаз аҟәынақәа, ираӡынтәызар акәхарын, амза ахьақәыԥхоз ицырцыр-уаркалеиуан. Цқьа имбжьацызт, аӷәра ианымшәацызт аҽы.
Адамыр данааивала, иара, Адамыр аԥсшәа аниҳәа, аҽуаҩ иҽы аӷәра наҿаирххит:
– Уарбану? – иҳәеит. Адамыр еиликааит уи иқьаф шҭаз. – Хәлыбзиа.
– Аратәуп. Бзиа убааит!
– Арра-тәтәызар, уаԥԥ-шәымазар, бзиала уаабеит ҳәа. Усасызар, хәлыбзиа ҳәа. Уара уагьсасым, уагьаԥшәымам. Чоу! Аӷәра сымпыҵнажәома, абгақәа ирфааите! – иҽы аӷәра маҷк иноуишьҭит. Ихҭарԥа ааирҽеин, Адамыр имаҳазар ҳәа дшәазшәа, даҽазнык: – Уагьсасым, уагьаԥшәымам, баш-шак уоуп. Угәы иалымсааит?! – иҳәеит.
– Сгәы ишԥалсуеи…
– Ауаҩы ма дсасызароуп, ма даԥшәымазароуп. Ҳамҩахыҵып аҩныҟа… Сара ҩ-ҩба, ма, х-қыҭак рнаҩс сынхоит. Абас субоит, аха чарак аҿҳәара ԥҵәаны саауеит…
– Ииашаҵәҟьаны, уаала аҩныҟа, – иҳәеит Адамыр.
– Ухаҭа уахьцо умахым, сара сабоугои, учамадан узқәа икыдҵаны, амҩа уануп, аб-бгақәа ирф-фааит, уаҳа аӷәра ишԥанымшәои, чоу! – аҽы ашьапқәа ахаҳәқәа наҵыҟьҟьеит. Дцеит агәарабжьара ибжьаршәны. «Уаҩы лахҿыхк, лафҳәаҩык иакәымкәа дыҟам. Иажәақәа шыхьанҭазгьы, агәаара, ма агәаӷ ҳәа акгьы рыҵамызт». Егьиашаҵәҟьаны, амҩасҩы иажәақәа Адамыр игәаҵаҿы гәаараз, гәаӷыз акгьы шыдмырҵысызгьы, дсабины, дымчымханы ихы ибо дҟарҵеит. «Уагьсасым, уагьаԥшәымам!» Уажәы, ианиаҳаҵәҟьа, усҟак дырзымхәыцит арҭ ажәақәа. Игәаҵахь инашьҭны дырзымхәыцит амҩа дахьынӡықәызгьы. Ауха, аҵх ашарахь инықәлоны, дҩагыло, днышьҭало, дызмыцәо, ҵхла аҩны даныҩназоуп урҭ ажәақәа цқьа данрызхәыц. «Аԥсшәа ахьиасымҳәа… дсыздыруам, сиздыруам… Уагьсасым, уагьаԥшәымам…» Игәалашәацыԥхьаӡа аҵак ҿыц аархәон арҭ ажәақәа» (ад. 57-58).
Адамыр дышгәыӷуаз иҟамлеит аҩны дахьнеиз. Аҩны еиқәылашьца, еиқәыхьшәашәа игылан, агәашә ыҵарбаҟа иаркын, аҵәымаӷ аарханы ашьаҟа иадчаԥалан. Адамыр ара дзықәшәаз бзиарак ишазҳәамыз ауимдырхуаз. «Ибла иабоз игәы иханамҵазт, ирӷәӷәаны иааникылан, ирҭрысны длахеит. Иаркын иҵарбаҟа. «Душьыргьы, игәашә аҵәымаӷ алеиҵомызт саб. Ианамуӡах ма иҿеиҳәон, мамзаргьы абарқәам ҿеиҵон. Иреицәаз шәиԥхьыӡын иара изыҳәан: «Ушә-гәашә аҵәымӷ аадырхааит!» Цәгьарак ҟаланы, ибла иаимырбарц иҭахызшәа, наҟ агәашә днадҵит. «Агәашә ҵәымӷла ачаԥара анхаҩ изыҳәан хҵәароуп, ахәышҭаара ацәароуп». Атса хьанҭа иаҩызаха, игәаҵа инҭаҳаит ари ахшыҩҵак. Уи уажәадагьы ихаҿы иааихьан Адамыр. «Мышкызны, саби сани рдунеи анырыԥсахлак, ишԥсасыԥсыхәо, иалахьынҵахозеи ҳанхара-ҳанҵыра? Дазхәыцхьан, аха знымзар-зны аҭак изыҟамҵацызт. Изыхҟьоз рацәан. Урҭ ируакын ахәышҭаара мырцәакәа иаазгоз абыргцәа раџьал днахаӡаны иахьирхароз. Убри аҽынаԥнашьуан даҽакгьы. Еснагь уааԥсырала иҭәын иҩны-игәара. Уаҩԥс дыҩнамкәа, иккаӡа иҭацәны, иауамызт, ихаҿы изаагомызт» (ад. 62).
Игәыԥшаа-хыԥшаауа абарҵа иҵатәаз алада ԥсы зхоу аӡәгьы данимба, даара ицәымыӷхеит Адамыр. Азныказы ала Адамыр ишьҭыбжь анаҳа, иаахыш-ҿышит, аха нас аҽарҭынчит. «Мҩасҩык агәашә даадгылазар, уеизгьы дызҭалом, днадҵны дцап» (ад. 60) – ҳәа аӡбазар акәхап. Аха иара агәашә адхара данаҟәымҵ, ахыкәаалеиԥш иҩаҵҟьан инеизыҭрысит. «Уаҳа акагьы шԥоузеилымкаауеи ҳәа иангәаа, ахәышԥырӷы иақәԥалазшәа, иҵәааны ишуа аҿаанахеит» (ад. 60).
Адамыр ара иибоз асахьақәа ракәын агәырҩа иззырҵысуаз, еиҳа-еиҳа еиқәылон игәалаҟара абжьысра. Уаанӡа дзышьцылаз акәӡамшәа даҽа цәак рхикаауан, ихәыцрақәа даҽа хырхарҭак рауан. «Алашыбжь аҵкысгьы ишьара дықәырҟьон, дызхәаԥшуаз ахыбрақәа. Излаизымдыруаз, излаимбацыз ҳәа иҟаз рыҩны-ргәара, рхыбрақәа, аха абыржәы ада, абас аҵх цахьаны, шьҭыбжьык џьара идәылмыҩуа, ма лашарак ԥенџьырк икылымԥхо, ашҭа дҭалахьаны игәалашәом. Егьа ҵхыбжьонны дхынҳәыргьы, аԥенџьыр иалԥхон алампа алашара. Хыбрас дызхәаԥшлакгьы, аҵх алашьцара рцәыхьанҭахазшәа, игәалашәараҿы иаанханы ишыҟаз акәымкәа, еиҳа еихасыҟәызшәа, иаҳа еиҵалазшәа ибеит» (ад.60). Уимоу, ажәҩан агәахьы ихалаз амзагьы абжьааԥнытәи еиԥшымызт. «Ажәҩан ахьаанҵәоз, агаҿаҟа ҽыҭҳа-ҽыҭҳа икыдԥсалаз аԥҭақәа, зны инеилалон, нас иааилыҵуан. Амза ианынаҿаҳалак, аӡыхәашь аҿарҭәазшәа, аблақәа нҭаауан. Агәашәаҿ дангылаз изцәырҵыз ацәанырра еиҭах инаилсит – акәасқьа, амаҵурҭа, ашҭа анҭыҵ, ахкаараҿы игылаз абоура, хыбрас даазхәаԥшлак зегьы, ишибахьац акәӡамкәа, иаҳа рҽышьҭацала, илаҟәханы, еиқәышьшьы игылан» (ад. 61).
Адамыр иаби иани рашҭа, рхыбрақәа ас иахьибо агәаҽанызаара ҳнаҭоит, бзиарак ишазҳәам ҳаилнаркаауеит, лахьеиқәҵара ҷыдак ишазҳәоу ҩашьаӡом.
Ала иргәыбзыӷырц, аҩны аӡәыр дыҟазаргьы ираҳарц Адамыр ибжьы ҩҭыганы «Хага! Хага!» – иҳәеит, аха иаангыломызт ала. Уи иибахьаз рла, Хага ҳәа ахьӡ иара изиҭаз акәӡамызт, уи анырххьан, ари уажәы иеишуаз, ҿыц ианырҵаз иара дмааижьҭеи даҽа лан. «Шәгәашә уаҩы изаамыртуа иашәыркит, саси ԥшәымеи ззеиҩымдраауа ала анышәҵеит, ишәыхьзеи уара?! – иаб дааины дидгылоушәа, ихала аҟәынд-ҟәындра даҿын агәашә дахьадхоз Адамыр. Ибжеиқәа-бжашлаз ала еихасыҟә хәыҷы, иазиҳәаз ахьӡ  хьмыӡӷнашьазшәа, иаҳа-иаҳа идаапкыланы ишуан. Наҟ иҭыга аҳәозшәа иҭаиргылаз ачамадан инадыххылон. Зны иргәыбзыӷырц иақәикит, нас иршәарц далагеит, аха ала, сагьузжьом, сагьуцәшәом аҳәозшәа, иаҳа-иаҳа идаапкылон» (ад. 60).
Аҵыхәтәан излеилкаахаз ала (ашьыжь ианааша, аҩны иааиз агәыла ԥҳәыс Шьыдгәа Адамыр иалҳәеит иҟалаз), Адамыр иаб дычмазаҩхазаап, Аҟәаҟа дырган, ахәышәтәырҭаҿы дышьҭарҵазаап, иан уи дахьышьҭарҵаз дидтәалазаап. Ари аҭагылазаашьа даара даргәамҵит Адамыр, даруалуашеит, даргәжәажәеит. Абра, азежәтәи ашәышықәсазы иабду иргылаз ахьатә ҩны еиӷрыкка ду аҿы ихала дзаҵәны ршатәыс иауит ауха. Иҵарбаҟа иаркыз ашә анизамырты, аԥенџьыр дкылсноуп дшыҩналазгьы. Убри аухоуп ианԥишәаз, иҵарны ицәа-ижьы, ихдырра ианырнырыз, шьала, лаӷырӡыла иабацәа, урҭ рабацәа еиқәырхо иааргоз рхәышҭаара ахьчара заҟа аҭакԥхықәра ацу. Аҭаацәа ду ирышьцылаз ари аҩнаҿы имацара ԥхьатәыс иахьиоуз акыр деиҵанарӷәӷәеит, аҵыхәтәан излаигәалаиршәо ала, иаиркыргьы, ирцәаргьы, «шьҭыхшьа амоуа, ихьанҭан аҩны иҩнаҳаз аҭынчра» (ад. 84).
Ҳәарас иаҭахузеи, Адамыр иҟалаз анеиликаа ахәышәтәырҭахь деихеит. Иҟазшьарбагоуп  Адамыр уи ауха данааиз еиԥш, адырҩаҽны иаб иахь, ахәышәтәырҭахь данцозгьы ала ахьишьҭашуаз. Аха уажәы ашҭа дҭыҵны данцоз уи иеишышьа аԥхьатәи еиԥшымызт, даҽакала иҟан, ҷыдарақәак аман, ахыбжа-ҿыбжара аныԥшуан. Ари аҵыхәтәан ианишьҭашуаз агәыбзыӷреи агәаареи еилаԥсан: «Иеишра иаҟәыҵхьаз ала, агәашә дхыҵны дышцоз ангәанаҭа, еиҭах иеишра иалагеит – раԥхьа ашҭа данҭнабааз еиԥшҵәҟьа. Агәарабжьара дыбжьысны акыр днаскьаанӡагьы, зны игәыбзыӷ-хыбзыӷуа, ҽазны игәааны ишьҭашуан ала» (ад. 65).
Автор абарҭ иажәақәа рыла ихыркәшоуп ажәабжьгьы.
Ажәабжь аҿы насыԥшәа, уажәазы хҭыс цәгьа ҳәа акагьы ҟамлеит. Адамыр иаб деиқәхеит, ичымазара далҵит, жәохә мышҟа рышьҭахь дгылеит, иҩныҟа дхынҳәит. Анцәа иҟнытә Адамыр иҭаацәараҿы алыԥсаа дыҟам, зегь еибгоуп. Макьана, аха ианбанӡа? Иаби иани ҩынҩықәра нырҵраны иҟоума? Автор  ҳанхықәыргыланы иаҳирбеит ари аҭаацәа рхәышҭаара амца уажәшьҭа нҵыра дук шамам.
Адамыр иқыҭахь нхараҳәа хынҳәышьа имам. Иԥеи иԥҳаи аап ҳәа гәыӷра ыҟам. Араҟа еиҭах иаҳгәаларшәаны ҳазыхынҳәып Адамыр иани иаби ибарц данаауаз таксила иқыҭа данналагыла иибаз иҭабганы иҟаз ацҳа. Сара ииашаны исзеилкаазар, асахьаркыратә еффеқт аманы, инарҵауланы уаҩ дзырхәыцша асимволтә ҵакы нанагӡо иҟоуп уи. Са стәала уи иаанаго абиԥарақәа реимадара ахьҭабгаз, иахьҿахҵәаз ауп. Иара убас агха соурым ҳәа сгәыӷуеит уи иҭабгаз ацҳа ажәытәи аҿатәи аамҭақәа, атрадициеи иахьатәи иааиуа ацивилизациеи, аҵара змоуи измами реиҟәыҭхара, реиқәымшәара, реиқәымшаҳаҭра иасимволуп сҳәар.
Ҵабыргуп, Адамыр макьана зынӡаҵәҟьагьы ицәымӡыц иаби, иани, иқыҭеи иареи реимадара, хышықәс рахь знык акәзаргьы дааны ибоит. Доуҳалагьы дахьцалак ицуп, ихәыцра иалоуп, гәҭыхас имоуп, игәы рзыбылуеит. Аха иара ихәыҷқәеи дареи шԥаҟало? Адамыр ихәыҷқәа рабдуи, рандуи, иара иқыҭеи ирыдҳәалаӡам, еидҳәалаӡам, урҭи дареи рыбжьара ацҳа ҭабгахьеит, шьақәыргылашьак аиуп ҳәангьы гәыӷрак ҳнаԥшынгьы ахы ҳақәыԥшыртә иаабом. Адамыр ихәыҷқәа маха-шьахала ара иахьыҟам, адгьыл хараҿы иахьиз, ара иахьамааӡаз мацара акәӡам аус злоу, аус злоу доуҳалагьы рабдуи, рандуи, дареи еицәыхароуп, еиҟәыҭхоуп, ршьа акоуп аамҷыдарахаз еидызкыло, еимаздо шьҭа уаҳа акагьы рымаӡам.
Шәааи, ҳмыццакыкәа ҳарзааҭгыланы ҳрызхәыцып Адамыр иара дызҵазкуа абиԥареи, иаб дызҵазкуа абиԥареи, ихшаз ихәыҷқәа зҵазкуа абиԥареи реизыҟазаашьақәа зеиԥшрахаша. Адамыр иаб заҟа шықәса ихыҵуа ныҭкааны иҳәам, иҳаздырам (ажәабжь аҿы уи ихатәы хьыӡгьы ҳәам), аха иҩашьаӡом иқәрахь дышнеихьоу. Ус анакәха, уи ихаан (ихәыҷреи иқәыԥшреи шықәсқәа раан) аԥсуаа ҳҿы апатриархалтә еизыҟазаашьақәа рышьҭамҭақәа зынӡа имыӡцызт уҳәартә иҟоуп. Иара Адамыр дызлиааз, данышьақәгылоз асоциализм ҳәа ҳзышьҭаз иаркы-иаркы, ирцә-ирцә ҳәа ианыҟаз ахаан шакәу ҩашьом. Адамыр ихәыҷқәа рабду идоуҳатә дунеи амԥын иқәӡам, генетикала, шьала рабду гәакьа иоуп акәымзар, доуҳала еиԥшхо изыҟалом, еиҟәыҭхахоит. Ара абду идунеи хазуп, иаамҭа шхазыз еиԥш, амаҭацәа рдоуҳатә дунеигьы хымԥада ихазхашт иахьиз, иахьааӡаз атәыла шхазу еиԥш. Ажәакала, Адамыр иаби иареи доуҳала излеидҳәалақәоу макьана ԥыҭ-чыҭқәак ыҟазаргьы (аԥсадгьыл маҷ абзиабара аԥхьа инаргыланы), иаби ихәыҷқәеи генла, шьала иахьеизыҟоу ада ирзеилоу ҳәа акагьы ыҟам.
Автор уи аӡбахә ала ажәакгьы иҳәом џьаргьы, аха ҳара, аԥхьаҩцәа гәныхәҵысҭала акәзаргьы еилаҳкаартә иҟоуп Адамыр ихәыҷқәа аԥсуа бызшәа шырзымдыруа. Урҭ даҽа тәылак аҿы иизар (даҽа тәылак аҿы ииз ракәым, Аԥсны ииуагьы аԥсуа бызшәа зцәыӡуа ыҟахуп!), даҽа милаҭк, даҽа уаажәларрак ирылааӡазар, рбызшәагьы даҽакуп, рдоуҳатә дунеигьы даҽакуп, рандуи рабдуи рбызшәеи рдоуҳатә дунеи иацәыхароуп, еилибакаашьагьы рымам. Адамыр уажәы дахьынхо, дызлагылоу абзазаратә культуреи иара дызлааӡаз иабацәа ркультуреи еидҳәалаӡам, еимадаӡам. Таксила данаауаз, иқыҭа дахьналалаз иҭабганы иҟаз ацҳа еиԥш, урҭ рыбжьара ҭабгоуп. Ажәытәи аҿатәи культурақәа, традициақәа рыбжьара быжькаҵәаӡа иҟоуп. Атәым уаҩ доуҳала дтәымзар учҳап, аха шьала, милаҭла иузгәакьоу доуҳала, культурала, ԥсихологиала дуцәтәымхар ауп арыцҳара.
Абасала, ҳала шааԥшуа абиԥарақәа еиҟәыҭхахеит, ихазхеит, еицәтәымхеит.
Ажәабжь «Аԥшәма ишьҭашуан ала» аҿы иқәгылоуп жәытәнатә аахысгьы ауаатәыҩса зегьы ҳзы зҭак ҟаҵашьа амоуц философиатә зҵаара дук: «Изхарада?»
Иаҳгәалаҳаршәап ари азҵаара аҭак аҟаҵара заҟа иуадаҩу зныԥшуа аурыс шәҟәыҩҩы, афилософ ду А.И. Герцен ироман «Изхарада?» Аҭак ҟаҵашьа рымоума ауаатәыҩса зегьы еицаҳзеиԥшу абарҭ азҵаарақәа:  Изхарада, ауаа бзазара рибамҭо иахьыҟоу? Изхарада, атәылақәеи, ажәларқәеи, аҳәынҭқаррақәеи рыбжьара аибашьрақәа ҵыхәаԥҵәара ахьрымам? Изхарада, џьоукы амал иалатәаны қьаф ахьыруа, егьырҭ млашьуа, ицәҳәны, иршәырҵо-ирыҟәнырҵо рымамкәа иахьыҟоу? Изалыршамхазеи ауаа социалла  еиҟарахартә, бзиа еибабаны, рнапы еикәыршаны, аӡәи-аӡәи рыцҳаибашьо, еихӡыӡо ауаажәларра еиҿкаара? Абри абри ауп ҳәа асеиԥш иҟоу азҵаарақәа рҭакқәа аахҵәаны аӡәы изыҟамҵац, изымыӡбац. Урҭ рҭакқәа рыҟаҵаразы аҵарауаа, ахәыцыҩцәа имҩаԥыргахьоу аԥышәақәа рацәоуп, аха зегьы иреиӷьуп ҳәа хазы акы аӡәгьы изалымкаац зегьы иҳахәаша.
Ажәабжь «Аԥшәма ишьҭашуан ала» ахь ҳаиасны ҳахәаԥшуазар, авторгьы, аперсонаж Адамыргьы, ҳара аԥхьаҩцәагьы иҳаздыруам иҟаҵатәу, иҳаздыруам абзазараҿы  аиқәымшәарақәа конкретла изхараҳтәуа. Изхарада, Адамыр иаби, иани, иқыҭеи дырҟәыганы адгьыл хараҿы дахьыҟоу? Изхарада, уи иҩныҟа  даартә аҭагылазаашьақәа ахьимам?
Адамыр длак-ҩакуа, доуҳалагьы, маха-шьахалагьы анахьгьы дыҟамкәа, арахьгьы дыҟамкәа, дагьаԥшәымамкәа, дагьсасымкәа, иаб иашҭа, иҩны, игәара зыхьчо илаҵәҟьа дтәымшьаны иеишуа, дыбжьажьо дахьыҟалаз, нацәақәкыла изхараитәуа аӡәгьы дыҟам. Еилаҳанто ижәлаз ихәыцрақәа рҿы уажәы-уажә ихы дазҵаауеит: «Изхарада?» Егьа дхәыцыргьы, ихы иавибо егьыҟам. Иаб иҩны дмааижьҭеи хышықәса ахьҵуа ԥхаишьоит. Уажә иаби иареи анеиқәшәалак, реизыҟазаашьақәа зеиԥшрахо атәы далацәажәауа, автор иҩуеит: «Ԥхӡы хьшәашәак наиқәнаҭәеит, ԥхашьарак игәаҵа инҭысит. Ҽыԥныҳәак нархибаалеит иаб иблақәа. Дынхьаҳәны, лхы ааларҟәны, лыблақәа лрыцқьеит иан. Иныҟәашәа ианациҵа, игәыҵха иаҳа иаахеит. Харак аӡәы идиҵазшәа: «Изхарада?» – иҳәеит ибжьы ҩҭыганы. Дыззыԥшӡамыз, зҭак дазымхәыцӡацыз ари азҵаара знык ианҿыха, егьараан суҵәаххьазаргьы, уажәшьҭа сузыҵәахуам аҳәозшәа, уаҳа иааиқәымтәаӡакәа, амҩа дахьынӡақәызгьы, ауха дахьнеишаз даннеигьы, абамба иалашәаз акәиц еиԥш, уажәы-уажә инхәыҵҟьон. Зны аҭак ҟаиҵон ҽхырцәажәарала, ихы нахыга-аахыго. Даҽазнык иҳәарц далагон иаахтны. Аха инагӡаны аҭак ҳәамкәа иаанхозар акәхарын, абамба зегьы былны иалгаанӡа акәиц шмыцәо еиԥш, еиҭах ахы ааӡырнагон. «Изхарада?» Сара акгьы схарам. Сара сызқәылаз амҩагьы ииашаны сықәлеит, сызҿу аусгьы ламысла инагӡо сааиуеит. Сықәлацәа зегьы реиԥш, саргьы арра сыҟан. Аҳамҭақәа рыла, ҳаҭырқәҵара дула арра саналга, аҵара сҭалеит. Салгеит. Исҵаз Аԥсара иамыхәозар, сара исхарагәышьоузеи! Сара исҭахума, гәыла-ԥсыла, уахгьы-ҽынгьы абарҭ ашьхақәа сахьырҿоу, сахьыркыду, сыԥхыӡ иахьалоу?!» Иаармҽыӷны ажәақәак наҳәаны, наҟ инаиҟәицон уи азҵаара. Усҟан, уи азҵаара шаҟа иҟәицаз аҟара, уҩыза бзиа дуҟәуцар уаӷацәа рахь дшиасуа еиԥш, иаб иеиҳәалоз алакә аҽынаԥнашьуан: «Уара мрас иумоу иарбану, ауаҩы?» (ад.54).
Адамыр данқәыԥшыз аԥхьаӡа бзиа иибаз аԥҳәызба данигәалаиршәазгьы ани азҵаара «Изхарада?» – ихы иааҭагьыжьит… Аха, иабаԥсоу уажәшьҭа аҳәара. Ииашаӡам, мап, ииашаӡам сан зны исалҳәаз. Сыԥсҭазаара иаҳа иахьеиӷьхаша ҳәа сеимдо сдәықәмызт. Изхарада бымбои, сан, аӡәгьы ихараӡам». Иаарымчны иҟәицарц дшаҿызгьы, иқыҭа ишьапы анналаиргыла инаркны, иааицрымҵуа ишьҭаз азҵаара: «Изхарада?» еиҭах дныхҭанакит. «Изхарада бымбои, ҳазшаз ихароуп». Иқыҭа зегьы ааизганы иреиҳәозшәоуп аҭак шыҟаиҵоз уажәы. Ииашаӡами исҳәаз ҳәа ихы ҩышьҭыхны ажәҩан днаҵаԥшит» (ад. 56-57).
Адамыр ашьхымӡааӡаҩ Маҳаид иҩны данавсуазгьы игәалашәеит уи иҿы акырынтә ацха шифахьаз. Уи Маҳаиди иареи уажә иааиқәшәаргьы аҽԥныҳәа шиауа идыруеит, аха ихы злаирқьиаша дазхәыцуеит Адамыр: «…ашьхааӡаҩ иҩнахьы дынхьаԥшит Адамыр. Аҽыларҟә, еиқәышьшьы, еидара хьанҭак иаҵазшәа, аҵх иалагылан ақәахь ҩны. Аҭаацәа шьҭамлацзу, аԥенџьырқәа руак алашара алԥхон. Аҵх иналыҩны, сабик иҵәуабжь геит. «Ахәышҭаараҿы амҿқәа еиҿажьны амца агәгәаҳәа еиқәны, аҽҳәаҿы агара ҵысуа, архнышьнаҿы икнаҳау ахьурӡы… Еҳ, анаџьалбеит… Маҳаид димаҭахап иҵәуо, аха иаб дарбанушь? Аҭаца дааугеит, ачара ууит, амаҭагьы дуоуит, Маҳаид, усымбеижьҭеи. Иашоуп, иашоуп, сышәцәыӡӡеит, ишԥазури, Маҳаид, ҳтәыла заҟароу убоит, амҩақәа ҟаҵатәуп, ацҳақәа хҵатәуп. Ианысҭаху саауа, ианысҭаху сцо иаугәышьом. Иашоуп, арра сыҟам, аха… Исгәаламшәакәа, саб исеиҳәаз алакә шԥасгәаламшәои. Изеилибамкааит ауаҩи амзеи» (ад.57).
Адамыр иаб иашҭаҿы даннеи, агәашә данадхоз, ала аниеишуазгьы ани азҵаара – «Изхарада?» – ахы игәаланаршәеит. Усҟантәи игәҭахәыцраҿы иара акгьы шихарам еиҭеиҳәоит, аха зегьы акоуп, игәы бжьажьоит, ихгьы зынӡа иалиршәшәаӡом, авба иаргьы ишимоу иҿы иқәшаҳаҭхоит: «Сара акгьы схарам, изхароугьы дсыздыруам ҳәа ихы шиԥхьаӡозгьы, гәыԥхашьарак зцыз, аара дук ихы инадиԥхьаӡалеит. Ихароу акыр ыҟазаргьы, Адамыр идыруан ишианарыжьуаз абри ашҭаҿы инижьыз иани иаби. Изхарада?… Изхарада?..» (ад.60).
Даҽазныхгьы, иаб ихарақәоугьы ыҟоушәа дрызхәыцуеит, уажәы-уажә игәы еилаԥшуеит Адамыр: «Иани иаби рылабара дахыццакуан. Игәаҵан ицәахьаз агәхьаагара зегьы аҿыхара иаҿын. Изқәа икыдын ичамадан. Иеиқәа ҵаркәакәан: «Рхы-рыԥсы иагдырхон. Сара сзыҳәан амҩа инықәырҵон ироуаз аҟәрышьқәа. Сылабара дара рзыҳәан жәҩангәашәԥхьароуп, ныҳәак иаҩызоуп. Сара? Сара сзыҳәан ныҳәак иаҩызаӡами? Ныҳәак иаҩызамзар… Уи сара исхарам. Рымацара аҩны иаххалеит. Саҳәшьа, саб иҳәашьа, дсасын, дызтәыз рахь дцеит. Аҩныҟа ухынҳәуазар, суцхраауеит ҳәа акәӡам саб аҵара шысирҵаз. Аҵара ҵа, ууаҩха, ҳара хьаас ҳҟаумҵан, угәы рҭынчны уҟаз ҳәа зҳәоз иара иакәӡамзи? Дсырԥхашьама? Мап, Сынџьнырхеит. Ԥсҭазаарак азхом иҟасҵахьоу амҩақәа рнысра. Уцеишь, шьапыла амҩа уқәлеишь, шаҟаамҭа уқәхо, насгьы ишыҟаҵоу убап, сара снапхгарала иҟаҵоу амҩақәа. Уи акәым ихьааугаша. Уаҩы дзызхәыцша даҽакуп. Избан, абарҭ ахәадақәа, абанҭ ажәҩан иаҵасуа ашьхақәа, абри аиԥш зеиԥшроу даҽаџьара иҟам ажәҩан, абарҭ зегьы анаасгәалашәалак, зыда ԥсыхәа имамыз акы зцәыӡыз ауаҩы сиеиԥшхо, сгәаҵәахы ҭыблаауа, изсыӷрысуазеи хьаа цәгьак? Исгәалашәоит, мҩа дук, трассак ашьҭаҵара ҳаҿын. Еимаадарц егьҳагмызт. Уахык аҩны сахьааиз, сааԥсаӡазар акәхарын, хьаа цәгьак ауаҩы ианизҵысуа еиԥш, сгәаҵа иҵалеит Аԥсара. Иуҭахызар, уара уаҳаҭыраз, сара, зегьы лкажьны, иахьаауҳәо суццоит лҳәеит сыԥҳәыс. Ус лымҳәар еиҳа еиӷьын. Иаҳагьы ихьанҭахеит сгәаҵа иҭаҳаз аидара. Аашьас исымаз? Исҵаз, схы ззыскыз абазгари? Араҟа нхашьас-нҵышьас иҟасҵарызеи? Сзыцәаӷәом, сзырашәом!» (ад. 58).
Адамыр иаби иани ыҟанаҵы ақыҭаҿы идацқәа ыҵимхыц, аха урҭ аныҟамло аҽны инаркны иқыҭеи иареи еидызкыло, уа днызкыло, дадызҳәало ҳәа акгьы иауам, иқыҭеи иареи реимадара ҿахҵәахоит. Абри ауп рыцҳарас иҟалаз.
Излаабо ала, ауаҩы, аиндивид, иара ииҭаху, ишиҭаху, ибзиоу акы акәзаргьы, илзмыршо абзазаратә ҭагылазаашьа џьбарақәа рацәоуп. Адамыр иеиԥш ҳабжьажьо ҳнымхарц азы аӡәи-аӡәи аигәныҩреи, агәеизыбылреи, агәцареибаркреи ҳагҳмырхалароуп.
Ари астатиаҿы иаасҳәаз зегьы еизыркәкәааны ҳазхәыцуазар, ҳазҭагылоу ашәарҭақәа, аамҭа уадаҩ блаҵарыла иазгәаҭаны, доусу илшо ала, ԥсуак иҟоу аӡә даанмыжькәа, хара дыҟа, ааигәа дыҟа, Аԥсны дынхартә-дынҵыртә, Аԥсны дадҳәаланы аизҳара иоуртә аҭагылазаашьақәа реиҿкаара  ҳҽанаҳшәалароуп.
Аҵыхәтәантәи жәохә-ҩажәа шықәса раахыс ииз уажәтәи аҿарацәа рхәыцрақәа, рыгәҭыхақәа, ридеалқәа, ргәазыҳәарақәа уаанӡатәиқәа раасҭа даҽакӡоуп. Сгәанала ҳашәҟәыҩҩцәа урҭ цқьа ирыздырам, еилкааны ирымам. Иахьатәи аҿар абиԥара еиҳабы иаҵанакуа ауаа рзы зеилкаара уадаҩу даҽа ԥсихологиатә дунеик иҭалаҳаны иамоуп.
Иааҳәыз адунеи уажәшьҭа шьҭахьҟа хнырҳәышьа амам. Ԥхьаҟа ҳцалароуп ҳҳәоит ҳахьцаҵәҟьо хьӡынҳәала инҭкааны ишаҳзымдыруагьы. Ҳанзырхаша, ҳзырӷьацаша акәу, ҳахәҵәы ықәызхуа акәу еилырганы иҳаздырам, атрадициа хмырбгалакәа аҿыци иареи реиԥшьышьа  ҳақәшәом. Ҳаицәажәоит, ажәа еимаҳкуеит, аус еимаҳкуеит, адгьыл еимаҳкуеит, амал еимаҳкуеит, ҳахәдацәақәа рҵибакаараҟынӡа ҳнеибагоит, ҳазхибарҟьо акыр иаԥсоу иаԥсаму аилкаара ҳашьҭаӡам.

2008 ш.




























С. Зыхәба

ИанаамҬоу иҳәоу ажәа

«Схы ҭууа, ихьанҭаӡоуп ишыҟоу.
Адәы дықәланы дышнеиуаз, дшымгәыӷӡоз, иаалырҟьаны адгьыл наиҵабган ажра иҭаҳаз, дзыниаз, изыҟалаз изымдыруа, деихеигәо ажра дааҭыҵны, днаԥшы-ааԥшуа адәы иаақәгылаз сиеиԥшуп. Гәныхәҵысҭала еилыскаауеит ҿаасҭак, рыцҳарак шыҟалаз Аԥсны, ӡеибафарак ҳшалаҳаз ҳазегьы. Аха изакәыҵәҟьоу, агәра згартә, еилкааны исымам. Адунеи зегьы наҳәы-ааҳәит, хыла-гәыла ицеит.
Аҟәа агәҭа. Чалбашь ацҳа даақәгылеит аҽнышьыбжьон аӷа».
Абас иалагоит игәыҭшьаагоу, игәышьҭыхгоу, аибашьра ианалага аҽны инаркны, иааира дуӡӡала еилгаанӡа, Џьума Аҳәба ииҩуаз асахьаркыратә-публицистикатә мшынҵақәа.
Амшынҵа ҳәа ҳзышьҭоу литературатәымзаргьы ауеит, ауаажәларратә ҵаки аинтереси амамзаргьы ҟалоит. Уи ауаҩы иҩыр ауеит акьыԥхьразы, ауаажәларрахь анагаразы акәымкәа, ихазы мацара. Литературатә жанрк аҳасабала ианырыҩуа, изыҩуа ихатәы субиеқтивтә хҭысқәеи ихәыцрақәеи данрылацәажәогьы, урҭ инархыҳәҳәаны, ауаажәларратә ҵаки аинтереси амазароуп.
Аԥсуа милаҭтә литература қәра дук шамамгьы, ажанр хадақәа зегьы ампыҵанахалахьеит, аха амшынҵа, уажәы ааигәоуп ианаланагалаз. Даҽакала цқьа инҭкааны иаҳҳәозар, амшынҵа аԥсуа литературазы акыр иҿыцуп, жәохәҟа шықәса роуп иахыҵуа.
Амшынҵақәа зегь ҟазшьала еиԥшым. Аха аӷьырак, автобиографиатә, ма агәалашәаратә (амемуартә) ҟазшьа рымоуп. Насгьы ихадароу, ажәабжьҳәаҩ (автор) ихаҿалоуп (актәи ахаҿала) ажәабжьҳәара шымҩаԥысуа. Уи еиҭеиҳәо ажәабжь, хаҭала иара дызлахәыз, ихигаз ауп, ма шаҳаҭс дамоуп. Аԥхьаҩгьы агәра гаҵәҟьаны даԥхьоит, гәрагарала дазыҟоуп. Амшынҵа, аԥсҭазаараҿы ҵабыргны иҟалаз еиҭазҳәо документк, ршаҳаҭгак еиԥш ҳахәаԥшуеит.
Амшынҵа хаҭабзиарақәас иамоу ируакуп, зыӡбахә аҳәо ахҭыс аԥсҭазаараҿы ианыҟалазҵәҟьа инашьҭарххны (иара аҽныҵәҟьа), ишҿыцу автор иахьиҩыз.
Ишдыру еиԥш, ауаҩытәыҩса игәалашәара кьаҿуп, аамҭа ԥыҭк аниаслак, аԥсҭазаараҿы ихигаз зегьы игәалашәом, дышнеи-шнеиуа, ихашҭуа рацәахоит. Ицәгьоума, ибзиоума, ихигоз еицамкыкәа ақьаад ахь, ашәҟәахьы изиагар, иаанхоит иахьатәигьы, уаҵәтәигьы абиԥарақәа рзы. Аԥхьаҩгьы зегь реиҳа агәра ганы идикылоит.
Ара уажәы, еицырдыруа аԥсуа шәҟәыҩҩы, апублицист Џьума Аҳәба аибашьраан ихигаз, дызлаԥшны иибаз агәаҟрақәа, игәжәажәарақәа, игәамҵрақәа, иуаз ажәақәа ртәы ныҭкааны, еивҵаԥсаны изҳәо имшынҵақәа алкааны, ажәақәак рхысҳәаар сҭахуп.
Амшынҵа, иара ажанр аҷыдарақәа инарықәыршәаны, автор исубиеқтивтә гәаанагарақәеи ихәшьарақәеи роуп иҟаиҵо. Аха урҭ убас иҳәоуп, дызлацәажәо аибашьра зхызгаз зегьы ҳҿахәы ауп уҳәартә.
«Ауаҩы иақәшәашьа ихаҵашьоуп» – ҳәа ажәлар ирҳәо ауиашахым. Иаҳхысыз аибашьра зхьымсыз, гәаҟраны иззыҟамлаз аԥсуак дыҟоуп ҳәа сгәы иаанагом. Уи ашьҭақәа анӷьогьы седроу. Қьафк алыргазшәа изыԥхьаӡо (аибашьраан зҽыԥхьазкыз, аибашьра ашьҭахь амал аимҵәараан ақтивра ду аазырԥшыз) хәаԥсақәак ыҟазаргьы, аамҭалоуп, хара ирызгом.
Џьума Аҳәба данқәыԥшыз аахысгьы, ауада дыҩнатәаны ашәҟәыҩра мацара даҿымызт, аԥсуа жәлар рмилаҭтә-хақәиҭратә қәԥараҿы имҩаԥысуаз аус хадақәа зегьы дрылахәын. Убри аҟнытә, иџьашьатәӡам аҵыхәтәантәи жәохә шықәса рыҩныҵҟала иаԥиҵаз иҩымҭақәа рӷьыраӡак, лымкаала, ақырҭуа оккупантцәа ҳтәылеи ҳажәлари ирзааргаз ахамышҭыхә хҭысқәа раарԥшра иахьазку.
Ҵабыргуп, иара имшынҵақәа руак аҿы иҳәоит еиԥш, автомат кны дзеибашьуамызт (абарҭ ацәаҳәақәа зыҩуа дналаҵаны, ус иҟақәаз ҳмаҷӡамызт), иқәра акыр инеихьан, ҩынҩажәи жәохә шықәса ихыҵуан аибашьра ианалагаз, насгьы, гәабзиаралагьы дыӷәӷәамызт. Зынӡа згәы жәпоу арныгӡак иакәымзар, ашәҟәыҩҩы иакәым, ахархь-уаа иреиуогьы, иԥсадгьыл амца акны ибылуа, аӷа дычлақьуа данықәу, иҿи-инапи еиқәыԥсаны, иҽырҭынчны, акагьы ҟаимҵаӡо дызлатәарызеи? Еиҳагьы ирыцҳароуп, угәахы еибакуа, арахь лшара умамкәа, ула ҭраа аган уавахар. Иубаргузеи  аԥсадгьыл ахьчацәа урылагыланы хацәнмырха, мышкы ииз, мышкы дыԥсуеит апринцип ала, уеибашьыртә алшара умазар. Уеиқәхар бзиоуп, уҭахаргьы, узҭахаз удыруеит, башак акәым.
Џьума Аҳәба иакәзар, ишысҳәахьоу еиԥш, афронт аҿы абџьар кны деибашьыртә амч шимамызгьы, иҽыԥхьакны аганахь дгыланы, шаҳаҭс мацара дыҟамызт.
Аоккупантцәа рыцәгьа-цәыԥхамшьара, рыџьбарара, рыламысдара, аргамаду иаадырԥшыз рыгмыгра уҳәа, ҳәанҳәахла акәымкәа, хаҭала дагәылаԥшны ибеит. Ашәҟәқәа дрыԥхьаны, акинофильмқәа дрыхәаԥшны ада уаҳа аибашьра ззымдырӡоз ауаҩ иакәым, жьакгьы зымшьыцыз ашәҟәыҩҩы ари аамҭа еиқәаҵәа акыр дкыднаҟьеит. Зны иқыҭа гәакьа Аҭара днанагеит, нас Очамчыра (уа аӷацәа дырбаандаҩны, мызкы  инақәгәыӷуа дҭакны дрыман, «рыбзиарақәа» зегьы ихигеит), уантәи Ԥақәашь, Тҟәарчал, Ҭхьына, Ҷлоу днанагеит. Аҵыхәтәан, ииулакгьы Гәдоуҭаҟа диасит… Дахьнанагаз иибоз, иаҳауаз, ихигаз баҩхатәрала еиҭаҳәаны аԥхьаҩ изнагашьа иҽақәиршәеит. Иара убас, Москвеи Санкт-Петербург ақалақьқәеи рышҟа дцеит. Уаҟагьы аамҭа кьаҿк иалагӡаны Аԥсназы ихәарҭаз акыр усқәа мҩаԥигеит, иидыруаз, дыздыруаз, аҵара зциҵоз иҩызцәа, аурыс шәҟәыҩҩцәа аӡәырҩы рԥыларақәа еиҿикааит, дрыҿцәажәеит, Аԥсни аԥсуа жәлари зықәшәаз атрагедиа деилиркааит…
Ашәҟәыҩҩы имшынҵақәа излаҳдырбо ала, аԥсадгьыл ахьчаразы аӷа иҿагылаз аԥсуа ҿар реиҳараҩӡак изакәызаалак ҽазыҟаҵарак рымамызт. Хыԥхьаӡара рацәала убарҭ рыхьӡқәа, рыжәлақәа, иахьатәиқәоу уҳәа, рхы-рҵыхәа зегьы арбаны, рырҽхәаԥхьыӡ иазкуп имшынҵақәа рӷьыраӡак. Маҷк еиҵыхцәазаргьы, иҟазшьарбагоу цитата заҵәык иадамзаргьы иаазгар сҭахуп.
Аԥсуа еибашьцәа рҭагылазаашьеи ргәалаҟареи зеиԥшраз далацәажәауа, автор 1993 шықәса ианвар 2  аҽнытәи имшынҵаҿы абас иазгәеиҭеит: «Очамчыреи Тҟәарчали рҳәаа, ҳара ҳпозициа ахьыҟоу. Иарбан ҽхәаԥхьыӡ ажәоу ирзумҳәаша. Рыфатә иагны,  рышәҵатәы иагны, аҭабиақәа ирҭатәоу ирзуҳәаша ажәақәа узымԥшаауазар, зынӡаск ԥшаашьа узаҭом, ишырзуҳәашагьы уздырӡом даҽа џьоукы – иршәым, ирхам, рыфара ыҟам, рыжәра ыҟам, урҭқәа ухы иқәукып, ма абџьар ркындаз. Ҳаамҭазтәи аибашьыгатә техникала еибыҭоу аӷа дааникыларц аҭабиа дҭатәоуп ажьашьыгаҵәҟьа зкым Аԥсадгьыл ахьчаҩ. Цқьа умхәыцыр, цәгьамзар бзиа уаҩ дахыччом ҳәа, аччара уакуеит. Уаназхәыцлак, ухшыбаҩ аҭра иҭызҟьо ахшыҩеилкаарақәа азкылсуеит. Абџьари аџьаԥҳани зкым дыԥшны дтәоуп, егьи, деиқәных еибыҭоу дҭахар, уи иҳәаҭҳа ихыхны сара сеибашьуеит ҳәа. Уи иаҳа иреицәоу. Иаҳа еиӷьу игәҭыха даҽакуп. Ма ихала акомандир дауишьҭыр, дцоит аӷа дышьны иабџьар имхны аагаразы, мамзаргьы,  жәыларак ҟалар, абџьар ахьигаша даргәаҟуеит. Аӷа дшышьтәу, Аԥсадгьыл шыхьчатәу ҳәа аӡәгьы иаҳәара аҭахӡам. Уахьрацәажәо еиҳарак иуҳәаша, баша шәхы ахьҭашәмырхаша шәазхәыцла ҳәоуп».
Џьума Аҳәба иааидкыланы ижәлар рлахьынҵа дазхәыцны, изықәшәаз атрагедиа даргәаҟуан, аха конкретла, хаҭалагьы агәаҟрақәа дрықәшәеит. Ауаажәларратәи ихатәы гәаҟрақәеи, агәырҩақәеи изеицылеит, еиԥшхеит. Иҭаацәеи иареи ахьынхоз Аҟәа ақырҭуа марадиорцәа-аҵмыҳәҳәарақәа идырҳәит (урҭ усгьы рнапаҿы иааргаз ақыҭақәеи ақалақьқәеи ирыланхоз аԥсуаа рыҩнқәа неиҩымсрада идырҳәуан, гәыцәҟарқәамзи,  зхарамфацәази!), даныхәыҷыз аахыс еизигоз ибиблиотека беиа, инапылаҩырақәа ирбылуаз рыблит, дара рзы ихәарҭоуп ҳәа ирыԥхьаӡоз ргеит.
Изеиԥшрааз, ишԥаԥшӡаз, изакә ҭыԥыз, Џьума иаб, унеишь-уааишь ҳәа зарҳәоз анхаҩ бзиа, Басариан Аҳәба дахьынхоз Аҭара ақыҭан, Аԥсны ииасуа аӡиасқәа зегьы иреиҳау Кәыдры ахықәанҵәҟьа ихықәгылаз, ааигәатәи, харатәи асасцәа згымыз иҩны, иашҭа. Сара абарҭ ацәаҳәақәа зыҩуагьы уа знык-ҩынтә снеиқәахьан. Ма изеиԥшрааз уа еиҵааӡаны имаз абаҳчара? Уныҵаԥшыр, угәы азҳауан. Аоккупантцәа Аҭара зынӡа ирзымгеит, аха аамҭала Џьума иаб инхарҭа аҟынӡа инаӡеит, аҩны зны идырҳәит, нас амца ацраҵаны иқәырццышәааит!
Ҳәарас иаҭахузеи, зыӡбахә ҳамоу амшынҵақәа равтор ас еиԥш иҟоу ихьаақәа, игәырҩақәа, дзықәшәаз ихатә залымдарақәагьы дрылацәажәеит, аха урҭ аԥхьаҟа инаганы акәымкәа, иара иеиԥш ус иақәшәақәаз  ҳџьынџьуаа шырацәаҩу, аӷацәа ҳәа иҳақәлаз ауаҩытәыҩсатә ҟазшьа зцәыӡхьаз, агыгшәыг аҵкыс ишеицәақәаз, ламыс кәармак зламыз шракәыз, рсабрадажәқәа рҿыхны иаҳирбоит. Уи ганкахьала. Даҽа ганкахьалагьы, иҳақәлаз ҳаӷацәеи ҳареи мчылагьы, хыԥхьаӡаралагьы ҳшеиҟарамызгьы, дара акырӡа ишеиҳазгьы, ҳажәлари ҳаиҳабыреи рҳәоу ахьеиқәшәаз, аӷа хәымгақәа рцәымӷра, рыгьангьашра ақәыӡбара иеиднакылеит. Абри аидгылара, аҳәоуеиқәшәара мыч дуны ишаҳзыҟалаша еилыхха ирныԥшуеит ашәҟәыҩҩы имшынҵақәа.
Сара ԥхьаҩык  иаҳасабала, автор инагӡаны игәра згоит, избанзар акы – зсахьа ҭихқәо ауаа ахҭысқәеи акыр иреиԥшқәаҵәҟьоу саргьы избеит, исхызгеит. Насгьы, зегь реиҳа автор иџьысшьо, ес-иҟаиҵалакгьы, илиршеит уи аибашьра зеиԥшраз ажәа иашала  дахцәажәаны, иара анымҩаԥысуаз амзақәа рзы ибжьы ҭыганы, Аԥсны анҭыҵгьы акьыԥхь аҿы ақәгылара.
Аиаша ҳҳәозар, ақырҭуа оккупантцәа абџьарла рҽеибыҭаны Аԥсны ианақәла, иҟалаҵәҟьаз егьырҭ атәымуаа ракәым, ҳара аԥсуаагьы иззымдырқәоз, иззеилымкаақәоз ҳҟалеит. Дареи ҳареи ҳаизыҟазаашьақәа еибархханы ишыҟаз шԥаҳзымдыруаз. Аха усҵәҟьа рҽеибыҭаны, еибашьрала иҳажәлоит ҳәа ҳаҟамызт. Ус иақәыркӡаргьы, иаанызкылоз мчык ыҟазар ҳәа ҳгәыӷуан. Ирласны егьырҭ ажәларқәеи аҳәынҭқаррақәеи идеилыркаатәын ақырҭуа аргьы, урҭ аазышьҭыз реиҳабырагьы рхымҩаԥгашьа агрессивтә ҟазшьа шрымаз, аԥсуаа акгьы шырхарамыз. Убри аамҭа еиқәаҵәазы Џьума Аҳәба истатиақәа рцикл Урыстәылагьы, уи анҭыҵгьы, акыр еицырдыруа, ирылаҵәаны иҟоу, тираж рацәала иҭыҵуа агазеҭ «Литератураная Россия» адаҟьақәа рҿы акьыԥхьра ахьилиршаз, фырхаҵарак иаҩсуеит ҳәа исыԥхьаӡоит. Иахьа шьҭа аамҭа анца, аоккупантцәа Аԥсны ианалцаха (Уажәгьы Егры нырцәынтәи, аибашьра ахыркәшамҭаз ашьҭахьгьы ҳақәмақарра иаҟәымҵыц, ианҳацрыӡаауагьы седроу, аха…) урҭ астатиақәа митәқәак ракәымшәа збо дҟаларгьы ауеит. Аха урҭ автор ианиҩыз, ианикьыԥхьыз амшқәа рзы миллионҩыла урыстәылатәи аԥхьаҩцәа рыхдырраҿы акыр анырра ҟарҵеит. Шәазхәыц шәара, аԥсуаа здыруаз маҷын, ақырҭқәа уаа бзиақәоуп, иаамысҭашәақәоуп, ацивилизациа злысхьоу жәларуп ҳәа изыԥхьаӡоз рацәаҩын. Азамана, ақырҭқәа ацивилизациа злысхьоу ракәзааит, аха дара еибашьраҳәа Аԥсныҟа иаарышьҭыз рыла еилкаахеит руаажәларраҿы аҵмыҳәҳәарақәа шмаҷым.
Џьума Аҳәба имшынҵақәа угәы рҭынчны узрыԥхьом. Актәи ацәаҳәақәа инадыркны ургәылархалоит, ухдырра рытҟәоит, ухырхуеит. Зегь реиҳа аҵабырг иахьазааигәоу азы. Сажәа сырԥшӡоит, сцәажәашьа аформа бзиа асҭоит ҳәа дашьҭазу, дашьҭамзу уазхәыцӡом. Автор имшынҵақәа асахьаркыра шрыгымгьы, аԥсуаа есымшатәи рыбзазаратә цәажәашьа иазааигәоуп.
Арҭ амшынҵақәа уанрыԥхьо, уажәы-уажәы угәахы еибадыркуеит, аӷа хәымга ицәымӷра ҿыцҳаҳараӡа иуздырҵысуеит. Рформа аганахьала, аԥсуа традициатә бзазаратә жәабыжьҳәашьа иазааигәоуп сҳәеит, аха ҵакыла, афантастикатә хҭысқәа ааирԥшуашәоуп ишыҟоу. Детеқтивтә романк еиԥш, уажәымзар-уажәы ирҳәарызеишь, иҟаларызеишь ҳәа еиҳа-еиҳа ринтерес кны, зныкҟьарала инагӡаны срыԥхьанда уҳәартә еибыҭоуп.
Ашәҟәыҩҩы абарҭ имшынҵақәа рҿы хыԥхьаӡара рацәала ауаа (аруаа, анхацәа, аинтеллигенциа иреиуоу, ззанааҭқәа еиуеиԥшым, аҿарацәа, абыргцәа, аҳәса, ахацәа, милаҭла еиуеиԥшым) рхырҿсахьақәа амозаика ҳәа изышьҭоу еиԥш еилаԥсоуп. Аӡәи-аӡәи еиуеиԥшым ҟазшьала, хымҩаԥгашьала, досу рхәыцшьала.
Абжьааԥны, аҭынчра аныҟаз, уаҩы заманак иоуп ҳәа иуԥхьаӡоз, аҭагылазаашьа аҽанаԥсах, иануадаҩха, аеқстремалтә ситуациа аныҟала, асапын шәах еиԥш иуаҩра ыӡит, иаразнак дыԥсасит, иубахьаз иакәӡамкәа ихаҿы иԥсахит, дааҳәит. Даҽаӡәы, ушиқәымгәыӷӡоз, баша бжьара уаҩык иоуп ҳәа дшуԥхьаӡоз, аҟазшьа ӷәӷәеи ачҳареи ааирԥшит, иуаҩрагьы имырӡит. Аибашьра мыжда урҭқәа зегьы аанарԥшит – зыцәгьара зӡозгьы дыхнатит, абзиара злазгьы дцәырнагеит.
Зҩымҭа ҳахцәажәо автор ишәҟәыҩратә ҟазара еиҳараӡак иззикыз еизадоу, изҩыдоу, ицқьоу, иқьиоу, зыжәлари зыԥсадгьыли зыхьчо, урҭ рлахьынҵа бзиазы иқәԥо роуп. Аха ҳаԥсацәоуп ҳәа зхы зыԥхьаӡақәо, аԥсуа етнос иаҵанакуа зегьы еидкыланы рхы сҿышуеит ҳәа даламгеит, зегь маалықьцәоуп ҳәа дырхымцәажәеит. Ишәаны, изаны, аӡәы игәаԥхаргьы, игәамԥхаргьы, оабиеқтивла ахәшьара рыҭара аԥыжәара аиҭеит.
Ашәҟәыҩҩы имӡаӡеит иарбан милаҭзаалакгьы аҟны еиԥш, аԥсуаагьы агәхыршәагақәа, агмыгқәа, ахәымгақәа шҳалоу. Атәыла аныбылуаз, ҳажәлар рлахьынҵа ахәыц ианакыз, аҟазареи аҟамзаареи рҳәаа ианыбжьагылаз аамҭазы, џьоукы кылԥшкылӡырҩуа, ари аилаҩеиласра ду ҳхазы џьара акы абалаҳгари ҳәа ишәарыцон. Урҭгьы дрықәыӡбаны, рус хәашьқәа, рыҟьашьрақәа мӡакәа  иҳәеит. Иҟауҵари, ус еибыҭоуп ари ҳазқәу адунеиажә: ацәгьеи абзиеи рышьхәа еивҵоуп, ацгәи аҳәынаԥи реиԥш еишьҭоуп, аҩсҭаа дыҟамзар, анцәа дҟаломызт.
Сычҳара еизганы, аԥхьаҩ уаҳаҭыр баны, ацитата шеибгоу иаамгакәа, изулакгьы саҩсуеит. Аха игәцаракны, цқьа уазхәыцны уаԥхьа Џьума Аҳәба 1993 шықәса ииуль 13 аҽнытәи имшынҵа. Иаҳәо убап. Уа излаҳәо ала, автор Аҟәа иҩахыкны ашьхара аганахь иҟоу Каман ҳәа изышьҭоу ақыҭаҿы аԥсуак иҩны днанагеит. Ари ақыҭа ҳара ҳар ианааныркыла ашьҭахь акәын. Уи ақыҭа зымҽхакны инхоз Қырҭтәылантәи иааз ақырҭқәеи, агырқәеи, ашәанцәеи ракәын. Уа дрыланхозаарын, ижәытәӡоу аԥсуа жәлақәа иреиуоу, ирхылҵшьҭроу, Иура Ануа ҳәа аӡәы. Автор излаиҩуала, уи ҿык-бзык изламҳәо ала амал хәдацәахьы далатәан. Баҩхатәра дук иламызт, ҵара дук имамызт, нас усҟак амал изҭада? Днаԥхаҩын! Ҳаӷацәа ааганы Аԥсны рнырхара дацхраауан.
Иааидкыланы Џьума Аҳәба имшынҵақәеи абжьаратә ԥхьаҩы изыҳәан мацара акәым, аҵарауаа, аҭоурыхҭҵааҩцәа, афольклористцәа, абызшәадырҩцәа, аетнографцәа уҳәа, акыр ирыхәартә иҟоуп. Иус бзиоуп, хазы шәҟәны иахьҭыҵуа. Изалыршахозар, ҳаԥхьаҟа, дук хара имгакәа, арҭ амшынҵақәа егьырҭ абызшәақәа рахь еиҭаганы аҭыжьра, хымԥада, иақәнагоит. Агәра ганы сыҟоуп, уи интересс изкыша аурыс ԥхьаҩцәа шырацәаҩхо.










Р.  Қапба

Аццакра бзиа

Ашәҟәы «Ашьхақәа рылԥха» иану аповестқәеи ажәабжьқәеи уанрыԥхьо, иумбарц залшом урҭ зҩыз Џьума Аҳәба дшыццакуа… Мап, ари цәгьара зҵоу, ҟрыҵәрыла анапылаҩырақәа зымпыҵзыжьуа, афразақәа ԥхеибаҵо, акы аҭыԥан егьи аԥырхагахо, автор игәҭакы зырхәанчо, мамзаргьы иԥсыҽу ахшыҩзцара аҵәахразы аҳәоуқәа хәылакәаҳаны иҟазҵо ццакрам. Еиҭасҳәоит, ас иҟоу аццакреи Џьума Аҳәбеи изаҟаразаалак акгьы рзеилам, еицәтәымуп.
«Аԥсуа литература аҿиара даҽакы иаламҩашьо ахатә ҟазшьа амоуп. Аԥсуа жәлар ирыман зқьышықәса зхыҵуа аепикатә ҳәамҭақәа, алегендақәа, алакәқәа, ашәақәа, аха асахьаркыратә литература ыҟамызт. Уи ахы акит ҳазну ашәышықәса алагамҭазы. Аха аԥсҭазаара аиуит Октиабртәи ареволиуциа аныҟала ашьҭахь. Уи ажәлар рҿы ихьшәаны ииз ахәыҷы иҩызоуп. Бзиагьы изырбо, ҳәарада, убри амацаразы акәым, уи иамоуп ҟазшьа ҷыдак, егьырҭ алитература қәыԥшқәа рҿгьы иаҳԥыло, излалшо ала ирласны ақәыԥшрақәа аҭысра, ашәра, аӷәӷәахара, асахьаркыратә литература аконтеқст аамҭаҿы егьырҭ ирышьашәалоу, ираҟарахо ажәа аҳәара…» ҳәа иҩуеит аурыс совет критик И. Томашевски ажурнал «Дружба народов» ажәабатәи аномер (1978) аҿы. «Избан, Џьума Аҳәба дзырццакуа?» ҳәа хыс изманы ианиҵо астатиаҿы.
Иҵабыргыҵәҟьаны, ибзианы еиликааит аурыс критик Џьума Аҳәба арҿиара аус аҿы дзырццакуа, игәы иҭыхо, ииҳәарц ииҭаху. Алитератураҿы ас аиаша аилкаара, ашәҟәыҩҩы иԥсы ахьҭоу ақәшәара акырӡа аҵанакуеит уи ирҿиарамҩаҿы, насгьы иаанарԥшуеит астатиа автор дзыхцәажәо ашәҟәыҩҩы имилаҭтә литература ахыҵхырҭеи ҳазну аамҭазы иамоу аихьӡарақәеи ахьидыруа, ԥхьаҟатәи алшарақәагьы дышрықәгәыӷуа.
Абраҟа машәыршақә акәӡам ажурнал «Дружба народов» аҟнытә инеиҵыху ацитата заазгаз. Уи ала исҳәар сҭахын бзиа иаабо, зҩымҭақәа аестетикатә гәахәара ҳарҭо, ҳауаажәларраҿы амораль-ԥсихологиатә ҳауа зҩыдазтәуа, изааӡо, ааскьатәи абиԥарақәа иреиуоу ашәҟәыҩҩы Џьума Аҳәба ирҿиаратә баҩхатәра аурыс критикцәагьы ишазгәарҭаз.
Акритик Владимир Аҵнариа зны Џьума Аҳәба изкны ииҩыз истатиак аҿы иҳәон аиапон ҭаҳмада иԥсҭазаара аарԥшра (иҳалшозар уигьы мап ацәаҳкуам!) аҵкыс, иара иҩымҭа аиапон бызшәахьы инеиртә еиԥш аҟаҵара ҳлитературазы еиҳа хра алоуп ҳәа. Ииашаны, иахьа Џьума Аҳәба иреиӷьу иажәабжьқәа, иповестқәа рхатәы бызшәала ирыԥхьоит ауаԥсаа, аҟабардаа, абалкарцәа, ачерқьезцәа, аукраинцәа, абелорусцәа, аерманцәа, алатышцәа, алитовцәа, аиапонцәа, аполиакцәа, аболгарцәа…
Сара, апрозаик Џьума Аҳәба иҩымҭақәа аханатә срызҿлымҳауп, бзиа ибаны срыԥхьоит, ҳмилаҭ литература ахьдырбеио, аҳәаақәа ахьдырҭбаауа агәалаҟара сырҭоит. Уи исахьаркыратә ҩымҭақәа ирызку акритикатә статиақәа ҳреспублика аҟны еиԥш ацентртә кьыԥхь аҿгьы ирнылоит. Аԥсуа литература иазгәыку ари афақт дамыргәырӷьарц залшом. Избан акәзар, уи иаанарԥшуеит аԥсуа литература ԥхьаҟатәи аԥеиԥш еиҳагьы изырлашо аҟыбаҩ змоу ашәҟәыҩҩцәа шаҵагылаз.
Амилаҭ литература даҽа милаҭк ахь иӡырызго, иахцәажәо, уи амилаҭ акультура зегьы азы аус бзиа ҟаиҵоит. Изхысҳәаауа, Џьума Аҳәба иҩымҭақәа зегьеидгылоутәи аԥхьаҩ иҿаԥхьа ицәырганы ирыхцәажәо И. Томашевски истатиагьы шәагаала идуцәамзаргьы изыԥсоу рацәоуп, изызку ашәҟәыҩҩы изын еиԥшҵәҟьа аԥсуа литераутра зегьы азгьы.
Аурыс шәҟәыҩҩы Сергеи Антонов истатиа «Актәи  ахаҿы инаркны» (ажурнал «Новый мир» №9, 1972) аҟны иҩуеит абас: «Ашәҟәыҩҩцәа есымша ирыԥшаауан, егьырҭ ажәларқәа рлитература аҟнытә хәарҭара злоуи ихшыҩрҵагоуи жәпакы».
Сара араҟа хықәкыс исымам Џьума Аҳәба ирҿиамҭақәа инарҭбааны рыхцәажәара. Урҭ уаҩ ддыргәырӷьартә ирацәоуп, рыҭҵаара уажәшьҭа акритикатә статиақәа рымацара азхом, иаҭахуп инеиҵыху аусумҭақәа. Сара абраҟа ҷыдала сазааҭгыларц сҭахуп Џьума Аҳәба иповест «Ақәыџьма-ҟьала ахынҳәра». Аха уанӡагьы даҽа акык-ҩбак. Ари ашәҟәыҩҩы ҳлитератураҿы дцәырҵит поетк иаҳасабала. Уи раԥхьатәи иажәеинраалақәа рҿгьы аԥхьаҩ ибон абаҩхатәра шимаз, аԥшаара дшашьҭаз, аха иазгәаҭатәуп уи усҟан ажәабжьқәагьы дышрылгахьаз, амала акьыԥхь ашҟа ицәыригомызт. Москва алитературатә институт аҿгьы поетк иаҳасабала ауп дышрыдыркылаз, нас апрозеи адраматургиеи рыҟәшахьы диасит. Уи апоезиа ахьынтә апрозахь дзиасыз, игәҭыха иаҳа иаирҳәо далагеит, иҩныҵҟатәи иҭахрақәа раарԥшраҿы ажәеинраалақәа ирызхамырҭәаауашәа ибеит. Ҵабыргуп, уажәгьы апоезиа дацәыхьшәашәаны дыҟам, апрозатә ҩымҭақәа акыр аникьыԥхь ашьҭахьгьы, иҭижьит ажәеинраалақәа реизга хәыҷыкгьы. Уи афақтгьы иаҳәоит уи апоезиа уажәгьы зынӡа мап ацәкны дшыҟам. Ауаҩы иарбан усзаалак аҿгьы апоезиа ԥсҭазаарак еиԥш имазароуп. Ашәҟәыҩҩы апоезиатә мцабз игәы иҭамзар, иҭамԥхозар уи ашәахәақәа, апрозатә ҩымҭақәа изаԥҵом, дыхьшәашәахоит арҿиаратә ус аҿы.
Џьума Аҳәба апрозаҿы мацара акәӡам дахьыӷәӷәоу. Уи зеиӷьаҭам афилософиатә хшыҩҵак згәылоу адраматә ҩымҭақәа акымкәа-ҩбамкәа иаԥиҵахьеит. С.И. Ҷанба ихьӡ зху Аԥсуа ҳәынҭқарратә драматә театр аҿы иқәдыргылахьеит «Аҳақ ашәара» (1966 ш.), «Ҳашьхақәа рышәшьыра» (1973). А. Довженко ихьӡ зху Киевтәи акиностудиа иҭнахыз афильм «Арҿиара» аԥсуа теқст Џьума Аҳәба итәуп, араҟа уи афырхацәа хадақәа руаӡәк ирольгьы дыхәмаруеит иара.
Џьума Аҳәба 1975 шықәса раахыс аҩра даҿуп Нарҭаа репос амотивқәа ирылхны адрама ду «Нарҭаа рлахьынҵа». Иара убас уи аус адиулоит, акыргьы ишьақәицалахьеит аԥсуа жәлар рыԥсҭазаара инарҭбааны, исахьаркны иаазырԥшуа ареалисттә роман «Асқьала».
Ирацәоуп убас ари ашәҟәыҩҩы арҿиараҿы инапы  злаку. Иара убас уи ақтивла ихы алаирхәуеит аԥсуа литературатә критика аԥсҭазаараҿгьы. Уи дрыхцәажәоит иҩызцәа ашәҟәыҩҩцәа рҩымҭақәа. Џьума Аҳәба давсны дцом аԥсуа литература, иҿыцу, ибзиоу ҩымҭак аналалак. Иаагап ҿырԥштәыс, Аԥсны жәлар рпоет Баграт Шьынқәба ироман «Ацынҵәарах» анҭыҵ ҳаԥсуа критикцәа зегь раԥхьагьы, уи ибжьы ақәиргеит, деигәырӷьаны дахцәажәеит ҳмилаҭ литературазы ихьӡырҳәаганы иҟалаз аҩымҭа ду. Убас ахәшьара бзиа аҭаны еилиргеит ҳмилаҭ литература аџьа ду азызбахьаз, Аџьынџьтәыла ашьа азказҭәахьаз, Аԥсадгьыл апатриот ду, ашәҟәыҩҩы Ҷиҷико Џьонуа иҩымҭа «Амца дырцәоит мцала».
Иахьа аԥсҭазаара хара ицеит, ауаа ринтеллеқт ҳаракхеит, рдоуҳатә ҭахрақәа рымҽхак дырҭбааит, иуҳәар ауазар, аглобалтә ҟазшьа аархәо аҟынӡа.
Иахьатәи аԥсуа проза арҿиара иаҿу ашәҟәыҩҩцәа абарҭ ауаажәларраҿы иҟало аиҭакра дуқәа – атехникатә револиуциатә прогресси, ауаҩы доуҳала ибеиахареи аҭакԥхықәра рныруа, еилыркаауеит.
Ашәҟәыҩҩы дзыхшаз аамҭа датәуп. 20-тәи, 30-тәи, 40—тәи ашықәсқәа раан ҳашәҟәыҩҩцәа иаԥырҵоз усҟантәи аамҭа иашьашәалан, ҽҟьарҭа узымҭоз арамкақәа рҿы ианаанхозгьы ыҟан. Ҳәарада, ас аҭагылазаашьа ҟазҵоз амзызқәа ыҟоуп, аԥсуа литература аҟны мацараҿы акәӡам, уи ҳԥылоит асовет литература зегьы аҟны, аха ҳалалар, уи хара ҳагоит…
Уажәтәи апроза аамҭеи аԥхьаҩи	 рыҽрықәыршәаны ԥхьаҟа ицоит, иҿиоит. Ԥаса апроза хҭыстә прозан, имариан, изырӷәӷәоз асахьаркыратә махәҭақәа маҷын, зны-зынлагьы аԥсҭазаара аԥашәыркра рыгын. Уажәтәи ауаҩы иҩныҵҟатәи дунеи ахь ихьаҳәит, исахьаркны иуҳәозар, дыгәцаракны игәаҵәа иҭаԥшит. Ԥаса еиԥш ажәлар зегьы персонажцәаны иуԥылом аҩымҭақәа рҿы. Иахьа аԥсуа проза иалоу аҩымҭақәа рфырхацәа еиҳа игәылҭәаауп, рхәыцра духеит, избанзар, иахьатәи ауаҩы иԥсҭазаараҿы ирацәахеит дзеигәырӷьо еиԥш, игәы икылхогьы, дзызхәыцуагьы, уи аџьықәреи, аҭаҭын, ачаи ааирыхит, арахә-ашәахә аниҵеит, ахан иргылеит, амашьына ааихәеит ҳәа изхом. Избанзар ауаҩы ақьафуразы мацара адунеи дықәым, ирацәахеит ицрыхо, дзыргәаҭеиуа уаҵәтәи иԥеиԥш азы.
Насгьы иахьатәи ашәҟәыҩҩы иазгәеимҭарц залшом, иахьатәи аԥхьаҩ ԥасатәи аԥхьаҩ иаасҭа адунеитәи литература дшазааигәахаз, доуҳала дышбеиахаз, иидыруа рацәаны ишыҟалаз, иестетикатә гьама ишазҳаз, ишҵархаз. Урҭ ирҭахы, ирҭахым изыԥхьо (егьырҭ алитературақәа рҟнытә) аԥсуа литература иаҿдмырԥшыр залшом. Убри аҟнытә аԥсуа шәҟәыҩҩцәа ирыҩуа, ҳәарас иаҭахузеи, зегь раԥхьаӡа иаԥсуазароуп, амилаҭ цәа ахазароуп, амилаҭ ԥсҭазаара аанарԥшуазароуп, аха адунеитәи литература ишьҭнахуа азҵаарақәа алаӡо иҟазароуп. Убасҟан ауп асахьаркыратә ҩымҭа адунеитә ҵакы аманы, амилаҭтә цәа аханы, ауаажәларраҿы хәарҭара аланы ианыҟало.
Аԥсуа шәҟәыҩҩцәа ааскьатәи абиԥара иеиуоу аӡәырҩы реиԥш, абри абас шакәу, хшыҩзышьҭра бзиа шазиуз ааирԥшит Џьума Аҳәба аҵыхәтәантәи аамҭазы иаԥиҵаз иажәабжьқәеи иповестқәеи рҿы.
Ашәҟәыҩҩы дфилософзароуп, аԥсҭазаара аԥхьаҟа аҿиаразы иқәнаргыло азҵаарақәа диалеқтикала иҩымҭақәа ишьҭырхуазароуп.
Џьума Аҳәба иповест «Ақәыџьма-ҟьала ахынҳәра»  аԥхьаҩ акыр дзырхәыцуа, акыр иҵоуроу зҵаара  изцәырызго, еиҳаракгьы ауаҩи аԥсабареи реизыҟазаашьа ҳзырбо философиатә ҩымҭоуп. Аԥсабара аԥсы ахаҵаны ахцәажәара мариам, уи атәы зегьы ирықәҿиом, аҟыбаҩ, адырра ҵаула аҭахуп ҷыдала уи иамоу изырԥшӡо, изырбеио, ԥсыс иахоу, ауаатәыҩса раамышьҭахь, ашәарах, аԥсаатә, агыгшәыг рхатә ԥсҭазаара рымоуп, рхатә лахьынҵа, аԥсабара ирнаҭаз рызшоуп. Абри аганахь Џьума Аҳәба егьырҭ аԥсуа шәҟәыҩҩцәа изларԥиго ыҟазар ҟалап. Уи агыгшәыг рбызшәа «иҵеит», иеиликааит, ақәыџьмақәа рдунеи удыруазароуп, мап анакәха, иуадаҩуп уи иазкны инеиҵыху аповест аҩра. Араҟа ахыҭҳәаа мацара хара уашьҭуам.
«Ақәыџьма-ҟьала ахынҳәра» иаԥхьалак дымҩашьо ибоит уи зҩыз автор азҟа ибзианы ауаажәларратә ԥсҭазаараҿы аҵакы аманы иааирԥшыз агыгшәыг аԥсҭазаара ауаа ирыдҳәаланы. Ас аҟаҵара зынӡа имариоу усым. Аповест автор ақәыџьмақәа рыԥсҭазаара ирызку анаукатә литературагьы ихы иаирхәеит, сгәанала, уигьы азмырхакәа, ҳаԥсабара ссир иамоу абеиара здыруа, ашьха-ага иныҟәахьоу аԥсуа шәарыцаҩцәа аӡәырҩы дрыҿцәажәазар, иеиликаазар акәхап. Излазбо ала, ари аҩымҭа ус днадыххыланы имҩит, насгьы инапы ишныҵыҵыз еиԥшҵәҟьа иаразнак имкьыԥхьит, ишәон, изон, икапануан, ажәакала, арҿиамҭа абырцкал икылихаанӡа акьыԥхь ахь ишкылимгаз умҩашьо иубоит уанаԥхьо.
Ақәыџьма гыгшәыгуп, ацәгьа ауеит аҟнытә адунеи ршаз аахыс зегь иара иаӷацәоуп, изылшогьы, излымшогьы аҭархара иашьҭоуп. Аха аҵыхәтәантәи ашықәсқәа рзы аҵарауаа аԥсабареи ауааи наҟ-ааҟтәи реизыҟазаашьа иаҳа иааигәаны иеилыркаауа, иазнеиуа ианалага иккаӡа иааԥшит аԥсабара иашаз, иқәнагалаз зегьы ракака шаҭаху. Рахәи-уааи, шәарахи рзы акыр ԥхасҭа ҟазҵо ақәыџьмагьы ахьхәарҭаз, аԥсабара иқәымзар шамуаз аҟара еилкаахеит. Ԥаса «ақәыџьмақәа ықәхтәуп» ҳәа ауаа ирҳәозҭгьы, уажәы уи аҭакс «мап, ус аҟаҵара иашам» ҳәа ирҿанархьуеит ҳаамҭазтәи анаука.
Абри азҵаара апроблема алхуа, сахьаркыратә ажәала аԥхьаҩ игәаҟынӡа инеиртә ԥсы зхоу акы иамеигӡо, зыц икылызхырц иаҿу ақәыџьмаҵәҟьа арыцҳашьара уоуеит, изықәшәаз азалымдырра – ахатә џьынџь ацәыӡра – агәалсра унаҭоит.
Џьума Аҳәба иповест аҿы Ақәыџьма ҟьала аԥсҭазаара инҭкааны ишаанарԥшуа еиԥшҵәҟьа, убри инаваргыланы, махәҭа-шьахәҭала идуны акәымзаргьы, иаабоит иахьа ауаа наҟ-ааҟ реизыҟазаашьа, насгьы урҭ аԥсабара ишазыҟоу.
Аповест афилософиатә хшыҩҵак иҵегьы иарӷәӷәару, ақәкы гәылҭәааны иаанарԥшырц азоуп Нарҭаа дуқәа рашьеиҵбы Сасрыҟәа иԥсымҭазы ашьа илыҩруа дахькажьыз, џьара хәарҭарак сызиҭозар ҳәа инеиз ақәыџьмеи иареи реицәажәара аҩымҭа епиграфс автор изахаиргылазгьы. Абри алагьы ашәҟәыҩҩы аԥсабареи ауааи реимадара иҵегьы игәцаракызарц имоу ихатә позициа ҳаранакуеит.
Аҩымҭа композициала, еиҿартәышьала, аҵакы ианаало еихышәшәо иҟаҵоуп. Автор иповест аҿы аханатә ишицәаҩоу еиԥш, ирманшәалеит ахҭысқәа рыҿиашьа, аинтерес укыртә ирлах-ҿыхит, угәы зырхыҭхыҭуа адинамика рыҵеиҵеит. Араҟа хадаратә «фырхаҵаны» иаарԥшуп Ақәыџьма-ҟьала. Уи аԥсҭазаара ауп аҩымҭа ахы инаркны аҵыхәанӡа иаабо, автор икалам ҵары зықәку, аха убри инаваргыланы ицәыргоуп аперсонажқәа, иаагап ақәыџьма аԥхасҭа знаҭо аԥсаратәи ақыҭауаа, ашәарыцаҩ Кац Кьамсыс, авагон иагоз Дадын уҳәа убас егьырҭгьы.
Абарҭ инарываргыланы аҩымҭаҿы иаабоит автор идунеихәаԥшышьа, ифилософиатә хшыҩҵак дызҿагылои, дзыдгылои еилыхха, лирикатә хьаҵрала. Аповест асиужет хыхь ишаҳәоу еиԥш имариоуп, еиласоуп цәеижьла иакны, насгьы еихышь-еилышьны аԥхьаҩ ахҭысқәа акы ицәӡо, акы ицәыҵәахуа акәымкәа, аушәақә аха истандартымкәа еиҿикаауеит, амахәҭа зҩыдақәа рыла ирԥсаҟьоит, урҭ зырӷәӷәаша агәыцә риҭоит, аԥашә ирҵаулоит, зегьы ирыцку ажәала аԥсы рхеиҵоит.
Аԥсара ақыҭан Кәыкәын ибнаҿы иамаз ақәыџьмақәа рџьынџь дгьыл абна анхырҿа, рыԥсҭазаара шәарҭахеит. Ақәыџьма-ҟьала ани аби анҭадырха иҭынхадахеит, аха ақәыџьма-шьа иалаз еиқәнархеит. Аԥсабара иаиааиуа-иеиҵеиуаҿы имчыдоу азычҳауам, иԥырнахуеит. Ари ақәыџьмагьы ашьапы иқәгылеит аҽырӷәӷәаны, ахатә ҭаацәара ҟанаҵеит, ақәыџьмақәа ираԥызаҩны иҟалеит. Аха ашьҭахь иаанхаз абнагьы анхырҿа, аԥсҭазаара ахьеиқәнархаша аҭыԥ амоузт, аԥшқацәа  аманы иқәҵны ицоит аԥсҭақәа рахь. Уаҟагьы, аҵла иалҟьаз амаҭ ицҳаит ҳәа абнаҳәақәа ҭаха арымҭеит, уантәи ицоит ашьхаҟа, аха араҟагьы иара аҵкыс иӷәӷәаз амшәқәа иқәыдмыргылеит, аԥсы ама ихынҳәит иахьиз-иахьааӡаз аҭыԥахь. Ақәыџьмақәа рҵас еиланаган, изықәшәаз агәаҟрақәа рыхҭнаҟьарц иаапкыҵәҟьаны ирылалеит ақыҭауаа рырахә. Уи ахы шымҩаԥнагоз ала зегьы еицҿакны иахьӡырҵеит Ақәыџьма-ҟьала ҳәа. Иҟьалаӡагәышьамызт иара. Аԥсырҭа ахатәы дгьыл аҿы иаанагеит. Уаҳагьы царҭа амамызт.
Џьума Аҳәба абна илоу агыгшәыг аԥсҭазаара ауаажәларратә ҵакы аманы иҟаиҵеит.
Ашәҟәыҩҩы ифантазиа, ихыҭҳәаа, асахьаркыратә ҩымҭазы акыр ҟанаҵоит, уимоу, зны-зынла ацәгьара злам амцгьы ашьапы аҵаҵаны, икамҳауа иаақәнаргылоит. Иаҳҳәап, аҩымҭа афырхаҵа агаҟа дцозар, ԥҳәызба ссирк дылԥылозар, ашәҟәыҩҩы уи ахаҭыԥан илшоит ашьхаҟа шәарыцара дишьҭыр, мамзаргьы, аҽакы иирҟаҵар. Аха ус иҟам аԥстәқәа, ашәарахқәа, агыгшәыгқәа, иаҳа ииашаны иуҳәозар, зыг-зҿы амҳәо ирызкны иануҩуа, асахьаркыратә ҩымҭа анаԥуҵо. Урҭ злаҟам аҩра изаҟаразаалак изалшом. Избан акәзар, акы ашәҟәыҩҩы дышиашам иаразнак аԥхьаҩ иҿаԥхьа иааԥшуеит. Ҩбагьы, ииашаны изымцәажәо, аԥсҭазаара аҵабырг иаҿагыло аҩымҭа сахьаркыралагьы, идеиатә ҵакылагьы икәадахоит, иԥсыҽхоит.
Џьума Аҳәба ақәыџьмақәа рыԥсҭазаара инарҵауланы иҭиҵааит, еиликааит ҵарауаҩык иаҳасабала. «Ақәыџьма-ҟьала ахынҳәра» зегь реиҳа иугәазырԥхо иреиуоуп, акы, исахьаркны, азеиԥш уаажәларратә ҵакы аманы иахьыҟаҵоу. Ҩбагьы, ақәыџьмақәа ирызкны иҳәоу ажәакгьы дара ирыцәтәымны иуԥылом.
Ажәа асахьарк амч ду амоуп, аха уи ахархәара аиуроуп иахьахәҭоу аҭыԥаҿы. Изхысҳәаауа, Џьума Аҳәба иповест «афырхаҵа» Ақәыџьма ҟьала ԥхасҭамзар акгьы шыҟанамҵогьы, арыцҳашьара, агуманизмра узнарҵысуеит, угәы унархьуеит заалымдарала изықәшәо уи алахьынҵа. Аха убас шакәу, аҩымҭаҿы иаҳԥыло аԥсаратәи ақыҭауаа аӡәгьы изеилкаауам абчараҳ Кац Кьамсыс ида. Абри аганахь уи дзаҵәхеит…
Аԥсҭазааразы еснагь иқәԥатәуп. Уи диалеқтикоуп. Ақәыџьмагьы иаҭахуп аԥсҭазаара. Уи азин амоуп, башагьы иқәԥаӡом ахеиқәырхаразы. Уи ауаҩы – аԥсабараҿы зыԥсы ҭоу зегь раҵкыс зымчу – еиликаауазар ауп. Абри аилибамкаара иахҟьо ауп ашәҟәыҩҩы Џьума Аҳәба «Ақәыџьма-ҟьала ахынҳәра» аҟынгьы иаҳирбо. Аԥхьаҩ игәы иҭыҵуам аповест аҿы иаарԥшу агыгшәыг аԥсҭазаара. Уи адгьыл ақәзааразы имҩаԥнаго ақәԥарақәа зегьы – ԥасабарала ирҵабыргуп. Ақәыџьмақәа рдунеи уамашәа иссируп, амч адагьы ахшыҩ рымоуп, дара ртәала ихәыцуеит, урҭ ҭазырхо ашәарыцаҩ иеикануеит, дахьыржьаша иашьҭоуп. Урҭ рааигәа-сигәа, рҭыҩра ахьыҟоу бзанҵык ашьа кадыршуам. Избанзар, анс уаҟа рыҟазаара шәарҭахоит. Ус ҟазҵаз ақәыџьма дара рҵас еиланагеит, аԥсҭазаарагьы шәарҭахоит.
Аповест аҿы иаарԥшуп, анапҟазарагьы агымкәа иҟаҵоуп Ақәыџьма-ҟьала ахәыҷра «аҭоурых», аиаҭымра, ахала аанхара, ахатәы бна ианылырцаз, ақәыџьма-лаԥс «еибашьрыла» ианаԥшааз (реиҳа иӷәӷәоу акәын урҭгьы зыцныҟәоз!), акамбашьқәеи, абнаҳәақәеи, амшәқәеи иареи анеибарԥсуаз, аҵыхәтәан иара аныршьуа уҳәа асахьақәа ухамышҭуа, угәы ихьу-хьууа иҵало иҟаҵоуп. Хар змам аԥстәы аҭахара ҳәоуқәак рылагьы угәы иалсуа иҟаиҵар илшоит ашәҟәыҩҩы, избанзар, уи «маалықьк» иаҩызоуп, ацәымӷра умам. Ус акәымкәан, ацәгьа уза ақәыџьма аҭахара угәы иалсуа аҟаҵара уадаҩуп, иаҭахуп абаҩхатәра иаша. Агыгшәыг ҳзааигәаны, ҳгәы азыбылуа аҟаҵара автор излаилшазеи ҳәа азҵаара ықәҳаргылар, иҳалшоит абри аҩыза аҭак аҟаҵара: «Аҩымҭаҿы аԥсабара ахьчареи, аԥсабареи ауаҩи реизыҟазаашьеи рҿы иахьа извыстәым, ихымԥадатәу азҵаарақәа ииашаны ишьҭыхуп, иагьыӡбоуп аԥсҭазаара ареалтә ҭагылазаашьа иақәыршәаны.
Ашәҟәыҩҩы заҟа исахьаркны, аԥсҭазаара аҵабырг иақәшәо иааирԥшуазеи агыгшәыгқәа рдунеи. Автор ихамышҭуа иаҳирбоит Ақәыџьма-ҟьала «ԥсадгьылс» иамаз Кәыкәын ибнара. Уи «ан анацәыӡыз аԥхынразгьы, иацааиуаз ҭагалангьы, иара амацара заҵәык ылан, абшьҭрала, аншьҭрала, уажәшьҭа иаразаҵәык иатәыз, иазынхаз, аҳәаақәа ацәымҩашьо изылдаз абнаршәыра. Уи абнаршәыра еиужь инеизакны, ауаа рыбызшәала «Кәыкәын ибна» ҳәа изышьҭаз амрагылара аганахьала ашьха ҳаракқәа ирыхьчон, иагьдырԥшӡон. Амшын аҟынтә унаԥшыр, абнаршәыра ахьаанҵәо иблааӡагаха, ӡынгьы-ԥхынгьы ирықәыз асы цырцыруа, маҳәра рызуа, абнаршәыра иахагылан ашьхақәа. Убасҵәҟьа дара ашьхақәа рзыҳәангьы ирԥшӡаган, ақәыџьма анрагьы, ҩызарагьы азызуа, абнаршәыра иаҵәара. Уи аԥшӡара зегьы аҭаауан, ашьхақәа рмаҟҿаҳәаранӡа аҟара унхаланы, агаҿаҟа уааԥшыр. Мшынҵас игазгон. Иара убасҵәҟьа, ажәҩан ҽыҭ-ҽыҭ аԥҭақәа анху еиԥш, инеилык-ҩеилыкны, еилыӷраан абнагьы. Џьара ииаҵәан, џьара алҩақ ахатәазшәа, ицәеиқәаран, даҽаџьарагьы, ижәҩангәыԥшшәылан. Ԥсы зхоу зегьы рзыҳәан ихааӡаган уи абнаршәыра. Ацәеижьы ишалдоу еиԥш ашьа зҭаныҟәо адақәа, уи аҩныҵҟа иагәыслуан акәараҷҷақәа, ацыхаӡқәа, иҟәызгаӡа иҭатәан акамбашьқәа рзыҳәан иԥсеиқәырхагаз аӡмахқәа, икылӷьашааӡа ишьҭан арахә рҳәырҭа адәқәа, аԥсаатә рыҭра ахьыҟарҵаша аҵла еилач дуқәа гылан, агыгшәыг иахьырҿиарҭаз абнаршәыра еиужьқәа аман, даҽаџьарагьы ауаҩԥсы изыҳәан инырхагаха, ишшәыр-шшәырӡа еилагылан ахьа-ҵлақәа, аџьқәа…».
Ас абна иаҵанакуа аԥсҭазаара ииашаны жәала асахьаҭыхра иҟалап ашәҟәыҩҩцәа зегьы рымч ақәымхозаргьы. Абна аҵакы аԥсҭазаараҿы зегьы рзы заҟа иӷәӷәаны иҟоу автор иаҳирбоит алада иаагоу аҭыԥаҿгьы: «Усҟан, хыхьынтәи уанахәаԥшуа, цәқәырԥа зхым амшын ҭынч еиԥшыз абнаршәыра еиужьра, бла зхоу ирцәыҵәахуа, дунеи ршазар аахыс имырӡуа иаман, егьымԥсахуа иаанагон ахатәы закәанқәа, ахатәы ԥсҭазаара. Уи аҩныҵҟа имҩаԥысуан аиӷарара, ишьакаҭәагаз, иааиуа еиҵеиуа ҳәа анибарҵәара, аибыфара. Аха уи аҩныҵҟа имҩаԥысуан ауаатәыҩса абзиабара зыхьӡырҵаз аԥсабаратә ҵасқәа иреиҳау, идаракәацмырӡгоу алашәага реишьҭалара, ашәарах ҵысны реибаԥшаара».
Аԥсуа литератураҿы ашәарахи агыгшәыги ирызкны абарҭ ирыцназго ацәаҳәақәа иҟалап рԥыхьашәара уадаҩзаргьы: «Абнаршәыра аҩныҵҟа иины, абнаршәыра иааӡаз ракәым, анаҩс иахагылаз ашьхақәа иркыдыз ашәарахгьы рыԥсреи-рыбзареи иара абнаршәыра иадҳәалан. Ҵаҟа, архаҟа илбаарышьҭуамызт ақәыџьмақәа. Агаҿа дгьыл цәаакыраҿы ишьҭаз абнаршәыра аԥсахаҵара еиԥш аԥсҭыхрагьы азымариан. Иара иамааӡаз, иахымшаз ашәарах ашьапы ныланаргылар, иԥсцәаҳаха иазыҟалон. Чмазара бааԥсык иҟаз зегьы азнарҵысуан. Убри адагьы даҽакы аҟынгьы, ақәасабқәа рзыҳәан, нцәахәык иаҩызан ақәыџьмақәа. Урҭ жьышо рҭархаразы ирышьҭанаҵы еснагь ргәы рҽанын, рыԥсҭазаара ахыц рыхханы изку арахәыц иаҩызаха, еснагь ахыхьчара иазхиан. Ирыздыруамызт ақәасабқәа, иреиӷьу, аҳаскьын ԥсыла дара алачо, иреиӷьу аҳауа нылбаадо, аӡыхь цқьақәа, аӡыхь хьшәашәа инаҿыхәо, ашьхабӷацымкарҿы тәарҭас, гыларҭас иахьрымаз зыбзоуроу, бжеиҳан рыӷра ҭыӷьӷьа, имлашьуа, ҵаҟа лбаа архабна илаз ақәыџьмақәа шракәыз. Урҭқәа еилкааны ирымазҭгьы, рынцәахәы Ажәеиԥшь-жәеиԥшьырҟан иеиԥш иԥхьаӡаны, абнаршәыра ашҟа илбааԥшуа, ақәыџьмақәа рзыҳәан ирҳәарын: «Шәҳагымхааит, зыцәгьара бзиараха иаҳԥыло ҳаӷацәа!» – ҳәа.
Арҭ ажәақәа рыла автор акырӡа ҳархәыцыртә, насгьы ҳаилкаара иаҳагьы иарҿыхартә иаҳирбоит абнаршәыреи ашәарахи реимадарақәа, уа илоу ԥсы зхоу зегьы дара-дарала рыԥсҭазаара арахәыцқәа шеиларсу, насгьы ауаҩы урҭ иҵегьы инарҵауланы идырырц, игәникыларц шихәҭоу уҳәа жәпакы. Аха абарҭқәа зегьы ишрыхәҭоу ззеилымкаауа иахьагьы ирацәоуп. Ус шакәу автор иааирԥшуеит Аԥсара ақыҭаҿтәи анхацәа ԥыҭҩык рхаҿсахьала. Уимоу, урҭ рышәарыцаҩ-абчараҳ ақәыџьма дақәтәоуп ҳәа изырҳәон, еиҳарак лассы-лассы изырҳәо иалагеит рқыҭаҿы Ақәыџьма-ҟьала анцәырҵ. Араҟа арҭ ауаа Кац Кьамсыс иҿаргыланы иааирԥшуа рыла иаабоит ашәарыцаҩ дыззеилымкаауаз, заҟа иҭшәаны ихәыцуаз, аԥсабара иацәыхараз.
Аповест аҿы автор ҟазара дула дааирԥшуеит Кац Кьамсыс. Уи ихаҿсахьала ашәҟәыҩҩы даҳирбоит абнеи ашәарахи рыԥсҭазаара бзианы иҵаны измаз, урҭ рзакәанԥҟарақәа аилагара шамуа, ицәгьоу ахь ишкылсуа здыруа аԥсуа шәарыцаҩ-абчараҳ, абна аҩыза ду. Уи ихаҿсахьа гәылҭәааны иҟаҵоуп, агәра угартә. Уи азы автор иҭахымхаӡеит адаҟьақәа рацәаны, иркьаҿны, аха атипра аланы иҟоуп.
Кац Кьамсыс ибзианы иеиликаауан Ақәыџьма-ҟьала акагьы шахарамыз. Уи ҭыԥда, хатәы бнада ианаанха, игәааны ашьа ауан. Абас шыҟалоз ашәарыцаҩ заанаҵгьы ибон Кәыкәын ибна ахшьаара ианалагазгьы. Усҟангьы ари ауаҩ дырҿагылеит абна хызшьаауаз ауаа, аха имч ақәымхеит, ииааит, хара ахәыцра злымшоз шьоукы.
Аповест анҵәамҭа даара лоунытә уархәыцыртә иҟаҵоуп. Иаапкыз ақәыџьма ақыҭа рырахә ықәнахуа ианалага, бааи-ԥси, хәыҷи-дуи ишынеибакыз игылеит, алашәага ҵыргеит, аха рымч ақәымхеит, дырҩегьых Ақәыџьма-ҟьала рыцәцон аҵыхәа кьагәа рҿаҟьаны, Кац Кьамсыс ихымҭа акәымзар.
Аҩымҭа хзыркәшо ацәаҳәақәа ҳрыԥхьап: «Еиҵхәаа анаараҿы икажьыз ақәыџьма ашҟагьы дымнеикәа, изыԥшыз ауаагьы днарывсын, лабажәк еиԥш ишәақь иҩыҵрак, уаҳа даахьамԥшӡакәан дцеит иара.
Игәаҵа иҭаԥшны, дзакә уаҩԥсыз аилкаара рцәуадаҩхазаргьы, уи ахаҵа ихьӡыз, ижәлаз аҟара уеизгьы ирдыруан, амала Кац Кьамсыс ҳәа ихьӡ анырҳәоз инаԥшьны – ашәарыцаҩ ҳәа уаанӡа изырҳәоз, иаргьы дзызгәдууз ахьыӡ ҷыда убри аҽны инаркны уаҳа изырҳәар имуит».
Арҭ ацәаҳәақәа рфилософиатә ҵакы дууп, иуарҳәо рацәоуп. Акы, иаанарԥушеит аҩымҭа афырхаҵа Кац Кьамсыс ихаҿсахьа ҟазарыла игәылырҭәааны, уи дшәарыцаҩ иашаны, абна даҩыза дууны, дшьыҩны акәымкәа. Араҟа уи Ақәыџьма-ҟьала анишь нахыс дшәарыцаҩны ихы имԥхьаӡеит, мап ацәикит анкьа хьӡырҳәагас ииԥхьаӡоз ашәарыцарагьы. Избан акәзар, иишьыз ақәыџьма акагьы ахарамызт, ус иҟазҵаз «Кац Кьамсыс ақәыџьма дақәтәоуп» ҳәа изызҳәози, урҭ иреиԥшыз ауааи аркәын. Ҩбагьы, аԥсабара азакәанқәа уаҩы идыруазарц, ииашаны ихы иаирхәозарц ахәҭоуп. Ус анакәымха, ауаҩы ихаҭа иԥырхагоу агәнаҳа инапала иҟаиҵоит. Гәнаҳак еиԥш, уи ашәарыцаҩ иԥхьаӡеит, ацәгьа шаухьазгьы, уи Ақәыџьма-ҟьала ашьра. Абна ықәаҳхуазар, ашәарах, агыгшәыг нҳарҵәозар, урҭ ахьыҿиаша аҭыԥ раҳамҭозар, нас дабаҭаху ашәарыцаҩ ҳәа алкаа ҟаҵаны, наӡаӡа инижьит изанааҭ гәазырҳага – ашәарыцара.
Уамашәа иубаша, абна, ашәарах, зегьы раԥхьаӡа изыхьчараны изыхәҭоу урҭ ирзааигәоу, уаҟа инхо ауаа роуп. Агеи ашьхеи ирыбжьанакыз абнақәа, еиҳарак асовнхарақәеи аколнхарақәеи ирыҵанакуеит. Ус анакәха, урҭ рнапхгаҩцәа роуп ҷыдала иахӡыӡааша, изыхьчалаша, насгьы ажәлар рыҩныҵҟа имҩаԥыргалароуп аԥсабара ахьчара иазку апропаганда ду. Аха рыцҳарас иҟалаз, урҭ рҩызцәа рхаҭыԥан, ааскьатәи абиԥара иаҵанакуа ауаа (араҟа иҟоуп ақыҭа анапхгаҩцәа, арҵаҩцәа, амаҵура иалоу аинтеллигенциа) абна, ашәарах, агыгшәыг, аԥсыӡ, аԥсаатә уиаҟара гәцаракра азыркуам, урҭ рыбзиабара рылам, ихьшәашәаӡа ирывсуеит урҭ ирыҵанакуа азҵаарақәа. Ишакәхалакгьы, шьоукы-шьоукы зынӡагьы иргәаладыршәаӡом абарҭ хыхь еиқәаҳаԥхьаӡаз аԥсабара абеиарақәа рзы аҳәынҭқарратә закәанқәа акымкәа-ҩбамкәа ишаԥҵоу. Урҭ иахьатәи раарыхратә планқәа рынагӡара ауп ихадараны ирыԥхьаӡо, ҟаҵатәысгьы ирыманы ирбо. Уаҟа, ҳәарада, ииашоуп, узрывалом, аха уи амацара азхом иахьатәи аԥсҭазаара, анаукатә-техникатә револиуциа ҳанҭагылоу аамҭазы аблаҷыц еиԥш иахӡыӡаатәуп, ихьчатәуп аԥсабара, уи зырбеио зегьы. Еиҭасҳәоит, абри азҵаара аӡәырҩы ҩныҵҟала ирныруа агәхьаа ркӡам, адәахьы адәыԥсшәа ахырҳәаауеит акәымзар. Аԥсабара ахьчара аҵак ду иамоу зегьы ҳәынҭқарратә ҭакԥхықәрала иаҳныруазароуп, иҳадаҳкылозароуп. Абарҭ азҵаарақәа роуп Џьума Аҳәба иповест абриаҟара иаҳгәазырԥхаз, иаҳзааигәаны иҟазҵаз. Ҵабыргуп, автор хықәкыла иҩымҭаҿы иаҳирбо ақәыџьмақәа рыԥсҭазаара ауп. Аха урҭ ицәырырго азҵаарақәеи рыкәша-мыкәша иҟалои, аԥсабареи ауааи ирыдҳәаланы иаатуа, еиуеиԥшым асахьақәеи оумажә рыҵаркуеит, ахаҵгылара зҭаху, аринахысгьы ирцыхцыхтәу проблеманы ҳҿаԥхьа иаақәгылоит.
Аповест аԥсабара ахьчара иазку апублицистикатә пафос бжьы ҵары ахоуп. Уи ҩуп иара атема иақәнаго, аидеиа аазырԥшуа ахшыҩҵак ҵаула аманы, исахьарку ажәала.
Хәыҷмыҷқәак згым, шамаха, сахьаркыратә ҩымҭак ыҟаӡам, насгьы зегьы еицырзеиԥшу агәаанагара ҟанаҵо иуԥылом. Аԥхьаҩцәа дасу рхатә гьамала ирныруеит, аҩымҭа иагу-иабзоугьы еилыркаауеит, иахәаԥшуеит. Ас аҟалара литературатә закәанԥҟарак иаҩызоуп, иаԥуп аханатә аахысгьы. «Ақәыџьма-ҟьала ахынҳәра» аҟынгьы ас акәхоит, аԥхьаҩцәа рыҩныҵҟа еиуеиԥшым агәаанагарақәа ҟанаҵар алшоит. Аӡәы аҩымҭа абзиарақәа рыда уаҳа даҽакы ибауам, уимоу, ибарцгьы иҭахымзар алшоит. Аха даҽаӡәы, автор изыҟамҵаз, иаҩижьыз аҭыԥқәа дрышьҭазаҩуп, ус аныҟәара еиҳа еиӷьны иԥхьаӡоит, иҟалап диашамзаргьы. Аха анс акә, арс акә зегьы аҿы еиқәшаҳаҭымхарц залшом – аповест «Ақәыџьма-ҟьала ахынҳәра» аԥсуа сахьаркыратә ҩымҭа бзиақәа акыҳәа ишынарылагылаз. Абри ауп ихадароугьы.
Абарҭқәа зегьы сышрықәшаҳаҭугьы, сышдыргәырӷьогьы, аповест аиҭаҭыжьраан иазеиӷьхап ҳәа сгәы иаанаго, сырзааҭгылоит акык-ҩбак сгәы еихьызшуьа, ма иҵегьы еиӷьны иҳәандаз, игәылырҭәааны иҟандаз ахьуҳәаша ҭыԥқәак. Урҭ рацәам.
Кац Кьамсыс ихаҿсахьа аҩымҭа аидеиатә ҵакы зырӷәӷәо, сахьаркыралагьы иҳаразкуа акоуп. Ус иагьаарԥшуп иара. Аха, сгәанала, абна абзиабаҩ, абчараҳ ду ихаҿсахьа иҵегьы игәылзырҭәааша асахьаркыратә хәҭа хәыҷқәа рыла иҟаҵатәын. Избан акәзар, уи иҿы автор иааирԥшуеит аԥсҭазаараҿы аҭыԥ змоу, атипра злоу аԥсуа шәарыцаҩ иаша ихаҿсахьа. Аха уи уизхәыцуа уалагар, еидара хьанҭак иқәыӷәӷәо, акы джәагәаны (ажәра акәзар уи аабон, аха…) дамоушәа убоит. Уимоу, ақәыџьма дақәтәоуп ҳәа изырҳәо иқәыԥҽызшәа дыҟоуп, изаҟаразаалак џьара ҿагыларак ҟаиҵом, зегьы ицәа иҭаӡоит. Ииашоуп, дуаҩ ҟәышуп, ичҳара ӷәӷәоуп, хара дхәыцуеит. Аха ачҳарагьы џьара ҳәаак амами! Ажәакала, сгәанала, иахәҭан иҵегьы ихаҭара ҿацаӡа иаарԥшызҭгьы. Убри анаҩсангьы, ихатә ԥсҭазаара аҟынтә иҵегьы дырраҭарақәак ҳдыруазар цәгьамызт, аҩымҭа злаповесту ала. Ҵабыргуп, аҩымҭа «афырхаҵа» Ақәыџьма-ҟьала ауп. Уи ауп автор, аповест ишьҭнахуа аидара зегьы зқәиҵаз, игәҭакы хада зирҳәаз. Аха убарҭқәа еиҳа еилыкка иааԥшырц ихымԥадатәу хаҿсахьоуп Кац Кьамсыс. Ус анакәха, уи ихымҩаԥгашьа, иажәа, ихәыцшьа, идунеихәаԥшышьа, иҟәыӷоу аԥсабара иазааигәоу аԥсуа шәарыцаҩцәа, абчараҳцәа дырхаҭарнак иашоуп. Уи аҩымҭаҿы даабоит аԥсабареи ауаҩи еимаздо, зыԥсы ҭоу цҳаны. Кац Кьамсыс дырҿагылоуп иҭшәаӡаны ихәыцуа, зеилкаара маҷӡоу, иахьатәи акәтаӷь еиӷьуп уаҵәтәи акәты аҵкыс ҳәа иҟоу ауаа ԥсыцәгьақәа. Изхысҳәаауа, абас дҳареикит ашәҟәыҩҩы ифырхаҵа. Нас ариаҟара иҳараку, еиқәных иҟоу ауаҩы иҵегьы дҳаракны даабартә аҟаҵара илшон аҩымҭа автор. Ииашоуп, Кац Кьамсыс аҵыхәтәантәи ихымҩаԥгашьала (ақәыџьма анишь) акырӡа дрылҳәҳәо дҩагылт икәша-мыкәша иҟаз зегьы иҵаирӡыртә аҟара.
Иара уабс, маҷк гәрамгарҭас иукуеит Кац Кьамсыс дыззеилымкаауа, икәша-мыкәша иҟоҟ ауаа рҟазшьақәа. Урҭ зынӡак ахәыцра бзиа иалхәдааны џьара-џьара ицәыҟалеит автор. Аха аԥсҭазаараҿы усҵәҟьа акәхарымызт ишыҟаз. Насгьы, ииашам ақыҭауаа зегьы леилагәацәаны, уаҩы ихьӡ-ижәла алымкаакәа дахьрыхцәажәо. Еиҳарак абчараҳи дареи ахьеиқәшәо аҭыԥқәа рҿы. Иаагап ҿырԥштәы заҵәык: «–Аҽнышьыбжьон сҽыкәаша лкагәаны ирфеит ақәыџьмақәа, сыхдырҵәеит, – иҳәеит агәыла дааины». Ари зеиҳәаз Кац Кьамсыс иоуп, аха уи иацәажәоз ауаҩы ҳара дҳаздыруам, ихьӡ-ижәла автор иахәҭаны иԥхьаӡом! Араҟа, убас егьырҭ аҭыԥқәа рҿгьы абарҭ рҩызцәа аиужьрақәа, аперсонажқәа рыхьӡқәа бжьажьны иаҳԥылоит. Ииашоуп, автор урҭ аҩымҭазы ихадароу персонажқәаны иԥхьаӡом. Аха аповест аҟны ус иаабом, урҭгьы рыхәҭаа маҷымкәа иалоуп, насгьы Кац Кьамсыс урҭ роуп дызлоу, урҭ роуп дзацәажәо, арахь дара ҳаздырӡом, иҟалап иара идыруазар, аха уи ҳара иҳазхома? Аҽа усын, урҭ иқыҭауаа рыда даҽа шьоукы рҿы дрылахәны дцәыргазар, аха ус егьыҟам.
Хыхь ишысҳәахьоу еиԥш, Џьума Аҳәба ибзианы иааирԥшуеит ақәыџьмақәа рыԥсҭазаара, иаагап урҭ ахьынхо, ишынхо, ишышәарыцо, рыхшара шырааӡо, ақәылара шыддырҵо, аԥсеиқәырхаразы ақәԥара шыддырдыруа, ашәарыцаҩцәа рымаӡақәа шреилдыркаауа, абна, агыгшәыг рҵас шеилагатәым уҳәа убас иҵегьы. Аха, сгәанала, џьара-џьара ҭыԥқәак рҿы урҭ рҩызцәа адырраҭарақәа, аилкаарақәа рацәазар ҟалап, маҷк анаукатә ҟазшьа змоу адыррақәа аԥыжәара роума уҳәо иҟалеит. Еилкаауп, урҭ рҩызцәа анаукатә информациақәа реизгара заҟа иуадаҩу, насгьы зҿы мцәажәо ианрыҵанакуа. Аха егьа умҳәан, асахьаркыратә ҩымҭа анаукатә ԥҵамҭам, иамоуп изҭыҵтәым арамкақәа.
Аповест «Ақәыџьма-ҟьала ахынҳәра» аҟны хазы иҟоу акы акәны иаанхазар ҟалап анекдот ҟазшьа аманы автор иалеигалаз «Дадын авагон дагон». Ари ахәҭа ахала иганы уахәаԥшуазаргьы, зхы иақәиҭу, насгьы аинтерес зҵоу новеллак аҳасабала ишьақәгылоуп. Ҵабыргуп, уи аҩымҭаҿы ицо ахҭысқәа ирықәшәо иалагалоуп, аха уаҩҵас уаназхәыцлак, зегьы акоуп, иацәтәымны иааԥшуеит, ажәакала, «Дадын авагон дагон» аповест аҿы ҟаҵатә сымам, исҭыԥым аҳәоушәа уаҳауеит.
Џьума Аҳәба имоуп ихатәы бжьы, ихатә стиль, ихатәы ҩышьа аформа, итема алхшьа уҳәа, даҽа аԥсуа шәҟәыҩҩык иламҩашьо арҿиаратә ҷыдарақәа. Убарҭ зегьы рҿы ихадароу, ибеиоу, ицқьоу, ашәҟәыҩҩы ибызшәа уаргәырӷьартә иҟоуп, избан акәзар, уи иқәҿиарақәа ирхыҵхырҭоуп.
Аԥхьаҩ акрааҵуеит агәра ганы дыҟоуижьҭеи Џьума Аҳәба аԥсуа сахьаркыратә жәа азҟазацәа дшыруаӡәку ала. Ус шакәу, хара ҳамцаӡакәа, иарҵабыргуеит абраҟа ҳзыхцәажәо иҩымҭа амацарагьы. Аха иага убас акәзаргьы, «Ақәыџьма-ҟьала ахынҳәраҿы» ҭыԥқәак, ҳәоуқәак иҵегьы ирмариандаз, ирласындаз, еиҳа еихышәшәо ирцәажәондаз ахьуҳәаша ыҟоуп. Еилаҳкаауеит, урҭ ирыҵоу ахшыҩҵаки автор ирықәиҵо аидареи ишрыхҟьо. Аха, еиҳа еиӷьӡами аурыс шәҟәыҩҩ ду А.М. Горки ишиҳәаз еиԥш ажәақәа ркьаҿны, рыхшыҩҵак дуны рыҟаҵара. Абри ами нас аҟазарагьы!
Иаагап маҷӡак ихьанҭоу аҳәоуқәа рҟынтә ҿырԥштәык: «…Убри агәыԥсыршьага, ашьоура, дара шуааԥсу, аԥсабара аҳас ишамоу, раҳра рымазкыз иаԥеиԥшхо ажәҩан арбара, насгьы ауаҩы иуаҩра ҳаранакуеит дара ирыԥхьаӡо анагӡарагьы налаҵаны ишынеибакәу зегьы ирылхәданатәит, имчыдақәаны, ирҳәны акагьы иаԥсам хәмаргақәак реиԥш рхы рбо иаақәнархеит, ишымгәыӷӡоз иаалырҟьаны раԥхьаҟа аҵықьҳәа иааҭҟьаз ашәақь».
Ас аҳәоуқәа реиҿкаара мариам, зегьы ирылшом, аха убас шакәугьы, изааӡарызеи араҟа ирыххацәоуп, иҵегьы ирласызар, аԥхьаҩ дамырааԥсо иҟаҵазар ауан, аха…
Џьума Аҳәба иповест иҵегьы уацклаԥшны уаԥхьо уалагар, иаҳҳәап, угәы маҷк иамыхәо, изызку агәҭакы зны-зынла иавсны игыло, ицәажәо, ажәақәа, аҳәоуқәа улаԥш иҵашәар ауеит. Иаагап «ҟыԥ» ахьаҭаху «ҟылԥ» ҳәа ахьуԥыло, «аԥашәқәа» рҭыԥан «аԥышәқәа» ҳәа уанаԥхьо уҳәа убас иҵегьы. Иҟалап урҭ корреқтуратә гхақәазаргьы, аха зегьы акоуп, аҩымҭаҿы ианубо угәы еихьыршьуеит. Аха насыԥны, урҭ мыч дук рыман, аповест ахаҭабзиара иалаханы иладырҟәыртә рылшом «Ақәыџьма-ҟьала ахынҳәра» еиԥш иҟоу арҿиамҭа  бзиаҿы. Урҭ амаҷ-саҷқәа аповест аиҭаҭыжьраан иканаԥсашт, хымԥада.
Аҵыхәтәан исҳәоит даҽакгьы. Аповест «Ақәыџьма-ҟьала ахынҳәра» абас аԥхьаҩ игәаҿы инеиуа, иестеткиатә гәахәара шьҭнахуа, ауаажәларратә ԥсҭазаараҿы ақтуалтә проблема цәырнаго изыҟаломызт Џьума Аҳәба арҿиараҿы илоу абаҩхатәра анаҩсангьы, уи аԥхьа, зегьеидгылоутәи аԥхьаҩцәа рыҩныҵҟа ахәшьара ҳаракы зоухьоу, акыр бызшәақәа рыла ицәажәахьоу еицырдыруа аҩымҭақәа «Бзоу», «Ҭуӷан» аԥимҵазҭгьы.
Аԥсуа жәаԥҟа баша иаҳәом «Аҽа мбакәа аҽа зшьхьада» ҳәа. Иҵабыргыҵәҟьаны, зыг-зҿы амҳәо аԥстәқәеи агыгшәыгқәеи ирызку абарҭ аҩымҭақәа рҿы автор иоуит арҿиаратә ԥышәа, шьардаӡа ицхрааит «Ақәыџьма-ҟьала…» аԥҵараҿы. Ҳәарада, урҭ темала еицәыхарам, аха иқәдыргыло азҵаарақәа, насгьы рхырхарҭақәеи рыгәҭакқәеи хаз-хазуп. Аха «жьрацәарала» ишеизааигәоу, зыԥсы ҭоу, амала зҿы мцәажәо, зыг-зҿы амҳәо агыгшәыгқәа, аԥстәқәа рыԥсҭазаара асахьаркыратә ҩымҭаҿы раарԥшраҟны «Ақәыџьма-ҟьала ахынҳәреи», «Бзоуи», «Ҭуӷани» ҩныҵҟала, насгьы ԥсабарала ирыбжьоу «аиуара» аԥхьаҩ имбарц залшом. Уи «аиуара» аҩымҭа еиҳагьы иацхрааит, иҭнагеит аҟазара аганахьалагьы. Автор «ифырхацәа» Бзоу, Ҭуӷан, Ақәыџьма-ҟьала еиҿырԥшуа уҿааухар, еилыхха иубоит Џьума Аҳәба ԥахьатәи аҩымҭақәа рҟны аҵкыс ари аҵыхәтәантәи аҿы иаҳа ибаҩхатәра амчра шаиоуз, ишгәылҭәааз.
Џьума Аҳәба аԥсабареи, аԥстәқәеи, ашәарахқәеи, агыгшәыгқәеи рыԥсҭазаара иазкны, егьырҭ иҩызцәа аԥсуа шәҟәыҩҩцәа раасҭа аҩымҭа ссирқәа аԥиҵахьеит ҳҳәар ҳалшоит. Избан акәзар, уи ари атема аганахьала, акыр ихы аус адиулахьеит, иҭиҵаахьеит аԥсабареи ауаҩи иахьатәи аамҭазтәи  реизыҟазаашьа, ирыбжьоу аиҿагыларақәа уҳәа жәпакы. Иара усгьы ҳазну аамҭазы анаукатә-техникатә револиуциатә прогресс оумажә аиҭакрақәа аныҟанаҵо, ауаҩы дызхылҵыз аԥсабара дацәыхараны данаргыло, егьа умҳәан, атехникатә еиҭакра дуқәа ауаҩы зны-зынла дгәымбылџьбараны дҟарҵоит, аԥсабарагьы дацәыхараны, уимоу, уамашәа иубаргьы, даҿагыло аҟынӡа. Абри азоуп Џьума Аҳәба ишьҭихыз атема аԥхьаҩцәа хшыҩзцара бзиа азыруртә изазхьаԥшыз.
Аԥхьаҩ агәра игоит хыхь зыӡбахә ҳҳәаз атема иалху аҩымҭақәа Џьума Аҳәба иҟынтә аринахысгьы ишиоуа, «Ақәыџьма-ҟьала ахынҳәра» аҵкысгьы идеиатә ҵакылагьы, напҟазаралагьы, игәылҭәааны, иӷәӷәаны. Уи аҩыза агәыӷра ҳнаҭоит абриаҟара иаҳгәарԥханы ҳзыхцәажәаз, ҳаззааҭгылаз аповест «Ақәыџьма-ҟьала ахынҳәра».

1979 ш.










Ш. Салаҟаиа

Зымҩа хароу арҾиаҩы

Иахьатәи аԥсуа проза еиҳа ҽышәала аус адызуло, зылҵшәагьы еицгәарҭахьоу ҳашәҟәыҩҩцәа хатәрақәа еиқәысыԥхьаӡоит ҳәа унацәақәа харҟәало уҿааухар, узнапык адагьы уҭаххаӡом Џьума Аҳәба иҭыԥ аԥшааразы: уи ҳәарада аԥхьа игылоу хәҩык рхыԥхьаӡара далашәоит. Иҭбаауп, илашоуп, аха еснагьгьы ишшапаӡа игамызт, акырџьарагьы илакьҭоу ахатә ҷыдарақәа мҩашьахуа иамоуп уи дызныланы дааиуа иԥсҭазааратәи ирҿиаратәи мҩа.
Шамахамзар егьырҭ иҩызцәа, иқәлацәа реиԥш, Џьума Аҳәбагьы аԥсуа қыҭа иалҵыз, уи иааӡаз шәҟәыҩҩуп. Диит Самсон Ҷанбеи Леуарса Кәыҵниеи реиԥш иҟоу, аԥсуа литература аклассикцәа злиаахьоу Аҭара ақыҭан, аӡымҩас Кәыдры ахықәан, 1937 шықәсазы, анхаҩ нага Басариан Аҳәба иҭаацәараҿы. Изааӡарызеи, шықәса хьанҭан, шықәс ҷыдан, аԥхьаҟа ишәҟәыҩҩхашаз асаби дызлиааз ари ашықәс. Харада-барада азакәандара иалаӡыз жәпаҩык егьырҭ ауаа қьиақәа реиԥш, уи иабгьы дҭаркуеит ари ашықәс азы, аха ҭахашақә дҭамхакәа, мыҟәмабарас иҟоу зегьы ихганы, акыр шықәса рышьҭахь иҩныҟа дхынҳәуеит. Аибашьра ашықәс хьанҭақәа раан, дбаӷьаӡа ахаҵа, аб дызхагыламыз аҭаацәаразы, мыцхәы иуадаҩын, еидара ӷәӷәан. Ари аидара хаҭала иԥишәеит Џьумагьы дшысабиз, дышқәыԥшӡаз. Кыр илакьҭан, кыр ԥықәсыла аман Џьума иҵара мҩагьы. Раԥхьаӡа ашкол дҭалт иқыҭаҿы фы-шықәса анихыҵуаз, аха шықәсык ашьҭахь дыргеит Тҟәарчалҟа, уаҟа аҵара иҵон аурыс школ аҿы, хы-класскгьы дрылгеит. Уантәи дхынҳәуеит еиҭах иқыҭа гәакьахь, Аҭараҟа, уа дагьалгеит иара аа-класск қырҭшәала. Нас шықәсык аҟара аҵара иҵон Аҟәа, уи ашьҭахь Лыхны, устәи ҩаԥхьа Аҟәа, зны Аԥсуа школ аҿы, ашьҭахь Аҟәатәи арҵаҩратә ҵараиурҭаҿы. Аҵараиурҭа далгоит ибзиаӡаны 1959 шықәсазы, дагьҭалоит Аҟәатәи арҵаҩратә институт. Актәи акурс ибзианы далгоит, аха аҵара араҟа уаҳа иациҵом. Дцоит Москваҟа, дагьҭалоит СССР ашәҟәыҩҩцәа Реидгыла иатәу А.М. Горки ихьӡ зху Алитературатә институт.
Ибзиаӡаны ари аинститут далгоит 1965 шықәсазы, дагьыхынҳәуеит Аԥсныҟа. Шықәсык аҟара аус иуан агазеҭ «Советская Абхазия» аредақциаҿы. Уантәи диасит С. Ҷанба ихьӡ зху Аԥсуа ҳәынҭқарратә драматә театр ахь, алитературатә ҟәша аиҳабыс. Шықәсқәак ааҵхьаны уи диаргоит Аԥснытәи ашәҟәыҩҩцәа Реидгылахь консультантс, дагьыҟаҵан аҿар аус рыдулара акомиссиа аиҳабыс.
Абраҟа иааԥшит имҩашьахуа Џьума Аҳәба ирҿиаратә ҟыбаҩ ҷыда анаҩсангьы, аиҿкааратә усурагьы шаҟа даманшәалаз.
1979 шықәсазы раԥхьаӡа акәны «Аԥсны аҟазара» ҳәа ажурнал ҿыц  ҳреспублика ианаиу, еиҳа иазыҟаҵоу, еиҳа абри аус ҿыц зылшаша ҳәа зыгәра ганы редақтор хадас уи иахадыргылаз Џьума Аҳәба иоуп. Иахьа уажәраанӡагьы акы иааиламырцҳаӡакәа ари аус ԥшьа ҭакԥхықәра дула дшахагылац дахагылоуп. Иҳәатәуп, абри еиԥш зеиԥшу ажурнал (ҷыдала аҟазара иазку) ҳара ҳтәыла ахьынӡанаӡааӡо иарбанзаалак даҽа автономтә республикак ишамам. Убри аҟнытә, ари лымкаала иазгәаҭатәу, ҳаҭыр зықәҵатәу, изхаҵгылатәу усуп.
Ирҿиаратә усура ҳалацәажәаанӡа, ҩбаҟа ажәа иуаажәларратә усуразы. Џьума Аҳәба 1977 шықәса раахыс КПСС далоуп, СССР ашәҟәыҩҩцәа Реидгыла далоуп 1967 шықәса раахыс, Аԥснытәи ашәҟәыҩҩцәа Реидгыла аусбарҭеи абиурои, ажурнал «Алашара» аредколлегиеи дрылахәуп. Насгьы  иҳәатәуп, ахыԥхьаӡаразы мацара акәымкәа, уи ҽышәала дышрылахәу урҭ имҩаԥырго аус дуқәа: аилатәарақәа, аилыргарақәа,  апленумқәа, аизара дуқәа – шамахамзар иҟам Аԥсны ашәҟәыҩҩцәа рфорумк Џьума Аҳәба иажәеи, ихшыҩи, иуси злам. Уи ианакәзаалак ақтивтә уаҩытәыҩсатә позициақәа ааникылоит, дызхымԥо апринципқәагьы дрықәныҟәоит.
Арҿиаратә мҩа Џьума Аҳәба дышқәыԥшыз данылеит. Егьырҭ ҳашәҟәыҩҩцәа реиҳараҩык реиԥш, иусура напы аиркуеит поезиала (раԥхьаӡатәи иажәеинраала ркьыԥхьуеит ажурнал «Алашараҿы», 1955 шықәсазы), аха дук мырҵыкәа еиҳа даднахало  иалагоит апроза, ишнеи-шнеиуа уи дагьатәнатәӡоит. Амала ари иаанагом, егьырҭ ажанрқәа ашәҟәыҩҩы ицәтәымуп, дрылхәдаауп ҳәа. Уи икьыԥхьхьеит ажәеинраалақәа реизга (1960 ш.), иҩхьеит апиесақәа жәпакы (урҭ рахьтә ҩба «Аҳақ ашәареи» «Ҳашьхақәа рылԥхеи», Аԥсуа театр асценаҿы иқәдыргылахьеит), имоуп аиҭагақәа (А. Чехов, Џь. Лондон, Р. Тагор, Г. Ибсен, А. Сулакаури, Г. Чиковани уҳәа убасгьы аӡәырҩы рырҿиамҭақәа), дравторуп апублицистикатә, алитературатә-критикатә статиақәеи анҵамҭақәеи, иҩхьеит акиносценаригьы (1970 шықәсазы Киевтәи акиностудиа иҭнахыз афильм «Арҿиара» асценари зҩызгьы, уаҟа ароль хадақәа руак назыгӡазгьы иара Џьума Аҳәба иоуп).
Ажәакала, иҭбаауп, иагьеиуеиԥшым ашәҟәыҩҩы ирҿиаратә интересқәа, уи инапы злаку арҿиаратә ус хкқәа. Аха урҭ зегьы зымҩакуп, асахьаркыратә проза аҭыԥ уи ирҿиаратә биографиаҿы зынӡаск даҽакӡоуп. Уи ауп ихадоу, иҳәаақәҵагоу, рҿиаҩык иаҳасабала Џьума Аҳәба ихаҿра еиҳа ихарҭәааны ицәырызго, иҷыдарақәа еиҳа иубарҭаны, улаԥш рыдхалартә иаазырԥшуа.
Аҩра напы алаики уажәи рыбжьара Џьума Аҳәба иҭижьхьеит аԥсышәала жәаба инарзынаԥшуа ашәҟәқәа. Убарҭ иреиуоуп, иаҳҳәап, иажәабжьқәеи, иповестқәеи, ипиесақәеи знылаз аизгақәа: «Аҳәынҵәраԥшь асасцәа» (1962 ш.), «Ақәаршҩы» (1964 ш.), «Аибашьра  еилгахьан» (1968 ш.), «Ашьхақәа рылԥха» (1971 ш.), «Ҿамҩак ажәҩан» (1975 ш.), «Ахәышҭаара» (1980 ш.), «Аӡын аныхароу» (1982 ш.), ароман «Асқьала» (1984ш.).
Дара абарҭ ашықәсқәа рыҩныҵҟала Москва, Қарҭ, Аҟәа ԥшьынтә урысшәала, хынтә қырҭшәала иҭыҵит хаз-хазы шәҟәқәаны автор иҩымҭақәа, ироман «Асқьалагьы» убрахь инарылаҵаны. Еиҭагоуп егьырҭ абызшәақәа рахьгьы, ҳтәыла аҩныҵҟеиԥш, аҳәаанырцәгьы. Убас,  иапон бызшәала икьыԥхьуп, иаҳҳәап, уи иповест «Бзоу», иажәабжь «Ҭуӷан».
Џьума Аҳәба иажәабжьқәа, иповестқәа, ироман уҳәа еиуеиԥшым ипрозатә ԥҵамҭақәа ртематикатә, рсиужеттә, ржанртә еилазаашьа даара иҭбаауп, шәагак, ма загак амацарала иузшәом, рыхәгьы узшьом. Афольклортә мотивқәеи асиужетқәеи шьҭас измоу (еиҳараӡакгьы, ахәыҷқәа ирызку ажәабжьқәа), мамзаргьы аҭоурых-револиуциатә тематика иахьӡынҩылоу, аромантикатә цәаҩа зныԥшуа арҿиамҭақәа инадыркны, иахьатәи аԥсуа нхаҩы иԥсҭазаара аганқәа зегьы рыла еиҿыршәшәаны, реалисттә шәыгала иҭызхуа асоциал-ԥсихологиатә ҩымҭақәа рҟынӡа – абас иҟоуп ашәҟәыҩҩы ипроза астильтә, атематикатә, ажанртә диапазон.
Уажәы араҟа иаҭыԥым, иагьаамҭам арҭ аҩымҭақәа зегьы акакала ҳарзааҭгыланы, рыхцәажәара. Ус еиԥш иҟоу аицәажәарақәа Џьума Аҳәба иҩымҭақәа ирызкны зныкымкәа-ҩынтәымкәа иҟалахьеит. Акьыԥхь аҿы ргәаанагарақәа рҳәахьеит, иаҳҳәап, еицырдыруа ашәҟәыҩҩцәа: Г. Гәлиа, Ф, Искандер, Г. Чиковани, аԥсуа литературатә критикцәа: Х. Бӷажәба, В. Дарсалиа, А. Аншба, В. Занҭариа, аурыс критикцәа: Иу. Томашевски, Т. Смолианскаиа, Н. Быстров уҳәа убас егьырҭгьы. Инеидкыланы иугозар, арҭ ақәгыларақәа рҿы иҳаракны ахә шьоуп ашәҟәыҩҩы ибаҩхатәра иаша, ирзааҭгылоуп уи имоу аихьӡара дуқәа, убри аамҭазгьы ирывсым уи игха-ԥхақәагьы.
Ашәҟәыҩҩы иреиӷьӡоу иқәҿиарақәа ирхыԥхьаӡалатәуп уи иажәабжьқәа: «Акәаш-мца», «Ахьча иҳаҭхәыжә», «Ашьхақәа рылԥха», «Ҭуӷан», иповестқәа «Бзоу», «Асыԥсеи аӡиаси», «Аибашьра еилгахьан», «Асас», ироман «Асқьала».
Џьума Аҳәба ирҿиамҭақәа иргәылсны ицоит абри еиԥш иҟоу аидеиатә хшыҩҵак хада: ауаҩы дануаҩха исфозеи изжәуазеи мацара ҳәа, хи-ԥси ҳәа адәы дықәымзароуп. Уи ҳаҭырла, патула идикылароуп иабацәа изынрыжьыз аҭынха, насгьы уи амаршә кны, еихаҳа-еиҵаҳа, иара ишьҭанеиуа абиԥара ҿа ирымаидароуп. Абри аус ԥшьа анагӡара иагьымариоуп, иагьуадаҩуп: иаҭахуп ԥсыцқьала, ламысла, махәҿеилыхла аусура, адгьыл ақәаарыхра аума, даҽа усума, унапы иану аҿы. Анхаҩы икәаш-мца мырцәакәа иӷӷаӡа ишеиқәу (ари, ҳәарада, символуп, ԥсра зқәым аԥсҭазаара иашьаноуп), ихылҵыз, урҭ ирхылҵыз изрымадар – уи аԥсҭазаара иднаҵаз ауал набыцра ақәымкәа инаигӡеит ҳәа дыԥхьаӡоуп. Убри азоуп абацәа рхәышҭаара амырцәара абасҟак хьаас изрымоу ашәҟәыҩҩы ифырхацәа аӡәырҩы (ароман «Асқьала», ажәабжь, «Акәаш-мца» убас егьырҭгьы).
Џьума Аҳәба иҩымҭақәа рҿы, еиҳараӡакгьы ароман аҿы, ауаа қьиақәа, агәыразқәа инарываргыланы, уимоу инарԥыгангьы, еиҳа игәаӷкны, ирҿаасҭаны рсахьа ҭихуеит ауаа ԥсымцқьақәа, аԥсымҭәқәа, зхы ада хәыцырҭа змам ауаа гәаҩақәа (иаҳҳәап Марыҭхәа, Кьынтышә, Зафас ароман «Асқьала» аҿы, абухгалтер Кәнач ажәабжь «Ахьча иҳаҭхәыжә» аҿы).
Ишаҳҳәахьоу еиԥш, Џьума Аҳәба ирҿиамҭақәа аԥсуаа рнаҩсангьы, зегьеидгылоутәи аԥхьаҩ иҟынӡагьы инеихьеит, игәы иахәангьы идикылахьеит, аҳәааннырцәгьы рыбжьы гахьеит. Иреиӷьу уи иҩымҭақәа абжьаратәи иреиҳауи аҵараиурҭақәа рырҵагатә программақәа ирылоуп, ихрестоматиатә рҿиамҭақәаны иҟалахьеит.
Џьума Аҳәба шәҟәыҩҩык иаҳасабала илшара абас ишырацәоугьы, уаҩықәрала макьана дыҷкәыноуп, уажәоуп   ишәымҭа данааҭагыло. Уи даҿурԥшыр ҟалоит уахи-ҽни ааԥсара изымдырӡо, нҵәара зықәӡам амҩа хара иқәу аҽуаҩ хаҵа. Еиҳагьы диеиԥшуп уи, мыц зымҳәаӡо иабџьар аҭаҳәҭеи иҭыхны, ашәарах иреиҩаӡо ахра иаҿоу ашәарыцаҩ. «Ахәеҩҳәа ихысбжь» гацыԥхьаӡа, изаҳауа, дызбо, дызҭаху, дзызгәакьоу еснагь изыгәдууа: «Удырҩатә еиӷьхааит» – рҳәоит. Убарҭ идырҩатәқәа иреиуахааит, нас, Џьума Аҳәба ироман ҿыцқәа, иповест лыԥшаахқәа, ҵҩа змам иажәабжь ссирқәа.


12.03.1987 ш.






Р.  Қапба
Иеимҩалацәам

Аԥсны анҭыҵгьы зҩымҭақәа аԥхьаҩцәа ирдыруа, абаҩхатәра змоу, зырҿиаратә усура иасакьаҳәымҭоу шәҟәыҩҩуп Џьума Аҳәба. Уи иажәабжьқәа, иповестқәа, ироманқәа урысшәала, қырҭшәала хаз шәҟәқәаны изныкымкәа, иҩынтәымкәа иҭыҵқәахьеит. Џьума Аҳәба иҩымҭақәа аҳәаанырцәтәи абызшәақәа рахь еиҭагоуп. СССР иқәынхо егьырҭ ажәларқәа рбызшәақәа рахьгьы имаҷымкәа иеиҭаргахьеит уи иҩымҭақәа.
Ажәакала, иахьатәи аԥсуа литература иамоу аихьӡара ҟаимаҭқәа аазырԥшуа дырхаҭарнак иашоуп Џьума Аҳәба. Уи ибаҩхатәра амч ҿыц алалеит 1985 шықәса раахыс ҳтәылаҿы ицо аиҭакреи аиашаҳәареи ирыбзоураны. Ҵабыргуп, ҳзыхцәажәо ашәҟәыҩҩы ирҿиамҭақәа рҿы аханатә иаабоит ажәа сахьарк амч ала аиашаҳәара, иаартны ацәажәара, аԥсҭазаара аҵабыргхаҭа аарԥшра шицәаҩоу. Уи арҵабыргуеит аҵыхәтәантәи ироман «Амҩасҩы».
Џьума Аҳәба ироман аҩышьа аформа, астиль аԥсуа литературазы иҿыцым. Уи хҭыстә жәабжьҳәарак аҳасабала иҩуп. Алирикатә фырхаҵа ицәыригоит еихшашьа змам, уазк иаҩызоу аԥсҭазаара. Аҩымҭа алагашьа аформа маҷӡак иугәаланаршәоит Баграт Шьынқәба ироман «Ацынҵәарах». Уаҟа Зоурҟан ҳазлаирԥшуа, игәалаиршәо ииаӡааз, Кавказ  иашьагәыҭыз аублаа жәлар рҭоурых, руаз ауп. Џьума Аҳәба ироман «Амҩасҩы» тематикалагьы иҿыцым, иахьатәи ақыҭа, еиҳа ииашаны иуҳәозар, 60-тәи ашықәсқәа раантәи аԥсҭазаара ауп автор зсахьа ҭихуа, аха ҳабла иаахиргылоит идыру ашықәс мҟәылқәа хашҭшьа рықәымкәа.
Ароман иамоуп аԥхьаҩ иаликаарц, игәеиҭарц зыхәҭоу ҷыдарак. Уи – лымкаала аламыс цқьа ахьчара, аԥсҭазаараҿы ахьӡи-ахьымӡӷи рышьхәа ахьеивҵоу, иахьеидысло рыҭҵаара, ицәыргоу ахаҿсахьақәеи аперсонажқәеи рыла исахьаркны раарԥшра ауп.
«Амҩасҩы» (агәылҭәаараҿы иагқәоу акык-ҩбак ыҟазаргьы) сахьаркыратә ԥҵамҭак аҳасабала изырӷәӷәо афақторқәа ируакуп ауаҩы ицәанырреи, иламыси, ауаажәларра рҿаԥхьа иҭакԥхықәреи ирыҵаркуа азҵаарақәа еиҿаргыланы рконтрастра рзеибауа иахьаарԥшу, афилософиатә хшыҩҵак аҟынӡа инаганы.
Ишдыру еиԥш, асахьаркыратә литература жәынгьы-ҿангьы (иарбан литературазаалак аҿгьы) ауаҩытәыҩса ибзиабара, ицәанырра иаша ахьчоит, иадгылоуп, дукатра азнауеит, абзиабара иашаҵәҟьа ауп анасыԥ лаша зхылҵуа, аира, аҿиара, ажәакала, аизҳара змоу аҭаацәара шьақәзыргыло. Амала, абраҟа аԥшәмара амазароуп иԥшьоу ацәанырра змырԥхашьо ахшыҩ, аламыс. Абри апринцип ауп аԥсуа литературагьы зықәныҟәо. Аха идыру ашықәсқәа раан (ашьақәхаратә период абра иналаҵаны) зыԥсымчхара дуу ауаҩытәыҩса ицәанырра – абзиабара аарԥшра ихьысҳахо иалагеит асовет сахьаркыратә литератураҿы, уи амч аҩбатәи аплан аҿы иаанхеит. Ари агәкаҳара, апессимизмра акәмызт изыхҟьоз. Асоциалисттә реализм амҩала (уажәы ҳтәылаҿы аиҭакра апроцесс анцо аамҭазы иара асоциалисттә реализм аметод ахаҭагьы ҿыц блала ахәаԥшра, азнеира аҭахуп ҳәа аимак-аиҿак ҟазҵо апроблематә статиақәа рыла иқәгылоит аҵарауаа акьыԥхь аҿы). Асовет литература аҿиараҿы ааха ӷәӷәа рнаҭеит Сталин ихаҭара акульти аконфлиқтдара атеориеи. Урҭ аҩбагьы рҽеибыҭаны Г. Чернышевски «аԥсҭазаара арҵага шәҟәы» ҳәа дзышьҭаз алитература иаларгалон ԥсабарала иара иацәтәымыз, изаднамкылоз аҵасқәа, ақьабз хәанчақәа. Ауаҩы ихы-иԥсы, иҩныҵҟатәи идунеи аҵкыс аԥышәа анаҭо иалагеит имахәҿа, имч, иҟаиҵаз, иааирыхыз, иҭеигалаз, иргылаз, иҵихыз… уҳәа убас ирацәаӡаны. Ҳәарада, урҭ зегьы аҭахуп, мап узрыцәкуа ҳәа иҟаӡам. Аха ауаҩы убарҭ зегьы илзыршаз, доуҳатә ԥсымчхараны имоу, дзырӷәӷәо, дуаҩызтәуа ацәанырра-абзиабара, аҩныҵҟатәи дунеи ауп. Уи хьысҳаны иахьаарԥшхаз, изааӡарызеи, алитературагьы зхаҭәаауам, агуманизм иашагьы зыҟалом.
Ҳәарас иаҭахузеи, хыхь иаазгаз афақтқәа аԥсуа литературагьы  аҿиара иаԥырхагахеит. Асовет литература зегьы аҟны еиԥш, аԥсуа литература Сталин ихаҭара акульти аконфлиқтдара атеориеи рышәшьыра иҵыҵны  аҿиара мҩа ҿыц ианылеит: А. Гогәуа, Гь. Гәыблиа, А. Џьениа, Ш. Ҷкадуа, Н. Ҭар-ԥҳа, П. Бебиа, Џь. Аҳәба, Н. Кәыҵниа, В. Амаршьан уҳәа абиԥара ҿа иеиуаз ашәҟәыҩҩцәа ҳлитератураҿы ианцәырҵ инаркны. Ҵабыргуп, Сталин ихаҭара акульти аконфлиқтдара атеориеи ианрықәыӡба ашьҭахьгьы, аԥсуа литература ҭышәынтәаланы, изҩыданы аҿиара аус аҿы иаԥышькласит ашьақәхара апериодгьы.
Иахьа атомтә, аӡритә бомбақәа ауаатәыҩса рҭоурыхтә лахьынҵа ишытҟәацра ианаҵакнаҳау аамҭазы, Вернери Ромеои репоха цахьеит, урҭ зҭаз ашхәақәа аԥсҭазааратә океан ихыӡлахьеит ҳәа иаҵшьны изҳәақәогьы ыҟоуп. Аха иаахҵәаны, ауаатәыҩса рыԥсҭазаараҿы кырӡа зымчу абзиабаразы ас аҳәара ҟалом. Аԥсҭазаараҿы жәытәӡа аахыс, ауаҩы уаҩытәыҩсак иаҳасабала дшьақәгылаз аахыс (уи шә-нызқь шықәсқәа зҭахыз акы акәын) иҟан, иахьагьы иҟоуп, аринахысгьы ҿыцәаара ақәым (адгьыл аҿы ауаҩы даннаҵы) абла ҷыц еиԥш ихьчатәу ацәанырра ҟәымшәышә – абзиабара.
Ароман аперсонаж хадақәа рыԥсҭазааратә лахьынҵа, руаз аарԥшра мацара иауазкыху. Уи еиԥш ахықәкы уасхыр хадас аҩымҭа иазышьҭазаргьы, иаҵоу аидеиа иҵегьы иҳаракуп, афилософиатә ҵакы ҭбаауп, аԥсҭазаара ганрацәала иазнеиуеит, дацла-ԥашәла иаларсуп. Аха араҟа иҟоуп урҭ зегьы ирхыҳәҳәо даҽа хшыҩҵакыкгьы. Џь. Аҳәба ироман аҿы убас иҟоу хшыҩҵакны иқәиргылоит ҳаамҭазтәи ақәыԥшцәа, изызҳауа, аԥсҭазараа ду ахь амҩа ианылаз рсоциалтә, рыԥсихологиатә, рморалтә ҭагылазаашьа аханатә изеиԥшроу, ҵаҵӷәыс иамоу, насгьы зқьышықәсала традициа дуны, еилаӷьаны иаауа, ҳабацәа абиԥарала рхаҟара ҳаҭыр зқәырҵоз, иахьагьы изқәырҵо, иԥшьоу кодекск ирзаҩызоу раԥсуа ламыси дареи реизыҟазаашьа, рыҽшеимардо рышьақәыргылараҿы. Абри иагьхаҭатәу, иагьполитикатәу азҵаара ду Џь. Аҳәба иӡбатәны, ипроблеманы ироман аҟны иқәиргылеит иахьатәи ауаҩы  зҿлымҳара азимур ада ԥсыхәа амамкәа. Сгәанала, убригь ароман ақтуалра аазырԥшуа аҷыдарақәа ируакуп.
Аханатә аахыс аԥсуа дзыхӡыӡаауа иламыс аамҭагьы ишыԥнашәо, ахҭынхьаақәа шаиуа, аҽшеиҭанакуа, насгьы еиуеиԥшым агәаанагарақәа рыла иахәаԥшуа абиԥарақәа шгылоугьы, аиҿагыларақәа шыҟоугьы, аҩымҭаҿы имҩашьо иаабоит. Ари ахшыҩҵак дырҵабыргуеит ароман иалоу ҩ-персонажк рдунеихәаԥшышьа. Гач Гуџьуа аламыс  ҳахзырҵәаз, ҳазмырҿиаз иароуп ҳәа иԥхьаӡон. Уи баша иҳәомызт, иамоуп ахатә философиа. Аламыс ажәлар ахьҿанаҳәақәогьы (еиҳарак аизҳа-зыӷьара, аира, азҳара, аганахьала) ыҟоуп. Аҩбатәи аперсонаж иҳәоит: «Сара аламыс саназхәыцуа, схаҿы иааиуа шәасҳәап? Ақәыџьма… Ааи, ааи, анс-арс акәымкәа, саԥхьа иаагылоит, аблақәа цымцымуа, ижьышо ақәыџьма. Ҳаиуанс иаамԥыхьашәалак афо џьышәшьозар ақәыџьма? Иара иафашт, аха иазкуама? Ишԥаҟанаҵои? Харантә ирхаҩоит. Ашәарах рҳауеит… Шьамхыла иаԥысуада, иаҳҳәап ашьабсҭеи ақәыџьмеи? Ақәыџьма, ашьҭахьтәи ашьапқәа рҳәазо, ахаангьы ашьабсҭа изахьӡаӡом. Излакуазеи? Ашьабсҭақәа цоит, иара рышьҭоуп, уамак инаскьаанӡа, акык-ҩбак рхала инкаҳауеит. Ақәыџьма иаҿаҵахәхоит. Икаҳаз иарбану? Згәаҵәа уашәшәыраз. Иарыцқьоит ақәыџьма, ашьабсҭақәа иҩарылагьежьны, ичмазаҩуи згәы бзиоуи ааилнахуеит. Сажәа ахы ахьхоу еилышәкаауеит. Убас иҳалагьежьуеит аламыс».
Арҭ, автор иаҳирбо абыргцәа хазынақәа рфилософиа даараӡа уаҩ дзырхәыцуа, ишьҭахьҟагьы дхьазырԥшуа, иаԥхьаҟагьы иеихиго аԥсҭазааратә шьаҿақәа изырԥхьаӡо, ишәартә, изартә иҟазҵо акоуп. Урҭ ргәаанагарала, зыламыс уашәшәырахаз иҿаҵахәхароуп ақәыџьма! Амала, рыцҳарас иҟалаз, аперсонажцәа руаӡәк ишазгәеиҭо еиԥш, ашьабсҭақәа рҳаны, еижәхысланы иандәықәлалак, згәаҵәа бзиоугьы аныбӷало, ианҭахо ҟалоит. Убри даара ишәарҭоуп…
Аҩымҭа афырхацәа иреиуоуп: ацәанырра цқьа – абзиабара иаша зынасыԥымхаз, уи аиоуразы злахьынҵа рыцҳашьарада икыднаҟьаз Алиас, уи дышқәыԥшӡаз бзиа иибоз, ԥсраҽнынӡа зхашҭра илымшо, аԥҳәызба ссир Адица, ауаҩра ду злоу, абзиабара иашаҵәҟьа анасыԥ лаша зыԥсоу здыруа Мери: зыԥсҭазаара зегьы еиҵаҟәаҟәала иҭәу, Алиас «Фриц» ҳәа хьыӡшьарас изиҭаз «аснабженец» Самсон Григорич, ииасхьоу алацәажәара зцәымӷу ахьча ҭаҳмада Гәдиса, аӡәы ибзиабара ашьра зылшо Адица лхаҵа, Маџьгана, ауаҩ гәшаҭа, аибашьраҿы зызнапык нзыжьыз аҭоурых арҵаҩы Михаил Алықьса-иԥа, Алиас иани иаби, Мери лхаҵа, Алиас аамҭала дахьаагылаз, ахацәа қьаф рылыруааларц адәы иқәыз, зцәа цәгьахаз аԥҳәыс ҿа, уии «Снабженец» Фрици аӷас ирымаз, ашәҟәыҩҩгьы ҟазара дула зсахьа ҭихыз Алиас ила Дамшә-ҟәыш, зан ауаҩы дылхызшьааз Адица лашьа Баӡ, уи иаб, аҭаҳмада Арсана, жәашықәсала ахара ду здырҵоз, аха ицқьаз, абзиабара цқьа ахьилшоз ада хара змамыз, аха зхы ариашашьа изақәымшәоз, аҵыхәтәан Баӡ цәгьаԥсышьа зиҭаз Аруҭан, Аԥсаратәи ақыҭа ҷкәын, Алиас иҩыза гәакьа Мирон, уи иаб, жәлар рырахә реиқәырхаразы ашьха асыԥса иагаз, аҵеи бзиа ҳәа зқыҭауаа абаҟа зыздыргылаз Аԥҭа (аха аҵыхәтәан уи зегьы шымцураз ааԥшуеит), атәанчаҩы Петрович; амашьынаныҟәцаҩ, ашьҭахь Алиас ихарала (иара зынӡа игәаӷ шимамызгьы) иарԥысымҭа дышҭагылаз иуаҩыбжахаз Алхас, зашьцәа хнымҳәыз, афронт аҿы иҭахаз, зшьара иқәнаҟьаз, «сашьцәа шаахынҳәлак, счара…» ҳәа ақыҭа иалоу, инкыдыгәгәало, агага еиԥш адәы иқәу Маҵкәа Аинықә-ԥҳа,  Маҵкәа лгәалашәарала, ақыҭауаа ргәалашәарала иаадыруа, хашҭра  рықәымкәа ҳхаҿы иаанхо, Аԥсадгьыл ахьчаҩцәа – уи лашьцәа Ардашьыл, Арзаҟан, Арушьан, алашьцара иалакны Мсыгәда лыбзиабаҩ инышәынҭрахь даазго, дызго амашьынаныҟәцаҩ хачача хәыҷы, ақыҭаҿы рацәак ҳаҭыр зқәырымҵо, ихы ԥыруеит ҳәа изхәаԥшуа, арахь ҳауп зҳәо раҵкыс акырӡа иҟәышу Ахеивҟьа (уи ԥҳәыс данааига нахыс ауп ихьӡҵәҟьа Баҭал-иԥа Бақьыр ҳәа аҳәара ианалага), Алҵыкә, аусеилкааҩы уҳәа убас иҵегьы.
Ишаабо ала, ароман аҿы, Алиас Аҟәланба ианҵамҭақәа ицәырыргаз ауаа шьарда ирацәаҩуп, насгьы досу хаҭашьала, ҟазшьала, дунеихәаԥшышьала, ԥсҭазааратә лахьынҵала, хықәкыла, ҭагылазаашьала, чҳарыла, гәаӷьрала зынӡа ихазы-хазуп, досу ирымоуп рхатә дунеи, рхатә хаҿсахьақәа, ихәыҷы-иду, иҵоура-иҵоурам аԥхьаҩ дыздызԥхьало рхатә «биографиақәа». Аха уамашәа иубаша, абарҭ зынӡа еишьашәалам, доуҳала еицәтәыму (маҷк еиқәҿызҭқәогьы, еицәтәымқәамгьы ыҟоуп, иаагап Мери, Мирон, Алиас) ауаа еилаланы, ирыхҭынхьааз, ирыхҭынхьаауа аԥсҭазааратә хҭысқәа, аҟаларақәа иҟарҵоит ароман шьақәзыргылаз, аӡиас еиԥш ицо ԥсҭазаара дук.
Алиас Аҟәланба ҳҿаԥхьа дцәырҵуеит ауаз изырҳәаз, иҷкәынразы ихыбгаз аԥсҭазаара аԥша-цәгьа иарҵысыз афарҭын еиԥш ианихҟьа, ихырҩны, дхыблаа-ҿыблааны ианца ашьҭахь. Убри нахыс, иҟалаша аныҟала ашьҭахь, ианҵамҭақәа рыла иааирԥшуеит ихигаз аԥсҭазаара.
Аԥсҭазаара адиалеқтика ус иҟоуп, ауаҩы даншу, ицо ахҭыс даналахәу, итемперамент аԥсымчхара ӷәӷәоуп, аха уи ахҭысқәа ҟаланы ианеилгалак ашьҭахь, раарԥшра иаҭахуп ибылуа агәы. Ҳәарада, араҟа автор ибаҩхатәра иааннакыло аҭыԥ еилкаауп.
Алиас Аҟәланба иара ихигаз, дызблыз аԥсҭазаара акәым, иԥсҭазааратә лахьынҵа хаха иадҳәаланы ицәыргоу егьырҭ ахаҿсахьақәа (иаагап Адица, Мсыгәда, Аруҭан…) ртәгьы узрывамло ихаҭа ихҭынхьаазшәаҵәҟьа иаарԥшуп.
Автор иперсонаж хадақәа (Алиас, Адица, Аруҭан, Мсыгәда) рхаҿсахьақәа рыла иаҳирбоит ацәалашәара цқьа, абзиабара ӷәӷәа дарбанзаалакгьы иҵоуроу, иҭышәынтәалоу ихҭынхьаарц, ихигарц шилшо. Аха уи ацәалашәара – абзиабара цқьа – аԥсҭазаараҿы еиуеиԥшым амзызқәа, ацәырҵрақәа ирыхҟьаны, анасыԥ лаша азыҟамҵакәа ӡибнаҟа ианбылгьо, уимоу, зынӡа иуадышххыраха ианцогьы ыҟоуп. Уи аҩыза ауп ирыхьыз ароман аҿы иаабо хыхь зыӡбахә ҳҳәаз афырхацәагьы.
Абзиабара ду инаваргыланы автор иааирԥшуеит ҳауаажәларратә ԥсҭазаараҿы, егьырҭ аус хкқәа зегьы рҿы ауаҩы дыцқьазарц, дҵоуразарц шихәҭоу. Ус иҟоума ашәҟәыҩҩы ифырхацәа, иперсонажцәа? Изеиԥшроузеи?
Ҳәарас иаҭахузеи, урҭ еилыӷраауп абри аганахьала, еиҳа ииашаны иуҳәозар, иҟоуп аԥсы цқьа зхоу, амала, аԥсҭазаараҿы ишаҳԥыло еиԥш, идеалра рзууртә хшла икәабамгьы. Урҭ еиҳарак ирыгу, рымч зқәымхаз ауп. Убарҭ ирываргыланы иаабоит иҵоурам, иԥырхагоу аперсонажқәа, мамзаргьы аԥсҭазаараҿы ихыбжа-ҿыбжоу, инагӡаны зыгәра узымго ауаа.
Ароман аҿы ҳара иаабоит аԥсҭазаара ду аҿы ашьха ӡыхь еиԥш ицқьаны, иҵоураны иаацәырҵыз Адицеи Алиаси. Урҭ зынӡа иқәыԥшқәоуп, ахаа-цәа рыҟәнышьшьы иҟоуп. Аԥсабараҿы ишаԥу еиԥш,  раԥхьаҟа анасыԥ лаша рызҭаша абзиабара цқьа, ацәалашәара ӷәӷәа иаҳәынҷеит, рыԥсҭазаара лаша шеиларымҵацгьы аразҟы лаша рыманы рхы рыԥхьаӡоит, агәрагьы ргом урҭ раԥхьаҟатәи рынасыԥ лаша иаԥгылаша, иаанызкылаша мчы еиқәаҵәак рԥышьклаҳап ҳәа. Арҭ аҭыԥқәа – Алиаси Адицеи рыбзиабара атәы ахьаҳәо – ароман аҿы аемоциатә ԥсымчхара аҵаны иаарԥшуп. Урҭ зегьы аԥхьаҩ ҟаимаҭла игәалашәоит, акраамҭа  ихамышҭуа  ихы-игәаҿы иаанхоит. Аха аԥсҭазаараҿы иуԥылоит узқәымгәыӷуа, ушьамхы уҵазырҟәало азалымдарақәа – изхылҵуа агәырҩа, алаӷырӡ, арыцҳара, аԥсҭбара. Урҭ, аԥсҭазааратә залымдарақәа ирылшоит еиҿыгәҳәаауа, зыԥсы еилаҵәаны бзиа еибабо наунагӡа еицәнарӡыр – Мсыгәдеи Аруҭани ишрызнауз еиԥш. Уиами ирыхьыз Адицагьы Алиасгьы. Урҭ рыбзиабара аилашымҭаз, абар, абар, уи ҭаацәарак шьақәзырӷәӷәашаз анасыԥ лаша ахылҵып ҳәа рыла ҭраа ишахәаԥшуаз, ахра иалҟьаз ахаҳә еиԥш, икаууа ицеит аҵалашәахь. Аха насыԥны, аԥсҭазаара асамарҭали ауаа қьиақәеи (Мерии Мирони рҩызцәа) ирыбзоураны абри уаз дуӡӡак зхылҵыз абзиабара ӷәӷәа ҩаԥхьа аԥсы ҭалоит, ус шакәу ҳацәымҩашьо иаабоит ароман анҵәамҭаҿы.
Автор ифырхацәа хадақәеи аперсонажцәеи рыԥсҭазаара ааирԥшуеит досу зну аамҭазы, уи агәеисыбжь рныруа. Адицеи Алиаси рынасыԥ еиԥҟьомызт, уи лашьа Аруҭан димшьызҭгьы. Иҟалаз ауаҩшьра иаӡбеит урҭ рлахьынҵа. Наҟ ицхрааит акәымзар, уи инапы аанызкылоз аӡәгьы дҟамлеит.
Ароман иалоу афырхацәеи аперсонажқәеи зегьы рыхцәажәара, наҟ-ааҟ еиҿырԥшны, еиҿаргыланы рцәыргара изхаану, иқәзыргылаз ауаажәларратә ԥсҭазаара иадҳәаланы статиак аҿы ахцәажәара уадаҩуп, аха иага убас акәзаргьы, иахьынӡазалшо ала иааркьаҿны иалыскаарц, сырзааҭгыларц сҭахуп ихадароу ахаҿсахьақәа.
Ишаабо еиԥш, афырхаҵа хада Алиас Аҟәланба иуаз ауп аҩымҭаҿы иҟалаз ахҭысқәа зегьы цәырызго, иаазырԥшуа. Уи аԥсҭазаара дыԥнашәеит дышқәыԥшӡаз, ахынҭа-ҩынҭара ӷәӷәа дақәшәеит. Илахьынҵа иара ишиҭахыз ицымныҟәеит, дкыднаҟьеит. Аха дызлаурҽхәаша, џьара-ҩыџьара раҟара дымҩахҟьазаргьы (иаҳҳәап, иԥсы зыӷраз аԥҳәызба ссир Адица дызгаз Маџьгана амашьына  дыбӷанаҵарц азын иҟаиҵаз ауаҩымра. Абри  уаҩшьрак иаҩызоу афақт иҵегьы сахьаркрала ирҵабыргызар акәын), инагӡаны иламыс даӷрамгылеит, имҟьашьит иқәыԥшратә шықәсқәа  дшырҭагылазгьы, абзиабара мца дабылны дшыҟазгьы, иааирԥшит ачҳара, ахамхабзиара, ауаҩра. Ҵоуп, арҭ зегьы иаразнак имч рықәханы, ишьапаҿы иааиго  изыҟамҵеит, хәыҷы-хәыҷла ихы иҟажо, дызхысыз, дызҵысыз иԥсҭазаара аконтроль азуа ауп дшышьақәгылоу, урҭқәа зегьы ароман аҿы хроника ҳасабла еишьҭаргыланы иҿиауа, иазҳауа, динамикала ишьҭыҵуа иаабоит.
 Алиас Аҟәланба автор дааирԥшит,  иагқәоу ҟалазаргьы (уи зыхҟьо иқәыԥшра, аԥсҭазаара аԥышәа имамзаара, насгьы абзиабара мца дахьатәнатәыз ауп), дҵоураны, аԥсҭазаараҿы иҟало-иныло аилкаара зылшо, аиашамра аханатә иаҿагылоу, ахыларҟәра ԥхашьара дуны изыԥхьаӡо, ҩныҵҟала зхы замхабзиоу, аҩызцәа, ақәлацәа ҳаҭыр рықәҵара, раарыхра, рырҳара зылшо аӡә иакәны. Арҭ уаҩы дҳаразкуа ҟазшьақәоуп.
Алиас иуаз аҿы (Адица лыхьӡ ала ииҩуа ашәҟәы агәалашәарақәа ҳәа рыхьӡуҵаргьы ауеит) иаабоит Адица хаҵа данца нахыс уи ауаҩ ихигаз агәырҩа, ауалуашара, иаҳарак иара ихарала Алхас дануаҩыбжаха нахыс Аԥсара дзаламгылакәа иқәҵра, ауаҩы хәымга, апалач, «Аснабженец» Фриц – Самсон Григорич инапаҵаҟа иусура – иихуаз ақыдқәа ииашаны ршәара, ашәҟәы ранҵара (Алиас уи ахашәалахә ду аирҟаҵон ԥсымцқьала аус зуаз аӡәы иакәызҭгьы), нас аҵыхәтәан уии иареи ирыбжьаз, Фриц дзырӡыз аконфлиқт, зыԥсҭазаара гьамадаха имҩасуаз аԥҳәыс лҿы аамҭала иҟазаара, уи аԥҳәыс ламысдеи Дамшәи рымааибра, Дамшә аҭахара, ишьҭахьҟа – Аԥсараҟа ихынҳәра уҳәа иреиԥшу аҭыԥқәа, аепизодқәа рҿы иаабоит аҩымҭа афырхаҵа ихаҭара нҭкааҵәҟьаны. Урҭ адетальқәа зегьы рҿы автор ифырхаҵа акгьы иҵамкыкәа, агхақәагьы (иԥсыҽрақәа ирыхҟьаны импыҵшәаз)   инапы рхымҩакәа, аԥсаҭазаараҿы дшыҟаз дааирԥшуеит ихьысуа аперсонажқәеи иареи реилахәрала.
Аԥхьаҩ аинтерес имкыр залшом автор Алиас ихаҿсахьа шцәыриго, ишигәалаиршәо, ишааирԥшуа. Уи дызхьысуа афырхацәеи аперсонажқәеи  иареи рыхҭысқәеи реимак-реиҿаки ирыдҳәалан иҟаиҵоит Алиас ихаҿсахьа. Алиас ихаара, иԥсы аҭыҩреиԥш бзиа иибо Адица лхаҿсахьа иадкыланы, мамзаргьы убри лхаҿсахьала ҳахәаԥшуазар, даабоит иҵоураны изызҳауа, агәаӷь зызҭоу, абзиабара цқьа зылшо, уи аԥсҭазаараҿы изыԥсоу здыруа, насгьы заамурак нақәшәаргьы ахьчара зылшо хаҵарԥысны. Ҵабыргуп, иқәыԥшымҭаз, иҩагыламҭаз икәша-мыкәша (иареи Адицеи рыбжьара имҟәылха ибжьаҳаз аситуациа) иҟалаз аҭагылазаашьа инагӡаны илнамыршеит ибзиабара ахьчара. Усҟан уаҩҵас дыӷәӷәаӡа ишьапы  дықәгылазҭгьы, ихьчон ԥсраҽнынӡа имцабзны ицралаз абзиабара. Ус шакәу дырҵабыргуеит Мсыгәда иалҳәаз аҵыхәтәантәи абарҭ ажәақәагьы: «Шәанаџьалбеит, сара скәал шәара шәышԥаҭагылеи, шәара, Алаҳәа Еиқәаҵәа зыԥхыӡгьы даламшәац. Иҳәатәыз, иутәыз Адицагьы уаргьы  ишәзымдыруа, шәсабицәаханы… Иан илҳәаз базымхәыцын, аус злоу иара иоуп, бца, дыԥшаа Алиас дахьузынасышьҭыз… Уара иҟоуҵашаз узымдырит…»
Аха, зегьы акоуп, уи, ԥсраҽнынӡа Адица лыбзиабара хашҭшьа змамыз, иага  ауадаҩрақәа дрықәшәазаргьы, ашықәсқәеи  азаамурақәеи ибӷа дырхәазаргьы, дымгьежьыр ауамызт.
Иҩызцәа, иаҳҳәап «ибзиабара анаӡӡеи» Мери, Мирон, Алхас (ҵоуп, уии иареи аҵыхәтәан иҟалаз ахҭыс иахҟьаны еицәыхьшәашәоуп ҳәа шырҳәо еиԥш, еиндыршәеит, иааибагоит) дрыдкыланы, реиҿцаашьала уихәаԥшуазар, автор дааирԥшуеит зеиӷьаҭам ауаҩы раз, ауаҩ иаша, ауаҩ ҟәыш, аиҩызара ҳаҭыр ду ззақәыз иакәны. Ус шакәу аабоит Мирон дшизыҟоу алагьы. Уи аиҩызараҿы, ауаҩраҿы иламыс цқьазар иҭахуп. Иӷрагәаны изымҵәахит (шаҳаҭ дшамамызгьы, аӡәгьы ишизцәырымгазгьы) Алхас изиуз ауаҩымра ду, Аԥсара алҵра шиқәнаршәоз шидыруазгьы, имаӡақәа иҿала иеиҳәеит иҟаиҵаз. Ас, ацәгьа ануулак ашьҭахь аҽаартра уадаҩуп, уи иаҭахуп ахаҵара! Егьырахь, зегь реиҳа иҟазшьарбагоу, аԥсҭазаараҿы аламыс аҿаԥхьа ацқьаразы уи дахьынӡаҳаракыз, ҭакԥхықәра дула дшахәаԥушаз ҳара иаабоит 1937-тәи ашықәсқәа раан Аԥсара иадыз Алаҳәа Еиқәаҵәа Самсон Григоричи иареи реиҿагылара алагьы. Абраҟа Алиас Аҟәланба, иҵабыргыҵәҟьаны, ихаҿсахьа гәылҭәааны иҟалеит. Уи дырнымшәеит «аснабженец» Фриц иԥаршеирақәа, уи иҟаҵа ҳәа иаиҳәоз аҵмыҳәҳәарақәа ахьынаимыгӡоз анаҩсангьы, аҵыхәтәан дҿаԥиҽуеит дшыԥсахҩыз ала, абахҭагьы дҭаиртәоит. Ари иааироуп Алиас изы, насгьы ԥхьаҟа аԥсҭазаарахь дкылызго мчны изыҟалоит.
Алиас, аҩымҭа динамикала иҿиацыԥхьаӡа, икәша-мыкәшатәи аԥсҭазаара, ҷыдала иара ихьысуа, даӡрыжәуеит, иеилнаркаауа рацәахоит. Урҭ зегьы автор етап-етапла иаҳирбома уҳәо аҟынӡа ирԥсҭазааратәны иааирԥшуеит.
Алиас ихатә ԥсҭазаара аиҿкаараҿы апринцип иаша змаз уаҩын, ишьҭахь инижьуаз иԥсҭазааратә мшқәа, ибиографиа, аӡыхь еиԥш ицқьазар иҭахын, дрызхьаԥшыр иԥхаимшьартә еиԥш. Ус дагьыҟан шамахаӡак акәымзар. Алхас иҿы деиласит, абзиабара дарлашәит, дырҩегьых иара иламыс ала ириашеит, ихала ихы ааирԥшит, даҽаӡәы иакәзар иӡар ауан, (иҵәахуан), уи алагьы иҽириашоит.
Адица лхаҿсахьа автор иҭихуеит абзиабара злоу, иҵоуроу аӡәы лакәны. Аха аҭагылазаашьа хьанҭаҿы уи ацәанырра ӷәӷәа ахәаҽра (аамҭала акәзаргьы), аԥсҭазааратә шьаҿа даҽа мҩакала аихгара зылшо лакәны дыҟоуп. Ари, ҳәарада, лхаҭара зырԥсыҽуа фақторуп. Ус шакәу арҵабыргуеит ауаҩ гәаҩа (усшәа ауп аҩымҭаҿы дшаабо) Маџьгана дахьиццаз амацарагьы. Аха уаҟа илымам анасыԥ. Абзиабара ахьыҟам анасыԥ ҭыԥс иамоузеи! Иара ари аԥҳәызба қәыԥш иага бзиа дибозаргьы илызиҭом аҭаацәара ҟазҵо анасыԥ, ус анакәха, уи абзиабара илнаҭаз гәырҩахеит. Адицеи Алиаси реизыҟазаашьа, рыбзиабара лаша аԥышьклаҳәит амҟәыл еиԥш ирызкаҳаз лан Мсыгәдеи Аруҭани рытрагедиа.
Ароман аҿы Алиаси Адицеи рыбзиабара иадҳәаланы, инаваргыланы, аха еиҳагьы иӷәӷәаны иаарԥшуп Мсыгәдеи Аруҭани рыбзиабара. Ари ԥсабарала ицқьаны, изҩыданы ииз, ишәыз абзиабара анасыԥ  лаша ахылҵырц ишыҟаз, ауаа ҳарамқәеи хара анаԥшра згызи ирыхҟьаны атрагедиа ахылҿиааит. Арҭ аҩ-хаҿсахьак автор напҟазара дула, ауаажәларратә ԥсҭазаара иадҳәаланы иҟаиҵеит. Алиаси Адицеи рыбзиеибабареи Мсыгәдеи Аруҭани рыбзиеибабареи еиуеиԥшым аобиеқтивтә мзызқәеи рхатә ҭоурыхқәеи рымоуп. Иҟоуп урҭ лахьынҵатә маҷҟәикхарала еизааигәазтәуа, аха акы зынӡа абӷашшара ԥнаҵәоит. Егьи мҩабжаранӡа абӷалара ишаҿыз, уаҩытәыҩсатә ҳақк, ус узахьӡҵозар, аԥсы иаԥшәмахоит. Аруҭани Мсыгәдеи итрагедиоу хаҿсахьақәоуп. Урҭ рлахьынҵа рҷышәит, идырбрит идыру ашықәсқәа раан. Алаҳәа Еиқәаҵәа иҩызцәа ауаа хәымгақәа иԥсхаршьит. Урҭ, харада-барада аиҵаҟәаҟәа изыҟаҵаны, Аԥсара ақыҭантәи аколнхацәа ркасса идырҳәызгьы, русҳәарҭа ирблызгьы ихы илҭадырԥан, ддырӡит. Сибраҟа дахыргеит. Аԥхьаҩ ухаҿы иаага ари аныҟалазтәи ашықәсқәа закәыз, шьаарҵәырала ишҭәыз. Акгьы ихарамызт астудент Аруҭан. Аха Аруҭан Алаҳәа Еиқәаҵәақәа ианрааз, ауаҩы иҭархара акашәа ианырымбоз аамҭазы ихы измыриашеит, акгьы шихарамыз изышьақәмыргылт. Иҟаиҵарыз? Уи ицхраауаз ҳәа (икәша-мыкәша иҟаз рахьтә) аӡәгьы дзыҟамлеит. Рхы-рыԥсы иацәшәон ауаа, ажәлар! Арҭ аҭыԥқәа уаҩ ддырхәыцыртә, ицәа-ижьы дҭадырӡыӡартә иҟаҵоуп ароман аҿы. Аха аҩымҭаҿы зегь реиҳа иӷәӷәаны иҟаҵоу аҭыԥқәа ируакуп Баӡ итапанча игәыдҵаны Аруҭан дахьишьуа аҭыԥ. Араҟа аԥсабараҵәҟьа агәы азырхьша агәнаҳа ду ҟалеит. Аха уи еилызкаауада? Иадгылоит иҟалаз арыцҳара Аԥсараа зегьы. Ирықәыӡбоит иршьыз Аруҭангьы, иаанхаз Мсыгәдагьы. Уи акәхеит, хьӡыда-ԥшада имҩасит уи ауаҩ иԥсҭазаара. Уимоу, дахьыржызгьы дахырбаауеит иқыҭауаа. Уа шьамҭыԥны ирыԥхьаӡоит. Избанзар, джуп ажәлар рус зхы ақәызҵаз Аԥҭа бзиахә! Урҭ еиважшьас ирымоузеи? Аӡәы – Аԥҭа – ажәлар рус зхы ақәызҵаз! Егьи – Аруҭан, ажәлар ркасса зырҳәыз, аусҳәарҭа зыблыз, иахгаз, зыгәра гамыз, насгьы аҵыхәтәан Арсана иԥҳәыс (урҭ рыԥсы шеилаз, ишеинасыԥыз ажәлар иалырдыраауаз!) илыхнаҳәааз!
Абарҭ ахҭысқәа зегьы дац-ԥашәла еилышьны иҟаҵоуп. Ауаа ирыздыруам иҟаҵәҟьоу, дхәымгоу џьыршьоит Аруҭан гәаҟ. Уи здыруа Мсыгәда заҵәык лоуп. Аха илҳәеит ҳәа агәра згода?
Аҩымҭа ахаҿсахьақәа аазырԥшуа ахҭысқәа еибархханы уаԥхьа  ицәырҵуеит иабакылсришь, иҟаларызеишь аҵыхәтәан ҳәа реинтерес уманы. Иӷәӷәоуп, имчуп ҩныҵҟала Аруҭани Мсыгәдеи рцәа иҭагӡаны ирхырго агәырҩа, алахьынҵадара. Аруҭан дыӷәӷәан, дхәыдамызт, дызлаз ажәлар дырзеилымкаазаргьы, ибзиабара цқьа ркәаҳазаргьы, абаагәара еиԥш дақәгәыӷуан ихаҭара аҿаԥхьа иламыс ацқьара, уи акәын уаҩытәыҩсак иаҳасабала дыҟанаҵ адгьыл иқәзаара ҳәаақәызҵоз, иԥсыԥ лазга-ҩазгоз. Аха аҵыхәтәан,  гәнаҳарак далаҟаӡамкәа, аҳәахәдеиԥш длыбжьахәаша дцеит.
Аруҭан иҿаԥхьа лхы иавылбо рацәоуп Мсыгәда. Ус шакәу аабоит Алиаси лареи анеиқәшәаз илҳәаз лажәақәа рҿы. Дылзымыхьчеит, илзымыхьчеит рҿара ашықәсқәа, рыбзиабара ду. Ароман аҿы иҟало-иныло ахҭысқәа зегьы рынҵәамҭахь инеиаанӡа аилкаара уадаҩуп (аҭагылазаашьақәа зеиԥшраз ала) иҟаҵәҟьаз… уи хьаҳәа-ԥаҳәада ианеилкааха Аԥҭеи Алаҳәа Еиқәаҵәеи шхәымгаз анааԥш, зегьы рзы ибылгьхеит, еилкаахеит Аруҭан акассарҳәреи аусҳәарҭа абылреи шихарамыз, иара убасҵәҟьа дызхыршьааз аус аҿгьы хара шимамыз. Уи ауаҩ хышла дкәабан. Аха изхәарҭаз урҭ зегьы, – ихьшәахахьан, иҟалашаз атрагедиа ҟалахьан…
Мсыгәда Аԥсараа рыбла ҽынла дызхымгылазаргьы, уахынла дааны Аруҭан инышәынҭра длырҟаҵоит, уи бзиа дылбоит лыԥсы ҩыҭшәаанӡа, насгьы илбоит заԥхьаҟа кыр злыҵшаз арԥыс дшылыбжьахәашаз, акгьы шихарам, дрыцҳалшьоит.
Арҭ аперсонажқәа аҩыџьагьы итрагедиоу хаҿсахьақәоуп. Урҭ рыбзиабара, рынасыԥ лаша аханатә иаҿагылеит Алаҳәа Еиқәаҵәа дызхаҭарнакыз аамҭа. Аха иҭахара аус автор иперсонаж Гуџьуа Гач ҳахзырҵәаз, ҳазмырҿиаз ҳәа дзыцәшәоз аламыс иахароуп. Аруҭан иԥсра лаџьал аркьаҿит Мсыгәдагьы. Уи дахҭыгәлаҩхеит Алиасгьы. Абраҟа ауп Алиас аиаша ахьеиликаауа, инасыԥ аиԥҟьараҿы иангьы иабгьы шацхрааз, иаргьы, лара Мсыгәда лыԥсымҭаз ишизылҳәаз еиԥш, аҿабырҳацәра шихьыз. Мсыгәда лыԥсра асахьа – ароман аҿы ӷәӷәала иҟаҵоу ҭыԥқәоуп, иԥсҭазааратәуп, уанӡа ла лзы игәааз (сынасыԥ еиҵалҟьеит ҳәа иԥхьаӡаны) Алиасгьы игәы ԥшқахеит, анык леиԥш диҵәуеит. Арҭ зегьы угәаҵан инеиртә аҟаҵара илшеит автор.
Ароман аҟны иаарԥшу Алаҳәа Еиқәаҳәа – Самсон Григорич – 1937-тәи ашықәсқәа раангьы ихәымгаз, Аџьынџьтәылатә еибашьраҿгьы ипалачыз, ҳара ҳтәқәа зҭиуаз, изшьуаз, уи ашьҭахьгьы, ахамелеон еиԥш ицәа дҭаланы, аус еиҵаҟәаҟәақәа рыла амали акариереи ҟазҵоз хаҿсахьоуп. Уи Алиас дҿаԥиҽуеит. Еиҳарак абри аус аҿы ицхрааит Дамшә. Алиас изааигәоу, ҩызара изызуа ԥстәы гәрагоуп. Уамашәа иубаша, абри  алаҵәҟьа иадырит «аснабженец» Фриц дзакә уаҩыз. Дамшәи Самсон Григоричи рымааибра афақт аԥхьаҩ агәаҽанызаара инаҭоит абри ауаҩ дшәарҭоуп, дхәымгоуп ҳәа. Ала аҟара ауаҩы дыздыруа акгьы ыҟаӡам. «Бзоу», «Ҭуӷан», «Ақәыџьма ҟьала ахынҳәра» зҩыз автор Дамшә ахаҿсахьа аарԥшра ҟазарыла иахьиқәҿиаз џьашьатәӡам. Ҵабыргыҵәҟьаны, Дамшәи Алиаси реизааигәара, реицзаара, аԥҳәыс ласы (аамҭала Алиас зыҟны дыҟаз) заҟа дацәымӷыз, «снабженец» Фриц даабанык ишазымчҳауаз, нас уи аҭахара уҳәа аԥхьаҩ игәаҵаҿы инеиртә игәыҭшьаагоу даҟьақәан ароман иагәылоуп. Дамшә аԥсра ауп Алиас Аԥсараҟа ихынҳәра зырласызгьы.
Акыр уаҩ дзырхәыцуа хаҿсахьоуп Аԥҭа ихаҿсахьа. Уи ажәлар ҳаҭырла ихьӡ ргәаладыршәоит, инышәынҭраҿы ибаҟа гылоуп, ажәлар рус ихы ақәиҵеит. Аха аҵыхәтәан иааԥшит дшыхәымгаз, ақыҭа акасса, аусҳәарҭа зблыз иара шиакәыз. Ари, ҳәарада, хьаа дуны изыҟалоит уи иԥа Мирон. Заб ихыҽхәоз, зыхьӡ ныхак еиԥш иахәаԥшуаз дшыҟалаз еилкаауп (уи атәы автор далацәажәом, лацәажәарас иаҭахузеи, иҟалаз, иааԥшыз афақт зегьы аҳәоит). Аԥсҭазаараҿы иҟазар акәхап џьара мчык, ҳақк, ацәгьара аҽаназымҵәахуа. Убас иҟалеит Аԥҭа иҿгьы. Агәыла изы ажра зжыз иԥа дҭаҳаит ҳәа ирҳәо ажәаԥҟа угәаланаршәоит Мирон иԥа длашәны дахьиуа. Абацәа еиҵарҟәаҟәо аус хәымгақәа зны-зынла аԥацәа ирхарамзаргьы  ианраахо, ианахьнархәуа ыҟоуп. Мирон иԥа длашәны дахьизгьы асимволтә ҵакы амоуп аҩымҭа аидеиа зегьы аҿы.
Ахаҭара акульт ашықәсқәа раан ицәырҵыз хаҿсахьоуп Аԥҭеи Алаҳәа Еиқәаҵәеи. Иахьа ҳтәылаҿы ныхак еиԥш ҳазхәаԥшуаз ауаа хбарақәа рахьтә заҟаҩы аанарԥшызеи, иҿаԥнаҽызеи аиҭакра иҟалаз. Убас иҟоу ауаа роуп иаҳнарбо Аԥҭа ихаҿсахьагьы.
Аҩымҭаҿы хшыҩзышьҭра уаҩы иазимурц залшом Баҭал-иԥа Бақьыр – Ахеивҟьа ихаҿсахьагьы. Аԥсҭазаараҿы иҟоуп убарҭ рҩызцәа атипқәа, хыхь-хыхьла уанрыхәаԥшуа иласушәа, иҵауламшәа, илаф-ӡасуашәа, азҵаара хьанҭақәа ирмарианы ианраҩрыжьуа. Аха инарҵауланы урызхәыцыр, урҭ хара иԥшуа уаауп, заманала ирдыруеит рыкәша-мыкәша иҟоу ауаа зеиԥшроу, изҿу. Убас иҟоу хаҿсахьоуп Ахеивҟьа. Уи Аԥсара ицоз аԥсҭазаара, уи иахылҵуаз аиакәымрақәа заманала еиликаауан, дрықәыӡбон иара итәала.
Ароман аҿы иалкаау аҭыԥ ааннакылоит Мсыгәда иԥа, Адица бзиа дызбоз, Аруҭан дызшьыз Баӡ ихаҿсахьа. Автор уи ихаҿсахьала ицәыригоит аԥсуа ԥсҭазаара иалаӷьаны иҟоу, аханатә иацу ақьабзқәа жәпакы, иахьагьы ирымоу амч, анырра. Баӡ, убас дара ақыҭауаагьы злахәаԥшуала, иаб ахьымӡӷ ихихит, дишьит алажә еиԥш игәыдҵаны Аруҭан. Ари арԥыс аԥсуаа ажәытә ҵасла ишахәаԥшуаз ала дныҟәеит, диашоуп. Аԥсуа ихьымӡӷ дууп, уимоу, ашьра аныҟала аҽны ларгьы дишьыр акәын ҳәа зҳәаз абыргцәагьы ҟалеит.
Автор иҟалаз злаирҵабыргуа ала, Баӡ иҟаиҵаз хьымӡӷ хыхрамызт, агәнаҳа ауп импыҵҟьаз. Аха, рыцҳарас иҟалаз, ус шакәу иара изеилымкааит, идырра азымхеит. Ашәҟәыҩҩы Баӡ ихаҿсахьала дрықәыӡбоит абзиабара цқьа иамоу ацәанырра ӷәӷәа ззеилымкаауа, илазырҟәуа ауаа.
 «Амҩасҩы» аҿы иҟоуп аԥхьаҩ иҵегьы хшыҩзышьҭра ззиуша аперсонажқәа, иаагап, Аруҭани Аԥҭеи рзы аиашаҵәҟьа нагӡаны иззымҳәоз, зхы-зыԥсы иацәшәаз (уи иҩызцәа заҟаҩы ыҟадаз усҟан!) Гәдиса, Маҵкәа, Мирон, ауаҩы лаҟәланда Арсана Петрович, Алиас иаб, иан уҳәа убас иҵегьы. Урҭ досу ахьгылоу аҭыԥқәа рҿы ароман аҟны ахҭысқәа цәырызго, ихазырҭәаауа арольқәа нарыгӡоит. Аибашьра иахылҵыз, уи угәалазыршәо трагедиоуп Маҵкәа лхаҿсахьа.
Ароман аҿы Џь. Аҳәба ҟазарала ихы иаирхәоит аҭоурыхтә фақтқәеи, ажәлар рҳәамҭақәеи, амифқәеи. Урҭ автор ажәлар ишырҳәамҭоу ма ишҭоурыхтә фақту рыцәмырӡкәа, персонажк ихаҿсахьала ма автор ихьаҵрала ицәыригоит. Уи алагьы аҩымҭаҿы изҵишьуа ахҭыс, ахаҿсахьа еиҳагьы ишьақәирӷәӷәоит, ирԥсҭазааратәны иҟаиҵоит, мамзаргьы иахьатәи аԥсҭазаара иазааигәаны, иақәҿнаҭуа иалаисоит.
Ароман «Амҩасҩы» абызшәа азгьы ажәақәак. Џь. Аҳәба зхатә стиль, зхатә цәаҩа змоу, ишьақәзырӷәӷәахьоу прозаикуп. Уи иҳәоуқәа рыртәашьа, аҩымҭа афырхацәеи аперсонажқәеи рпатреҭ аҭыхшьа, раарԥшышьа, ахҭыс хадақәа ралкаашьа алакә аҳәашьа аформа рымам, иҩымҭақәа зегьы ажәабжьтә еиҭаҳәара астиль ала ишцогьы, аклассикатә форма ишатәугьы, еиҳа инарҵауланы, автортә хьаҵрақәеи, аҩныҵҟатәи амонологқәеи, адиалогқәеи рыла иҟаҵоуп. Еиҳаракгьы ари убарҭоуп «Амҩасҩы» аҟны.
Ароман «Амҩасҩы» ахгьы асимволтә ҵакы амоуп. Адгьыл иқәнагалаз зегьы имҩасны ицар акәхоит, ус иҟоуп иџьбароу аԥсабара азакәан. Аха иҟоуп иалкаатәу даҽакы: убри иқәнагалаз ауаҩы дыҟанаҵ илиршаз, дшымҩаԥысыз атәы ауп хра злоу. Изыԥсоузеи ауаҩы бзиарамзар цәгьара изымура, ҭакԥхықәрала, ламысла аҟазаара! Иҵабыргыҵәҟьаны, ари аԥсҭазаараҿы зыламыс еиқәзырхаз рбаҟақәа ргылатәуп ҳәа шьақәирӷәӷәоит автор.
«Амҩасҩы» иамоуп акык-ҩбак агхақәагьы. Зегьы раԥхьаӡагьы, аҩымҭа еихаҟацәны, ԥсгарҭа амамкәа иҟаҵоуп. Автор Алиас иуаз ажәа уаҳа еихшашьа амам иҳәазаргьы, маҷк авҵраарҭақәа ахьаҭатәыз ыҟан. Усҟан аҩымҭаҿы ицо ахҭысқәа еиҳа аԥхьаҩ еилыхха ибарҭахоит. Уажәы излаҟоу ала аӡхыҵра еиԥш ицо Алиас иуаз аԥхьаҩ маҷк дарааԥсоит, иара усгьы акырӡа ихьанҭоуп, итрагедиоуп ароман аҿы иаабо аԥсҭазаара. Иара убас аԥхьаҩ инагӡаны ибом Аԥҭа иҟаиҵаз ацәгьара ҵаҵӷәыс иамоу, изырҟаҵаз, аилкаара уадаҩны иҟоуп иҭахарагьы, уимоу, иара Гәдиса цәала, маанала дызлацәажәо, Аԥҭа иӡбахә злеиҳәо ала, иидыруа дшәаны иахьизымҳәо анаҩсангьы, анаџьалбеит, абри ауаҩы ихаҭагьы џьара акы даламҟьашьызааит ҳәа агәыҩбара аниоуа ыҟоуп. Анаҩсангьы, ауаа зырҭо алакә аҿтәи агәылшьап иаҩызоу Алаҳәа Еиқәаҵәа, ашықәс бааԥсқәа раан Аԥсара иадыз ахәымга, уаҩы дихамышҭуа дышцәыргоугьы, акы дацәшәозшәа дыхҩацәаны, ирмаӡацәаны дааирԥшуеит автор. Уи иҿаԥҿраҿы Алиас ида уаҳа уаҩы дзыҟамлеит. Убригь Дамшә-ҟәыш ауп изыбзоуроу. Сгәанала, араҟа аҽакала иҟаҵатәын, Самсон Григорич иҟьашьыз аӡәы иакәын аҟнытә, иуадаҩын уи иҿаԥҽра. Уи Алиас ихала имч ақәхарымызт.
Џь. Аҳәба ироман ҳтәылаҿы аиҭакра иалагаанӡа, иаартны аиашаҳәара ҟалаанӡа иҩит. Ари кыр зҳәо фақтуп. Сталини уи изааигәази иеиҵарҟәаҟәаз аусқәа иаартӡаны ирықәыӡбо ианалага аахыс иҩызҭгьы, ҳәарада, еиҳа ихаҭәааны, ираргаманы иааирԥшуан ашәиԥхьыӡ згымхо Алаҳәа Еиқәаҵәа ихаҿсахьагьы.
Аԥхьаҩ игәы инархьуеит иг-иҿы изамырҳәаӡакәа, дышхәыдамызгьы, Аруҭан дниаӡааны дахьцо. Раԥхьа аҩымҭаҿы ахҭысқәа злаҿиауала, ихароу џьшьа дрыцҳаушьаӡом, уимоу, игәаӷгьы укуеит, аха иҟаҵәҟьаз аиаша анааԥшлак, уи дызҭашәаз аразҟыдара акәиц еиԥш иуцралоит, раԥхьа Алаҳәа Еиқәаҵәа дихәхахьан, ашьҭахь, уи аарла даницәца, аламыс-ақәыџьма даҿаҵахәхеит. Аруҭан аԥсҭазаараҿы ҿагыларак изыҟамҵеит. Ахаҿсахьа иҵегьы игәылҭәаахон уи (дырзиааи дзырзымиааи) дзықәшәаз азалымдарақәа дырҿагыло дыҟазҭгьы. Аха ус изыҟамҵеит. Аԥсҭазаараҿы имҩамсуа, адунеи зымԥсахуа уаҩ дыҟаӡам. Ари диалеқтикоуп. Аха идыртәуп акы – имҩасуа зегьы шеимҩалацәам. Ари аԥсҭазаара зхылҵуеи, изырҿиои, изшьуеи еимҩалацәахашьас ирымоузеи! Алиаси, Адицеи, Мсыгәдеи, Аруҭани, Аԥҭеи, Алаҳәа Еиқәаҵәеи реиԥш иҟаз ауаа еснагь наҟ-ааҟ еиҿагылоуп, еимадацәам, еиқәԥоит бӷарҵахьы, алашареи алашьцареи реиԥш, ауаҩреи ауаҩымреи, аламыси аламысдареи реиԥшҵәҟьа.
Џь. Аҳәба ипублицистика ахы акит илитературатә ҿиаратә усура даналага инаркны. Уи ҵаруп, ақтуалра алоуп, ауаажәларратә ҵакы амоуп, иахьчоит уажәы аекологиа ҳәа еиҳа изҵшьны игәарҭо Аԥсны аԥсабара, аԥсуа жәлар рҭоурых, рбызшәа, ркультура аҿиара, милаҭк аҳасабала рыҟазаараҿы Асовет мчра ирнаҭаз рҳәынҭқарратә зинқәа уҳәа убас иҵегьы.
Уажәы акәым, 60-тәи ашықәсқәа раангьы Џь. Аҳәба ицәыригахьан аԥсабара ахьчара, аекологиа иазкыз азҵаарақәа, иааган ҿырԥштәыс ашьха қыҭа Ԥсҳәы иазкыз уи иочерк. Уаҟа ашәҟәыҩҩы ашьақәхара ашықәсқәа раангьы иаахтны дрықәыӡбон гәымбылџьбарала Аԥсны аԥсабара хызшьаауаз, уаҵәтәи амш зымбоз,  избарцгьы зҭахымыз ауаа.
Дарбан аԥсуоу згәы мхыҭхыҭуа ирыԥхьауа аиҭакра мҩа ҳанылеижьҭеи, аиашаҳәара ҳалагеижьҭеи Џь. Аҳәба инапы иҵыҵхьоу, амцабз иаҩызоу, иҭҵааны, патриот цәанырра дула иҩу абарҭ ипублицистикатә статиақәа: «Анҵәамҭа иалагамҭамхарц…», «Аԥсҭазаара аҿиаразы», «Еиԥылароуп ҩ-иашак», «Анаԥшҩы» уҳәа убас егьырҭгьы. Арҭ апублицистикатә ҩымҭақәа рыхцәажәара ара ҳзалагом, урҭ ҳмилаҭ агәхьаақәа жәпакы дырҵысуеит.
Иазгәаҭатәуп, Џь. Аҳәба ипублицистикаҿы ишыҟазшьарбагоу, иштема хадоу Аԥсны уаҵәтәи алахьынҵа, насгьы ааскьатәи абиԥара иреиуоу аԥсуа шәҟәыҩҩцәа рахьтә зегьы реиҳа аԥсуа публицистика арҿиараҿы илагала ӷәӷәа шыҟаиҵо.
Абриаҟара аџьа збахьоу, ҳмилаҭ литература иазааԥсахьоу ҳашәҟәыҩҩы, амцабз иаҩызоу апублицист, апатриот, ауаажәларратә усзуҩы Д.И. Гәлиа ихьӡ зху Аҳәынҭқарратә премиа иҭара иахәҭоуп ҳәа исыԥхьаӡоит.

1988.





















Вл. Анқәаб
«Атәым жәҩан аҴаҟа»

Ҳаԥсуа  милаҭтә культура аизҳараҿы хҭыс дуӡӡаны иҟалеит, иахьа ҳаԥсуа телехәаԥшра аекран аҟны иаҳбаз раԥхьатәи аԥсуа сахьаркыратә телефильм «Атәым жәҩан аҵаҟа». Афильм даара ибзиоуп! Сара, абас еиҳа еиӷьхарын, абас еиҳа еицәан ҳәа исҳәара сымазаргьы (еиӷьу еицәоу нҵәаӡом), аус злоу уи акәӡам. Аԥсуа телефильм ацәырҵра афақт зегьы иреиҳауп. Сара сыхәҭакахьала, среихырхәаны иҭабуп ҳәа расҳәоит ашәҟәыҩҩы Џьума Аҳәбеи, арежиссиор-ақәыргылаҩ Гәырам Амқәаби, рҩызцәагьы даргьы неидкыланы, абри асахьаркыратә телефильм аԥҵараҿы, аус аиҿкаареи, уи анагӡара иацу аџьабаа дуӡӡеи ргәы кармыжькәа, агәаӷьра ҟаҵаны, ирылдыршаз аԥшьгамҭа хазынахә азын.
Ҳаԥсуа сахьаркыратә литература ашьаҭаркҩы Дмитри Иасыф-иԥа Гәлиа хашәалак имаӡамкәа, ихатә харџьала, Қарҭ гәаҟрыла иҭижьыз раԥхьатәи аԥсуа сахьаркыратә шәҟәы «Ажәеинраалақәеи ахьӡыртәрақәеи» аҵак ду иамаз иадкылан сахәаԥшуеит, ҳара иахьа ҳаԥсуа телехәаԥшра афильм. Ҭаацәала зегьы аекран ҳадтәалан. Ахәыҷқәа, уаанӡа аԥсуа телехәаԥшраҿы «Амшеикәшара» аинформациатә дырраҭарақәа анцоз ҭынч иртәаны исзахәамырԥшуаз, уажәы азҿлымҳара ҟаҵаны, ҟыт рыхәламшәо иазԥшуан. Ҳартистцәа дуқәа: Аазиз Агрба, Софа Агәмаа, Алықьса Ермолов, Олег Лагәлаа, Шьалуа Гыцба уҳәа егьырҭгьы рыхәмарра шьахәӡа иабзоураны, илекциақәа рҿы шәынтәла сызлацәажәахьоу, сара сзын иҿыцым ахҭысқәа, уажәы санрыхәаԥшуаз сылаӷырӡ сызнымкылеит. Асиужет гәырԥшаага ҟазарала иахьаарԥшу азын мацарагьы иазкымызт ари алаӷырӡ. Ҳаԥсуа сахьаркыратә телефильм ацәырҵреи, уи наҟ-наҟтәи аԥеиԥш лаша азхәыцреи идырҿыхаз гәырӷьаратә гәыԥшааран уи. Аԥсышәала ицәажәо ателефильм – абри акәхап наҟ-наҟ ҳаԥсуа хәыҷқәа рхатә бызшәа иацәхымҟьо аҟаҵараҿы иреиҳаӡоу алшарақәа знапы иану. Еиҳараӡак аԥсышәала ицәажәо ахәыҷқәа ирызку асахьаркыратә телефильмқәеи амультфильмқәеи! Урҭ ус марианы ишыҟам, иаарласынгьы ишзыҟамло еилкаауп, аха сгәанала, шьҭа иаамҭазар ҟалап урҭ рдупликатқәа аԥсышәала ирцәажәаны, аԥсуа телехәаԥшра аекранаҿ рдәықәҵара азхәыцра. Абри шаҟа еиҿкаахо, шаҟа аизҳа-зыӷьара аиуа аҟара, ҳмилаҭ змырӡра акультуратә еизҳара – ҳаракырахь аразҟымҩа нагахоит, ҳҿар рхатәы бызшәа иадԥхьалахоит.
«Аԥснытәи Аҳәынҭқарратә университет»
22.03.1985 ш.
Р.  Қапба

Ажәлар ргәамчи ахамышҬыхәи

Ԥхны мшын. Допуақыҭҟа, саншьцәа рахь сцон. Анкьа зны, аҳҭынрак иаҩызаз Маан Кыҷын инхарҭа савсны, акыр сҩаскьахьан еиԥш, сыԥшызар, сылаԥш наиқәшәеит адәыԥшӡа аҵыхәан, сҿаԥхьаҟала иаацәырҵыз ҷкәына ҵәрышкәак. Ҳанааизааигәаха, ҳааҭгылан аԥсшәа еибаҳҳәеит, ҳаибадырит. Ари Џьума Аҳәба иакәын. Сара уанӡагьы уи иӡбахә Тамшь ашкол исыцҭаз иашьа Котик иҳәо саҳахьан, насгьы ажәеинраалақәа иҩуеит ҳәа. Уажәы машәыршәа ҳаиқәшәара иԥсабаратәыз гәахәарак снаҭеит, избанзар, сара, убас сабиԥара еиуоу аҿар, ҳпоетцәа, зҩымҭақәа ҳдыруаз ракәым, иара ус аӡәы ажәеинраалақәа иҩуеит ҳәа ҳаҳар, изҿлымҳара ҳазцәырҵуан, бзиабарак ашәахәақәа ҳгәы инҭаҷҷон, ҳмилаҭ хдырра рҿыхауа. Ҳәарада, ас еиԥш ҳҟазҵоз афақторқәа ируакын ақырҭуа нацистцәа ҳазҭаргылан ҳрымаз аҟымҟара, насгьы уи азалымдара зегьы реиҳа изқәыӷәӷәоз ақыҭа школқәа рҿы қырҭбызшәала аҵара здырҵоз аҿар ҳакәын.
Абар саԥхьа дгылоуп аԥсҭазаара  аҿара-цәа ихьыкәкәа зыӡбахә саҳахьаз апоет қәыԥш. Ус ауп сышихәаԥшуаз бзанҵык исымбацыз, знапҩымҭакгьы самыԥхьацыз. Уаҟа акраамҭа ҳаицәажәон, раԥхьа зыӡбахә ҳҳәаз аԥсуа шәҟәқәа, ҿыц иҭыҵны ҳзыԥхьахьаз ракәын. Убарҭ иреиуан И. Папасқьыр ироман «Хьмур лымҩеи» (ашьҭахь «Аԥҳәыс лыпату» ҳәа еицырдыруа иҟалаз), аԥсуа литература аҭоурых аҿы зегьы раԥхьаӡа акәны ицәырҵыз Б. Шьынқәба ироман «Аҿатә-уааи», альманах ианыз. Урҭ аҩымҭақәа ҳара аԥхьаҩцәа қәыԥшцәагьы агәалаҟара бзиа ҳарҭон, ҳмилаҭ литература ауадаҩрақәа ишырҭагылазгьы, аԥсы шҭаз, ишыҿиоз, ԥхьаҟагьы аԥеиԥшхә бзиа шамаз агәра ҳдыргон. Настәи ҳаицәажәара ҳашколтә ԥсҭазаареи ҳҵареи ракәын изызкыз. Ҳарҭ ашколхәыҷқәа ҳхатәы бызшәа ҳҿыхны, зынӡа иҳацәтәымыз қырҭшәала аҵара ҳахьаҿыз аҵааԥсы еиԥш, ихьшәашәаӡа ҳгәы иҭажьын ацәымӷра ҳаԥсы еибанаркуа аҟынӡа. Аха иҳамчыз! Амала, убри ҳхатәы бызшәа ҳҿызхыз ргәаӷ иҳауз ҳара ҳмилаҭ хдырра арҿыхон, ҳажәлари ҳаԥсадгьыли рыбзиабара ҳаланааӡон, абзиарахь ҳхьанарԥшуан. Убри акәын знык еибамбацыз арҵаҩцәагьы ҳаизааигәаны ҳаицәажәартә ҳҟазҵаз, ашьҭахь ҳаиҩызареи ҳаизааигәареи уасхырс иазыҟалаз.
Абраҟа исгәаласыршәаз иаҳнарбоит иахьа Аԥсны анҭыҵгьы ибзианы еицырдыруа, абаҩхатәра змоу ари ашәҟәыҩҩы данқәыԥшызгьы иҟазшьа ҷыдан ишимаз аԥсҭазаараҿы азалымдара дымшәакәа аҿагылара, аиаша аҳәара ида-ишьа ишҭалахьаз, иӷәӷәангьы ашьапы шакхьаз, апатриотизмра иаҵанакуа аритуалқәа зегьы. Иахьа еиԥш исгәалашәоит, убасҟан дышҵаҩызгьы, иԥсахы еиҟәыҷҷо, амца иҿықәыҳәҳәы дышрықәыӡбоз ҳҵаратә процесс армаӷьырмазтәуаз, ҳмилаҭ хаҿра зырӡырц иаҿыз ауаа хәымгақәа.
Уи аахыс иҵӡозеи! Еиқәылаз ашықәсқәа ԥгара зқәым ҳәа ирыԥхьаӡоз Асовет Еидгыла инаркны заҟа раҩырхызеи! Аха урҭ аҭоурыхтә еиҭакра дуқәа философиатә хшыҩзцарала урызнеиуазар, уеизгьы-уеизгьы иџьашьатәу ҳәа акгьы ыҟаӡам, аԥсабара иадиалеқтикоу, иаҟазшьарбагоу қәԥароуп.
Абри еилашәа-еилыҵуа адунеи аҿы, хаҭала Џьума Аҳәба итәы ҳҳәозар, уи дшыҷкәынаӡаз ижәлар гәакьа рыԥсҭазаара ахьеилашуа агәҭа шәҟәыҩҩык, уаажәларратә усзуҩык иаҳасабала ихы дамеигӡо дгылт. Иара иахьагьы аханатә уи дызқәылаз амҩа уадаҩ дацәхьамҵӡакәа, исахьарку иажәеи амцабз иаҩызоу ипублицистикеи, анырреи амчи рыманы даауеит. Ари ацәаҩа ашәҟәыҩҩы ихаҭара шыӷәӷәоу, идунеихәаԥшра шыҵаулоу, ишхьыԥшым, ибаҩхатәра амҽхак шыҭбаау асаркьеиԥш иаазырԥшуа акоуп.
Аԥсуа литература мышрақә иаҵагылаз ааскьатәи абиԥара ирхаҭарнак иашоу Џьума Аҳәба иҩымҭақәа ззымдыруа иахьа аԥсуа ԥхьаҩык дыҟоуп ҳәа сгәы иаанагом. Уи ирҿиамҭақәа иреиӷьу жәпакы акыр бызшәақәа (аҳәаанырцәтәиқәагьы абрахь инарылаҵаны) рахь еиҭагоуп, аԥхьаҩцәа хатәрақәа аԥсуа шәҟәыҩҩы ҳәа ихьӡ днардырхьеит. Абри афақтгьы аԥсуа литература ыҟам иахьа ҳәа «аартра ҿыцқәа» ҟазҵо ҳашәҟәыҩҩцәақәак ирҿанамырхьӡои? Аха уи даҽа зҵаароуп, ари астатиа исзадҳәалом, ҷыдала иазааҭгылатәуп. Амала араҟа сгәы иҵаххны игәаласыршәоит дарбанызаалакгьы, дышәҟәыҩҩума, дҵарауаҩума, абзиара изыҟалааит, аха аӡәгьы азин шимам Асовет Еидгыла знык акәым жәатә ибгаргьы, еиҭааҳәыргьы, ҳмилаҭ рдоуҳатә баҟақәа иреиҳау, 70 шықәса рыҩныҵҟала иҿиаз, ҳахьӡ ӡырызгаз ҳсахьаркыратә литература сзашьҭоузеи ҳәа  ахцәажәара, аларҟәра.
Аԥхьаҩ маҷӡак стема сацәхьаҵзар, саҭоумҵан, ҩаԥхьа сгьежьуеит уи ашҟа, аха абраҟагьы зыхьӡ-зыԥша хара инаҩхьоу, зҩымҭақәа ҳтәыла анҭыҵгьы иадыруа ашәҟәыҩҩы Џьума Аҳәба (ус шакәу аҳәоит уи ақырҭуа фашистцәа дытҟәаны данрымаз, дҭадырхар ҳәа иацәшәаны, еиқәырхаразы Қырҭтәыла ахада, абандит Шеварднаӡе ишҟа адунеиаҿ еицырдыруа ашәҟәыҩҩцәа: Леонид Леонов, Сергеи Михалков, Мусҭаи Карым, Расул Гамзатов, Михаил Алексеев, Олжас Сулеиманов, Алим Кешоков уҳәа аӡәырҩы еишьҭарххы инарышьҭыз ателеграммақәа. Иара убас ҳашәҟәыҩҩы иеиқәырхаразы ршьапы иқәгылеит Урыстәыла егьырҭ ареспубликақәа рышәҟәыҩҩцәа реидгылақәа русбарҭақәеи, ажурналқәеи, агазеҭқәеи рредақциақәа) ирҿиамҭақәа зегьы азамҽханакуам ари сыстатиа. Уи ихатәроу аусумҭа аҭахуп. Мацара, сахцәажәоит ироман ҿыц «Ахамышҭыхә». Уанӡа иаазгоит автор иажәақәа: «Иарбан литературатә жанру изҵанакуа, изакә ҩымҭоузеи аԥхьаҩ идызгало? Ихыҭҳәаау ажәабжьым. Иҟалаҵәҟьаз мацароу? Ааи, аха… Абри «аха» ауп аус злоу. Лакәҵас ихыҭҳәаазаргьы, документла ишьақәырӷәӷәоу ажәабжьзаргьы, ианыҟамла реиҳа ихадароу – аҳәашьа маншәала, иангәырҿыӷьгаха (иансахьаркымха – Р.Қ.), иԥсны ииз асаби иҩызахоит. Сҽазысшәоит, ҳажәлар шьала икәабаз, атрагедиа дуӡӡа – аибашьра хамышҭыхә аҟнытә акык-ҩбак срылацәажәарц. Срылацәажәарц, аԥҭа ӡлачны амра ашәахәа аналԥхо еиԥш, иахьынӡаԥырхагамхо, аиумор аҵаҵаны. Усҟан ауп атрагедиа иаҳагьы ианубо, иқьышәқәа инарықәиҵо аԥышәырччара ишунарбо еиԥш, изакә гәырҩоу изыҟалаз зԥа дзыԥхаз аб. Уи иԥышәырччара иуанаҳәоит даҽакгьы – иашҭа егьа агәырҩа ду ҭалазаргьы, ихәышҭаара мыцәеит ҳәа агәыӷра шимоу. Изхысҳәаауа, ари ҳажәабжь аибашьра аилашыкьымҭазы иалагеит, аилгара акыр шагыз иҿахҵәеит, аха иҳанаҳәо ала, агәыӷра сымоуп, аԥхьаҩ ибоит ҳәа, аиааира дуӡӡа ргараны ишыҟаз ҳажәлар. Схықәкы абарҭқәа ракәын. Иахьынӡасылшаз аԥхьаҩ иубап».
Ароман «Ахамышҭыхә», сара иахьынӡеилыскаауала, иашьашәалоу аԥсуа литература иахьа уажәраанӡа иаланамгалац, иҿыцу акоуп. Аха ицәырҵуеит азҵаара изла? Асахьаркыра аума, формала аума, сиужет-композициатә еилазаашьала аума, стильтә хырхарҭала аума ҳәа. Ииашоуп, хыхь еиқәысыԥхьаӡаз рҿы «Ахамышҭыхә» иоригиналызтәуа ахәҭаҷ ҷыдақәа маҷымкәа иамоуп. Аха «Ахамышҭыхә» азыҳәан еиҳа ихадарахаз, насгьы аԥхьаҩ изааигәазтәыз ақырҭуа фашистцәа иҟарҵоз агыгшәыграқәа ашәҟәыҩҩы ихаҭа дыҭҟәаны данрымаз ибла иабаз, илымҳа иаҳаз (абахҭа ахышә аҟнытә), ихҭынхьааз, ихигаз ахамышҭыхә исахьаркны иахьаарԥшу ауп. Иара убас, ароман иоригиналызтәуа, сахьаркыратә ҩымҭак аҳасабала изырӷәӷәо, игәылзырҭәаауа афақторқәа иреиуоуп афырхацәеи аперсонажқәеи ргәалашәарақәеи, реиҭаҳәарақәеи, абаандаҩы (автор) игәҭахәыцрақәеи еилаланы аибашьра хлымӡаах ахаҿсахьа ҟазҵо «ахсаала» ахьаадырԥшуа. Аха уи атрагедиа иаҵубаауеит аоптимизм, абри аҟара шьа шкәаҭәоугьы, иҭахогьы, инхогьы, аҟарс хьшәашәа иҭакугьы, ахара здым, аӷа дызқәылаз аԥсуа жәлар аиааира шырго агәрагара рымоуп. Уи ауп ақәԥараҿгьы, аԥсра аҿаԥхьагьы амч ҷыда рызҭо.
«Ахамышҭыхә» иаҳнарбо иҟалаҵәҟьаз ауп, ихыҭҳәаау, ихәыцу ҳәа акгьы ыҟаӡам исахьаркны иахьцәажәо ада. Уи ахы епиграфс иаҵагылоуп даара уаҩы дзырхәыцуа, насгьы аҩымҭа аҵакы иақәшәо, аидеиа ианаало афранцыз шәҟәыҩҩы ду Бальзак иажәақәа: «Из всех семян, упавших в землю, быстрее всего дают всходы кровь мучеников».
Арҭ афранцыз шәҟәыҩҩы иажәақәа Џьума Аҳәба ироман азы иҳәошәаҵәҟьа ауп ишыҟоу, «ашьажә баауам, иԥсуам» ҳәа ирҳәо ажәаԥҟагьы акырӡа иугәаланаршәоит.
Ароман асахьаркыратә ҷыдарақәа ируакуп автор иаҳирбо ахҭысқәа зегьы еизыркәкәаны гәаӷла иахьеибарку, қәыԥсычҳарак иахьахылҵуагьы. Уи машәыршақә иҟамлаӡеит, иԥсабаратәуп, избанзар, ашәҟәыҩҩы дызлаԥшыз, ҳаӷацәа ҳазҭадыргылаз аԥсҭазаара хлымӡаах убранӡа иԥсахы еибанаркит, иҩныҵҟа деиланаршит. Ҭынч, абжьааԥнытәи прозатә ҩымҭак еиԥш аҩра илшомызт – иауамызт, аԥхьаҩ иеиҳәараны иҟаз ахҭысқәа аҵыхәтәантәи акәаԥ аҿынӡа аанҿасрада ицалар акәын, избанзар, автор аҳәатәы иман, аӷацәа хәымгақәа ҳажәлар зҭадыргылоз агәаҟра ахыцәхәыц аҟара ыҟан, акы ицәыбжьахар ҳәа дшәон. Уажәнатәгьы сацәымҩашьо исҳәоит, ароман «Ахамышҭыхә» архивқәа рҟынтә документла иҭҵааны, ишьақәыргыланы иаԥҵоу акы шакәымгьы, иҭоурыхтә романуп ҳәа, избан акәзар, акы – араҟа иаабо ахҭысқәа (иара ашәҟәыҩҩы аӷа ибахҭаҿы ихигаз аԥсҭазаарагьы абрахь иналаҵаны) зегь ҭоурых шықәсынҵарак иаҩызан иаанхоит ақырҭуа нацистцәа 1992-1993 шықәсқәа рзы иаҳзааргаз аибашьра хлымӡаах аҭҵаараҿы. Ҩбагьы, аҩымҭаҿы ицәыргоу афырхацәеи аперсонажцәеи, аԥсҭазаараҿы иҟаз иҟоуи роуп, насгьы дара раамҭаҿы (иҵоуроу, иҵоурам) ихаҭарақәоуп.
«Ауаҩы адәы дзықәу ахьӡи ахьымӡӷи рзыҳәаноуп» ҳәа аԥсуа жәаԥҟала иалагоит ароман. Анаҩс, ҳаԥхьоит еиҳагьы зҵакы ӷәӷәоу даҽакгьы: «Мышкы ииз, мышкы дыԥсуеит» – ҳәа. Арҭ ажәаԥҟақәа рфилософиатә хшыҩзцарақәа аԥсуа иԥсҭазаараҿы жәынгьы-ҿангьы акырӡа аҵанакуан, ихаҭара ԥызшәоз, агәаӷ шимаз, ижәлари, иԥсадгьыли, ахьыԥшымреи дшырзыҟоу аазырԥшуа аҟазшьақәа ируакуп, ирыкритериоуп.
Џьума Аҳәба иеиԥш абаҩхатәра змоу ашәҟәыҩҩы-апатриот, даныҷкәынаӡаз аахыс иԥсадгьыли ижәлари рхьаа ихьааны, иргәырӷьара игәырӷьараны иҩагылан, ибзиаӡаны еиликаауан шәышықәсала еилаӷьаны иаауа арҭ ажәаԥҟақәа рфилософиатә хшыҩҵак. Урҭ рыцәхьаҵра аԥсра аҵкыс ишеицәоу. Уи аӷацәа рнапаҿы даныҟала (дышрымԥыхьашәази, нас уаҟа дызлаԥшыз аԥсҭазаара хамышҭыхәи ртәы уиаҟара сара салацәажәом, избанзар акы, уи инықәырсшәа еиҭаҳәашьа амам; ҩбагьы, уи ироман аҿы иаарԥшуп ухәы-ужьы қақаӡа иаргылартә, ақырҭуа фашистцәа ргыгшәыграқәа луанытә уеилдыршаартә еиԥш; хԥагьы, ҳҵеицәа гәымшәақәа иҭахазгьы еиқәхазгьы иаадырԥшыз афырхаҵара убранӡа иҳаракны асахьа ҭыхуп, «узрыламкьакьартә» еиԥш!), насгьы еицырдыруа ашәҟәыҩҩы злаиакәыз ала, аԥсуа жәлар, урҭ рхада В.Г. Арӡынбеи ирҿаҳаргыло телехәаԥшрала акы ҳазирҳәозар ҳәа напы шидыркыз уҳәа ароман иаԥхьаз ибоит (сшәыҳәоит иамыԥхьац шәаԥхьарц, аԥсуа литература ыҟам ҳәа зҳәақәогьы шәналаҵаны!) Џьума Аҳәба иааирԥшыз аӷәӷәара, ачҳара, аԥсы шҵааугьы, аԥсадгьыл аԥхьа иширгылаз, аҩада зыӡбахә сҳәаз ажәаԥҟақәа рыпринцип дшахымԥаз, дшықәныҟәаз. Изаҳамҳәарызеи, аԥсра алакҭаҵәҟьа ауаҩы данҭаԥшуа, ас ахымҩаԥгара зегьыҵәҟьа ирлахьынҵахаӡом, ирылшом, уи иаҭахуп уԥсадгьыли ужәлари рыбзиабара адагьы доуҳалагьы аӷәӷәара. Аԥсуа  шәҟәыҩҩы иԥсҭазаара ахәыц-па иакын, избанзар, уи рнапаҿы дыҟан шьаҭанкыла ҳақәхра иашьҭаз, уи азы иаарылшоз зегьы ҟазҵоз, иаапкыз ақырҭуа фашистцәа. Автор ироман аҿы иҭихыз, еиуеиԥшым акатегориақәа ирыҵаркуа, урҭ рхаҿсахьақәа, аԥхьаҩ бзанҵык ихашҭуам. Убранӡа игыгшәыгқәоуп, уаҩытәыҩсарак, шәахәацк ахаан ргәы иҭамԥхац уҳәартә еиԥш. Џьума Аҳәба атрагедиатә ситуациа данҭагылаз аамҭазы, шәымҭакгьы игәы мыҭрысит, сыԥсҭазаара сзеиқәырхозар ҳәа патриотк иаҳасабала ихаҭара лазырҟәышаз ажәа-наак иҿимыршәеит, дыргәаҟуа аԥсра абла акырынтә дышҭадырԥшызгьы. Абар усҟантәи уи иԥсихолгиатә ҭагылазаашьа зеиԥшраз, дышхәыцуаз:
«Дарбан баандаҩызаалакгьы, абаандаҩы итәы аҳәара, аҩра уадаҩуп, ҳәашьа, ҩышьа шамам еиԥш игәыдҵаны дыршьырц, аӷацәа аҭӡамц иаддыргылаз итәы. Аха ҩынтәгьы, хынтәгьы еиҳаны аҳәара уадаҩуп, иԥсадгьылаҿ дшыҟаз идырбаандаҩыз. Ухатә гәаҟрақәа инарыцлоит, ахәҭак акәзаргьы, аӷацәа ирымпыҵахалан ирымоу уԥсадгьыл. Зегьы убоит, еилукаауеит, арахь акгьы улшаӡом. Еиҳарак ухы иузанамыжьуа, уԥсы ҭаны, умаха-шьаха еибганы, ухгьы аҭыԥ иқәны, аӷа инапаҿы уахьыҟалазоуп…
….Сара, зыԥсҭазаара уажәшьҭа абжеиҳарак иҭысхьоу, избаша баны, иҟазҵашаз аиҳараӡак иалгахьоу, аԥсҭазаара ахаара-бзаара заԥхьаҟа аҵкыс, зышьҭахьҟа иаҳа инхахьоу, хырџьара хырҽхәароуп, шәыта еиқәаҵәак сымамкәа уажәраанӡа ааира зылшаз, абыржәы, сымра аҭашәарахьы ианылаҟә аамҭазы, саазнысхьоу зегьы аҵәы рхьызшьыша, иҭахаз срыҵашьыцуа адәы ақәзаара, ԥсым-бзам аҟазаара…
Анцәа иишаз ауаҩы, иаџьал ааиаанӡа аркьаҿра, адунеи лашара иахыбаара, изыхҟьозаалакгьы, анцәа ицәымӷу усуп, аџьныш иҟнытәоуп иахьаауа. Ииашаҵәҟьаны иуҳәозар, Аԥсадгьыл ҳәа ҳазҿу ахаҭагьы аҵкыс иҳаракны, иаҳа ахә амазароуп ауаҩы иԥсҭазаара. Аха рыцҳарас иҟалаз, ауаҩы убасеиԥш иҟоу алаԥшра бааԥс иқәшәоит, ма ԥсык диаҩымсуа, илахь ада ԥҵәаны адәы ақәзаара, мамзаргьы анцәа ииҭаз мап ацәкра. Саргьы убасҵәҟьа сақәшәеит. Ирласны руак алхтәхеит».
Уи иалихит «ауаҩы адәы дзықәу ахьӡи ахьымӡӷи рзыҳәаноуп» ҳәа зҳәо ажәаԥҟа апринцип. Аха уи иаанагомызт Џьума Аҳәба дытҟәаны дышрымазгьы, аҭәиц аҟара шилымшозгьы, иԥсҭазаара марианы, иара џьара игәҭахәыцрақәак рҿы ишиҳәоз еиԥш: «Сышәшьы, изаҟаразаалак сара сҟынтә уаҳа акгьы шәаҳараны иҟам?!» ҳәа акәаԥ ргыланы дымцәажәеит. Уи араҟа ихшыҩ аус аируит, иахьынӡазалшоз аԥсра агәашә дылазыргылоз азҵаарақәа дрыцәхьаҵны, илакша-ҩакшаны рҭакқәа ҟаиҵон, ижьажьо аамҭа игон. Ари ацәаҩа ихаҭагьы аартрак еиԥш иԥхьаӡон. Урҭқәа зегьы, хыхь ишазгәасҭахьоу еиԥш, реиҭаҳәара араҟа ҳзалагом, аԥхьаҩ ихала даԥхьароуп, инырроуп, избанзар, ус аушәақә рыхцәажәара залшом, ароман автор дандырҳәацәоз… дандыргәаҟуаз ихигаз ахамышҭыхәи ихшыҩ ҵари аус шаирузи ртәы. Урҭ аҩымҭаҿы иреиӷьу, насгьы иӷәӷәаны иҟаҵоу аҭыԥқәа ируакуп. Араҟа иааԥшуеит ҳашәҟәыҩҩы ипатриоттә хаҿреи иабацәа рдаракәац аҟынтә иаауа ихаҭара аӷәӷәареи.
«Ахамышҭыхә» иҵегьы иҳаразкуа асахьаркыратә ҷыдарақәа ируакуп уи акомпозициа – аԥытлашьеи аиқәҳәалашьеи, нас уаҟа хыԥхьаӡара рацәала ицәыргоу афырхацәеи, аперсонажқәеи, автори наҟ-ааҟ реизыҟазаашьеи, урҭ ирыдҳәаланы ицо ахҭысқәа раарԥшышьеи. Иҵабыргыҵәҟьаны, ашәҟәыҩҩы ҟазара дула иааирԥшит ифырхацәа зегьы рыҩныҵҟатәи дунеи, рдәахьтәи рыԥсабара, рҭеиҭԥш.
Ароман аҿы иаабо автор ифырхацәеи иперсонажқәеи цәаҳәак иузеицықәыргылом, еиуеиԥшым аҟазшьақәеи агәҭакқәеи рымоуп. Шьоукы, Џьаба Иоселиани уи иҩызцәеи мпыҵахалаҩцәоуп. Аԥсны ҳнапаҿы иаҳзаагозар ҳәа ашьаарҵәыра иладыргылт. Даҽа шьоукы – Аԥсны аҵеицәа гәымшәақәа, Габрушьа Кәыҵниа иеиԥш иҟоу, аӷацәа хәымгақәа ирҿагыланы ҳаԥсадгьыл ҳзеиқәырхозар ҳәа хыцәнамырха аибашьра иаҿуп. Абас ҩ-мчык, ампыҵахалаҩцәеи Аԥсадгьыл ахьчаҩцәеи еиҿагыланы еибашьуеит, ашьа рҩашха икаҭәоит. Уи дагәылаԥшуеит ашәҟәыҩҩы, илаԥш ҵаргьы хараны ицоит. Ҳәарада, аҩымҭаҿы иаабо, иаарԥшу ахҭыс џьашьатәқәа Аԥсадгьыл зыхьчо ауаҩы  иргәаҟра, иҿаԥҽра, ишьра автор ибла иабаз, изаарцаз, ихҭынхьааз рыдагьы, араҟа иҟоуп дахьҭакыз абахҭа ахышә аҟнытә, дара аӷацәа рҿала, аԥсуа еибашьцәа рфырхаҵара лакәшьаны еибырҳәоны илымҳа иаҳазгьы маҷымкәа. Убарҭ аҭыԥқәа ароман аҿы ирацәоуп, ухәы-ужьы қақаӡа имгылакәа узрыԥхьом, уԥсахы еибадыркуеит, удыргачамкуеит абас агәаанагара уоуртә еиԥш: анаџьалбеит закә уаамыждақәаз иҳаланхоз, закә маҭқәаз ҳақәызхырц иааз ҳәа. Урҭ убранӡа илақәан, атҟәацәа ргәы иахаԥжәоит ҳәа аԥсуа шәақәа «уа, бара,  «Анҭица…» инаркны ирымҳәоз иҟаз!
Иаагап убарҭ рахьтә акы: «Абарамиеи, дхынҳәны, зҭыԥаҿ дааины итәахьаз Ахәачалааи рҽанеимырдоз аамҭа анааигәаха, иреиӷьу ателесериал, иреиӷьу ахәаԥшҩы дшахымццакра, раамҭа сахыццакуа, иахьа ажәабжьс еибырҳәарызеишь, исаҳарызеишь ҳәа слымҳа ахышә иадҵа сыԥшуп, маҷкгьы сынцәыҵыԥшуеит. Ахәачалаа абжьааԥны аҵкысгьы игәалаҟазаара бзиахаӡаны дыҟан. Дыхәхәаӡа арымӡ дықәиан. Ишьап кьаҿ хәыҷқәа харҵҵала, аҭӡамц икыдыргыланы, аԥсуа шәақәа рҳәара ҭеиҵаӡеит. Аурыс баандаҩык  амҿы ааигон, аԥечка инҭеиҵон, данигәамԥхалак арымӡ дшықәиоу, аурыс итәарҭа дынкыласуан, «иди, сушьаи, руски свиниа» иҳәон.
Абарамиа иаҳа иааилан, имгәацәагьы ҩкылышьшьын.
Рҽанеимырдоз аамҭазы, асааҭ ааба рзеиԥш, сшыԥшыз, анаҩстәи ашә даалагылан, арахь уааишь, арахь ҳәа Ахәачалаа инапы наиирбеит, ибжьы рхәыҷны:
– Мераби, чқьым џьима, араҟа дҭакума, уара ани? – ихы наирнааит ҳкамера ахьыҟаз ашҟа.
– Дарбан узҿу?
– Ани аҭаҳмада. Шьалико Амиҷба?
– Акы ҟалаз џьысшьеит. Иаргьы уаргьы, дабаҟоу, дабауҭаху Шьалико! Ани ашәҟәыҩҩы ихала дҭатәоуп уаҟа. – Даахынҳәны дааин, макьана ацара игәы ишҭамыз убартә, еиҭах ишьапқәа аҭӡамц инкыдиргылан, «О, бара Анҭица! О, бара, уаа», – ҳәа иашәа инациҵеит. Ус иеиқәгәырӷьо ианеиԥылоз, фатәык, жәтәык анроуаз акәын.
– Дахьыҟоу уцарц уҭахызар, уара, Шьалико, ҳа-ҳа! «Уо, бара, бара Анҭица…»
– Дабаҟоу? Уара, Мераби, иуасымҳәоз, убри аҭаҳмада иҷкәыни сареи уама ҵуеит ҳаибадыруеижьҭеи. Рыҩны снеихьеит, ирацәаны рчеиџьыка сфахьеит. Аҭаҳмада сибар ҳәа сшәоит. Усыцхраа иҳәон сибар.
– Уаҳа изҳәаӡомеи, уаҳа адунеихаан дцәажәаӡом, дабауҭаху. Ари уԥши, иубома иузыҵәахны исымоу, – аихатә шькаԥ хәыҷы дынҭалан, ақьаад илаҳәаны иҭаз акәац ааҭигеит. Зыбжа аҟара нханы иҟаз ԥаҭликак ауаткагьы наваиргылеит. Ача ааԥиҽит. – Ухәы ааиҭиит Шьалико. Ифааит, исызхиҭәалааит иҳәеит.
– Исызхиҭәалааит, шԥа? Дыԥсыма? Игәы ихьуан рҳәеит.
– Ихала дзыԥсрыз?! Ҳара ҳицхрааит. Автомат, иубома?! – аҟәҟәаҳәа ахысра даҿызшәа инацәа нхаирҟәала-нхаирҟәалеит. – Даҳшьит, сқанҷыр, Шьалико ҳилгеит, Қарҭынтәи, анҭ, иумдыруеи «ҳасасцәа» сыманы, иаргьы даашьҭыхны ҳцеит, уара, иҩны. Иҳарҳәеит аҷкәынцәа иԥсылаӡа ажә ҭакны имоуп ҳәа. Ажә ҳзишьып, асасцәа пату рықәаҳҵап сҳәеит. Абасоуп ишыҟоу, Шьалико, сқанҷыр, сҳәеит. Ижәбоура дҳаманы ҳагьынҭалеит, схы сыхьуеит, сгәы сыхьуеит зҳәоз аҭаҳмада, аҽага аашьҭиԥаан, абыржәыҵәҟьа сашҭа шәҭыҵ ҳәа дыҵҟьеит. Сашҭа шәҭыҵ ҳәа шԥеиҳәо, уара, аԥсуа! Илаигәыдҵаны даҳшьит.
– Иԥҳәыс, уажәы дычмазаҩуп, акәымзар, о, уара иуздыруам уи изакә чеиџьыказ илымаз, рыҷкәын сицны саннеилак, иаразнак ҳхәы ааҟалҵон.
– Уаҳа акруҿалҵаӡом. Унацҳа абри акәац, анцәа уиныҳәааит, – инҭаирпҟеит. – Иҳәысгьы даҳшьит. Дызгылаӡом, аиарҭа дылаиоуп, арахь аҳәҳәара даҟәымҵит, уара. Уи данаҳшь, лганаҿ ҭакәажәык дышьҭан…
– О, уи аҭакәажә, аҭакәажә. Сара исгәалашәоит, лҭәымҭа данҭагылаз. О, уи аҳкәажә лсахьа лыман, аҳкәажә, дедоԥали! – иҳәеит Абарамиа, иаҵәца нҭаирпҟан, кәац ҽыҭкгьы нҭеигәан. Сыблақәа алашьцара нархаҳалеит. Сыхлахаҵ ааргьежьит амлашьра.
– Урҟәаҵ наҟ! – дааилашәеит Ахәачалаа – убас ҳҳәо, иаҳҳәо мацара, дара аҳцәахеит, иаҳкәажәцәахеит. Ҳара – амаҵуцәа. Агыршәала, уара агыршәала: «Аԥсны шәықәӡаауа збааит, шәынҵәааит!» – ҳәа акәыкәыҳәа даҳәҳәоит, уара. Бҿы еихакы, аҭакәажә, ҳҳәеит. Лара еиҳагьы даапкит. Ианылмуӡа, уигьы автомат даарҭынчит. Ргәылара дынхон, дудыруазу сыздыруам Марӷаниак, дара ртәала Маани ҳәа рыжәлан, Грышьа ихьӡын. Убри сара дыздыруан, иҩны снеиқәахьан. «Иҟашәҵозеи, изхышәшьаауазеи?!» – иҳәеит. Сидырыр, арҭ зшьыз абригьы дрылан ҳәа, аԥсуаа шыҟоу умдыруеи, ршьа руеит, акы иҳәар аҵкыс сҳәан, иргәыдышәҵа ҳәа аҷкәынцәа сыбла дсырбан, иаргьы иаадәылҵыз иԥҳәысгьы ҳрылгеит. Даҽа ҵәыцак аанкыл. «Уо, бара, Анҭица. Уо, бара, уаа!». Абри акәац узхатәоу Шьаликәа ижә ауп. Илкажьны иаҳшьит, илҭаҵаны иаҳжәит. Қьаф аауит. Абасоуп аусқәа шыҟоу, сқанҷир патын?..»
Абарҭқәа рҩызцәа атрагедиақәа, аԥхьаҩ дзыргачамкуа, акамера ахышә аҟнытә заҟа иаҳази аԥсуа шәҟәыҩҩы Џьума Аҳәба дахьҭакыз. Урҭ ақырҭуа нацистцәа Қырҭтәыла еиуеиԥшым акәакьқәа рҟынтә иааз еилкаауп изакәыз, аха инагӡаны ухаҿы аагара уадаҩуп, араҟа, ҳадгьыл аҿы ииз, иааӡаз агырцәа, ақырҭцәа, ашәанцәа иҟарҵоз ахәымгарақәа. Урҭ ирхаҭарнак иашақәоуп Абарамиагьы Ахәачалаагьы. Зчеиџьыка рфахьаз, ирдыруаз аԥсуа быргцәа ас ианрызныҟәа, нас иуҳәараны иҟоузеи! Амала, угәы збаауа, абас иҟаз апалачцәа ахьырхәымкәа иахьнымхаз ауп. Абарамиеи Ахәачалааи, рҩызцәа ԥхьаҟатәи «рлахьынҵагьы» автор ихаиршҭуам, иахьынӡаилшо иҭиҵаауеит, иаҳирбоит аибашьра анеилга, мамзаргьы уанӡа иидыруа, дзықәшәо рыла. Уи ашьҭахь, мрагыларатәи афронт аштаб аиҳабы, Аԥсны афырхаҵа, нас аинрал ҳәа ахьӡ зхырҵаз Мераб Кьышьмариа ила автор еиликааит Очамчыра ҳаибашьцәа ахы ианақәиҭыртәуаз, алажәқәа реиԥш иргәыдҵаны ишыршьыз Абарамиагьы Ахәачалаагьы. Уи аԥхьаҩ игәы абаауеит. Абри ацәаҩа, абас ацәгьара ҟазҵоз ақырҭуа гвардиауаа «рлахьынҵақәа» ашәҟәыҩҩы ихаиршҭуам, аԥхьаҩ гәырӷьаҿҳәашак еиԥш идигалоит.
Ҵабыргуп, урҭ аоккупантцәа рыдагьы ашәҟәыҩҩы ифырхацәеи иперсонажцәеи абахҭаҿы иниаз, ахышә аҟнытә зыӡбахәи зфырхаҵареи ҳирҳаз, Аԥсны азы ашьа казҭәоз рбиографиақәа иахьынӡаилшо ихаирҭәааит ароман аниҩуаз. Убригьы ароман азҿлымҳара злазууша, ахаҭабзиара ҳаразкуа аҷыдарақәа ируакуп. Уи абахҭа дахьҭакызгьы игәы архаҵон хаҭала ибла иабаз аԥсуаа рҵеицәа рыԥсадгьыл ахьчаразы иаадырԥшуаз афырхаҵара анаҩсангьы, абахҭа акамера ахышә аҟынтә агвардиауаа, абаандаҩцәа зҷаԥшьоз, иџьшьаны еибырҳәоз: «Дзакә хаҵаз, биҷебо, уи аԥсуа, ҳаау, важькаци иҟоу!..» ҳәа. Арҭ ажәақәа рышьҭахь игылан ухаҿы заагара уадаҩу, ҳаӷацәа зыршанхоз аҿырԥштәқәа – ҳҵеицәа ргәымшәара атәы зҳәо. Урҭ рацәоуп ароман аҿы, аха иаагап ҿырԥштәыс Аҭара ақыҭа ашьхара аганахьала иажәлаз аӷацәа ирҿагылаз ирылдыршаз: «Шәхаҿы иаажәг абри еиԥш. Габрушьа Кәыҵниа командирс дызмаз ҳаибашьыҩцәа, иара иҷкәынцәа аҩыџьагьы налаҵаны, ааҩы заҵәык ракәын иҟаз. Ҩышәҩык рҟынӡа ыҟан аӷацәа, напышьашәала еижәылома уҳәо аҟынӡа еизааигәаны еиҿагылеит. Еиҿагыланы еиҿахысуан. Ҳара ҳтәқәа рџьаԥҳаны анынҵәалак, дҳәазаны апатронақәа рызнеигон, шықәсы хынҩажәижәаба ирҭысхьаз, Габрушьа иеиԥш зыҷкәынцәа аҩыџьагьы еибашьуаз Џьумка Кәыҵниа.
Аус злоу, реибашьра шеилгаз ауп. Иахьагьы аиарҭа иамоу, Габрушьа иҷкәын аиҵбы Аслан ӷәӷәала дырхәит акәымзар, уаҳа аӡәгьы дрыцәҭамхакәа, иалҵит ҳара ҳтәқәа. Аӷацәа шаҟаҩы ршьыз, шаҟаҩы рхәыз рхыԥхьаӡара аҵкыс араҟа аус злоу аӷацәа ргәыхәтәы ахьырзынамыгӡаз ауп. Рыԥсцәагьы рыхәцәагьы рыманы, излааз ала рыԥсы ргеит.
Цифрак мҳәашьа амам. Ҩышәҩык рҟынӡа иҟаз, еибыҭаз аӷацәа ирҿагыланы еибашьуан ааҩы заҵәык аԥсуаа! Ари агәрагара шыцәгьоу здыруеит, аха Анцәа, ауаа шаҳаҭуп. Мшәан абасеиԥш иҟоу, уаҩы ихаҿы изаамго агәымшәарақәа аадмырԥшызҭгьы, нас иҭазырхада, аибашьра ашьҭахь «ақырҭуа-аԥсуатә еибашьраҿы, ақырҭцәа ҩажәижәаба нызқьҩык инареиҳаны иҭахеит» ҳәа мраҭашәаратәи аҳәынҭқаррақәа рҿы ирҳәо? (иара уа ад. 54-55).
Ирацәоуп абас иааугаша аҿырԥштәқәа, ҳаԥсадгьыл аиқәырхараҿы ҳҵеицәа гәымшәақәа иаадырԥшыз афырхаҵара.
Еиҭасҳәоит, урҭ рахьтә имаҷым автор ихаҭа ибла иабаз, ихигаз, абахҭа акамера ахышә аҟнытә ҳаӷацәа ирҳәоны иаҳаз, аибашьцәа изеиҭарҳәаз. Ихигаз, аӷацәа дызҭадырԥшыз атәы ҳҳәозаргьы афырхаҵарақәагьы акы ашьҭахь игылом.
Џьума Аҳәба иеиԥш иҟоу апатриот ду, абаҩхатәра змоу ашәҟәыҩҩы иԥсадгьыл аӷацәа ашьаарҵәыра ианаладыргыла сыҷкәынцәа аҩыџьагьы еибашьуеит ҳәа аганахь дымгылеит. Мрагыларахьтәи афронт ахь дцеит, апозициақәа рҿы днеины аибашьыҩцәа дрыҿцәажәарц, ргәалаҟара еиликаарц, еиҳарак уи драцәажәарц иҭахын ибзианы иидыруаз акомандирцәа Мушьни Хәарцкиа, Аслан Занҭариа. Џьума Аҳәба аӷацәа дрымԥыхьашәаанӡа ианиҵазгьы крыҟоуп, уи ауп ашәҟәы гәыцәс иагәылоу, шьаҭас иамоу. «…Иӡбны иаасымаз абжа аиҭабжагьы сзыҟамҵеит, аибашьра амаҵуреи амали ацәызго раамышьҭахь, дарбану згәыхәтәы иахьнагӡахьоу. Аха мызки бжаки рыла сызлаԥшызи шаҳаҭс сызмаз мацареи убасҟак ирацәоуп, абжьааԥны акыр шықәсагьы исзымбашаз», – иҩуеит ашәҟәы автор.
Џьума Аҳәба ироман «Ахамышҭыхә» аҟны дацклаԥшны асахьа ҭихит ақырҭуа нацистцәа ҳазларыжьыз аибашьра мцаҿы аԥсуа ҵеицәа ргәымшәара, рфырхаҵара, Аԥсадгьыл ахьчараҿы аԥсраҵәҟьа иацәымшәоз, алакә аҿы акәзаргьы иаурацәоуп ззуҳәаша афырхаҵара шаадырԥшыз. Убарҭқәа иреиуоуп аӷа иҿаԥхьа ишьамхнышлан агылара аҵкыс аԥсра еиӷьызшьаз лыхнытәи арԥыс Џьон Ӡиӡариа; ақырҭуа палачцәа икнаҳаны иршьыз, аха сара сшьапқәа аԥсуа дгьыл иқәгылоуп ҳәа зҳәоз Цагератәи (Лашькьындартәи) арԥыс Аԥҭа Ашба; зԥацәа аҩыџьагьы зываргыланы еибашьуаз, руаӡәк – Беслан данҭаха, уи хьыӡла дцеит, ихәҭаз ҟаиҵеит, уажәшьҭа хьымӡӷ имам, хьӡи хьымӡӷи, Аԥсадгьыл ирызхәыцша иаанхаз ҳауп ҳәа еибашуьаз Џьумка Кәыҵниа; аԥсуа еибашьцәа гәымшәақәа ираԥызан аӷацәа рхыцаҳәцаҳә иаҿалан еилаԥызххаауаз Георги (Габрушь) Кәыҵниа, Баалоу-ԥҳа Мадина лгәаӷь зызҭоу, шәара ззымдырӡо аԥсадгьыл ашьауҩы, Аԥсны афырхаҵа Кама Лашәриа-ԥҳа; ахәцәа рыԥсеиқәырхаҩы, уахгьы-ҽынгьы тәамҩахә змамыз, аԥсуа уролог ду Гьаргь Кәакәасқьыр; иаб Тариел иԥсыбаҩ ааныжьны, ихатә ԥсҭазаара шшәарҭазгьы, ахәы деиқәзырхаз, аӡы дырызгаз Ҭемыр Тапаӷәуа; зыхьӡ еҵәа каҷҷаран зыԥсадгьыл иазынхаз афырхаҵа, аӡҩыбжьатәи арԥыс Баҭал Акшба; аибашьҩы гәымшәа, апоетесса Саида Дел-ԥҳа; аӷацәа рцәа иҭазырӡыӡоз, афганистантәи аибашьра зхызгахьаз, зхымҭа баша икамшәоз Бесик Квираиа; Лаҭа аверталиот иҭаблыз, аибашьцәа ирарӷьажәҩаны ирывагылаз, уҷкәын ишьа уы ҳәа заб абџьар изҭаз Жанна Ӷәынџьиа-ԥҳа; Тҟәарчал аӷацәа ирымҭакәа иахьеиқәхаз зыбзоуроу ируаӡәку Аԥсны Афырхаҵа Аслан Занҭариа; ҳашәҟәыҩҩы аӷацәа данырытҟәоз ивыршьааз аибашьцәа Алик Ԥлиа, Геннади Кәакәасқьыр; Мераб Кьышьмариа сыԥшыхәыҩцәа иреиӷьқәоу иреиуоу ҳәа ззиҳәаз Гена Зарақәуа; ааскьа залымдарыла иҭадырхаз, аӷацәа адыд-мацәыс еиԥш еилазырӡыӡоз, «Баламут» ҳәа аибашьцәа хьыӡ-ҷыдас изырҭаз Валери Ԥимԥиа; ақырҭуа жәла змаз, аха аԥсуа хаҵа игәы зызҭаз Мира Цецхлаӡе; аӷацәа рнапаҿы зныкымкәа, иҩынтәымкәа ирымԥыхьашәахьаз, аха шәымҭакгьы заԥсуара лазмырҟәыз, иззымиааиз Ҷиҷико Допуа; Аԥсны иақәлаз ҳаӷацәа сыԥсы ахьынӡаҭоу исшьлоит ҳәа аҭоуба ҟазҵаз, зыԥсадгьыл зхы ақәызҵаз Сергеи Харчлаа уҳәа убас ирацәаҩны.
Абраҟа хыхь зыхьӡ сҳәаз, шамахамзар (исымҳәазгьы нарылаҵаны), занааҭлагьы, қәралагьы, маҵуралагьы зынӡа еиуеиԥшымыз, аибашьра хлымӡаах иалахәыз, фырхаҵала иқәԥоз ракәын. Урҭ аабоит еиуеиԥшым аҭагылазаашьақәа рҿы. Насгьы урҭ рахьтә аӡәырҩы иара автор ихаҭа абахҭаҿы ицҭакыз, ицдыргәаҟыз роуп, иҟоуп иара убас ивыршьаазгьы. Ароман аҿы абарҭ ауаа рхаҿсахьақәа убас иҭыхуп, акы ацымкәа, иагьагымкәа, досу дызлаҟаз ала, аӷа ицәымӷра амч ду рылаҵаны ишамаз, рхы ишамеигӡоз, лыхнытәи арԥыс Џьон Ӡиӡариа «аԥсуа ахаан аӷа иҿаԥхьа ишьамхы аимырсӡацт!» ҳәа ииҳәаз ажәақәа  дара рзгьы иҟазшьарбаган, рхаҭара ӷәӷәа аазырԥшуаз акы акәын.
Џьума Аҳәба шәҟәыҩҩык иаҳасабалагьы аԥсуа иԥсҭазаара акәамаҵамарақәа нагӡаны издыруа, уи иԥсадгьыл ашҟа имоу аханатә аахыс имыцәаӡо иаауа абзиабара иаци иахьеи имбеит, исахьаркыратә ҩымҭақәа зырԥшӡо ифырхацәа рхаҿсахьақәа раԥҵараан дазышәаҳәахьеит, дрызгәдууа аԥхьаҩцәа рҿы ицәыригахьеит. Аха ақырҭуа нацист мпыҵахалаҩцәа иаҳзааргаз аибашьра «аартра» ҿыц изыҟанаҵеит, еиҳа ииашаны иуҳәозар, ҩажәи фба мши ҩажәи хәба ҵхи аӷа ибахҭа аҭатәара, еиҳагьы еилыхха инарбеит ашәҟәыҩҩы ижәлар гәакьа, аԥсадгьыли ахақәиҭреи ирыҵанакуа азҵаарақәа рҿы урҭ заҟа иӷәӷәоу, ишдоумыжьхақәоу. Араҟа анхаҩгьы, аусуҩгьы, аҵарауаҩгьы, астудентгьы ибзианы еилыркаауеит Аԥсадгьыл зцәыӡыз – зегьы шицәыӡыз.
Ари  азқьышықәсақәа ирылсны иаауа, ашьхардац еиԥш еилаӷьахьоу амилаҭ ҟазшьа ашәҟәыҩҩы иԥсҭазаара ахыц-па ишакызгьы агәымчхара ду инаҭон, аӷа хәымга ҳара ҳаасҭа ҩынҩажәантә дшеиҳазгьы ҳшаиааиуаз агәра инаргон.
Ароман иаԥхьо имбарц залшом, ашәҟәыҩҩы зыԥсҭазаара ҳирбо ифырхацәа иҟалаз аибашьра ауп изыдҳәалоу, ҷыдала уи иахылҵыз, ашәҟәыҩҩы А. Гогәуа ишиҳәаз еиԥш, итәагашоура атәоуп еиҳа дзыхцәажәо, иара уигьы аибашьра зегьы аҵанакӡом, иаҳнарбо 1992 шықәса нҵәаанӡа ауп. Аха ара иҟоуп даҽакгьы, ашәҟәыҩҩы илирикатә, еиҳа еиӷьзар ҟалап иаҳҳәар иавтортә хьаҵрақәа, ифилософиатә хәыцрақәа, аҩымҭа иаҵанакуа игәҭахәыцрақәа, ихшыҩзцарақәа, Аԥсны ажәытәтәи аҭоурых. Асовет мчра ашьақәгылара, уи иашьҭанеиз 37-тәи ашықәс еиқәаҵәақәа, Аџьынџьтәылатә еибашьра дуӡӡа, раԥхьаӡа акәны асовет аамҭазы 1989 шықәсазы аԥсуааи ақырҭцәеи реиҿаҳара, ашьакаҭәара, ажәакала 1992 шықәса жәиԥшь август мзанӡагьы Аԥсны аҩныҵҟа ицоз аполитикатә, асоциалтә, амилаҭ ахьыԥшымразы уҳәа ақәԥарақәа рацәаны. Амилаҭ хьыԥшымратә қәԥара анаҳҳәа, Ҳаԥсадгьыл ду аԥсахҩы Горбачов ҳҿаԥхьа даацәырҵуеит. Уи КПСС амаӡаныҟәгаҩ хадас даныҟала нахыс СССР иқәынхоз ажәларқәа реизыҟазаашьа еиҳагьы иуадаҩхо иалагеит, ишнеи-шнеиуаз ашьакаҭәарахьы инеит. Асовет Еидгылагьы хдырбгеит.
Абарҭқәа зегьы абахҭа иҭаку ашәҟәыҩҩы ибла иабо аибашьратә хамышҭыхәқәа: аҟара, аргәаҟра, ашьра ирыдҳәаланы ихатә гәаанагарала анализ ҟаиҵоит иҟази ҳааины ҳаазҭагылази еиҿырԥшуа аҭоурых иагахьоу ахҭысқәеи ахаҭарақәеи жәпакы алархәны. Џьума Аҳәба абахҭа данҭакызтәи игәҭахәыцрақәа, дымҩашьо даҳдырбоит аԥсҭазаара реалла иазнеиуа шәҟәыҩҩы-философны. Ҵоуп, узықәшаҳаҭымхо ҭыԥқәак ыҟазаргьы (иаагап Аԥсны ԥасатәи анапхгаҩцәеи КПСС-и радрес ала ииҳәақәо рҿы) иҳәатәуп аиаша, игәылҭәааны иаԥиҵаз аԥсадгьыл ахьчаҩцәа рхаҿсахьақәа ирыдҳәаланы, мамзаргьы урҭ инарывакны аполитикеи, аҳәынҭқарреи, ажәлари, урҭ рхадацәеи ирызкны ииҳәаз ихшыҩзцарақәа, ифилософиатә бжьаршәқәа Џьума Аҳәба даадырԥшуеит дҵауланы, дҳаракны. Урҭ аҭыԥқәа рацәоуп аҩымҭаҿы, аҿырԥштәқәа аазго салагар хара сагоит. Амала зегьы рцынхәрас акызаҵәык азгәасҭарц сҭахуп:
«…СССР атерриториаҿы иҟамзар ҟалап даҽа милаҭк, даҽа жәларык, аԥсуаа раҟара СССР аиқәырхара азыҳәан иқәԥауаз, асоветтә коммунисттә партиа иадгылауаз. Аха рыцҳарас иҟалаз, изгаша ахәац зыӷралахьаз акоммунисттә партиа, аштаб хада раԥхьа инаргыланы, аԥсуаа иаарҳәоз зегьы, изыҳәоз, иззықәԥоз зегьы нарҳәы-аарҳәны акәын ишыҟарҵоз. Шәрыԥхьа, анцәа ииныҳәаша, Игор Марыхәба еиқәирхаз, иҭижьыз «Аԥсуа шәҟәқәа». Иааизакны урызхәыцыр, ирҳәозеи аԥсуаа рышшыԥхьыӡқәа рҿы, иарбану хшыҩҵак хаданы урҭ идыргыло? Асовет ҳәынҭқарра ду ахыбгалара акәым, аиқәырхара акәын изызкыз, иззықәԥоз. Шәанаџьалбеит, абас ҟашәымҵан, абри иахьакәым ҳкылнагоит ҳәа иҳәҳәон, рыбжьы заҳауадаз акәымзар. Асовет коммунисттә партиа азыҳәан зхы-зыԥсы зҭиуа аԥсуа коммунистк, сара сзыҳәан «он махровый антикоммунист» иҳәеит еизарак аҿы. Сара усазҵаауазар, исылшоз ахәыҷала иҟасҵахьази, исҳәахьази рыла, иара иаҵкысгьы скоммуниступ ҳәа агәра ганы сыҟоуп. Сызҿызгьы иара иазеиӷьуп ҳәа исыԥхьаӡоз акәын. Сара хәыҷӡа стәы заҳҭахузеи, ишысҳәаз еиԥш, аԥсуаа зегьы асовет ҳәынҭқарра иацхраауан. Аха, ҳара, аԥсуаа сара иахьынӡаздыруала, ԥсабарала ҳуаа қәыԥшқәоуп, ҩба злам ҳауп, ҳабз каҳԥӡам. Убри азыҳәаноуп, ԥсабарала икаҳԥу аполитикеи ҳареи ҳзеиҿаҳало, ҳзымеинышәало. Ҳара ҳгәы иааҭаҵәҟьоу ҳҳәоит, аполитик акы иҳәароуп, даҽакы ҟаиҵароуп».
Ароман «Ахамышҭыхә» аҿы Џьума Аҳәба Аԥсны ахақәиҭразы иқәԥоз аҵеицәа хазынақәа рхаҿсахьа лашақәа бзанҵы иаҳхамышҭуа, алитературатә ԥсҭазаара роуртә иҭихыз инаваргыланы, ҳара иаҳирбеит Аԥсны ҳамазкыз ҳаӷацәа зусҭқәаз, закә шьажәцәаз, палачцәаз. Урҭ убранӡа иуаамызт, 14 шықәса ирҭагылаз, атҟәацәа – аҭаҳмадацәа идырпҟон, автомат ала дрысуан, шәысшьуеит ҳәа дрықәмақаруан.
«Урылаԥш, Гига, азал аҟны итәоу, – ахәыҷы ихы инапы ықәҵаны, ҳара ҳахь дааирԥшуеит. – Абарҭ зегьы атҟәацәа роуп. Уара уалаԥшны, иуҭаху аӡә далх. Нас автомат уаҳҭоит, илаигәыдҵаны дшьы. Аа, арахь уаалеи, уаалеи! Уааи абри уис, ишулшо, уис абри! – ахәыҷы иабду диқәлазар ауртә иҟаз ҭаҳмадак днаиирбеит. – Уис абри, ишулшо уис! Ари даԥсуоуп. Арҭ уара у-Қырҭтәыла уцәыргарцоуп. Уис, Гига, уис!..
– Усшьуеит, аԥсуа, усшьуеит! – ҳәа арҵәаа ааҭирган, иҭаҷкәымқәа рыла аҭаҳмада иҿасра далагеит.
– Уис, Гила!
– Уис! Уис, ирӷәӷәаны уис!
Еибарҟаауан, ҿырҭуан агыгшәыг дуқәа, агыгшәыг хәыҷы агәы рхаҵауа».
Ари афақт амацарагьы ақырҭуа фашистцәа рхаҿра аилкаараҿы заҟа ҳанаҳәозеи, заҟа гыгшәыгра аҵаҵәахузеи?! Убарҭ раԥхьа дыргыланы даарԥшуп Қырҭтәыла абандитцәа рхада, усҟан аиҳабыра рҿы аҩбатәи ауаҩы ҳәа иԥхьаӡаз Џьаба Иоселиани. Уии Џьумеи «реиқәшәарақәа» (ичанаба аниҿихуаз, данҭиҵаауаз) аҩымҭаҿы инаулкааша аҭыԥқәа ируакуп, избанзар, уаҟа ашәҟәыҩҩы иккаӡа асахьа ҭихит ақырҭуа нацистцәа Аԥсны ампыҵахалараҿы рполитика шьаҭас иамоу, аԥсабара зеиԥшроу, идеологцәа хадақәас иахагылоу уҳәа жәпакы. Урҭ руаӡәк Џьаба Иоселиани иакәын, ауаҩы иатәамбара, иқьышә дықәҵаны ихыччара, хаарак зҵамыз иԥышәырччара аҵаа хьшәашәа иаҩызан. Иааикәыршаны имаз, ивагылаз, арҩышьыга зҽаҭаны иҟаз алыцәҳа-маҵуарқәа ракәзар, агыгшәыгқәа раҵкыс еицәаны рсахьа ҭыхуп. Урҭ аԥсуа тҟәа иакәым, реиҳабизгьы ишәарҭазар ҟаларын, убриаҟара иԥхасҭақәан, ауаҩы иԥсҭазаара хмәаргас ирыман. Ароман аҿы инаҵшьны иаарԥшуп ақырҭуа фашистцәа ридеолог хадақәа руаӡәк, автор ашьажәҩы ҳәа зыхьӡиҵаз Џьаба Иоселиани ихаҿсахьа, иҩныҵҟатәи ихәыцшьа, иԥсҭазаара дшахәаԥшуа, атҟәацәа дышрызныҟәо, хықәкыс имоу, моралла дзеиԥшроу, шьаарҵәырала иҭәу иԥсҭазааратә мҩа уҳәа ирацәаны. Џьаба Иоселиани ԥсабарала (дгыгшәыгхахьеит акәымзар) дҟәышуп, дагьҵарауаҩуп, ацәгьоурақәа иҟаиҵо, иззыҟаиҵо заманала идыруеит, дгәымбылџьбароуп, ауаҩра ҳәа акы илам, хамаԥагьак, ӷьатамахжәак, каҳԥык иоуп. Абарҭқәа зегьы аӡы кылымшәо иаарԥшуп ароман аҿы. Моралла заҟа «дыцқьаз» амҳәои абри аҿырԥштәгьы:
«– Акы шсоуҳәара, анҭ, агыруа каҳԥцәа анаҟа итәоума?
– Уажәраанӡа иҟан, батоно, Џьаба. Уажәыҵәҟьа игәасҭап иҟазар.
– Ибзиақәоумашь дара? Уажәааигәа аӡәы дысзаарган, уигьы дагыруан, изаҟаразаалак аԥышәа ҳәа акгьы лымаӡамызт. Бца, иҵаны баа ҳәа доусышьҭит. Уааӡырҩи, наҟ ицааит, сааԥсоуп уахала… Уаҵәуха иааргааит, – иҳәеит!».
Агырцәа ртәы анаҳҳәа, Џьаба Иоселиани урҭ изыхгомызт, уаасгьы ишьомызт, абахҭа дҭазкыз Гамсахурдиа аилага ҳәа дишьҭан (араҟа дауиашахым!), абар урҭ дышрыхцәажәо (автор ишиаҳауа ауп арҭ зегьы шырҳәо): «…Иҟалазеи, иҟала, шәахьцалакгьы шәаҵаханы шәаауеит! Иахьа ижәго ақыҭа, уаха иаашәымырхуеит! Ижәгозар ижәгеит, шәнапаҿы иаажәго ақыҭа, иуаҳауама, еилукаама, ижәгазар ижәблы, иқәышәх! – иаҳа иҽааникылан, ус днаиазҵааит, – иҭахақәаз абатәиқәоу?
– Хҩык қарҭтәқәоуп, ботоно. Егьырҭ агырцәоуп.
– Агырқәа сара иабасҭаху, шаҟаҩы ршьуа, иаҳагьы еиӷьуп. Идибилцәоуп агырқәа, идибилцәоуп!»
Џьаба Иоселиани  аҵыхәтәан Џьума Аҳәба ичанаба аниҿихуаз ҩынтәҟа иаҵшьны иҳәоит: «Сара ари аибашьра сҭахӡамызт. Исҭахӡамызт, Аԥсныҟа еибашьрала шәымцан сҳәеит. Ирмаҳаит аҩызцәа» (иара уа, ад. 161). Иуадаҩуп ари абандитцәа рынцәахәы, аҭакәажә аҳәызба лылҳәаны дызшьыз, еимгеимцарак иалагӡаны зҩыза иԥҳәыс амш лылазгаз (урҭ рҩызцәа арыцҳарақәа уи ахыцәхәыц ҟаиҵахьеит!) иажәақәа рыгәра агара. Арҭ изеилымкаауа дауҟахыз уи иаԥхьа ибаандаҩны итәаз аԥсуа шәҟәыҩҩы. Убри азоуп «даԥсуаз, дқырҭуаз, дарбанзаалак аӡәгьы шәысҭахым, акгьы сҭахым, иаасҭаху зегьы саухьеит»  иҳәон ҳәа ашәҟәыҩҩы изазгәеиҭо.
Ҳәарас иаҭахузеи, Џьума Аҳәба дрыцҳашьаны дауишьҭуазма уи аџьныш, ҽыҵгақәак наҭан илыцәҳа дыдимыршьуаз, акашәа имбаӡакәа, ԥасатәи ҳтәыла ду анҭыҵгьы еицырдыруа ашәҟәыҩҩцәа аӡәырҩы ртелеграммақәа еишьҭагыланы Шеварднаӡе изнеиз ракәымзар. Ҵоуп, абраҟа Џьума Аҳәба иеиқәырхаразы уи иҩыза ашәҟәыҩҩы Лаша Баҭукашвилигьы ибзоуроу акыр ыҟоуп (Џьаба Иоселиани ииҳәо иашазар).
Ашәҟәыҩҩы ҟазарыла рхаҿсахьақәа ҭихит ажурналист-нацист, Џьаба Иоселиани «акаҳԥы» ҳәа ззиҳәаз, «Лолуа-апрокурор» ҳәа изышьҭаз (ари аӡәк лхы аџьыка ықәылхит Џьума Аҳәба ихьӡ-иԥша лазырҟәа акы сизырҳәозар ҳәа, аха ақырҭуа журналист-фашист дизымиааит ҳашәҟәыҩҩы, дытҟәаны дышрымазгьы, илыхәоз ажәак иҿимыршәеит. Уи аԥсцәаҳа иҿаҵахәхашаз, лыхьыӡҵәҟьа, лыжәлаҵәҟьа Лиубов Михаил-иԥҳа Мухренели акәын), аҳәаӷьычҩы, ашьҭахь Қырҭтәыла дапатриот дуны иаақәгылаз Борис Какубава, Џьаба Иоселиани икәыршаны имаз «абульдогцәа», 14 шықәса зхыҵуаз ақырҭуа нацист, уи автомат иркны аԥсуа тҟәацәа рышьра иадзыԥхьалаз аполицаи уҳәа убас ирацәаҩны.
Ашәҟәыҩҩы абарҭ аперсонажцәа рҿы иааирԥшит ҳаӷацәа ргыгшәыгра, руаҩымра, Аԥсны ашьа ргәы ишҭыкәкәоз, ҳақәхразы акы ишамеигӡоз, рымч ҳақәымхеит акәымзар. Убарҭ ауаа убранӡа ргәеиқәаҵәақәа дырҭаԥшит азоуп ашәҟәыҩҩы абас зиҳәоз, реиҳа ашәарҭа данҭагылаз аамҭазы: «Ҭоуба зуан сгәанала: «Сыԥсы ахьынӡаҭоу ишәанасыжьуам, шәара ажәӡы зҿыкәкәо алаапкқәа, сара  абасҟак сахьшәыргәаҟызгьы, сҩызцәа ахьсывышәшьаазгьы».
«Ахамышҭыхә» аҿы автор зынӡа ииашаны иазгәеиҭеит (абахҭа дахьҭакызи, нас ианиҿцәажәози, данаурышьҭ днаскьазгози рыла) ақырҭцәеи агырцәеи наҟ-ааҟ реизыҟазаашьа, рыгәреибамгара, қарҭаа урҭ уаас ишырымшьо, уимоу, иагьшрыцәшәо, иара Шенгелиа иакәыз, Сартаниа иакәыз, лахә-лахәы ирыхәаԥшуеит «рысасцәа» қарҭаа. Урҭ аҩжәларык аханатә аахысгьы реизуаамрақәа ицоз уажәтәи аибашьрагьы иаанарԥшит. Мшәан, Иоселиани ибанда раԥхьа аибашьра иахьалагаз Гыртәыла ами, нас ҳара ҳахь ижәылеит умҳәозар! Аԥсны еибашьрала алалара сҭахымызт ҳәа Џьаба ииҳәогьы ԥсажәоуп. Агырцәа рзы уи ииҳәоз (ароман автор илымҳа иаҳаз) ажәақәагьы заҟа рҳәозеи агырцәеи ақырҭцәеи реизыҟазаашьазы. Уи иахьагьы ишҽеим, мышкызны ихәыҵаԥжәар зылшо швулкану амҳәаӡои ааскьа иҟалаз аиҿагылара – агырцәа рлидер Илиава ишьра! Уи ҳара иҳапроблемам, агырцәа хазы аҟазаара зылшо шыжәлару дара ирдырроуп. Ақырҭуа нацист Џьаба Иоселиани агырқәа рҟазшьазы иҟаиҵаз «ахәшьарақәа» аԥсуа шәҟәыҩҩы, атҟәа Џьума Аҳәба игәаладыршәақәаз ҟалеит, иаагап: ақырҭуа шәҟәыҩҩы, аҵарауаҩ, аполитикатә усзуҩы Сулхан Саба Орбелиани (1658-1725) агырцәа ирзиҳәаз ажәақәа: «Хәҩык агырқәа рҟынтә ҩыџьа напхгаҩцәоуп, ҩыџьа мыцҳәаҩцәоуп, иаанхаз урҭ аԥшьҩыкгьы абазк ҳәа иуааирхәоит!»
Иара убас Џьума Аҳәбагьы ихаимыршҭит афранцыз шәҟәыҩҩы ду Проспер Мериме иажәабжь аперсонаж иҿала ииҳәаз: «Расскажу вам все на чистоту: Там был повар мингрелец, конечно, отъявленный негодяй».
Автор анаҩс иациҵоит: «Жәларык рзыҳәан асеиԥш иҟоу аҳәамҭақәа раагареи, сара инацысҵаз шкультурадароу сзеилымкаауа аҟараҵәҟьа сыҟам, аха Аԥсны ииз, иааӡаз агырқәа аԥсуаа иаҳзыруз анаԥхара, акгьы ҟамлаӡазшәа ранажьра, ахаршҭра, гәнаҳара духоит иааизакны ҳаԥсадгьыл зегьы азыҳәангьы, уи ахақәиҭра зхы ақәызҵаз рҿаԥхьагьы. Аԥсуаа ибзианы ирҳәахьеит: «Аиха иаҿухуа, аихашәа уибоит». Ҳчеиџьыка иааӡаз, ҳадгьыл иарцәыцәыз, иааҳәны, зегьы ирыӷраԥаланы, жәашықәсала ргәы ашьаҟәаҟәа ҭартәаны иаҳҿаччо, ҳгәыдкыло… Арахь ҳшьа рымазар иржәуа…» (Р.Қ.).
Арҭ ахшыҩзцарақәа иҳарҳәо кыр ыҟоуп, агәаҽанызаара иҳарҭо анаҩсангьы, «Ахамышҭыхә» аҿы ирацәоуп ақырҭуа фашистцәа ргыгшәыграқәа аазырԥшуа афақтқәа, ахҭысқәа, ахаҿсахьа хәымгақәа. Урҭ ирҿагылан ицәыргоуп иара автор дназлоу Аԥсны аҵеицәа гәымшәақәа. Аха зегьы ишрыхәҭоу рыхцәажәара, анализ рзуразы статиак акәым, иара ароман аҿыгҳара иаадҩыло аусумҭа аҭахуп, избанзар, убриаҟара аибашьра иахылҵыз, иарҿиаз ахамышҭыхә автор иааирԥшит ампыҵахаларатә еибашьра дақәыӡбаны, абҩыражә адәахьы ицәырганы.
Ароман аҿы автор гәыбылра дула рыӡбахә иҳәоит Џьума Аҳәба иеиқәырхаразы ацхыраара ду изҭаз ашәҟәыҩҩцәа. Ҷыдала агазеҭ «Литературная Россия» аредақтор хада, аԥсуаа зегьы рҩыза ду Ернст Сафонов. Абар уи изы Џьума Аҳәба ииҩуа: «Сахьынӡаҭакыз, хынтә, сыхьчаразы, соушьҭразы иқәгылеит агазеҭ «Литературная Россия». Аибашьра ахьынӡацоз, номерк аабжьамыжькәа, аԥсуаа ҳзыхьчоз аматериалқәа аниҵон. Аԥсуа патриотк изыҟаҵарым Ернст Сафонов аԥсуаа ҳзыҳәан иҟаиҵаз. Аурыс шәҟәыҩҩцәа, аҵарауаа, аԥсуаа уҳәа шаҟаҩы ажәа риҭазеи, шаҟа документ икьыԥхьзеи».
Ашәҟәыҩҩы ииашангьы иазгәеиҭоит, аԥсуа жәлар ҳзыхьчоз, зхы ҳақәызҵоз Ернст Сафонов 1995 шықәсазы иаалырҟьаны иԥсҭазаара даналҵ, хаҭала иҩызцәа раамышьҭахь, уи иԥсра Аԥсны агәы ишалсыз ала телеграммак шымцаз, иџьабаазы еиҳабыратә ҳамҭакы шимоуз.
«…Ауаҩгьы, иааизакны ажәларгьы, ркультура аҳаракыреи алаҟәреи иршәага-загоуп абзиара рзызуаз, бзиарала изныҟәара, иҭабуп ҳәа иаҳәара. Абри аганахьала ҳахәаԥшуазар, ҳаибашьраан иҳацхрааз аӡәырҩы ҳашрызныҟәаз ала, арҭ даараӡа зкультура лаҟәу жәларызаап ҳәа ҳзымҳәашьа рымаӡам».
Арҭ ахшыҩцарақәагьы қәымшаҳаҭхашьа рымам, ҳаԥсҭазаара аҵабыргхаҭа иахылҵуа, насгьы ҳагхақәеи ҳгәаҵәажәпарақәеи аазырԥшуа акоуп.
«Ахамышҭыхә» аҟны Џьума Аҳәба ҳаӷацәа рыхәымгареи ҳҵеицәа гәымшәақәа Ҳаԥсадгьыл ахьчараҿы иаадырԥшыз афырхаҵареи, абахҭаҿы ихигаз аџьамыӷәацәгьеи рнаҩсангьы, уи иныбжьаршә-ҩыбжьаршәны, насгьы асиужет хада иауаршәаны иааирԥшит аибашьра ашьҭахьтәи ҳаԥсҭазаара ицәырнагаз – ҳмилаҭ ахаҿра лазырҟәуа ацәгьа-мыцәгьақәа рыҟаҵара, амал азы аԥсыцәгьара уҳәа жәпакы шҳалыжжыз. Урҭ рҩызцәа арыцҳарақәа, иахьанӡагьы инагӡаны раԥхьырҟәҟәаара ахьҳалымшац ашәҟәыҩҩы игәы инархьуа дрықәыӡбоит. «Ахьӡи-аԥшеи, нас амал-мазареи еимактәыс, чмазара бааԥсны иҩҳалалан, ҳиааира ҳхаҭақәагьы ҳгәы ахшәо аҟынӡа ҳнанагахьеит».
Ашәҟәыҩҩы ҳаԥсҭазаараҿы ишәарҭоу акы ибеит азоуп ас иӷьны, иџьбараны дызцәажәо. Абраҟа иацысҵарц сҭахуп ашәҟәыҩҩы иааигаз, аибашьҩы Витали Гәарамиа иаб иажәақәа: «Дад, – иҳәан ҿааиҭит уи, еицыз, аибашьра иалахәыз дааҳалаԥшны, – арҭ иҳақәлаз акгьы рзыҟаҵаӡом, акгьы рылшаӡом. Урҭ ишааз еиԥш ицоит. Аӷа дақәланы, ахаан имч ақәымхаӡац Аԥсны. Сара даҽакы шәасҳәоит, шәара шәзыцәшәаша убри ауп. Аԥсны, дадраа, мышкызны иҭахараны иҟазар, аӷацәа ақәланы акәӡам, ҩныҵҟала, аԥсуаа ҳала иҭахоит».
Ари аԥсуа бырг иажәақәа маҷк иахырҟьаны иҳәазаргьы, ҳазегьы ҳзызхәыцша акоуп. Аԥсны ахьчараҿы зхы иамеигӡоз ахьырԥар иахьа рыԥсҭазаара ргәы днархьуазар, иацы еиҩызцәаз, ашьа еицказҭәоз иахьа аҟәҟәаҳәа еиҿахысны инибарҵәозар, рыцҳаибашьара ҟарымҵозар, нас ҳабакылсуеи, ҳаанызкылода? Автор ироман афырхаҵа, алитература ԥсҭазаара змаз аибашьҩы гәымшәа, ақырҭуа фашистцәа рмаҵуарқәа еилазырӡыӡоз «Баламут» ҳәа изышьҭаз Валери Ԥимԥиа – аӡиас Ӷьаџьар ацҳа аҵаҟа днаганы дызшьыз ауаҩы иахьагьы аӡәгьы дизымдырӡо адәы дықәуп. Арҭ рҩызцәа афақтқәа рацәаӡахеит, даарагьы урыцәшәартә иҟоуп. Ас ҳцо ҳҿынаҳхар, изеицәааӡарызеи, ҳусқәа ҽеихом.
Сыззааиуа, абри ахшыҩҵакгьы ашәҟәыҩҩы патриотк иаҳасабала давымсит. Итема хада иадҳәаланы ицәыригеит, иагьҳирбеит ауаажәларра зегьы хшыҩзышьҭра азыруртә еиԥш.
Џьума Аҳәба иҩымҭақәа злаԥиҵо ибызшәа, истиль, иҩышьа форма, иҳәоуқәа рыртәашьа уҳәа аԥсуа сахьаркыратә ажәа дазҟазаны дшьақәдырӷәӷәахьеит. Уи иҟазшьаҷыдоуп иҩымҭақәа (иажәабжьыз, иповестыз, ироманыз…) изҵазкуа атематика иауаршәаны, ҳазну аамҭа агәылаԥшра, ахаҿра аарԥшра. Абри ацәаҩа традициак иаҩызахахьоу еиҳагьы иубарҭоуп ҳзыхцәажәо ароман «Ахамышҭыхә» аҿы. Араҟа автор ифырхацәеи иперсонажцәеи ражәа, рдиалог, дара злагылоу аамҭа хьамҭа иақәшәоит. Ҷыдала – уи ахаҿра аанарԥшуа иҟаҵоуп. Зегьы ҳарҟәаҵып, дара ампыҵахалаҩцәа рақцент, ражәа «акультура» заҟа дақәшәаны иааирԥшызеи автор. Абри аҿгьы Қырҭтәыла аҩбатәи ачынуаҩ Џьаба Иоселиани акала дрыҵахом абаандаҩцәа зҷаԥшьо Абарамиеи Ахәаҷалааи! Урҭ рҳәоуқәа авульгаризмла ишьақәгылоуп. Атҟәацәа рымацара рзы акәӡам, «Шьени деда!», «..готверни», «имишь деда..,» уҳәа агвардиауаа дара-дарагьы еибырҳәоит. Иара уи адагьы ароман аҿы иаабоит аперсонажцәа рыҿцәажәашьақәагьы шеиԥшым, автор иажәақәа ирцәыхароуп, иаагап: «Сушьи, сушьи, еи сушьи, иди суда, иди!»: «Очень похожьи на нашьи» уҳәа иреиԥшқәоу. Ари аганахьала, ҳаӷацәа рыҿцәажәашьа адагьы автор иааирԥшуеит ҳара ҳтәқәагьы рцәажәашьақәагьы, рҷыдарақәагьы, рдиалеқт ҳәа изышьҭоу, иаҳҳәап абас еиԥш иҟақәоу: «ааит, иабиԥшь дахаччааит! Ҳхы дықәсуазма! Ишьырбап сара! – иҳәан Грышьа, ишәақь ааихԥааны, аҳаирплан иҩақәк ахәаҩ ааҭиргеит».
«Ахамышҭыхә» аперсонажцәа еиуеиԥшым рҭагылазаашьақәа рҿы иааԥшуеит рхаҭарнакцәа рхәыцшьа, рыҩныҵҟатәи ркультура. Аԥсны зымпыҵазхаларц иҳабашьуаз абандитцәа даҽакалагьы изеицәажәомызт. Рбызшәагьы ҟьашьын, рхаҭақәагьы ҟьашьын. Урҭ зегьы аҩымҭаҿы ианыԥшит. Иара убас «Ахамышҭыхә» аҿы ибзианы ахы иархәоуп ажәаԥҟақәа, афоризмқәа, ахшыҩ ҵары згәылоу ажәеицааирақәа. Ароман абриаҟара аибашьра ахамышҭыхә шаанарԥшуагьы, ус инықәырсны иҳәоу, ишьақәгылоу (дара аперсонажцәа ракәзаргьы) уԥылом, исахьаркны ицәажәоит. Ҵоуп, зны-зынла «аинформациа» аԥхьаҩ ииҭо анырацәахалак, апублицистикатә елементқәа иацәымцхәума уҳәартә еиԥш ианааԥшуа ыҟоуп. Аха уи иааизакны уахәаԥшуазар, изаҟаразаалак аҩымҭа асахьаркыра аганахьала иаԥырхагам. Аибашьра хлымӡаах иалиааз аҩымҭаҿы имаҷым асимволикатә ҟазшьақәа, урҭ ароман аидеиа хада арӷәӷәараҿи арҵарраҿи акыр рыҵаркуеит. Зегьы ҳарҟәаҵып, иаагап ҩ-ҿырԥштәык: «Ашьеи алабжыши агәыдшыла, ашәы ахьыссы инаскьаагоит иахьа инҵәо 1992 шықәса. Иаашар ашықәс ҿыцуп. Иаҳзаанагозеишь, анаџьалбеит?! Иаҳзааргозеишь ҳаԥхьаҟа иаҳзыԥшуа ашықәсқәа?! Шаҟаҩы рхы уқәырҵахьоузеи, Аԥсны! Макьанагьы ҳабаҟоу. Убасеиԥш шышкамс хкқәак ыҟоуп, иҳәырҳәыруа рымҩа ианыланы ишнеиуа, аӡытҟәа иныҽԥынгылар, азнык азыҳәан рышьҭахьҟа иаахьаҵны, инеидҳәыԥлоит, инеидҵәаҵәалоит. Иҟаҳҵарызеи ҳәа еизҵаауазар акәхап рбызшәала. Нас шышкамсқәак раԥхьа игыланы аӡытҟәа инхылоит, урҭ аӡы иашьуеит, аха иԥсаанӡа ршьапхәыҷқәа еибадыркуеит. Убас мацара ԥсыбаҩла ацҳа хырҵоит аӡытҟәа. Иаанхаз ашышкамсқәа убри ацҳа иҩықәсны, рымҩа ианыршәланы рҿыҩархоит».
Абар даҽакгьы: «Амаакыра аанкыло, ацҳаҵәры сықәланы снеиуеит. Цҳас иҟало урылаӡап, еиқәхазар Аԥсны.
Аӡиас сынӡааԥшылоит. Ацқьара, ахақәиҭра, аԥшӡара, мшәан иара аԥсҭазаара ахаҭа иасимволха, хаҳәқәак инархыҽҽо, даҽаџьара инарыдыҽҽало, ахьхьаҳәа инеиуеит. Ицоит, ицоит аанҿасра амамкәа. Схәыҭхәыҭуеит сгәанала, жәашықәсала ашәеиқәаҵәа ушәны унеиуан уара ашьха ӡиас. Бзиара злам цәгьара ыҟам ҳәа, узырхәашьыз аҳәынҭқарра ахыбгалара, уара адунеи уанықәнагалаз иуԥшшәхәыз, уԥсҭаҵагаха геи шьхеи уанрыбжьысуаз аамҭа, уара уаамҭа ашҟа уархынҳәит. Уара утәы иагеит. Ашәеиқәаҵәа иушәыз касышхеит, хҭырԥашхеит. Иахьа уажәы ашьеи алабжыши ирылагылоу Аԥсны, агәаҵәахы иакәыршоу ашәы ашәнахуа, ҳазшаз иҳаҭәеишьаны ҳаԥылауа уаҵәтәи амш лашара…
Ацҳаҵәры ҵыс-ҵысуеит. Амаакыра аанкыла снеиуеит аныҳәаԥхьыӡқәеи агәыӷра лашеи срыҵаланы».
Арҭ асимволтә ҟазшьақәа рыла иаарԥшу ахшыҩзцарақәа, идырҵаулоит ароман «Ахамышҭыхә» афилософиатә ҵакы, иҳараркуеит асахьаркыратә напҟазара.
Асахьаркыра атәы анысҳәах, исҭахуп, саламлацәакәа Џьума Аҳәба, иара ахаҵкы ажәа, агәылыршәара, ахҭыс аҟалара, апеизаж, аперсонажқәа рыҩныҵҟатәи дунеи, рҭеиҭԥш уҳәа раарԥшраҿы, досу ԥсабарала излаҟоу ала рҭыхраҿы имоу аҟазара атәгьы ҿырԥштәқәак, штрихқәак рыла иазгәасҭарц. Ишдыру еиԥш, урҭ акритериақәа роуп аҩымҭа асахьаркыра аганахьала аԥсы ахазҵо, аԥхьаҩ дазҿлымҳаны, насгьы бзиа ибо дҟазҵо. Ҵабыргуп, ароман аԥсабара злаҟоуи иаанарԥшуа аԥсҭазаара аибашьра хлымӡаах иахылҿиааз ахамышҭыхәи зларакәу ала, уи автор зынӡаскгьы қәкыс имаӡамызт аҩымҭа арԥшӡара, сахьаркырала аҩычара, ихықәкы зынӡа аҽакын, аха абаҩхатәра автор иҭахралаҵәҟьа иныҟәом, иара атәы ҟанаҵоит, изышьцылоу ахь инаднамцәылар, ихьамԥшыр ауам. Иаагап, хыхь иаҳҳәаз ҳахшыҩзцарақәа зырҵабыргуа ҿырԥштәқәак. «Ақәа, асы ҳәа акгьы леиуам, аха ажәҩан еихасыҟәӡа иҟоуп» (иара уа, ад. 18). «Игәкажьгаз ауҳәансҳәанқәеи, игәышьҭыхгаз ажәабжьқәеи, аҩи аӡи реиԥш, иахьынеилаӡҩоз Гәдоуҭа ааныжьны, иҟоу збап, саргьы ажәақәак нарасҳәап ҳәа, апозициахь, Ешыраҟа сышцоз…» (иара уа, ад. 6). «Изылшода арҭқәа зегьы хшыҩ хьшәашәала рызхәыцра» (иара уа, ад. 27). «Иласӡа, ибыбышӡа асы рықәуп, иҳаихырхәозшәа, зымахәқәа лазырҟәыз аҵлақәа. Ԥсаатәбжьымзар уаҳа хысыбжь, тҟәацыбжь, акгьы ылыҩуам абна еихашьшьыра. Аҵаа зҵаԥҽуа ҳаҽқәа ршьапышьҭыбжьқәа заҵәыкоуп шьҭыбжьыс иуаҳауа» (иара уа, ад. 39). «Ус, ҳшыԥшыз, амикрофон кны, акамера зкыз лышьҭахь дыргыла, аџьинс еиқәа лышьаҵаны, лтәарҭа аа-лак ирзымфо, лмахәарқәа ԥхьарҵәо, аԥхӡы лылхәаҭо ԥҳәыск даакылсит» (иара уа, ад. 93). «Сҿы снапы иадызгәалан, сыччара сыхәлагәо, ахышә снаԥырҵит» (иара уа, ад. 199). «Лнацәкьыс хаԥагәа сықәырххо» уҳәа убас иҵегьы.
Аҩымҭаҿы досу иахьырнаало аҭыԥ аҿы, даҽакала иуҳәозар, ашәҟәыҩҩы, ма иперсонажцәа рыгәҭакы игәылыршәаны раарԥшраҿы ахархәара бзиа рымоуп ажәаԥҟақәа, ахшыҩҵарқәа, иаҳҳәап абарҭ реиԥш иҟақәоу: «Абзиа аҟынгьы, ацәгьа аҟынгьы, иаԥхьа аӡәы диргылаӡом аԥсуа»: «Ауаҩы адәы дзықәу ахьӡи ахьымӡӷи рзыҳәаноуп». «Мышкы ииз, мышкы дыԥсуеит»; «Ауаҩы мыжда ицәа иҭамӡо ҳәа иҟоузеи!»; «Ацәгьа зуа, абжа изацуп»; «Имԥсыша аџьма, амаҵә азылаҟәуеит»; «Анцәа ицәымыӷхо, ихшыҩ аҭра иҭирҟьоит»; «Цәгьамзар бзиа уаҩ дахыччом ҳәа» –  «Аиарҭа ҳзеилаз џьушьап» – уҳәа убас иҵегьы.
Ароман «Ахамышҭыхә» гха-ԥхақәак амоуп, ани анс акәын, ари ас акәын ҳәа алацәажәара зынӡагьы иаԥсам, насгьы автор ихҭынхьааз зхызымгаз, иаламԥшыз ауаҩы изы.
Ибиографиа акәымкәа, азеиԥшра злоу, зегьы ҳҿахәы ҳгәы иҭҳәааны изҳәо Џьума Аҳәба аԥсуа литература иалаигалеит шьала иҩу аҩымҭа ду «Ахамышҭыхә». Уи ақырҭуа нацистцәа иаҳзааргаз аибашьра хлымӡаах исахьаркны иаазырԥшуа ҭоурыхтә романуп.
Ҳзыхцәажәо ашәҟәаҿы иануп аԥхьаҩ зҿлымҳара ззиуа, ҳаибашьра ашьҭахь Џьума Аҳәба ииҩыз анҵамҭақәеи аиҭагақәеи. Убарҭ иреиуоуп: «Иҟан, иҟазаауеит», «Зан дызҭиуа, заб дызшьуа», «Ажәеи ауси», «Ақәра дуи ахшыҩҵак қәыԥши», «Аԥсуа жәлар ирықәлахо», «Иԥшьоу адунеи аԥҳа»; «Иаҳзыҟаҵома адемократиатә ҳәынҭқарра?», «Ашәарыцаҩ Мџьы Мамеҭи амаҭ-уаҩи рлакә», «Амҵәыжәҩа зауз ашышкамсқәа», «Аԥҟа», «Адау Дрегли Хогни» (ашотландцәа рлакә аҟнытә еиҭеигаз), «Зегь иреиӷьу» ажәлар рҳәамҭахьтә.
Ишаабо еиԥш, арҭ аҩымҭақәа тематикала еиуеиԥшым. Ара иҟоуп аибашьра ашьҭахьтәи ҳаԥсҭазаара хьанҭа иқәнаргыло апроблемақәа ирыхцәажәо, ҳаҩныҵҟа ицәырҵыз ацәгьамыцәгьарақәа аӷьараҳәа ирықәыӡбо апублицистикатә статиақәа, иара ахшыҩ ҵары згәылоу, автор алитературатә ԥсҭазаара зиҭаз алакәқәеи аҳәамҭақәеи, ашотландтә лакә, Леонардо да Винчи иҟнытә еиҭеигаз ановелла «Аԥҟа», иара убас ҳ-Дырмит ду изку ҩ-статиак.
Арҭ анҵамҭақәеи аиҭагақәеи автор ироман «Ахамышҭыхә» иахьациҵаз, имыцхәны ҳәа иҟаӡам, иажьуп, иацәоуп, гәыла-ԥсыла иара иатәуп. Избанзар, арҭ аҩымҭақәа рҿы аԥхьаҩ ибоит аԥсадгьыл абзиабара, ахақәиҭра, ахьыԥшымра, уи азы ахамеигӡара, аԥсҭазаара аҿаԥхьа ауаҩы иҭакԥхықәра уҳәа иреиԥшқәоу азҵаарақәа жәпакы.
Џьума Аҳәба ипублицистика аӡбахә анцәырызгах, уи азы ажәақәак сымҳәар сиашахом, избан акәзар, уи аԥхьаҩцәа деицырдыруеит инарҵауланы ихәыцуа, ауаажәларратә ԥсҭазаара иагу-иабзоу аазырԥшуа апроблемақәа ықәзыргыло, насгьы аханатә аиаша зҳәо, ахәахәеи амчреи ирцәымшәо публицистны. Ус шакәу дырҵабыргуеит, абарҭ ишәҟәқәагьы: «Аамҭа ахаҿсахьақәа» (1966), «От родных корней» (1997, урысшәала). Урҭ уажәы рыхцәажәара срылагом, араҟа, хазы азааҭгылара зҭаху роуп. Мацара иазгәасҭоит Џьума Аҳәба ипублицистика иамоу ахатә ҷыдара. Уи убри ауп – аԥсадгьыл амч еиқәаҵәақәа рҟнытә ианшәарҭоу имшәакәа аҿагылара. Ажәа иаша аҳәара, насгьы имҵәахыкәа амилаҭ аҩныҵҟатәи ахьаагьы ацәыргара, ацәгьа-мыцәгьа ақәыӡбара. Абраҟа уи исахьаркыратә ҩымҭақәа инарыварҟәало ипублицистикатә ԥҵамҭақәагьы амчи анырреи рымоуп. Зегьы ҳарҟәаҵып, 1992-1993 шықәсқәа раантәи ҳџьынџьтәылатә еибашьраҿы публицистк иаҳасабала Џьума Аҳәба иқәгыларақәа еиуеиԥшым апериодикатә кьыԥхь аҿы (урысшәала Москва, аԥсышәала Аҟәа) саркьал бжьык иаҩызан игон. Ажәларқәа иреилдыркаауан ақырҭуа агрессорцәа ршьаарҵәыратә политика закәыз, хықәкыс иамаз. Урыстәыла анҭыҵгьы, егьырҭ амилаҭқәагьы еицырдыруаз  аурыс шәҟәыҩҩцәа аӡәырҩы, иара хаҭала дахьырзааигәазгьы иабзоураны иақәыӡбауа рыбжьы ақәдыргеит ақырҭуа нацистцәа иаԥшьыргаз аибашьра шиашам, ишсамарҭалдароу аԥсуаа рҿаԥхьа. Ари афақтгьы ибылгьны иаҳәоит Џьума Аҳәба шәҟәыҩҩык иаҳасабала Аԥсны анҭыҵгьы имоу ахьӡ, иқәу аҳаҭыр. Ақырҭуа фашистцәа ирҿагылоз, амцабз иаҩызаз апублицистикатә статиақәа урыстәылатәи апериодикаҿы дыҟамзар ҟалап, аԥсуа шәҟәыҩҩцәа рахьтә Џьума Аҳәба иаҟара изкьыԥхьыз. Уи истатиақәа, ианҵамҭақәа Аԥсны анҭыҵтәи ажәларқәа иднарҳауан аԥсуаа арыцҳара ишақәшәаз, рыԥсадгьыли рхи еиқәдырхарц хацәанмырха ишеибашьуа, бзанҵыкгьы ишхьамҵуа. Уи ахыхьгьы ирыман даҽа ҩныҵҟатәи ҵакыкгьы. Уи убри ауп – абжьҿаца зхаз астатиақәа, аӷа ишьамхы иҵазырҟәалоз, ишагрессорцәаз разҳәоз, иҿаԥызҽуаз, ҳажәлар ргәы дырхаҵон, аиааирахь ирыԥхьон, ҳадгылаҩцәа рхыԥхьаӡара аздырҳауан. Ашәҟәыҩҩы иахьатәи ипублицистикатә статиақәа рҿы иаахтны иҳәоит аибашьра ашьҭахьтәи ҳагхақәа, иҳахьыз ахазымиааирақәа ртәы. Урҭқәа зыхҟьо ҳәа ииԥхьаӡо афақтқәа ируакуп: «Уажәы ҳазҭагылоу аамҭаан, аҳәынҭқарра мал-мазарала аӷархарагьы, ламысла алаҟәрагьы зхароу ажәа (асахьаркыратә  Р.Қ.) пату ахьақәым, аламыс иалахәаахәҭуа иахьалагаз ауп».
Џьума Аҳәба ипублицистикаҿы ишьақәирӷәӷәоит абри аҩыза афилософиатә хшыҩзцара: «Ацәгьараҿгьы абзиараҿгьы ажәа алшара ҳәаак амам» ҳәа.
Ашәҟәы «Ахамышҭыхә» иану астатиақәа «Ақәра дуи ахшыҩҵак қәыԥши», «Аԥсуа жәлар ирықәлахои» рҿы ашәҟәыҩҩы Џьума Аҳәба иахьатәи ҳаԥсҭазаара ҭагәҭас иадҳәаланы, насгьы ҳазхәыцыртә игәылҭәаау ахшыҩҵакқәа акыр иҳәеит. Уи литератураҭҵааҩык иаҳасабала ирҿыцны еилиргеит ԥсра зқәым Дырмит Гәлиа иҩымҭақәа «Шаҟа дыԥстәы цәыбзахәузеи!», «Атәым жәҩан аҵаҟеи». Азнык азы аԥхьаҩ игәы иаанагар ауеит уеизгьы-уеизгьы иҿыцу ҳәа иҟоузеи, ииҳәазеи ари астатиаҿы ҳәа. Аха уаҩҵас уазхәыцыр, Џьума Аҳәба арҭ аклассикатә ҩымҭақәа равтор иргәылаиҵаз ахшыҩзцарақәа иахьатәи ҳаԥсҭазаараҿы ҳхы излаҳархәаша аганахь ала дазнеины ирцәажәеит, иуашәшәыроу, ҳазҿу ахшыҩдарақәа нацәақәкыла иаҳирбартә еиԥш. Убри алагьы иаҵшьны иазгәеиҭеит Дырмит Гәлиа ҳара аԥсуаа ҳзы заҟа дҳараку, нцәахәыкны дышҳамоу. Рыцҳарас иҟалаз, иахьа зықьҩыла ҳҵеицәа рхы ақәҵаны ҳаԥсадгьыл анеиқәдырха ашьҭахь ицәырҵуа иалагеит «шаҟа дыԥстәы цәыбзахәузеи» ҳәа Дырмит ду зсахьа ҭихыз «афырхацәа» рҩызцәа. Иаҳгәалаҳаршәап Дырмит ду ицәаҳәақәа:

Дызԥыло ижьоит, дзацәажәо ирҩашьоит, шаҟа дырхыччозеи,
Дахьнеиуа ирччоит, иара дымсит ҳәа дирҳәоит, 
Шаҟа дгьангьашузеи!
Ихы дирдыруам, дзыԥсоу рыздыруам, шаҟа цәгьа ижьозеи,
Дыԥстәуп, дыԥстәы хԥароуп, шаҟа дыԥстәы ныхтәузеи!

«Иаԥхьалакгьы иламыс ихьчарц азыҳәан, сара сакәӡам изызку, зыӡбахә имоу даҽа џьоукы роуп иҳәоит. Ҳхы ҳжьоит. Иаҳцәыӡыр ҳашәҟәыҩҩра, иаҳцәыӡыр ҳбызшәа, милаҭҵас адунеи ҳаныӡааитоуп. Милаҭс ақәӡаара амҩа ҳанылозҭгьы, рыгәнаҳа зҳақәаҳҵарызеи зықьҩыла Аԥсны зхы ақәызҵаз аҵеицәа, ақәрахьымӡақәа. Дасу амцҳәара, аӷьычра, аашьарақәа уаҟәыҵ, уцәгьарақәа наҟ икажь, ахьӡ бзиа еиҳау мал ыҟам. Аламыс ануцәыӡ, егьырахь иурҳаз рԥхашьагоуп иҳәеит, ҳҟәыӷа ду, ԥшьынҩажәи жәаба шықәса уажәаԥхьа» – иҩуеит Џьума Аҳәба.
Раԥхьаӡатәи аԥсуа жәабжь «Атәым жәҩан аҵаҟагьы» – Џьума Аҳәба дахцәажәеит, ҳаамҭахь ииаганы дахәаԥшит, иҳаҩсхьоу аԥсҭазаара иаанарԥшуа анаҩсангьы, иахьа иҳахәаша, уантәи игәнаҳкылаша ахшыҩзцарақәа жәпакы цәыригеит, иҟалахьоуи, ҳааины ҳазҭагылоуи еиҿырԥшуа.
«Атәым жәҩан аҵаҟа» аӡәырҩы ахцәажәахьеит, аха Џьума Аҳәба иазгәеиҭаз, ицәыригаз азҵаарақәа рганахьала аӡәгьы акгьы имҳәацызт. Ашәҟәыҩҩы ажәабжь ахәшьара ҳаракы аиҭоит. Ԥсра зқәым аҩымҭақәа рахь иԥхьаӡоит, иргылоит. Дырмит Гәлиа иажәабжь «Атәым жәҩан аҵаҟа» аԥсуа жәлар ирықәлахоит. «Уи ыҟазаауеит, ҳара ҳмилаҭ ыҟанаҵ, ҳбызшәа ыҟанаҵ» (иара уа, ад. 385) – иҩуеит Џьума Аҳәба. Насгьы иҳәоит: «Урҭ ашықәсқәа (асовет аамҭазы – Р.Қ.) рзыҳәан ҳанаԥхьоз иҳанаҳәози, уажәы, Асовет мчы анхыбгала ашьҭахь иҳанаҳәои, шәазыӡырҩы шаҟа еиԥшым. Ари нахысгьы убас акәхоит. Аамҭа аҽанеиҭанаклакь иахаанхо ирықәнаго ажәала, ирнаало хшыҩҵакыла ирацәажәалоит» (иара уа, ад. 384).
Ашәҟәыҩҩы ииҳәо иашоуп, избанзар, ас еиԥш зынасыԥхо, лахьынҵас изауа, аамҭацыԥхьаӡа иҿыцхо аклассикатә ҩымҭақәа роуп. Урҭ рыгәҭа игылоуп аԥсуа проза аҟырҟы зырхәыхәыз Дырмит Гәлиа иажәабжь «Атәым жәҩан аҵаҟагьы».
Амала абраҟа исымҳәар сгәы иауам сзықәшаҳаҭым Џьума Аҳәба ихшыҩзцарак атәы. Уи иҩуеит: «Анапҩымҭа, нас раԥхьаӡа акьыԥхь анаба, убри ашьҭахьтәи аиҭаҭыжьрақәа раан автор иҟаиҵақәаз аԥсахрақәа, иара имазҵааӡакәа иахьырԥсахқәоз уҳәа, алитератураҭҵааҩ изыҳәан адәаӡа иаҩызоуп» (иара уа, ад. 385) уҳәа.
Ари ахшыҩзцара ахьиашақәоугьы ыҟоуп, Дырмит Гәлиа ирҿиамҭақәа зегьы ирыдкыланы иугозар. Аха ажәабжь «Атәым жәҩан аҵаҟа» азы иаҳҳәар изиашахом, избанзар уаҟа Џьума Аҳәба ишиҳәаз еиԥш, алитератураҭҵааҩ изыҳәан адәаӡа иаҩызаз, иҳаԥхахьоу, аҟыбаҩ бзиа змаз ҳҵарауаҩ, Артур Аншба, Дырмит Гәлиа иажәабжь «Атәым жәҩан аҵаҟа» иазкны иҩхьеит аҭҵааратә усумҭа ҟаимаҭ «Аԥсуа теқстологиа азҵаара иазкны» ҳәа хыс измоу. Уаҟа аҵарауаҩ дацклаԥшны иҭиҵаауеит ажәабжь «Атәым жәҩан аҵаҟа» аҭоурых, атеқстологиа аиҭаҭыжьрақәа зегьы еиҿырԥшны. Ус анакәха, «адәаӡаҵәҟьа» ыҟам автор ишиҳәо еиԥш. Аҽазҵаароуп, абас иҟоу астатиақәа ҳсахьаркыратә ҩымҭақәа ирызку ҳлитератураҭҵаараҿы иахьуарлашәарлоу. Уи, ҳәарада, ҳакритикеи ҳлитератураҭҵаареи аиҵахарақәа ируакуп.
Џьума Аҳәба, Дырмит Гәлиа изикыз хыхь сзыхцәажәаз астатиақәа, исыҵарҳәоит даҽа хшыҩҵарқәакгьы. Аҵыхәтәан ҳаазқәылаз, изыхҟьаз сыздыруам, аха ус баша ацәажәара акәымкәа, акьыԥхь ахь ицәырҵуа иалагеит Дырмит Гәлиа иадрес ала агәынамӡарақәа (!), еиҳаракгьы Сталини Бериеи ррежим дзаҿамгылазеи, дзымықәԥазеи, Лакобеи, Ҷанбеи, Агрбеи уҳәа аӡәырҩы харада-барада иҭадырхаз ҳҵеицәа хазынақәа зимыхьчазеи ҳәа. Уамашәа иубартә иҟоуп абри еиԥш агәаанагара зызцәырҵуа ауаа зызхәыцуа?! Сталин ихаҭара культ адунеи анархыџхыџуаз аамҭазы Дырмит Гәлиа илшараны иҟаз, дызлаҿагыларыз ҳәа, мчыс имааз? Уи уеизгьы-уеизгьы дчынуаҩымызт, дпоетын, дҵарауаҩын, имилаҭ асахьаркыратә литература рзаԥиҵеит. Уи маҷызма? Иара убри ихациркыз алитература акәзар ҟалап ҳҵарауаҩ ду Гь.А. Ӡиӡариа зынӡа ииашаны ишазгәеиҭаз еиԥш, ҳажәлар еиқәзырхаз, аамҭа бааԥсаан аӡыблара иалызгаз. Абри изазымхәыцуеи армаӷьырма ицәажәо ауаа? Дарбан аԥсуазаалакгьы изы ламысдароуп, иҳақым абри аҟара аԥсуа жәлар рзы иҟазҵаз Дырмит Гәлиа изы гәынамӡарала ацәажәара. Ус хшыҩда ацәажәара иланарҟәуа ҳ-Дырмит ду иакәӡам. Ҳара хара изымхәыцуа ҳауп. Избан, ихаҭа иеиқәхара ҳмилаҭ рҭоурыхтә лахьынҵа азыҳәан ишнасыԥ дуу заҳзымдыруеи? Абарҭқәа уанрызхәыцуа, ухаҿы имааирц залшом М. Чалмаз агазеҭ «Аԥсны» 28 февраль 1920 шықәсазы иикьыԥхьыз астатиа «Данбаадыруа ҳара, ҳанбаицхраауа иара?» «Анаџьалбеит, ҳара иҳаиуоу рахьтә иахьагьы дыҟоумашь Дырмит Гәлиа дыззымдыруа, дыззеилымкаауа ауаҩы?» Апоет, апрозаик Платон Бебиа исахьаркны ишиҳәаз еиԥш, «Дырмит Гәлиа – аԥсуа жәлар дырныха-ԥшьоуп. Уи аныха иамҵало дарбанзаалакгьы, иеимаа-ҟьашьқәа адәахьы ишаанижьуа еиԥш, ихгьы-игәгьы цқьазароуп».
Џьума Аҳәба, Дырмит Гәлиа изикыз, мҽхакыла рацәак идуум алитературатә статиақәа рҿы иазгәеиҭеит аамҭа ԥхьаҟа ицацыԥхьаӡа ҳбызшәа адунеи иақәлахо иҟазҵаз, ишьаҭамырӡган иҳазгылаз ауаҩы есааира ихьӡ-иԥша шышьҭыҵуа. Ҳдоуҳатә культура аҿиараҿы длашарбаганы ахааназгьы дшаанхо, аамҭақәа реикәшарақәа иара ишиԥырхагамхо.
Аҵыхәтәан, сажәа хыркәшо исҳәоит. Џьума Аҳәба ироман «Ахамышҭыхә» ақырҭуа фашистцәа иаҳзааргаз ишьаарҵәыроу аибашьра адаҟьақәа аазырԥшуа, нас уи иацу анҵамҭақәеи агәра ҳдыргоит, ҳашәҟәыҩҩцәа иага ауадаҩрақәа ирҭагылазаргьы, рмилаҭ сахьаркыратә литература дырҿиартә, ԥхьаҟа иргартә агәаҳәарагьы, алшарагьы шрымоу. Уи ауп ихадоу амилаҭ адоуҳатә культуразы. Егьырахь, ҳәарада, иҟалашт аԥсуаа рыхшыҩ иарҿиаз ҟәнызшьо, зқьышә иқәҵаны ицәажәогьы. Аха урҭ шәарҭам. Ҳмилаҭ иамоу агәырҵҟәыл, абаҩхатәра, еилашәа-еилыҵуа аамҭагьы, аԥсҭазаара хамышҭыхәгьы, назҳараа рҩызцәагьы ириааиуеит. Ус шакәу ҳажәларны ҳазшаз, адунеи ҳақәызҵаз иҳәаақәиҵахьеит.



Ашәа – аԤсеиҚәырхага

Ишәагаа уамак идуцәам. Маҷк иҽаархәашәоуп дышныҟәо. Иблақәа лахҿыхӡа, ихы-иҿы ихаччо, уацәажәара даналагалак, ихыҵуа ашықәсқәа иаҳа-иаҳа ирыгхо, ихигахьоу агәаҟрақәагьы иаҳа-иаҳа иласхо иалагоит. Мышкы ахала-аҵыхәала дубар ҟалоит акырџьара. Маӡаныҟәгаҩыс дахьыҟоу апарторганизациа акомиссиа аилатәараҿы, акомҿари аветеранцәеи реиқәшәараҿы (убри асеқциагьы иара иоуп еиҳабу). Ихигахьоу угәалауршәар, убасҟак ихьанҭоуп, дарбану ашьҭыхра зылшаша. Арахь иара тәамҩахә имам. Инапы иану еилырфаҷа инаигӡароуп. Ибзиарак налаиҵароуп ииасны ицо амш. Абарҭқәа сышрызхәыцуаз, ахшыҩеилкаарак сазкылсит. Сталинизм цәқәырԥа хәашьха атәыла анамҽханакыз, иашоуп, ауаа ҟәыӷа дуқәа ҭахеит. Аха аҳәынҭқарра иацәыӡит даҽакгьы, зыԥсы ҭаз аӡәырҩы рыԥсы ахьеиқәдырхаша, хшыҩ ссирк рхаҿы иааиргьы иахьҿырымҭша, рыӡбахә уаҩы иахьимаҳаша иашьҭалеит. Арҭқәа еицырдыруа усуп. Иҟан атәыла иацәыӡыз даҽакгьы. Абзиара аҟаҵаразы амҩа иқәҵамыз, мамзаргьы зынӡаск ихәаҽыз миллионҩыла ринергиа, рымч-рылша. Уи  здумкыларызеи? Иугәаланаршәоит аџьықәреи рыцқәа ахәламԥсаӡо, баша игьежьуа аӡлагара алуқәа. Усеиԥш аенергиа злоу ауаҩы иинергиа ауаажәларра мап анацәырклак, џьоукы ринергиа амҩа иқәырҵоит рхатәы ԥсҭазаара заҵәык амаҵ азурахьы – амал арҳара, уҭи-сыҭи алагаҩагара, имцу, акгьы иаԥсам, ихырҵәагоу ақьабзқәа рымаҵ азурахьы. Даҽа џьоукы ринергиа иаахтны ацәгьара аҟаҵара иалагоит. Араҟа зыӡбахә сымоу ауаҩы, иинтерес зыскыз, илаз аенергиа рхәаҽырц иалагацыԥхьаӡа, бзиарак ахьыҟаиҵаша дашьҭалон, ихырҩаз аԥашәқәа акаҭран ԥжәаны ианхәыҵыҵуа еиԥш. Шаҟа ашәа имҳәартә… Имҳәартә акәым, шаҟа ашәа азыӡырҩраҵәҟьагьы илымшо дҭагылоз, убасҟак иаҳагьы ашәа ихаҭа иахьиҳәаша мацара акәым, ԥыҭҩыкгьы ахьалеигалаша дашьҭалон. Ирҳәоит, акомпозитор ду Гендель иԥсҭазаара реиҳа иануадаҩызоуп ианиҩыз ҳәа реиҳа илахҿыху иоперақәа. Издырхьада ауаҩытәыҩса иԥсихологиа. Урҭқәа дрызхәыцааит аԥхьаҩ ихала. Ҳара дҳарцәажәап уи ауаҩ… Мап, иҳарцәажәап аҭоурых адаҟьақәак. Ҳара разҟыла, уи ихигаз зхызымгаз, иибаз зыԥхыӡгьы иаламшәац, ҳнаиазҵаалап, ҳаизыӡырҩлап.
– Сара сгәанала, ауаҩы раԥхьаӡа ашәа иҳәеит… ианбыкәу зугәахәуа? Агәырӷьара анимазу? Мап, реиҳа агәаҟра данҭагыла. Иҟалап, исҳәо субиеқтивтә гәаанагаразар. Аха сара агәырӷьара ансымаз аҵкыс, уаҳа насылымшо агәаҟраҿы саннеилак, иаҳа исызцәырҵуан ашәаҳәара. Ажәҩанахьтә умшәан, абааԥс, зынӡа угәы камҳан ҳәа бжьык гозшәа, реиҳа санымгәыӷӡоз аамҭазы, инахараны мелодиак сызцәырҵуан…
– Алеқсеи Константин-иԥа, саҭашәымҵан. Уи ашҟа ҳнеиаанӡа, исҭахуп шәыԥсаҭазааратә мҩа, аханатә шәналаганы иҳашәҳәар. Сара издыруа акы заҵәыкоуп. Аԥсны иналукааша апартиатә усзуҩы, Киров ахьтәы ҵыс ҳәа ззиҳәаз, Орџьоникиӡе ҩызас ииԥхьаӡоз Владимир Ладариа шәара шәашьа гәакьа иакәын. Шәашьа гәакьа даныршь, уи шәихырҟьаны акәхап шәаргьы шәышҭаркыз?
– Ҳара ҳшеишьцәоу здыруа зегьы усоуп ргәы ишаанаго. Саргьы бжеиҳан иақәҿысҭӡом. Мап, сара аӡәыр сихҟьазар, сзыхҟьаз ВЛКСМ Ацентр Комитет амаӡаныҟәгаҩ хада А. Косарев иоуп. Убри идҵала сара аус зуан Ҭаџьиқьисҭан. Убраҟоуп сахьдырбаандаҩызгьы.
– Шәсырхынҳәырц сҭахуп шәыԥсҭазааратә мҩа алагамҭахь. Шәашьа Владимир Аҟәа диит. Шәара?
– Алагамҭа… Сара сиаанӡагьы разҟыс исыман сааҟәымҵӡакәа амҩа ақәзаара. Иҟалап зегь зыхҟьаз саб аррамаҵура дахьалаз акәзар. Аха уи сҳәаргьы, сабду Василигьы џьарак имтәоз уаҩын. Уи зны Ешыра дынхон, нас Абӷархықәҟа диасит. Ишуҳәаз еиԥш, сашьа Владимир диит Аҟәа, сара – Гал. Сан сара сыла лцәа лтәымкәа Қарҭҟа дышцоз, илықәнакын, Гал сиит 1910 шықәсазы. Хышықәса ансхыҵуаз иԥсҭазаара далҵит саб. Ҳан сашьагьы саргьы ҳлыманы Қарҭҟа дцеит. Владимир дҭалҵеит Кадеттәи акорпус, аха уи алгаха имаӡеит. Ареволиуциатә ҵысра дахьалахәыз азыҳәан дҭырцеит. Убри ашьҭахь Гәдоуҭаҟа ҳаиасит. Араҟа  ҳахьааизгьы ҳара ҳзыҳәан ҭынчра ҟамлеит. Владимир ареволиуциатә ҵысра ихаҭагьы далалеит, ҳаб иашьцәа рԥацәагьы рацәаҩны иалаирхәит. Агәра ҳгон ҳаԥхьаҟа ҳаԥсҭазаара еиӷьхоит, адунеи бзиарала еиҭаҳкуеит ҳәа. Асовет мчы анышьақәгыла ҳаздыруаз, иҳахлафны Ладариаа шәыззықәԥоз ааит ҳәа акәын ишырҳәоз. Зны Гәдоуҭа акомҿареидгылаҿ аус иуан, ашьҭахь, 1925 шықәсазы сашьа диаргеит Акомҿареидгыла Аԥснытәи Аобком актәи маӡаныҟәгаҩыс. Иара ишҟа сааигеит саргьы. Аԥсуа школ сҭеиҵеит. Класск аҿы ҳаидтәалан Гьаргь Гәлиеи, Иван Кортуеи сареи. Абри ашколаҿоуп иахьааԥшызгьы баҩхатәра хәыҷык шсылаз. Амузыкатә инструментқәа рҿы ахәмаршьа сҵеит, ашкол аҟны ашәаҳәара еиҿкааны иҳаман. Ирҳәоит, ақәыџьма ашьамхы иныҟәнагоит ҳәа. Сара убри ашәаҳәара бзиа иахьызбоз, сыԥсҭазаара зегьы ашәа иахьадҳәалаз, саԥхьаҟа иахьынӡасзеиӷьхаз атәы нас иуасҳәап. 1927 шықәсазы, Серго Орџьоникиӡе иҟаиҵаз арекомендациала, сашьа Владимир Москваҟа дрышьҭит ЦК ВКП(б) аҟны иҟаз марксизм-ленинизм акурсқәа дырҭалеит. Саргьы уахь сигеит. Иара иҵара далганы Аԥсныҟа апартиатә усурахь даниарга, сара уаҟа саангылеит. Уинахыс иалагеит схала, схатәы ԥсҭазаара. Аҵара, аусура, арратә маҵура, зны Ленинград, нас Ахԥатәи Аахыҵ-Кавказтәи аполк, убри ашьҭахь Москваҟа ахынҳәра, акомҿарратә усура. Иналукааша апартиатә усзуҩцәеи сареи ҳаибадырра. Орџьоникиӡеи сареи ҳаицәажәара… Урҭқәа зегьы зуҭахузеи. Абас сшааиуаз, ВЛКСМ Ацентр Комитет амаӡаныҟәгаҩ хада Саша Косарев инапаҵаҟа аусура салагеит. О, уи дзакә уаҩыз, дзакә напхгаҩыз!.. Кавказаа ҳамаҳә ҳәа сишьҭан. Иԥҳәыс дқырҭуан. Акомҿарратә дҵа сыҭаны Ҭаџьиқьисҭан срышьҭит. Аусура сахьалагаз? Азнык азы сшьақәдырӷәӷәеит Ҭаџьиқьтәи ССР «ОСОАВИАХИМ» Ацентртә Совет ахантәаҩы ихаҭыԥуаҩыс. Авиациатә клубқәа, парашиутла аԥарҭақәа, акомҿартә организациа ҿыцқәа реиҿкаара… Абарҭқәа сшырҿыз, 1935 шықәсазы Ҭаџьыкьтәи ЛКСМ Сталинобадтәи ақалақьтә комитет амаӡаныҟәгаҩыс салырхит. Уажәы ианысгәалашәо, схы исзанажьуам, аха ҳқәыԥшмыз, иҳарҳәоз акәыз џьаҳшьон, улашәызар, унапы зку ушиццо еиԥш, иааиҳәоз агәра ҳгон, гәыкалагьы бзиа даабон Сталин. Ишуасҳәаз еиԥш, акәашара бзиа избон, асеиԥш иҟаз амаҵура аҟны саннанага, аусуцәа ҿарацәа ртеатр еиҿыскааит, ашәаҳәарақәа алаҵаны, аспеқтакльқәа ықәҳаргылон. Агәра ганы ҳаҟан ҳаԥсҭазаара ииашаҵәҟьаны игәырӷьа-ччароуп, зегь реиҳа иҟәышу, зегь реиҳа иқьиоу ауаҩы ҳҳәынҭқарра дахагылоуп ҳәа.
– Киров даныршьыз шәара шәабаҟаз?
– Абжьаратәи Азиаҟа исыццоз сҩызцәақәаки сареи апутиовкақәа наҳарҭеит ЦК ВЛКСМ Ацентр Комитет аҟны. Амҩа ҳақәлараны ҳаҟан декабр акы азы. Убри аҽны дыршьит Киров. Косарев ҳазегьы ҳаизигеит. Илахьеиқәҵагаз амитинг ҟаҳҵеит. Сергеи Мирон-иԥа аҿар дрыман кумирс. Ибжьы қыџьқыџьуан, илабжышқәа хаҟәҟәалон Косарев амитинг аҟны уи иӡбахә аниҳәоз. Иабаздыруаз, иара, акомҿартә напхгаҩы аԥхьа днаргыланы, ВЛКСМ Ацентр Комитет анапхгаҩцәа зегьы убри аҽны аҵыхәтәан акәны ишызбауаз. Аҵыхәтәан акәын ҳанеибабоз ҳарҭ, убраҟа иааиқәшәаз аиҳараҩык, аиҳараҩӡак. Шықәсык-ҩышықәса ҳабжьахазаргьы, инеиқәырццакны ҳазегьы ҳҭакра иалагеит. Ажәлар раӷа ҳәа дыршьит, ишудыруа, Косарев. Уара ухаҿы иузаагом аҿар ҳзыҳәан уи закә ааха ӷәӷәаз. Ҳхы аҟара зыгәра ҳгоз, зажәа ҳара ҳзыҳәан иԥшьаз, акоммунист партиеи асоциализми рзыҳәан иԥсы ҭоуп ҳәа узхәаԥшуа ауаҩы, иаалырҟьаны «ажәлар драӷоуп» ҳәа ануарҳәалак!.. Аныхаҿы сықәны иуасҳәар сылшоит: егьа рҳәазаргьы, акьыԥхь егьа иҳәҳәазаргьы, сара мышкгьы агәра сымгеит Саша Косарев апартиеи ажәлари драӷоуп ҳәа..
– Шәцеит Ҭаџьикьисҭанҟа, уаҟа аусура шәалагеит… Шәҭаацәаразма?
– Аҭаацәара сахьалалазгьы уаҟа, Ҭаџьиқьисҭаноуп, 1935 шықәсазы Ҭаџьиқьтәи ЛКСМ Ацентр Комитет алахәылас салырхит. Усҟан аус зуан акомҿареидгыла Сталинабадтәи ақалақьтә комитет аҩбатәи амаӡаныҟәгаҩыс. Хӡыргароушәа иҟаларгьы, ҿыӷәӷәала исҳәар сылшоит, ҷыдала сара еиҿыскааит ҳәа убри ақалақь аҿы ҩ-ус бзиак. Акы, атехникцәа ҿарацәа рыкружокқәа, аҩбатәи – аероклуб. Уаҟа иазыҟаҳҵон иқәыԥшӡаз апарашиутистцәа. Аҿар ааизаҳган, ҳнапала иҟаҳҵеит акультуратә ԥсшьарҭатә парк ду. Аха иҟан аҽакы, сара сыԥсҭазаара зыдҳәалаз – ашәаҳәара, атеатрқәа реиҿкаара, раԥшьгара. Еиҿыскааит аусуцәа ҿарацәа ртеатр. Еиҿаҳкаауан акомҿареидгылатә организациа ҿыцқәа. Абас ҳшааиуаз, иааҳадгылеит ашықәс хлымӡаах. Аԥсны иҟалаз, сашьа Владимир изыруз усгьы иудыруеит. Сара санҭарк схы агәра асыргахуан, сашьа иидыруа, дыздыруа рацәаҩуп, Орџьоникиӡе имацарагьы дазхоит, иаарласны абахҭа сҭигоит, акгьы шысхарам, цәгьара шыҟасымҵаз, аӡәгьы сыгәра имгаргьы, агәра игоит ҳәа, усҟан иара ихаҭа дҭаркхьазаарын.
– Алеқсеи Константин-иԥа, ишԥалагеи уи ашықәс еиқәаҵәа Ҭаџьиқьисҭан? Аԥсны ишалагаз зегьы иаадыруеит. Бериа ихаҭа дирижиорс даман. Уаҟа?
– Уаҟа днеит Сталин илаҳәа еиқәаҵәақәа ируаӡәкыз А.А. Андреев. Иҟәыбаса иқәиҵеит ареволиуциатә ҵысраҿы аҭаџьыкь жәлар иреиӷьыз рҵеицәа. Апартиатәи асоветтәи напхгараҿы иҟаз аӡәы даанымхеит. Џьоукы шынҭаркҵәҟьаз иршьит, аҽа џьоукы ашықәс рацәақәа рықәҵаны иҭаркит, ихырҵеит. Урҭ ианрылга, напы рыларкит акомҿар. Сара сызлацәажәо анапхгаратә усзуҩцәа рыӡбахә ауп. Егьирахь, анаукаҿы, алитератураҿы, аҟазараҿы шаҟаҩы ршьыз, шаҟаҩы ҭаркыз!.. Ԥхьаӡашьас, ҳәашьас уаҩы иеиҭарызеи. Иаасыдгылеит саргьы. Сҭаацәароуп, жә-мзы зхыҵуа ахәыҷы дҳамоуп, сыԥшәма ЛКСМ Ацентр Комитет аҟны маӡаныҟәгаҩыс аус луеит. Ҳзыхҟьаз, цәгьарас иҟаҳҵаз ҳзымдырӡо, зегьы цеит инықәба. Сахьҭакыз, сталинобадтәи абахҭа акамера заҟараз уасҳәап. Ҩ-метра ԥшьыркцак. Убраҟа ҳҭакын ҩажәаҩык. Џьоукы аниоз, ианыцәоз, даҽа џьоукы гылазар акәын, уаҳа ақәиарҭа амаӡамызт. Аҳауа зеиԥшраз уара уазхәыц.
– Шәҭызҵаауаз аӡәыр ижәла шәгәалашәома?
– Сыԥсы ахьынӡаҭоу дысхашҭуам, Шлихта, НКВД аусзуҩы Шлихта. Шаҟа уиргәаҟуаз, иара изыҳәан гәырӷьаран. Ахш дылаԥшуашәа акәын ауаҩы ишьа дшеигәырӷьоз.
– Харас ишәыдрыԥхьаӡалазеи?
– Атроцкисттә гәыԥ уалоуп иҳәеит. Ҭаџьиқьтәи ЛКСМ Ацентр Комитет аҟны аус аазцызуаз зегьы рсиа сирбеит. Исирбеит урҭ рхазы ирҳәаз, рнапы зҵарҩыз. Ма сара схы еилагеит, мамзаргьы сҩызцәа еилагаз џьысшьеит. Рнапала иҟарҵазшәа, ацәгьарақәа ҳәа урҭ уаҟа еиқәырыԥхьаӡоз, рнапқәа зҵаҩыз, акомҿар усзуҩы иакәым, ҳаӷакгьы иҟаиҵахьеит ҳәа сыҟам. Имцуп, ари дара ирымҩит, знапы аҵаҩугьы дара ракәӡам анысҳәа, икабинет аҿы акәакь сыкҿаиргылеит, зны убас сирҳәацәеит, ҩаха-ҩымш ҿаҵак сҿамҵакәа, ҿамҩак аӡы смыржәкәа, иахьсысуаз анапы сарганы, ашьа сыхьшы… Аҟарулцәа еимданы рҽырыԥсахуан. Сара акәакь сыкҿагылан, аҭӡамц снадиаалар, ма снеиҳәҭҟәыҟәлар, резина лабала сысра иалагон. Исҳәарц, ииҭахузеи Шлихта? Атроцкисттә контрреволиуциатә гәыԥ сшалоу ала исымҩыр, снапы аҵазымҩыр, сара усгьы сыршьуеит, аха сыԥҳәысгьы схәыҷгьы шыршьуа агәра сиргон. Урҭ рыԥсы еиқәхарц сҭахызар сара иҟасҵақәоз ацәгьақәа сҳәароуп. Ашәарала иаҳҳәап, иумыхәеит, усҟан иалагоит мчыла урҳәацәара. Ашьа сыҵкьасо, еибгаз ҭыԥк сымамкәа… Ҽнак иансыс, санкаҳа, магә шьхәала сылахь дасит Шлихта ихаҭа. Абар ашәахсҭа. Ушыҟало уасҳәап? Илаугәыдҵаны уршьыр, ахақәиҭра урҭазшәа аҟара уеигәырӷьо аҟынӡа унаргоит. Ианиҵааит ииҭаху зегьы. Иахьаауҭаху снапы аҵазыҩуеит. Ирласны сыршьааит. Уи аҩыза анасыԥ узҭода. Шықәсык абраҟа сыргәаҟра иаҿын. Уаҳа сус аилкаара, сус аӡбара ҳәа акы иаламгакәа, шықәсык ашьҭахь аетап сарҭеит. Амҩа зызхымгакәа иԥсуаз, апоезд шцоз, аԥенџьыр аартны, иршәны икарыжьуан. Ачымазара, аҿажәкра, нас зынӡа  ҳаақәызхӡаз аҵоуп, аҵа. Убас аҵа ҳаркит, уҩыҵра унапы ныҵушьыр, уаԥсҵәык ааҵугон. «Жить стало лучше, жить стало веселей» иҳәон усҟан ҳкумир. Иаарыцқьаны ҩажәижәаба мшы ааҵхьаны, ҳдәыӷба Владивосток инеит. Уаҟа мчыбжьык ҳаҟан, нас аӷба ҳақәдыртәеит. Ҳнеит Нагаево апорт аҿы. Ҳара ҳаиԥш уаҟа инанагаз жәанызқьҩыла… ҩымш ааҵхьаны, асиа иаԥхьеит дасу шаҟа шықәса ҳақәырҵаз. Уажәшьҭа иалагеит ҳшара. Абналара акәым, ҳаурышьҭыр аныҟәара ҳалшо ҳаҟоума, арахь акануеицәа иҳацу, ҳаҩыр ҳәа ишәаны, алақәа аҷапырхәа рхаҵаны иркуп. Шаҟа ла. Сара сақәшәеит Адыгалах ҳәа ҳаблак. Амҩақәа ҟаҳҵон. Ахьҭа ҩынҩажәа градус ианеиҳазгьы, жәаҩа сааҭ рҟынӡа аус аауан, наӡаӡа еиқәшәы ишьҭаз аҵаа ԥаҳҽуан. Аусура ҳшаҿу иара убраҵәҟьа, уаҳа рзымчҳакәа, инеиқәшәы шаҟаҩы рыԥсы рхыҵыз ҵҩа амам. Ҳара Калыма ҳаннанага, начальникыс иҟаз Гаранин ижәлан. Уи абаандаҩцәа ахлымӡаах иҭаргыланы иман. Изыхирҟьоз ҷанабак анааизыԥшаа, иара уаҵәҟьа инаргәыдҵаны ишьуан. Ашьҭахь ихаҭагьы дҭаркит. Ус акәын ишыҟаз, иҟарҵалак иақәиҭыртәуан асадистцәа, уимоу шаҟаҩы узшьуа шьла ҳәа идырҵон, нас иахурҟьацәеит ҳәа иаргьы дыршьуан. Иара иҭыԥан иаарышьҭыз Никишев иԥҳәысгьы иаргьы иаҳагьы еицәан.
– Шәыԥсы злеиқәхазеи?..
– Ихауҵару, сара ашәа сеиқәнархеит. Ицәгьамкәан ашәа сҳәон ианакәзаалак. Аха ашәа ахьысҳәоз акәым, еиҳараӡак исыхәаз амузыкатә инструментқәа рҿы сахьыхәмаруазоуп. Амандалина, абаиан, аԥсыԥтә инструментқәа асырҳәон. Зны аӡәы, нас даҽаӡәы дсыдсыԥхьало, зны маӡала, хәыҷы-хәыҷла ҳхы ӡырааго, ажәакала, еиҿыскааит аоркестр. Ҳашәақәа зеиԥшраз уара иудырп. Уимоу, ҳхалагьы ашәақәа ҳаҩуан. Исыԥшааит, соркестр иаласҵеит, ашьҭахь еицырдыруа иаҟалаз артистцәа дуқәа: Вадим Козин, Гаи Степанов, акомпозитор А. Пельце. Ҽнак апунктқәа шеимыздоз, сыԥшызар, алагер агәамсам ахькажьыз аԥсыӡқәа рыхқәа ԥшааны, абаҩқәа дрыцрыхоит сара саҵкысгьы иқәыԥшыз арԥыск. Снаихәаԥшызар, унаиҭәҳәар дкаҳауеит, амла дагоит, ицәеи ибаҩи еикәырша. Сара схаҭагьы аарла сыԥсы шҭазгьы, сызхара ыфаны адәы сықәу џьушьап, ари арԥыс убасҟак сгәы дрыцҳанашьеит, имахәар снаҵагылан, ҳпункт ашҟа дсыманы сааит. Иԥынҵа укыр иԥсы ихшәон, аха иблақәа цымцымуа мцак рхыҳәҳәылон. Иасҳәеит аоркестр аиҿкаара сшаҿу, сиазҵааит изакәызаалак инструментк аҿы ухәмаруама ҳәа. Мап аниҳәагьы, дысмышьҭырц сҭаххеит. Досу ҳхы ахьеиқәҳархашада хәыцырҭа аныҟамыз аамҭазы, дызласгәаԥхаз сзымдырӡо, џьара акала дысгәаԥхон, абри арԥыс иеиқәырхара нап аласкит. Аоркестр уалатәаз, иаурҳәошәа ҟаҵала, амандалина усыркуеит сҳәеит. Сара исылоу акы заҵәыкоуп, ажәеинраалақәа сыҩуеит иҳәеит. Дасырԥхьеит акы – ицәгьам, дасырԥхьеит ҽакы – ибзиоуп. Изымԥыхьашәоз  џьара аӡәы, ашәақәа рылаҳхуан уи иажәеинраалақәа. Исҳәар сылшоит, убас иԥсы еиқәсырхеит ҳәа апоет Борис Ручнов. Аибашьра иааирала ианеилга, асовет уаа зегьы реиԥш ҳара ҳзыҳәангьы игәырӷьара дуун. Борис Ручнов убри иазкны иҩит ажәеинраала: «Ииааиз ажәлар» ахьӡны. Сара уи ажәеинраала ашәа алсхит. Аоркестр аҿы иаҳҳәон. Абасала, еидыскылаз акультбригада сыманы алагерқәа рҿы ҳақәгыло ҳалагеит. Артистцәа ашәаҳәаратә жанр ала иқәгылон, ашьҭахь данаурыжь, СССР ашәҟәыҩҩцәа Реидгылахь ирыдыркылаз, еицырдыруа поетны иҟалаз Борис Ручнов ихатәы жәеинраалақәа дрыԥхьон.
– Иажәеинраалақәа акыр шәгәалашәозар?
– Уара иуҩит анаҳҳәалак, сыршьырц зышәҭахузеи, уи сара изымҩит иҳәон. Аха ҳара ҳлагер аҿы, зынӡаск ихы-игәы ахшәаанӡа, ихала иҽизымшьуа, арахь адунеи даныӡаар иҭахны аҟынӡа инеиуаз, ибжьы ҩыҭганы иҳәон абри ажәеинраала: «Наша юность увядает за тюремною стеной, потому что управляет Сталин нашею страной». Соркестр сыманы Магадан инаркны Оимиакона аҟынӡа, Иакутиатәи АССР иахьаҵанакуаз, Гулаг (Государственное управление лагерей) анапаҿы иааҟаз алагерқәа рҿы ҳақәгылеит.
– Жәашықәса шәхыжәгеит?
– Мап, жәашықәса анысхызга, даҽа шықәсыкгьы соурмышьҭӡеит. Саноурышьҭгьы, уаҟа, Калыма, Адыгалах аҳаблаҿы саангылеит. Абахҭаҿынтә соурышьҭит, аха ахара сыдхмызт. Акультуратә ханаҿы ҟарулс аусура салагеит. Убраҟагьы еиҿыскааит ахаԥшьгаратә ансамбль. 1949 шықәсазы азин соуит Калыма алҵра. Аха азин сымамызт Аҟәа анхара. Сара исыдрыԥхьаӡалаз ахара аамышьҭахьгьы, сашьа Владимир Ладариа сихдырҟьаргьы ауан. Владимир иԥшәма, Қсениа Пивидкаиагьы, ишудыруа, усҟан дҭаркит, Воркутаҟа дхырҵеит. Рхәыҷы, Валери ианду, Вовеи сареи ҳан, длыманы дцеит Қарҭҟа. Уаҟа дылҵәахит. Сара саныхынҳә, срышьҭаланы Қарҭ исыԥшааит. Уааԥсы бзиақәак, Асатиани зыжәлаз ҳақьымцәақәак, рыквартираҿы уадак рыҭаны, ирыдкыланы ирыман. Снеит Қарҭ, аха ашәҟәы сыҽҭазҩыр сыркуан, сеиҭаҭаркуан. Аԥсны обком аҿы маӡаныҟәгаҩыс аус зухьаз, Георги Стуруа уаҟа, Қарҭ дшынхоз саҳаит. Иара уажәы мчыхараҳәа акгьы имамызт, хыхь дыргәамԥхеит, имаҵурақәа дрымхны дыҟан. Сашьа иҷкәын дсыцны ҳнеит убри иҿы. Уии Владимири даара пату рзеиқәын, аиҩызара ду рыбжьан, Георги Стуруа уаҩы ԥсыцқьан, амилаҭ еилихуамызт. Исыцыз ахәыҷы Вова иҷкәын шиакәыз аниасҳәа, илабжышқәа ҩхаҟәҟәалан, ҿааиҭит: «Ваш брат и твой отец никогда не был врагом народа, он был честнейшим коммунистом и я его любил». Маҵура шимамызгьы, идырцәа рыла дсыцхраан, Русҭави аусура салагеит учиотчикс. Аха 1950 шықәса алагамҭазы, еиҭах иалагеит ауаа рҭакра. Араҟа иаҳа ишәарҭоуп сҳәан, ҳҭынхацәақәак нхон Ленинград, убрахь сцеит сыбналаны, улахьынҵа уацәыбналар ауашәа… Мап, улахьынҵа акәым, Сталин ирепрессиақәа рцәыбналара аӡәыр илшазшәа… Ленинград амҵан, Волхово ҳәа иахьашьҭоу аихамҩаҿы аус зуан. Аха иаарласны уаҟагьы ауаа рҭакра иалагеит. Иаарымԥыхьашәоз ҭаркуан. Сцеит Чудовҟа. Убраҟа исыхьӡеит. Сыркит, еиҭа сынҭаркит. Ленинград аҩныҵҟа иҟаз абахҭаҿ саарган, уаҳа аӡәгьы даасзымҵааӡакәа, сырхашҭӡаны сҭакын ԥшьымз. Ашьҭахь иаасыԥхьан, сзыхдырҟьаз ҳәа акгьы мҳәакәа, уԥсы ахьынӡаҭоу нхарҭас иумоуп рҳәан, Красноиарсктәи атәылаҿацә ашҟа срышьҭит. Снанагеит Абансктәи араион, Озиорное аҳаблаҿы. Зықьҩыла ҳаицын абаандаҩцәа. Абнеиужьра агәҭаны, дҳәыԥшк аҿы ҳнаргеит. Зны апалаткақәа ҳрыҵан, нас ҳалагеит ақьалақәа рыргылара. Хышықәса ҳнарҭалоны, ҳрыцҳарақәа зыхҟьаз дыԥсит. Дысҵәуеит гәыкала. Абасҟак ааӡаб ахыгара ахьсықәшәаз, сыԥсҭазаара зҿаҟәаз иара шиакәыз абаздыруаз. Дыԥсит Сталин, ҳаужьра иалагеит, аха Аԥсныҟа аара сацәшәеит. Исхашҭыз, Красноиарсктәи атәылаҿацә аҿы саныҟаз, абна аганахьала занааҭкгьы сҵеит. Москва санааи, Свердловсктәи аобласт ашҟа срышьҭит усура. Убра сшыҟаз, 1954 шықәсазы аҩыза Ладараиа иааухугаз зегьы акгьы ухараӡамкәа иухугеит, цәгьара ҟаумҵаӡеит ҳәа ашәҟәы аасдыркит. Аиаша уасҳәап, ацәгьара ҟасҵаны, абриаҟара сақәшәазҭгьы иаҳа исзымариахон ахыгара. Схы злеиламгаз сыздыруам. 1958 шықәсазы апартиа салалеит. Ҩышықәса ааҵхьаны, Серовтәи апартбиуро Химлесхоз аҿы апартбиуро амаӡаныҟәгаҩыс салырхит. Аԥсныҟа саазгазу? Изыбзоуроу Архип Лабахәуа иоуп. Уи усҟан Аԥсны аминистрцәа р-Совет ахантәаҩыс дыҟан. Уии сашьеи пату рзеиқәын, иеизааигәан. Аԥсуа школ санҭаз аахыс иаргьы саргьы ҳаибадыруан.
Еиуеиԥшым амаҵурақәа…
Апартиатә дҵақәа… Уажәгьы, ишудыруа, аус зуеит. Смаҭацәа сааӡоит.
– Аҵыхәтәантәи азҵаара. Алеқсеи Константин-иԥа, шәара шәеиԥш харада ахара рыдҵаны иҭаркыз, ааӡаб еиқәаҵәа зхызгаз санрацәажәо зҵаарак рысҭалоит, шәгәы иалымсуазар, шәаргьы сшәазҵаауеит. Иарбан хҭысу, иарбан мшу шәыԥсҭазаараҿы реиҳа ишәцәыцәгьаз?
– Уара узҿу реиҳа сгәы ахәра анызҵаз акәхап? Агәрагара уцәыцәгьахашт, аха аиаша уасҳәоит. Сара сзыҳәан зегьреиҳа итрагедиахеит, Асовет ҳәынҭқарраҿы иааҟалаз арыцҳарақәа, ацәгьоурақәа, сара схаҭагьы саазықәшәаз зегьы зхараз Сталин шиакәыз анеилыскаа. Сара бзиа избоз, зыгәра згоз, ҳзықәшәаз издыруам акәымзар, аиаша иаиргон ҳәа сзызхәыцуаз ауаҩ, ихаҭа иакәзаарын… Ҿырԥштәык аазгоит. Аколнхацәа раԥхьатәи реизара ду Москва ианымҩаԥысуаз Ҭаџьиқьысҭан ахьӡала, дара рааӡамҭа апионер ԥҳәызба хәыҷы, абамба аизгараҿы арекорд ахьаалырԥшыз азыҳәан дҳашьҭит, иахьа зыхьӡ еицырдыруа Мамлакат Хахангова. Уи Москва дахьнеиз, Сталин илаԥш дыҵашәеит. Лара зынӡаск дсабин. Авожди лареи рпатреҭ еицҭырхит. Ахәыҷқәа бзиа ишибо, ахәыҷқәа иара инапаҵаҟа насыԥ шрымоу ҳәа символс иҟаҵаны, абри афото зехьынџьара иахырҵәан. Ҳаргьы агәра ҳгон, ииашаны ахәыҷқәа насыԥ рыманы иҟаиҵеит ҳәа. Усҟан иабаҳдыруаз, миллионҩыла иҭакыз ауаа рхәыҷқәа ахьыршьуаз, иаанхаз еиҭымцәаханы, алахьынҵацәгьара иахьҭагылаз иара ихаҭа ишихараз…

«Аԥсны аҟазара»,
№5. 1988 ш.





 «ХәыцырҬас исымоу сыжәлар рлахьынҴоуп!»

Иналукааша ашәҟәыҩҩы, апрозаик, апублицист, акиносценарист Џьума Виссарион-иԥа Аҳәба иҩымҭақәа рыла иахьа Аԥсны дыззымдыруа аԥсуа ԥхьаҩык дыҟаӡам. Аԥсны анҭыҵгьы уи иҩымҭақәа акымкәа-ҩбамкәа егьырҭ ажәларқәа рбызшәақәа рыла еиҭаргахьеит, еиуеиԥшым ахәшьара ҳаракқәагьы роухьеит.
Џьума Аҳәба иаҳхысыз ашәышықәса 60-тәи ашықәсқәа инадыркны аԥсуа литературахь мышьҭабзиала дцәырҵит. Уи раԥхьатәи иажәабжьқәа инадыркны, иповестқәеи, ироманқәеи, идраматә ҩымҭақәеи рҟынӡа аԥхьаҩцәа рхы-ргәы аҟынӡа инаганы ирыдыркылеит. Ирыдыркылеит, избанзар урҭ рызегьы ажәлар рыгәҭыха иазааигәоуп, рҿахәы нагӡаны ирҳәоит. Сахьаркырала иҩычоуп. Ишырҳәо еиԥш, урҭ рҟны автор иажәа – ажәоуп, ихшыҩзцара ҵаулоуп. Сынтәа 70 шықәса зхыҵыз Џьума Аҳәба макьанагьы ирҿиарамҩа дануп ааԥсарак изымдырӡо.
Ашәҟәыҩҩы Џьума Аҳәба 70 шықәса ихыҵра азгәаҭара аламҭалазы диҿцәажәеит агазеҭ «Аԥсны» акорреспондент Владимир Қапба.

В.Қ. Агазеҭ «Аԥсны аредақциа аусзуҩцәеи аԥхьаҩцәеи рыхьӡала гәыкԥсык ала иудысныҳәалоит уира амш, 70 шықәса ухыҵра.
Џь.А. Идуӡӡаны иҭабуп. Раԥхьаӡа сыхьӡи-сыжәлеи аҵаҩны сыстатиа хәыҷқәак анырҵеит агазеҭ «Аԥсны ҟаԥшь» аҟны. Исхыҵуан жәиԥшь шықәса. Ари 1951 шықәса рзы акәын. Раԥхьаӡа ауалафахәы соуит убри аредақциа аҟны. Арҵаҩратә ҵараиурҭа сҭан усҟан. Аамҭала, аредақциаҿы срыдыркылеит корреспондентс. Шәҟәыҩҩык иаҳасабала сышьақәгылараҿы даара исыхәеит, исыцхрааит аԥсуа газеҭ аҿы сусура. Убри аҟынтә исызгәакьоу хәышҭаарак еиԥш сазыҟоуп.
В.Қ. Уаныхәыҷыз аума, уанқәыԥшыз аума, иарбанқәоу еиҳарак гәҭакыс, хықәкыс иумақәаз, урҭ рахьынтәи иарбанқәоу еиҳарак иуқәманшәалахаз, инаӡақәаз?
Џь.А. Ахәбатәи афбатәи аклассқәа рҿы сантәаз, сыхшыҩ хәыҷы ала, саԥхьаҟа сызлагашаз, хықәкыс ишьҭысхышаз азхәыцра салагеит. Азхәыцра мацара акәым, анагӡарагьы сҽазыскит. Раԥхьа сҽырзыскит, иуҳәар ауазар, ҩ-уск. Шьыцра бзиарала сиҵашьыцуан сабаӡӡеи (саб иашьа). Уи дагрономын, дырҵаҩын. Иҟазара сирҵарц ианиасҳәа, раԥхьа исирбеит ашәыр еихаҳашьа. Саалаган, абнахь сцаны аҵәасса ашьапқәа рацәаны иааганы еиҭасҳаит, еихасҳаит, ирацәангьы рыԥсы ҭалеит, ашәыр рҿало иҟалеит. Иахьагьы игылоуп урҭ аҵәақәа. Уажәы, ҳаибашьра ашьҭахьгьы еиҭаазган, еихасҳаит. Урҭгьы ашәыр ҿалара иалагахьеит. «Ажьа ахьыҵҟьаз ахь ихынҳәуеит» ҳәа сықәра анааигьы, сқәыԥшраан сызҿыз сазыхынҳәит.
Ишысҳәаз еиԥш, сшыхәыҷыз ҩ-уск – абаҳчааӡареи ашәҟәыҩреи хықәкыс ишьҭысхит. Аԥшьбатәи ахәбатәи аклассқәа рҿы сантәаз ажәеинраала хәыҷқәа рыҩра салагеит. Раԥхьаӡа сыхьӡи-сыжәлеи аҵаҩны сыстатиа хәыҷык агазеҭ «Аԥсны» («Аԥсны ҟаԥшь») иананырҵаз, хыхь ишысҳәахьоу еиԥш, 1951 шықәса рзы, жәиԥшь шықәса схыҵуан. Изхысҳәаауа, акыр шықәсагьы сеимаркуан абаҳчааӡареи ашәҟәыҩреи. Аха, нас аҵыхәтәан, аԥыжәара агеит акалам.
В.Қ. Уара узыҳәан ҵакыс иамоузеи ашәҟәыҩра?
Џь.А. Иааркьаҿны аҭак аҟаҵара даара исцәуадаҩуп. Ашәҟәыҩра, абаҩхатәра аганахьала, насыԥ дууп, игәырӷьароуп, игәышьҭыхгоуп. Даҽа ганкахьала, насыԥдароуп, даара ихьанҭоу усуп. Абаҩхатәра, Анцәа иулаиҵаз, еидара хьанҭаны угәы-угәаҵәа, ухы-уԥсы заҵымҵуа инаҵалоит. Ажәлар рыгәҭыха, ржәытә-рҿатә, рхәыцра, рҿахәы – абарҭқәа ажәа сахьаркыла аҳәара… о, о, изылшода?.. Еиҳарак аԥсуаа ҳзыҳәан, аҭоурых дуӡӡа змоу, ибеиаӡоу абызшәа змоу, аҿаԥыцтә рҿиамҭа дуӡӡақәа зырҿиаз ҳзыҳәан. Ашәҟәыҩра – хәрашәоуп. Сшысабиӡаз аԥсҭазаара ахаҭа убасҟак сгәы-сгәаҵәа ахәрақәа аннаҵеит, адунеи ахааназы имӷьо. Убарҭ ахәрақәа хәыҷык ианааӷьа, сықәрахьы санааи, еиҭах ахәрақәа аамҭа аҟама жьакца ианнаҵеит.
Сара ашықәс еиқәаҵәа салиааит. 1937 шықәсазы, хымз ракәын исхыҵуаз, саб «ажәлар раӷа» ҳәа данҭаркуаз. Зны ашьра иқәырҵеит, нас жәашықәса иқәҵаны дхырҵеит. Хәышықәса рышьҭахь иԥсы иманы дхынҳәит Аԥсныҟа. Аԥсныҟа зысҳәо, иҩныҟа, иҭаацәа ҳахь анеира азин имамызт, «ҳабжьимхырц, атроцкизм ҳалеимҵарц» азыҳәан. «Ленини Троцкии ушԥарзыҟоу?» ҳәа ианиазҵаа: «Сара гәаҟ, аҵара змам колнхаҩуп, аҩыџьагьы сыздырӡом» иҳәагәышьеит. Убри аухаҵәҟьа дыршьит иашьеиҳаб Қәыџьмахан. Хазы дынхон иашьеиҵбы Махьал. «Абааԥсы, убнал, уҽыҵәах» ҳәа саб ианааицҳа, иҽиҵәахит. Аҭара дықәҵит. Ҳарҭ Аҳәбақәа ҳрацәаҩӡам. Шықәсык ала жәҩык харада-барада иршьит. Аҵарадырра змаз Аԥсны иқәҵны ицеит. Уахьнеилакгьы ақьаԥҭақәа, ақьаԥҭақәа… Уаҩы иахьимбо – алаӷырӡ, адәахьы – мчыла аԥышәырччара… Убарҭқәа рзыҳәан ауп, иреиӷьу аԥсуа театр аҟны иқәдыргылеит сыдраматә ҩымҭа «Аҳақ ашәара». Ажәлар рытрагедиа, ррыцҳара ахәрашәа… Атеатр иазымкуа ауха иҟан, адырҩаҽны иамырхит. Сара исҳәарц сҭахӡам сҩымҭа аҩыза аӡәгьы имыҩӡац ҳәа. Аха, иҟалаз уи акәӡам, исзымдырӡакәа асовет мчра хзырбгалашаз, акоммунисттә партиа аԥашәқәа хызыҵәҵәашаз зҩызаап. Ишысҳәахьоу еиԥш, аспеқтакль адырҩаҽны иамырхит «аҟаԥшьқәа». Аԥсны аиҳабыра, Қарҭынтәи, Москвантәи ачынуаа дуқәа рыдҵала идәықәлеит акомиссиақәа. Ҽнак акомиссиа ду иалаз аспеқтакль иахәаԥшырц, алахьынҵа рыӡбарц инеит атеатр ахь. Аспеқтакль аҿы ароль хада ихәмаруаз артист, (зны иааныркыло, даҽазны еиҭахәаԥшуа) убри аҟынӡа ддыргәаҟит, дахычмазааҩхеит. Уаҳа уахь дзымнеит, Нурбеи Камкиа ихаҭыԥан ироль сара инасыгӡеит, сара сыхәмарит.
В.Қ. Уи нахыс иалахьынҵахазеи уи аспеқтакль?
Џь.А. Усҟан знык ада ахәаԥшцәа иддмырбаӡеит. Ашьҭахь, ҩажәихԥа шықәса ҵхьан, аспеқтакль «Аҳақ ашәара» еиҭақәиргылеит арежиссиор Миша Мархолиа. Адкылара аан ибзианы ирыдыркылеит. Арежиссиор иусура ахәшьара аҭаны идырныҳәалеит. Афишақәагьы кнарҳаит. Аха адырҩагьых, убри издызкылаз акомиссиа раамышьҭахь уаҳа аӡәгьы идыдмырбаӡеит. Изыхҟьаз, ҵакыс иамоу еилкаауп. Ҳабацәагьы убас акәын харада-барада ишыршьуаз, ишдырӡуаз.
В.Қ. Ушԥахәаԥшуеи Аԥсны иахьатәи аҭагылазаашьа?
Џь.А. Аԥсны мацара акәым, уаанӡатәи СССР атерриториа зегьы ҳалаԥш иҵаагап. Зегь ҳаиԥшуп џьарак аҟны. Ауаҩы дқьыԥаха-дкараха дышнеиуа ашыш аанда днадгылеит. Аанда данхыԥшы, иаԥхьаҟа ишәҭыкакаҷраха абаҳчара дынҭаԥшит. Аанда схыҵп ҳәа деихеигәо аанда дхалеит, аха анахьгьы дзымцо, арахьгьы дзымаауа аҵәҩан даахахеит. Аҵәҩан иахахаз ҳиеиԥшуп ҳаргьы. Анахьгьы ҳаҟам, арахьгьы ҳаҟам. Сара иаахжәашәа исҳәеит, аха ауаа аамсҭашәақәа ирҳәоит «переходной период» ҳәа. Ицаз асистема иахьынӡабзиаз, иахьынӡацәгьаз – уи даҽа зҵаароуп. Ишыҟазаалакгьы асовет стильла акы ыҟан. Уи еилаҳаит, ихыбгалеит. Аҿыц аргылара аамҭа аҭахуп. Ашьцылара – даара акраҵанакуеит. Аҳәынҭқарратә шьақәгылара аилаҳара ажәлар рзы итрагедиоуп. Уи ҳзеиԥшуп ССР Реидгыла иаҵанакуаз зегьы. Уи азмырхакәа даҽа рыцҳаракгьы ҳахысит аԥсуаа. Еиқәаҳаԥхьаӡап. Актәи – асовет мчра аилаҳара, ахырбгалара. Аҩбатәи – Аԥсны иазыҟалаз аџьынџьтәылатә еибашьра. Ахԥатәи – аибашьраан, аибашьра ашьҭахьгьы, Аԥсны раԥхьатәи Ахада, ҳԥыза ду В.Г. Арӡынба игәамбзиара. Зегьы иаҳгәалашәоит, ааигәатәи ашықәсқәа раантәи ахҭысқәа, Аԥсны Ахада иалхрақәа. Аха, дырҩегьых ҳажәлар, аԥсуа жәлар аҟәышра ду аарԥшны, рхы еиқәдырхеит. Сара, хаҭала, даҽазныкгьы сымҩашьахуа агәра згеит аԥсуа жәлар аҟәыӷара ду злоу, ачҳара ду змоу шракәу, рыламыси руаҩреи шыҳараку. Иашоуп, хыхь-хыхьла џьара-ҩыџьара «ихҩаа-ҿҩаазаргьы» макьана иӷәӷәоуп, аԥашәқәа ҵауланы иарсуп.
В.Қ. Ҳџьынџьтәылатә еибашьраан ҳажәлар ирхыргаз агәаҟра ду уалаԥшны иубеит. Ишырҳәо еиԥш, ҳажәлар рыцәгьагьы рыбзиагьы уалаԥшхьеит. Уара угәаанагарала, ҳажәлар еиҳарак бзиарақәас ирымои, грасгьы ирыдубалои?
Џь.А. Иаахҵәаны аҭак аҟаҵара сзымариам, аха сгәаанагарақәак сҳәоит. Ҳажәлар аиҳаракгьы игра бааԥсны ирымоу аиҵашьыцра ауп. Уи ажәытәан аахыс иаауа ашьаҭақәа амоуп: ашьыцра иахҟьаны Нарҭаа дуқәа еибарԥсит, аишьцәа реиҵашьыцра иахҟьаны аԥсуа ҳәынҭқарра хыбгалеит…
Аиҵашьыцра, ҳәарас иаҭахузеи, ажәларқәа зегьы ирымоуп, еицырзеиԥшу ҟазшьоуп. Иаагозар, Авели Каини, аныки-абыки ирыхшаз аишьцәа знибарҵәазеи, ирыхьзеи? Аиҵашьыцра! Иара убас ҳара ҳҟынгьы ирацәоуп аиҵашьыцра иахҟьаны аижәлантәқәа, абшьҭрақәа рҿы иҟалахьоу аҿырԥштәқәа. Хыхь ишысҳәаз еиԥш, ари зеиԥш ҟазшьоуп. Иҳагҵәҟьоу ҳәа исыԥхьаӡо хазуп. Аԥсҭазаара ҳара иҳадаҳкылоит цәаныррала (эмоционально). Иаҳҳәап, анемеццәа аԥсҭазаара рыдыркылоит аԥсҭазаара ахаҭа шыҟаҵәҟьоу, ирыдыркылоит аиҳараӡак хыла-хшыҩла (программатично). Ацәанырра цаҳә-цаҳәи ахшыҩ хьшәашәеи, ҳара ҳҟны, рыжәҩахыр ҳзеибыҭар, убасҟан ауп ихьыԥшым, зегьы рыла еибыҭоу аԥсуа ҳәынҭқарра анҳаргыло. Иҟаҵатәузеи уи азы? Абар, уажәы Аԥсны жәлар Реизара Апарламент ашҟа адепутатцәа ралхрақәа мҩаԥысуеит. Ари хҭыс дуӡӡоуп. Апарламент  – азакәан аԥҵароуп, арҿиароуп, аҳәынҭқарра ауасхыр азышьҭаҵароуп. Еилкаауп: ауасхыр шаҟа иӷәӷәоу – ахыбрагьы ӷәӷәоуп. Аха иҟоуп даҽа «уасхырк». Убри аҩбатәи уашәшәырахар, актәи бжатахоит. Иарбану уи? Ирымҳәои ажәлар рус, ажәлар ирыӡбоит ҳәа. Ишԥарыӡбоз ҳажәлар рхеиқәырхаразы рхатә усқәа? Ауаа нагақәа, ауаа ҟәыӷақәа – ажәаҳәацәа Аԥсны ахы-аҵыхәа, қыҭацыԥхьаӡа иалырхуан. Еилатәаны еицәажәон. Ус ҟарҵон Абжьуаа – Мықә ашҭа, ус ҟарҵон Бзыԥаа – Лыхны ашҭа.  Уаҟа ирыӡбоз назмыгӡаз ажәлар дрылырцон. Аԥсны дықәырцон. Усҟан, ажәытәан (аҩыра акультура ҳауаанӡа) азакәанқәагьы аԥырҵауан, уимоу, аԥсҳагьы далырхуан. Уи иахьӡын Аԥсуа жәлар реизара. Уажәы азакәанԥҵара – ҩырала. Аха иҟоуп шәҟәыла-быӷьшәыла ҩышьа змам: ауаҩра, аԥсуа ламыс, аҵаси ақьабзи, аҭаацәара аԥҵара, аҿиара-азҳара…
Аа, Аԥсуа жәлар реизара иаӡбаша. Аԥсуа жәлар реизара ахықәкы азынагӡом Бзыԥаа ма Абжьуаа иҟарҵеит ҳәа. Уи убас еиԥш иҟаҵатәуп Аԥсны жәлар зегьы иаҳзеиԥшны.
В.Қ. Ҳмилаҭ рдоуҳа ԥсҭазаарас иамоу, саркьаҵас рхаҿра аазырԥшуа, рҿахәы зҳәо ҳхатәы бызшәа – аԥсшәа ауп. Уақәшаҳаҭума аԥсуа бызшәа ҳәынҭқарратә бызшәоуп, аха инаҟараны аурыс бызшәа авагылазароуп ҳәа иҟоу агәаанагара?
Џь.А. Уџьыба ҭацәыр, умаха-ушьаха еибгазар, ахы ухагылазар, уныҟәызгаша ҭалоит уџьыба. Аха, гәыла-ԥсыла, доуҳала уӷархар, уԥсҭазаара ҭацәуеит, аҵакы ацәыӡуеит.
Аԥсуа бызшәазы иҟоу агәаанагара сзақәшаҳаҭхом. Аԥсны аԥсуа бызшәеи даҽа бызшәаки еиҟараны аҿиара (егьырҭ абызшәақәа пату шрықәысҵогьы) уи ҳхатәы бызшәа амч армаҷроуп, аҳаҭыр аларҟәроуп. Аԥсны иқәынхо ажәларқәа зегьы раасҭа ааӡаб зхызгаз, агәаҟра дуӡӡа иақәшәаз аԥсуаа ирулакгьы рхы еиқәдырхеит. Нас, убри мацарагьы ҳазхәыцны, «ҳазегьы ҳаиԥшны, ҳаиҟараны…». Даараӡа ишәаны-изаны, икапанны, атәым шьапы  ҳаҵымҟьацыртә ҳхы шеиқәҳархаша ҳазхәыцлароуп. Аԥсуа бызшәа, Анцәа иумҳәан аха, ҳаҩныҵҟа ианԥсы – аԥсуаагьы милаҭк раҳасабала адунеи ҳаныӡаауеит.
В.Қ. Ҳмилаҭтә литературахь зшьаҿа еихызго аҿар маҷыҩхеит. Иҟаҵатәузеи урҭ радыԥхьаларазы?
Џь.А. Ԥсыхәа ахьынӡамоу ала, алитературатә кружокқәа реиҿкаара, абаҩхатәра змоу ралԥшаара, ргәазыҟаҵара, рҩымҭақәа реилыргара, асеминарқәа рзымҩаԥгара, аԥышәа змоу ашәҟәыҩҩцәа дуқәеи дареи реиԥылара – абарҭқәа зегьы иԥсабаратәны, аус иахәартә, абаҩхатәра иаша злоу аҿар еидыркылартә имҩаԥгалатәуп, аамҭа аҭахрақәа инарықәыршәаны.
В.Қ. Аԥсҭазааратә мҩа ду уанысхьеит. Уԥсҭазааратә ԥышәа иунарҵазеи?
Џь.А. Ауаҩы иумаҩымра ачҳара!
В.Қ. Ҳаицәажәара ахыркәшамҭаз иҳауҳәар ҳҭахын, ишԥаухугеи ҵыԥхтәи ашықәс, насгьы, имаӡамзар, аԥхьаҟатәи урҿиаратә планқәа рзы ажәақәак…
Џь.А. Сара сзыҳәан мацара акәым, Аԥсны зегьы азыҳәан мышьҭабзиа шықәсан. Ажәлари Анцәеи ирыбзоураны ахырбгалара ҳаҟәыҵны, аргылара ҳалагеит. Аԥшьаҩыраҟны ишаҳәо еиԥш, ҳааҟәымҵӡакәа иҳаршәуаз ахаҳәқәа реизгара ахь ҳаиасит. Хаҭала сара сзыҳәан, аҩсҭаа илымҳа џьгәоуп, ибарақьаҭхеит. Ахаҭабзиара атәы аԥхьаҩцәа ирҳәап. Аибашьра ианалага аҽны, Чалбашь ацҳаҿы занҵара салагаз сымшынҵа Аиааира ду амш азы, Егры ацҳаҿы ихсыркәшаз, ажурналқәа ирнылон. Алгарҭа анылеит ажурнал «Алашара» ҵыԥхтәи ашықәсазтәи аҵыхәтәантәи аномер. Уи алагьы Аԥсадгьыл зхы ақәызҵаз рҿаԥхьа суалԥшьа насыгӡеит сгәахәуеит. Ҵыԥх иҭыҵит сышәҟә ҿыц «Нас иаацәылашеит» захьӡу. Аибашьра ашьҭахь иҭыҵхьеит сышәҟәқәа ааба. Сышәҟәқәа зегьы ҭыжьуп аспонсорцәеи, мамзаргьы афондқәеи рхарџьала. Аԥхьаҟатәи сыпланқәа? Исылшо ахәыҷала уахгьы-ҽынгьы аусура саҿуп. Ирҳәоит аҟармаҵыс ашәа анамҳәо аҟырҟы аҟарма ҭиаауеит  ҳәа. Ҳаицәажәара хсыркәшоит лаф хәыҷык ала. Анкьа зны Аҳәбақәеи Амҷааи аимак роуит. Џьоукы амаҳә дыргәамԥхеит, даҽа џьоукы – аҭаца. Ауаа нагақәа аднагалеит, аха, ишырҳәо еиԥш «ау дымлаҟәит, акьаҿ дымҩаӡеит».
Акаҿы ианызкылымсӡа, Чаҵә Чагә алаф иналаҵаны: «Амзақәа март рыламызҭгьы, ажәлақәа рҟынтәи Аҳәбақәеи Амҷбақәеи ыҟамызҭгьы, Аԥсны џьанаҭхон» иҳәан дынҽыжәлан дцеит. Ҩбагьы, сара исықәшәеит. Сыжәла азымхозшәа, март мзазы сиит. Сира мшы ашәахьа иақәшәеит. Амала игәасҭахьеит схаҭа, ацгәы сԥылар сманшәалахоит. Ирҳәоит, абга еиҳа амшьҭа бзиоуп ҳәа. Шәарҭ аԥхьаҩцәа, еснагь абга шәԥылалааит.
«Аԥсны»,
март 15, 2007 ш.

























Сеибашьуан скалам ала, сажәала…
(С.Ҭаркьыл иҟаиҵаз аиҿцәажәара)
Еицырдыруа аԥсуа шәҟәыҩҩы Џьума Басариан иԥа Аҳәба сынтәа 60 шықәса ихыҵит – диит уи 1937 ш. март 12 рзы Аҭара ақыҭан. Аҵара иҵон абжьаратә школи (Аҭара, Лыхны, Аҟәа), Аҟәатәи арҵаҩратә училишьчеи, аинститути, нас - Москватәи алитературатә институти рҟны (далгеит 1965 ш. азы). Аус иуан агазеҭ «Советская Абхазия» аредакциаҿы, Аԥсуа театри Аԥснытәи ашәҟәыҩҩцәа Реидгылеи рҟны, иахьа аԥсуа журнал «Аҟазара» дахагылоуп (аредақтор хада).
Аҩра далагеит 50-тәи ашықәсқәа рзы, «Амцабз» аҟны дкьыԥхьуеит аҭыҵра ианалага (1957 ш.) инаркны. Иҭижьхьеит 12 инареиҳаны ашәҟәқәа.
Иҩуеит ажәеинраалақәа, ажәабжьқәа, аповестқәа, ароманқәа, адрамақәа, ахәыҷқәа рзы ихшыҩрҵагоу алакәқәеи ажәабжь хәыҷқәеи… Иҩымҭақәа акыр абызшәақәа рыла еиҭаганы иҭрыжьхьеит, аԥсуа рҵага шәҟәқәа ирнылахьеит.
Аибашьраан иҷкәынцәа аҩыџьагьы абџьар кны аӷа иҿагылан, иаргьы Мрагыларатәи афронт аҟны дшыҟаз, ақырҭцәа дрытҟәан, мызкы иназынаԥшуа дҭакны дрыман. Аха доурмышьҭыр ҟамлеит, Москватәии, Киевтәии, Аԥснытәи ашәҟәыҩҩцәеи ауаажәларреи иҟарҵаз ақәгыларақәа ирыбзоураны. Аибашьра иазкны апублицистикатә статиа ӷьеҩқәа икьыԥхьит аԥсышәалагьы, урысшәалагьы (Аԥсынгьы, Москвагьы, Санкт-Петербурггьы, аҳәаанхыҵгьы).
Џьума Аҳәба ианашьоуп Д.И. Гәлиа ихьӡ зху Аԥснытәи аҳәынҭқарратә премиа (1989 ш. азы), ажурнал «Дружба народов» апремиа (1971 ш. азы), ихҵоуп Аԥсны акультура зҽаԥсазтәыз аусзуҩы ҳәа аҳаҭыртә хьӡы (1987 ш. азы).
Уажәааигәа Џьума Аҳәба ҳредақциа даҭан, ииубилеитә шықәсхыҵра идныҳәаланы, шәа шәыхьӡала иаҳҭеит зҵаарақәак.
– 60 шықәса, рацәамзаргьы, имаҷупгьы узҳәом. Нас, иахьа уаахьаҳәны, узнысыз амҩа уананыԥшылалакь, иулшаз-иулымшаз ҳәа уа ухазы аҳасабрба шԥаҟауҵои: Угәҭакқәа зегь узынагӡама – иуҩырц иуҭахыз узҩыма, иуҩыз узҭыжьма?
– Игәашәҭахьеит амра шгылауа, ишҭашәауа. Џьарак икыдушәа шубауа, ушахәаԥшуа, унхьаԥшны уааԥшаанӡа, ашьхақәа иҩархыкны, ажәҩан агәахьы иҩеиуеит. Иара убасҵәҟьа иаарласны, илаҟәуа-илаҟәуа мацара, амшын инӡаалоит, инҭашәоит. Убри даараӡа иугәаланаршәоит ауаҩы иԥсҭазаара. Иацы дсабиуп ҳәа узхәаԥшуаз, иахьа иарԥысра дааҭагылоит, нас иҭәымҭа, ус иаалырҟьаны иубоит ихахәы шышлаз. Абас иаарласӡаны ицоит аамҭа. Аус злоу аамҭа иацәугаз ауп, зыҟаҵара уахьӡаз ауп. Макьана саԥхьаҟа (сымгәыӷуеи!) иҟасҵарц, изҩырц, исҳәарц сгәы иҭақәоу рацәоуп, аха иҟасҵаз, сзыхьӡазгьы ааидысхәыцлоит. Даараӡа сгәы иалоуп (изыхҟьаз уҳәеит ҳәа акыр иухәома) сызхьымӡаз, исзыҟамҵаз.
– Актәи азҵаара инаԥшьны: иахьа унапы злаку аҩымҭа арбану? Иахьӡузеи, изызкузеи, иабанӡаноугахьоу?
– Шәара ибзианы ижәдыруеит, ақырҭуа мпыҵахалаҩцәа 1992 ш. азы Аԥсны ишақәлаз, аԥсуаа ҳақәырхырц шырҭахыз. Ламыс змаз зегьы, дасу илшоз ала ампыҵахалаҩцәа ирҿагылеит, ирабашьит. Убри аибашьра саргьы салахәын. Сеибашьуан скалам ала, сажәа ала. Салаԥшны сыблала избеит мраҭашәарахьтәи афронт, избеит мрагыларахьтәи афронт. Абацәа, абдуцәа ракәым, ашколхәыҷқәагьы еибашьуан, аиҳабацәа ирыцхраауан. Ауаҩы ихаҿы аагара ицәуадаҩуп Аԥсны аҵеицәа, Аԥсадгьыл ахьчаҩцәа изакә гәымшәароу, изакә фырхаҵароу иаадырԥшыз. Сыблала избеит, схаҭагьы исхызгеит шаҟа ауаҩымра рылаз ампыҵахалаҩцәа. Урҭ абыргцәа, асабицәа уҳәа аӡәгьы иеигӡомызт. Уажәы аҩра саҿуп убри сызлаԥшыз, схаҭа шаҳаҭс сызмаз атәы.
– Иахьа аамҭа акалашәақәа иҟалеит, зегьы ахәҳахәҭра-абжьахәҳахәҭра иалагама уҳәаратәы иҟоуп, ахәыҷқәагьы аҵара аҭахымшәа рбозар акәхап. УБри азын иуҳәозеи? Ирабжьоугозеи ашколхәыҷқәа?
– Исҳәарц сҭахуп даҽа зеиӷьашьаракгьы. Иаҳамбацыз, ҳазхаанмыз аамҭа ҿыц ҳҭагылеит. Адоуҳатә мал аҵкыс даҽа мал-мазарак иаҳа пату ақәызҵо рацәаҩхеит. Аҵара, ашәҟәыԥхьара мыцхәушәа иахәаԥшуа иалагеит. Уи абзиарахь ауаҩы дкылнагом. Аҵара змам дқьаҳиахоит, зегьы дыржьо, ихыччо дҟаларгьы ҟалоит. Аҵара имамзар ауаҩы, иаҳҳәап, аҳақьымра шилымҵуа еиԥшҵәҟьа, дхәаахәҭҩы бзиангьы дзыҟалаӡом, дахьынаҵыслак гаӡа-бзамыҟәс дыршьалоит.
Аԥсҭазаара бзиа зауша ахәыҷқәа, ишәзеиӷьасшьоит доуҳала, хыла-хшыҩла абеиахара, урҭ рыла шәанеибыҭаха, зегь рыла шәхы шәақәгәырӷьо шәҟалоит. Бзиа шәызбо Џьума Аҳәба зегь шәыбзиахар иҭахуп.






НасыԤ имоуп зхатәы бызшәала иҩуа
(В. Аԥҳазоу иҟаиҵаз аиҿцәажәара)

Еицырдыруа аԥсуа шәҟәыҩҩы, апублицист, ауаажәларратә усзуҩы, Аԥсны зҽаԥсазтәыз акультура аусзуҩы, Д.И. Гәлиа ихьӡ зху Аԥсны аҳәынҭқарратә премиеи «Ахьӡ-Аԥша» аорден аҩбатәи аҩаӡара занашьоу, ажурнал «Дружба народов» апремиа заҭәашьоу Џьума Виссарион-иԥа Аҳәба 75 шықәса ихыҵит.
Џь. Аҳәба диит 1937 ш. март 12 рзы Очамчыра араион Аҭара ақыҭан. Аа-шықәсатәи ашкол даналга 1955 шықәсазы Аҟәатәи арҵаҩратә ҵараиурҭа дҭалеит, ибзиаӡангьы далгеит 1959 шықәсазы. Убри ашықәс аан дҭалеит Аҟәатәи аҳәынҭқарратә арҵаҩратә институт. Аха адырҩашықәсан ҿыц аԥышәарақәа ҭины А.М. Горки ихьӡ зху Москватәи Алитературатә институт дҭалеит. Адиплом ҟаԥшь иманы иҵара хиркәшеит 1965 шықәсазы.
Москва даныҟаз, Третиаковтәи агалерриаҿы аҿыханҵеи аскульптуреи рзы, иара убас А.А. Бахрушин ихьӡ зху амузеи аҟны амузыкеи атеатри ирызкны акурсқәа дырхысит. Алекциақәа рзыӡырҩраан аҟазара амаӡақәагьы ҭиҵаауан. Абарҭқәа ҳасаб рзуны акәхап аԥсуа журнал «Аҟазара» аредақтор хадас дзыҟарҵазгьы.
Џь. Аҳәба еиуеиԥшым ашықәсқәа раан аус иуан агазеҭ «Советская Абхазия» («Республика Абхазия») аҟны литературатә усзуҩыс, С. Ҷанба ихьӡ зху Аԥсуа ҳәынҭқарратә драматә театр алитература аҟәша аиҳабыс, Аԥсны ашәҟәыҩҩцәа Реидгыла алитературатә консультантс, Алитфонд аиҳабыс, 1979 шықәса раахыс аус иуеит ажурнал «Аҟазара» аредақтор хадас.
20 шәҟәы инареиҳаны иҭзыжьхьоу ашәҟәыҩҩы иажәабжьқәеи, иповестқәеи, ироманқәеи, аԥхьаҩцәа ирылаҵәеижьҭеи акыр ҵуеит. Акьыԥхь аҟны дцәырҵит 1951 шықәсазы. СССР ашәҟәыҩҩцәа Реидгылахь дрыдыркылеит 1967 шықәсазы. Иахьа Урыстәылеи Аԥсни рышәҟәыҩҩцәа Реидгылақәеи Аԥсны ажурналистцәа Реидгылеи дрылоуп.
Џь. Аҳәба ироманқәа: «Асқьала», «Ахаҳә зыршәуа», «Алахәыла», «Ахамышҭыхә» рҟны ибаҩхатәра еиҳагьы аҽарҭбааит. Аԥсышәала еиԥш, ишәҟәқәа Москва, еиуеиԥшым аҭыжьырҭақәа рҟны урысшәала еиҭаганы иҭыҵхьеит: «Белый конь», «Пристань», «Благославите нас, горы», «Кто бросит камень»  уҳәа егьырҭгьы. Иҩымҭақәа ҭыҵхьеит иара убас англыз, аиапон, аиспан, аполиак, аҭырқәа, аерман, аестон, алатыш уҳәа егьырҭ абызшәақәа рылагьы. Џь. Аҳәба исценариақәа рыла иҭыхуп афильмқәа, идраматә ҩымҭақәа ирылхны аспеқтакльқәа ықәдыргылахьеит аԥсуа театр аҟны. СССР ашәҟәыҩҩцәа Реидгыла ахаҭарнакцәа рделегациақәа дрылан аҳәаанырцәтәи атәылақәа жәпакы дрыҭаахьеит, аимадареи аусеицуреи рыбжьаҵаразы аусура далахәын.

В.А. Џьума Виссарион-иԥа, 75 шықәса шәхыҵра аиубилеи шәыдаҳныҳәалоит. Шәара шәзы акрыӡа зҵазкуа амш шәышԥаԥыло, шәгәалаҟара зеиԥшроузеи?
Џь.А. Иҭабуп. Агәалаҟара аӡбахә ҳҳәозар, аԥсҭазаара ахаҭа жәынгьы-ҿангьы, ҳаԥхьаҟагьы, ишцац ицалоит. Иааркьаҿны уи иахьӡуп – ахьанҭара. Ашәҟәы ԥшьа зҩыз, еиқәзыршәаз ирҳәахьеит, ауаҩы изкны – уҿаҵахәы ԥхӡашала иурҳалоит. Уи иаанаго афатә-ажәтә амазаара мацара акәӡам. Ԥхыӡла иурҳалоит удоуҳатә малгьы. Аха ухшыҩ џьабаак аумырбар, угәы-уԥсы иҭашәуеит. Ауаа рхы рдыруа ианыҟалалак нахыс «рҳаԥшьа» зладырҭәыша аԥшаара иашьҭалоит. Ажәытәангьы, иахьагьы убас иҟоуп хәы змам, уи иахьӡуп ашәҟәы. Агәра ганы сыҟоуп, ҳарҭ, аԥсуаа ажәытәанӡа аҩыра шҳамаз. Ҳаамҭазтәи аҩыра акәзар, – насыԥ сымоуп схатәы бызшәала сахьыҩуа.
В.А. Шәгәы ишԥаанагои, уи агәалаҟара, агәаҳәара ацзар акәӡами?
Џь.А. Хымԥада. Ашәҟәыҩҩра анаҩсангьы, схы здыруа саныҟала инаркны, исзымдыруа мчык исыднаҵазшәа, есқьынгьы хәыцырҭас, хьаас исымоуп Аԥсни аԥсуа жәлари рҭагылазаашьа.
В.А. Ашәҟәыҩҩы ижәлар данрылагылоу мыч ҷыдак иланаҵоит…
Џь.А. Ҳәарада. Хаҭала сара, исылшоз ала сыжәлар рыгәҭа сгылан. Ҿырԥшыс иаагозар, ҳҿара ашықәсқәа раан сҩызцәеи сареи 1958 ш. Мықә ашҭаҿ ажәлар реизара еиҿаҳкааит. Ажәахә хада ҟаиҵеит иахьа иакадемику С. Зыхәба. Саргьы сықәгылеит Қырҭтәылантә ауаа хырҵәаны Аԥсныҟа иааганы рнырхара саҿагыланы. 1967 ш. аан акәзаргьы, ажәлар рықәгылара салахәын. Инеимда-ааимдо ажәлар реизара мҩаԥаагон Ҭ. Шьаҟрыл-ԥҳаи сареи. Заа иҳархиахьаз ашәҟәы иааркьаҿны саԥхьеит. Аԥсуа жәлар ргәы иҵхоз азҵаарақәа ирызкны усҟантәи Асовет Еидгыла анапхгара рыхьӡала иҩын. Исхашҭӡом хра злаз ажәақәа: «Абхазия не может более оставаться на автономных началах в составе Грузинской ССР».
Атоталитартә режим аан ас еиԥш ахшыҩҵак зныԥшуаз ашәҟәы анапаҵаҩра агәаӷьра даараӡа ишәарҭан. Ашьҭахь, 1978-1979 шықәсқәа раан ажәлар рықәгыларақәа срылахәын. Аԥсны жәлар рфорум «Аидгылара» аиҿкааҩцәа сыруаӡәкын. Аҵыхәтәан, ишудыруа, ампыҵахалаҩцәа Аԥсны иақәлеит. Аԥсны Аџьынџьтәылатә еибашьра иалагеит. Аԥсадгьыл хьчатәын.
В.А. Шәгәы ишԥаанагои, еиҿцәажәарала, еизааибагарала иаурызма Қырҭтәылеи Аԥсни реимакқәа рыӡбара?
Џь.А. Сара, хаҭала есқьынагьы садгылаҩын ҳазҭахымзи ҳареи ҳаимак еибашьрала акәымкәа, хшыҩла, уаҩрала аӡбара. Аха ампыҵахалаҩцәа ҳандырҵәарц ианҳақәла аҽныҵәҟьа рыԥсадгьыл ахьчара ицеит сыҷкәынцәа аҩыџьагьы. Аҽныҵәҟьа саргьы абџьарс исымаз скалам шьҭысхит. Афронтқәа рцәаҳәақәа рҟны снеиуан, ҳаибашьцәа ргәы ҭызгон. Сыгәҭыха хада, хәыцырҭас исымаз Аԥсны ахьыԥшмра сахаанхеит. Уи еиҳау гәышьҭыхга ыҟаӡам. Уи иаанагом зегьрыла сгәы ҭынчуп ҳәа. Аԥсны имҩаԥысуа ахҭысқәа: ицәгьазар сылахь еиқәырҵоит, ибзиазар – среигәырӷьоит.
Аибашьраан ҳазҭахызи ҳазҭахымзи реиҩдыраара мариан. Аха аибашьра ашьҭахь ацәгьеи абзиеи реиҩдыраара уадаҩхеит. Аԥсадгьыл ахьчараан иҳавагылаз пату рықәҵашьа ҳҽақәҳаршәозароуп. Иҳацәхьаҳәуа иҟамлароуп. Сгәаанагара жәаха шықәса раԥхьа акьыԥхь аҟны исҳәахьеит, иахьӡын «О каком президенте я мечтаю».
В.А. Аԥсҭазаара ԥхьаҟа ицоит. Аԥсны имҩаԥысуа аиҭакрақәа ашәҟәыҩҩы еиҳа ибарҭоуп, еиҳа игәы шьҭырхуеит, ҵабыргуп, абзиарақәа еиҳазар иҭахуп…
Џь.А. Хымԥада. Аԥсны ԥхьаҟа ицоит. 2004 шықәсазы даҽа даҟьак аатит. Ҳажәлар даҽа шьаҿак ҟарҵеит, далырхит Аԥсны Ахада ҿыц С. Багаԥшь. Уи ихаан иӡбыз аус дуқәа рыла наунагӡа аҭоурых дазаанхоит. Аԥсны ахьыԥшымра азханаҵеит Урыстәылатәи Афедерациа, Кәыдры аиҩхаагьы ԥсҭбарада ахы иақәиҭтәын. Ҳаԥсадгьыл аҟны ҳаԥшәымахеит.
В.А. Ажурнал «Аҟазара» аҭыҵра анаԥшьгаха инаркны редақтор хадас шәамоуп. Аҟазара, инеизакны амилаҭтә культура аҿиара шәылаԥш ахуп, иахьа уи аҭагылазаашьа шәышԥахәаԥшуеи?
Џь.А. Иааркьаҿны иуҳәозар, акультура макьаназы илаҟәуп. Изыхҟьазгьы аилкаара мариоуп – аибашьра хлымӡаах, аблокада… Аполитикатә, аекономикатә, азанааҭтә культура инаркны зехьынџьара ишьҭыҵлароуп. Акультура аҭахуп ҳаԥсҭазаара аганқәа зегьы рҟны. Ҳабзазашьа, ҳҵас, ҳқьабз, ҳхатәы бызшәа, ҳаԥсуара… Реиқәыԥхьаӡара аамҭа агоит. Еицлабны ачарақәа рушьа уанахәаԥшлак, иубоит есааира амилаҭ рхаҿра шырцәыӡуа. Ахатәы бызшәа иаҵанакуа, иамҽханакуа зегьы рҟны даара ахьысҳарақәа ааԥшуеит. Ацәажәараҿы еиԥш, амҩақәа, аҭыԥхьыӡқәа уҳәа аԥсшәа ахьынӡарнубаало уанахәаԥшлак, – иаҳԥырхагоу аӡәгьы дыҟам, арахь рҽеишьа амоуит. Аԥхьаҩцәеи аԥсуа кьыԥхьи еизааигәамхеит, ишеицәыхароу иаанхоит. Зегьы ҳамчқәа еилаҵаны иҟаҳҵаша даара ирацәоуп.
В.А. Акьыԥхь аӡбахә анцәырыжәга, иаҳгәалашәоит, Аԥсны еиԥш, анҭыҵгьы шәышәҟәқәа еиҭаганы лассы-лассы ианҭыҵуаз. Ааигәа аԥсуа ԥхьаҩцәа зыргәырӷьаша иҿыцу ҭшәыжьуама?
Џь.А. Аԥсны Аиҳабыра шықәсқәак раԥхьа ирыдыркылаз ақәҵара иабзоураны, зиубилеиқәа ыҟоу ашәҟәыҩҩцәа рҩымҭақәа томла еизакны иҭыҵуа иҟалеит. Абар, иахьа снапы иакуп сҩымҭақәа реизга ахԥатәи атом.
Ишыжәдыруа, ҩышықәса раахыс аԥсуа шәҟәқәа рҭыжьра шьаҭанкыла аҽаԥсахит. Ашәҟәқәа рхаҭабзиара ҳаракхеит, полиграфиала ибзианы еиқәдыршәоит. Ахаҵгылара агымхеит агонорар аганахьалагьы. Аԥсны Аиҳабыреи ашәҟәҭыжьырҭа анапхгареи иҭабуп ҳәа раҳәатәуп. Амала ашәҟәыҩҩцәа иҵегьы аҽеидкылара ҳахәҭоуп, ҳаҽшаны ҳахьыҟоу ҳзеиԥш усқәа ирԥырхагоуп. Аԥхьаҩцәеи ҳареи ҳаизааигәахартә амҩақәа еицыԥшаалатәуп.
В.А. Ашәҟәыҩҩы хатәра, аҩыза, ақәла, иара убас еиҵагыло аҿар рҩымҭақәа рҭыҵра, игәаԥхо аигәырӷьара, алкаара, иаԥсоу ажәа ахҳәаарагьы анилшо шәышԥазыҟоу?
Џь.А. Ашәҟәыҩҩы убас дыҟазароуп, егьихәҭоуп. Ҿырԥшызаҵәык аазгоит. Аԥсны Аџьынџьтәылатә еибашьраан, 1992 ш. декабр рзы, ашьыжь шаанӡа Тҟәарчал аштаб аҟны снеит. Аҽны анышә дамардон Аԥсадгьыл ахьчараан иҭахаз апоет гәлымҵәах Саида Дел-ԥҳа. Аштаб аҟны ҳаиқәшәеит сқыҭа Аҭара еиуоу аибашьцәеи сареи. Машьына дук ала амҩа иқәлон Аҭараҟа. Аӡынра цәгьан. Саргьы сыргарц срыҳәеит. Аҽны схы иадысҵеит, аибашьра сеибганы салҵуазар, Саида лҩымҭақәа еизганы рҭыжьра. Ҵабыргны, аибашьра ашьҭахь инасыгӡеит. Усҟантәи Аҵсны Ахада В. Арӡынба ицхыраарала иҭыҵит С. Дел-ԥҳа лажәеинраалақәа реизга. Ашьҭахь уи ашәҟәы Д.И. Гәлиа ихьӡ зху Аҳәынҭқарратә премиагьы анаршьеит. Апоет қәрахьымӡа лҩымҭақәа иҵегьы ирызхьаԥштәуп, иҭыжьтәуп. Абаҩхатәра злоу шаҟа ишьҭаҳхуа, убасҟак ҳаҭыр ақәлоит исахьарку ажәа, алитература, аԥсуа бызшәа. Хаҭала, есқьынагьы среигәырӷьоит иаԥсоу аҩымҭақәа, ахьӡ ҿыцқәа, избанзар ҳԥеиԥш лашазароуп.
В.А. Аԥсҭазаара ега ибзиахаргьы, ашәҟәыҩҩы дызҵоу аидара хьанҭоуп, аамҭақәа неилымхкәа иажәа ицзароуп, ижәлар рҿахәы иҳәалароуп, амилаҭтә культура арҿиаҩцәа рыгәҭа дгылазароуп. Ари мариам, аха егьнасыԥуп, разҟы бзиоуп. Шәызнысхьоу амҩа шәананԥшыло ижәбарҭоузеи, шәаԥхьаҟа шәгәыӷрақәа здышәҳәалозеи?
Џь.А. Иашоуп, аԥсҭазаара ахаҭа зегьрыла ибзиазаргьы, ишыхьанҭоу иаанхоит. Ишырҳәо еиԥш, ацәгьеи абзиеи рышьхәа еивҵоуп. Ԥсыхәа ахьынӡамоу ауаҩытәыҩса абзиара адгылара, аӡыргара, аизырҳара, икәша-мыкәша игылоу пату рықәҵара иҽақәиршәозароуп. Ауаа аибачҳара, аҳаҭыреиқәҵара, агәыҭбаара, агәшаҭара рылааӡалазароуп. Зегьы ҿҳәарак-ҿҳәарак зларзыԥҵәоу ала, доус иԥсҭазаараҿы аламыси ауаҩреи ишахәҭоу рныҟәгара илшозароуп. Ацәаҩа ҟазшьа бзиақәа раарԥшра дазыҳаҵҳаҵозароуп, иааигәа-сигәа игылоу аҿыԥшлартә. Убри зегьы ааидкыланы аԥсуаа рҟны Аԥсуара ҳәа иашьҭоуп.
В.А. Ашәҟәыҩҩы еиҳагьы иныруеит, инарҵауланы дазхәыцуеит ҳмилаҭ знысхьоу амҩа, еиҳагьы дахӡыӡаауеит рԥеиԥш лаша. Ахеиқәырхаразы, амилаҭ хаҿра амырӡразы иҟаҵатәузеи?
Џь.А. Ҳазну аамҭазы адунеи аҿиашьа ҳалаԥш ахызароуп. Абыржәаҟара ахеиқәырхара ақтуалра аланы иҟамлац. Ҳмилаҭ хаҿра ҳабла ҷыц еиԥш иҳахьчалароуп, ҳдоуҳа мырӡкәа ԥхьаҟа ҳцалароуп. Адунеи ахәҭа хазына Анцәа иҳаҭәеишьеит, аԥааимбарцәа зхылаԥшуа ари адгьыл ԥшьа аԥсуа изы Аԥсадгьыл ахьӡуп, дықәӷьацарц аҭагылазаашьа бзиагьы иоуроуп. Зегьы уи ҳазықәԥалароуп. Аиҵашьыцра ҳаҟәгазааит, аицлабра бзиа ҳаҭәашьазааит.
В.А. Шәыԥсадгьыли шәуаажәлари шьарда шәрыгымзааит. Шәшырзыҟоу еилкаауп. Шәхаҭа шәхы иазеиӷьашәшьозеи?
Џь.А. Зықьҩыла ҳаҷкәынцәеи ҳҭыԥҳацәеи рыԥсҭазаарақәа зыхҭнырҵаз Аԥсны ԥшӡа наунагӡа иҟазарц ҳазшаз сиҳәоит. Сыжәлар рзы исҭаху схазгьы исҭахуп. Анцәа исаҭәеишьаз сыԥсҭазаара, ҵакыла ихьысҳамкәа, ибеиазар еиӷьысшьоит. Аԥсуа бызшәа ыҟанаҵ саргьы сырхашҭуам ҳәа сгәыӷуеит.
В.А. Арҿиара агәацԥыҳәареи, агәабзиареи, аԥсуа иқәранҵыреи шәыгымзааит.
Џь.А. Иҭабуп.

«Аԥсны»
март 16, 2012 ш.






Ахқәа
Қапба Руслан. Абаҩхатәра (Аԥхьажәа ацынхәрас)….
Зыхәба Сергеи. Џьума Аҳәба иԥсҭазаареи ирҿиаратә мҩеи….
Зыхәба Сергеи. Ақыҭеи ақалақьи реизыҟазаашьақәа аԥсуаа рыбзазареи асахьаркыратә литературеи рҿы…
Зыхәба Сергеи. Ианаамҭоу иҳәоу ажәа.
Қапба Руслан. Аццакра бзиа.
Салаҟаиа Шьоҭа. Зымҩа хароу арҿиаҩы.
Қапба Руслан. Иеимҩалацәам.
Анқәаб Владимир. «Атәым жәҩан аҵаҟа».
Қапба Руслан. Ажәлар ргәамчи ахамышҭыхәи.
Ашәа – аԥсеиқәырхага. Аиҿцәажәара.
Хәыцырҭас исымоу сыжәлар рлахьынҵоуп. (Аиҿцәажәара аниҵеит В. Қапба).
Сеибашьуан скалам ала, сажәала… (Аиҿцәажәара аниҵеит С. Ҭаркьыл).
Насыԥ имоуп зхатәы бызшәала иҩуа. Аиҿцәажәара аниҵеит В. Аԥҳазоу).























Ашәҟәыҩҩы, апублицист Џьума Аҳәба
иқәҿиарақәа рымаӡа
(Астатиақәеи аиҿцәажәарақәеи реизга)




Тайны успеха писателя и публициста Джумы Ахуба
(Сборник статей и интервью на абхазском и русском языках)




Аредақтор: Гә.Д. Аӡынба








2012 








