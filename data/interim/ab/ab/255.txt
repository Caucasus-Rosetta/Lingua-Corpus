«АԤСУАА – ҬЫРҚӘТӘЫЛА» АПРОЕКТ АЛА

Ҳазну ашықәс ииун 11 инаркны ииуль 1 аҟынӡа Аԥснытәи аҳәынҭқарратә университет аҿы иаԥҵоу Нарҭдырреи адәынтәи афольклорҭҵаареи Рцентр аусзуҩцәа Ҭырқәтәыла, ҳџьынџьуаа ахьынхо аҭыԥқәа жәпакы рҟны аҭҵаарадырратә експедициа мҩаԥыргон. Уи аилазаараҿы иҟан Ацентр аиҳабы, ААР академик Зураб Џьапуа (анапхгаҩы), ихаҭыԥуаҩ, аҵарауаҩ Адгәыр Какоба, алаборант еиҳабы, аспирант Мадонна Ԥлиа-ԥҳа.
Аԥсны Аҳәынҭқарра Аиҳабыра афинанстә цхыраара ззыҟарҵаз «Аԥсуаа – Ҭырқәтәыла» зыхьӡу афольклортә експедициатә проект аҳәаақәа ирҭагӡаны, аԥсуа ҵарауаа ҩажәа мшы инарзынаԥшуа адәынтәи аматериал еизыргон. Ирҭааны ирыҿцәажәеит Адаԥазар иаҵанакуа ақыҭақәа жәаф рҟны инхо ҳџьынџьуаа рхаҭарнакцәа. Урҭ ыҟан Ионгалық, Кәызлықә, Балбаллы, Сариер, Алҭындара, Аԥсара, Каилар, Караԥнар, Бычқыдере, Соуқсу, Реишьыҭбеи, Ҩызунџьорман, Месудие, Ирфанисаани, Ҳарманлы, Ҳарманҭеԥе ақыҭақәа рҟны.

Зураб Џьапуа иажәақәа рыла, Ҭырқәтәыла рыҟазаара иалагӡаны ирыҿцәажәеит 80-ҩык рҟынӡа аинформантцәа. Уи иалыҵшәаны иҟаҵоуп 40-40 сааҭ инарзынаԥшуа аудиои авидеои нҵамҭақәа, иара убас 3-нызқь инареиҳаны афотоҭыхымҭақәа. Ианҵоу аматериалқәа зегьы ааидкыланы, аԥсуаа рфольклори, рбызшәеи, ретнографиеи рыҭҵаараҿы аинтерес ду рыҵоуп.
Аекспедициа иабзоураны, аԥсуаҭҵаараҿы, хаҭала Ҭырқәтәыла инхо ҳашьцәа–аԥсуаа рфольклор аҭҵаараҿы иҿыцу, уаанӡа шамахамзар уаҩы иԥымлоз, даара азҿлымҳара зуҭаша аматериалқәагьы ааԥшит. 
«Аԥсуаа – Ҭырқәтәыла» зыхьӡу апроект аус ауеит 2009 шықәса раахыс. Уи хықәкыс иамоуп, инықәырԥшшәа иугозар, 150 шықәса инарзынаԥшуа Ҭырқәтәыла инхо аԥсуаа рытрадициатә культура, рфольклор аҭҵаара. 
Сынтәатәи аекспедициа дазааҭгыло, Зураб Џьапуа ҳаицәажәараан иазгәеиҭеит:
«Аԥсуаа ԥсаҟьаны Ҭырқәтәыла иалаԥсоуп. Убри аҟынтә, ҳекспедициа алҵшәа бзиа аиурц азы акраҵанакуан ҳусура ахьымҩаԥаагаша, аԥсуаа еиҳа ирацәаны иахьынхо аҭыԥқәа ралхра. Иагьыӡбан Адаԥазар иаҵанакуа ақыҭақәа жәпакы ҳарҭаарц.
Апроект ала раԥхьаӡа аусура ҳаналагоз, 2009 шықәса инаркны, ҳусура ахықәкы рацәак ирзеилымкаауазҭгьы,  ҳарзымдыруазҭгьы, иахьа еиҳа ҳаилыркаауа, еиҳа иаҳхаҵгыло иалагеит. Сара сызҿу Ҭырқәтәыла инхо аԥсуаа роуп. Ари уаҩы игәы иахәаша усуп.
Ҳџьынџьуаа ахьынхо ақыҭақәа рҿы аекспедициа амҩаԥгараан ҳазҿлымҳан, хықәкыла афольклор адагьы, Аԥснынтәи аԥсуаа хҵәаны уахь ишнанагаз иазкны ирдыруа, усҟан рҭагылазаашьа зеиԥшраз, рыбзазашьаҿы зҽызыԥсахыз реилкаара. Хаҭала афольклор иаҵанакуа азҵаарақәа ракәзар, ҳрызҿлымҳан ажанр маҷқәа реиԥш, ажанр дуқәагьы. Ирацәаны иуԥылоит алафқәа. Еиҳа еиқәханы иҟоу ажанрқәа иреиуоуп: амиф-ҵабыргқәа, аҭоурыхтә фырхаҵаратә ашәақәеи аҳәамҭақәеи, аҿаԥыцтә жәабжьқәа. Нарҭаа ирызку аҳәамҭақәа еиҳа иԥсыҽны иргәалашәоит. Аха иҟоуп Аԥсны ирзымдыруа, ирхашҭхьоу, Ҭырқәтәыла еиқәханы иҟоугьы. Урҭ иреиуоуп, иаҳҳәап, аныҳәарақәеи ашәирақәеи. Насгьы, М.Лакрба иновелла «Асас» афольклортә вариант даҽа композициак аманы ианаҳҵеит, иара убас даара уаҩы иааџьеишьаша еиуеиԥшым асиужетқәагьы.  Урҭ иреиуоуп Нарҭаа репос иаҵанакуа, Сасрыҟәеи Бжаҩа-Бжаӡеи ирызку атекстқәа уҳәа егьырҭгьы.
Ҳзыҿцәажәаз ажәабжьҳәаҩцәа, аинформантцәа рахьтә иалыскаарц сҭахуп аԥсуа бызшәа ибзианы издыруа, ажәабжьҳәаратә традициа ныҟәызго, изцааиуа, акыргьы ҳзыршанхаз аӡәык-ҩыџьак. Урҭ иреиуоуп: Ҵабри Иқьмеҭ, Аӡын Феизы (Беинауҭ), Чзым Сальаҳаҭҭин (Кәызлықә), Мату Баақьи, Кәырни Бақьыр (Соуқсу), Пасани Ферудун (Каилар), Ҳаԥаҭ Феқьри (Ирфанисаани).
Ҳныҟәарақәа ирылагӡаны, ҳаҟан Ҳарманҭеԥе, Орҳан Ашамба анышә дахьамадоу иҳаҭгәын аҿы. Ҳарҭааит уи иҭаацәа.
Акыр афотоҭыхымҭақәа ҳамҭас иҳаиҭеит (уаанӡа иара ихатәы архивк еиԥш иҵәахны имаз), акыршықәса аԥсуа дернеқь напхгара азызуаз Абыгба Неҳаҭ.
Иазгәасҭарц сҭахуп даҽакгьы. Иахьа Ҭырқәтәыла инхо аԥсуаа рҿы аекспедициа амҩаԥгара, уи аганахь ала аусура аиҿкааразы еиҳа алшарақәа ҟалеит иаҳхысыз ашәышықәса иаҿырԥшны уахәаԥшуазар. Избан акәзар, Асовет еидгылеи Ҭырқәтәылеи усҟантәи реизыҟазаашьақәа зынӡа даҽакын. Аха убасҟангьы Руслан Гәажәба иеиԥш агәаӷьра змаз анҵаҩцәа иҟарҵаз маҷӡам. Иахьатәи ҳаамҭазы иҟалаз алшарақәа ишахәҭоу ҳхы иархәаны ҳусура иҵегьы еиӷьны ианаҳзеиҿкаа, аԥсуаҭҵааразы хәызмам аматериалқәа аҭоурых иазынхартә иҟалоит. Ҳапроект аусурагьы зызку убри ауп, – ҳаԥхьаҟатәи аҭҵаамҭақәа рзы ашьаҭа аҟаҵара, ауасхыр ашьҭаҵара. Еизааго аматериалқәа мыӡырц азы, зегьы хԥа-хԥа екземплиар ҟаҵаны ишьҭаҳҵоит. Уи имариоу усым, иаҭахуп ҳаамҭазтәи атехника ибзианы адырра. Убарҭ азҵаарақәа рганахь ала ҟазара ҳаракыла аус иуеит Адгәыр Какоба».
Зураб Џьапуа излеиҳәо ала, Ҭырқәтәыла инхо аԥсуаа рҟны ажәабжьҳәаратә, афольклортә традициа азыхынҳәра ашьҭамҭақәак ыҟоуп, аха иааидкыланы, уи ашәарҭара ӷәӷәа иҭагылоуп. Убри аҟынтә, акраҵанакуеит, ԥсыхәа ахьынӡамоу, излауала ирласны аматериалқәа ранҵара, реизгара. Аамҭа цацыԥхьаӡа иаҳцәыӡуа рацәахоит. Аҵарауаҩ иажәақәа рыла, дара Ҭырқәтәыла ианыҟаз изыҿцәажәаз аԥсуаа рҟынтә доусы иахьынхо ақыҭақәа, аҭырқәа хьӡы инаваргыланы, аԥсуа хьыӡқәа рыхҵаны ирымоуп. Зегьы иргәалашәоит рхылҵшьҭра, рабшьҭрақәа, рыжәлақәа. Урҭ рахьтә иҟоуп дара аинтерес зҵоу, насгьы иахьа Аԥсны иуԥымло, мамзаргьы уарла-шәарла иуԥыло ажәлақәагьы. Урҭ зегьы аекспедициа аан ашәҟәы ианҵан.
Аҵарауаа Ҭырқәтәыла аекспедициа аиҿкаараҿы, Аԥсны Аҳәынҭқарра Аиҳабыра иҟарҵаз афинанстә цхыраара анаҩс, еиуеиԥшым азҵаарақәа рзы аҭыԥан ацхыраара рызҭаз иреиуоуп: Жьи Фаарықә, Агәмаа Илмаз, Ԥли (Лаԥшь) Ерол, Чқәани Мижьдеҭ, Хәаҷаа Ирфан, Анқәаб-ԥҳа Гәында, Калцы Муҳарем, Иурдем Иусуф.
Алхас ЧХАМАЛИА
