Жәлар рышәҟәыҩҩы

Аҩажәатәи ашәышықәса аҩбатәи азбжазы еиҵагылаз аԥсуа шәҟәыҩҩцәа рабиԥара иаҵанакуа, аханатә еиԥш, ааԥсарак инмырԥшӡо алитератуҷра амаҵ зуа, зҩымҭақәа рыла аԥхьаҩцәа зыргәырӷьог, ира ишиҟазшьо еиԥш, арҿиара инаҷыданы Аԥсны ауаажәларратә ԥсҭазаара иалагылоу, аҳәынҭқарраҿы имҩаԥысуа ахҭысқәа ирылахәу, ҳтәылаҿы еиԥш, анҭыҵ, хара зыхьӡ еицырдырхьоу, зымҽхак ҭбаау Аԥсны жәлар рышәҟәыҩҩы, Д. И. Гәлиа ихьӡ зху аҳәынҭқарратә премиа занашьоу, акыр аконкурсқәа рҟны зҩымҭақәа алыркаахьоу Алықьса Ноча-иԥа Гогәуа 80 шықәса ихыҵуеит.
Алықьса Гогәуа диит 1932 ш. март 15 рзы Очамчыра араион Гәыԥ ақыҭан. 1951 ш. абжьаратә школ даналга аҟәатәи аҳәынҭқарратә арҵаҩратә институт афилологиатә фокультет дҭалеит. Иҵарара анхиркәша игәҭакы наигӡеит – даанахәеит А. М. Горки ихьӡ зху Алитературатә институт. Аха уаанӡагьы ашәҟәыҩҩы ҿа Аԥын аԥхьаҩцәа деицгәарҭахьан, амилаҭтә литературазы иҿыцыз аҩымҭақәа рыла акьыԥхь  аҟны дцәырҵхьан. Алықьса Гогәуа раԥхьатәи иажәеинраала акьыԥхь анаба («Аԥсны ҟаԥшь»,1948 ш.)  нахыс, ишахәҭоу еиԥш, ижәлар рҿахәы иҳәартә амҩа хара дықәлеит. Уи зынӡагьы ишымариамызгьы, хьаҳәхьачарак ҟамҵакәа, дызҵалаз аидара хьанҭа ашьҭыхра илиршеит. Абасала, иԥсадгьыли ижәлари рҿаԥхьа иуалԥшьа нагӡо даауеит. Амилаҭтә литератураҿы еиԥш, ижәлар рыҩныҵҟагьы ихатә ҭыԥ ҷыда имоуп, даҽакгьы иалаҩашьом.
Алықьса Гогәуа ирҿиамҭа ауасхыр бзиа азышьҭеиҵеит, идыррақәа ирҵаулеит, илаԥшҳәаа аҽарҭбааит москва аҵара аниҵоз. Еибадырит, аиҩызара бзиагьы рыбжьалеит еицырдыруак аурыс шәҟәыҩҩцәеи иареи, иара убас усҟантәи аамҭазы уа аҵара иҭаз, ашьҭахь зҩымҭақәа рыла еицырдыруа иҟалаз егьырҭ милаҭқәа рхаҭарнакцәа.
1960 ш. иҵара далганы аԥсныҟа данхынҳә еиуеиԥшым ашықәсқәа раан аус иуан Аԥснытәи аҳәынҭшәҟәҭыжьыраҿы, анаҩс – ахәыҷтәы журнал «Амцабз» аредактор хадас, Аԥсны ашәҟәыҩҩцәа Реидгыла ахантәҩыс, ашәҟәыҩҩцәа Реидгылақәа Жәларбжьаратәи Реилазаара Ангӡком алахәылас дыҟан. Иахьа Д. И. Гәлиа ихьӡ зху Аҳәынҭқарратә премиа рыҭаразы акомиссиа дахантәаҩуп, Аԥсны ауаажәлрратә палата далоуп.
Алықьса гогәуа еснагь ижәлар дрылгылзар иҭахын, иахьагьы ари аҟазшьа бзиа ицоуп. Алитеаратура ала мацара иҽҭахикаауамызт ашәҟәыҩҩы, ижәлар рыцәгьеи рыбзиеи далахәын, рхьаа ихьаан, ргәырӷьара игәырӷьаран. Здынеихәаԥшра акыр иҭбаау ашәҟәыҩҩы даҽакалагьы ихы изымҩаԥгарымызт. Еиҳараӡакгьы, 1980-тәи ашықәсқәа раан Аԥсны аҭагылазаашьа ҭышәынтәаламызт, еилашуаз ахҭысқәа ашәҟәыҩҩы зегьы изеиԥшны дызрыхәаԥшрымызт. Аԥсны ауаажәларра-политикатә ԥсҭазаара агәҭа дналагылеит. Ауаажәларра-политикатә еиҿкара Аԥсны Жәлар рформ «Аидгылара» раԥхьатәи ахантәаҩыс дыҟан. Уи иалнаршеит ԥсны жәлар рмилаҭтә зинқәа рзықәԥараҿы акрызҵазкуа аҭыԥ ааннакылара. Имариамыз амҭазы Аԥснытәи иреиӷьу рҵеицәа иреиуаз аа-ҩык алхтәын СССР Жәлар рдепутатрахь. Урҭ рхыԥхьаӡараҿы дҟалеит депутатс иалырхыз еицырдыруа ашәҟәыҩҩы Алықьса Гогәуа.
Ҵабыргны, ашәҟәыҩҩы иԥсҭазаара цәаҳәа ҟаԥшьны иагәылсит дхьыҟазаалакгьы, инапы злакызаалакгьы ижәлар рҿахәы аҳәара. Абри анапынҵа аамҭа инаҭеит, аамҭа далнакааит ажәлар ираԥсоу рԥеи. Арҿиаҩы абарҭқәа зегьы агәамч ирҭон, илымшаша илдыршон аԥсҭазаараҿы, алитеаратураҿы. Убасҟак дрыԥхьаӡон, убасҟак идунеихәаԥшышьа аҽарҭбаауан, илаԥшҳәаа харахон. Еснагь акраҵанакуан ахатәра иажәа.
Зегьы рзы имаӡам Алықьса Гогәуа дшыхәыҷыз ажәеинраалақәа рыҩра дшалагаз, аха, хара имгакәа аԥыжәара ааннакылоит апроза. Иажәабжьқәеқи иповестқәеи еидызкыло раԥхьатәи ишәҟәы «Аӡиас ццакуеит амшын ахь» ҭыҵит 1957 ш. Аҟәа. 1960 ш. акәзар, адунеир абеит иажәабжьқәа реизга «Ашьацаагага». Убри ашықәс аан, Москва, Алитеаратуратә институт данлага иақәыршәаны ашәыҟәҭыжьырҭа «Молодая  гвардия» иҭнажьит иҩымҭақәа реизга, урысшәала еиҭаганы, «Река спешит к морю» ҳәа хьӡыс иаманы. Убри нахыс. Ашәҟәыҩҩы ибаҩхатәра агәра ргеит, ирыдыркылеит, егьеицырдырит егьырҭ амилаҭқәа, ахьшәара бзиагьы арҭон.
Еиуеиԥшым ашықәсқәа раан Аҟәа, Москва Қарҭ иҭыҵуан есааира аԥхьаҩцәа зыргәырӷьоз ашәҟәыҩҩы иҩымҭақәа: иажәабжьқәа, иповестқәа, ироманқәа згәылоу хыԥхьаӡара рацәала ашәҟәқәа. Урҭ иреиуоуп аԥсышәала иҭыҵхьоу: «Аси амацәыси», «Аҽыкәаҳа» (1966), «Шьхаԥшӡа» (1971), «Хаха-хымш ныҟәа ахьыбжьо» (1972), «Мшәагә дуи Мшәагә хәыҷи» (1978), «Олимпиада» (1979), «Асҟак дузааигәан, аха дузгәамҭеит» (1980), «Асду» (1982), «Уаԥхьа игылоу дубартә иҟлахьан» (1988). 1980-тәи ашықәсқәа раан иҭыжьын иалкаау иҩымҭақәа реизгақәа, Москва «Молодая гвардия» иҭнажьит иара убас ишәҟәы «Вкус воды» (1978). Ашәҟәҭыжьырҭа «Совесткий писатель» аҟны иҭыжьын: «Время оленьего зова», «за семью камнями», «Художественная литеаратура» иҭнажьит «Дикая азалия». Алықьса Гогәуа иҩымҭақәа зныкымкәа ирыхцәажәахьеит, еилдыргахьеит Москва. Ажурналқәа рҟны акәзар, иҩымҭақәа иреилаҳаны ирыдыркылон. Егьыркьыԥхьуан («Дружба народов», «Студенческий меридиан», «Сельская молодежь», «Советская женщина»), иара убас англыз ,афранцыз, анемец, авенгр, аиспан, аполиак, аболгар уҳәа абызшәақәа рыла иҭыҵуа еиуеиԥшым ажурналқәеи альманахқәеи рҟны.
Ароман «Асду» акәзар, Аҟәа аԥснытәи аҳәынҭшәҟәҭыжьырҭа урысшәала иҭнажьит. Иҭыҵит иара убасгьы Алықьса Гогәуа иҩымҭақәа реизгақәа хә-томкны. Хымԥада, ари ҳамҭа бзиоуп алитеаратура абзиабаҩцәа зегьы рзы.
Ашәҟәыҩҩы  иҩымҭақәа ирыхцәажәахьеит ,ахәшьара бзиагьы рырҭахьеит аԥсуа литератураҭҵааҩцәа, акритикцәа реиԥш, аурыс критикцәа, алитературҭҵааҩцәа, ашәҟәыҩҩцәа аӡәырҩы.
Алықьса гогәуа деицырдыруеит публицистк иаҳасабалагьы, аԥсуа кьыԥхь аҟны лассы-лассы дықәгылоит ашәҟәыҩҩи ауаажәларреи ирыдҳәалоу азҵаатәқәа уҳәа ирызкны, ицәыригоит даҽаӡәы изгәамҭо, илаԥш зхьымсуа аԥсҭазаара аганқәа, ҳазҭагылоу амҭа иацу ацәырҵрақәа, насгьы рхырхарҭа иаша ашҟа ҳхьаирыԥшит. Апублицистикаҿы бзиа ибоит аполемикагьы. Аԥсни, аԥсуааи, амилаҭтә литературеи рпроблемақәа ирызкны еиуеиԥшым астатиақәа маҷымкәа икьыԥхьхьеит, Аԥсны еиԥш, Урыстәылагьы. Ҳтәыла анҭыҵ еиуеиԥшым аформақәа дрылахәхахьеит, урҭ рҟны дагьықәгылахьеит Урыстәылан, иара убас Ниу-Иорк, Лос-Анжелес, Хельсинки, Сҭампыл, Дмаск уҳәа ақалақьқәа рҟны. Илшахьоу шьардоуп аиҭагара аус аҟынгьы. Ф. Достоевски, М. Горки, К. Федин, А. Платионов, Н. Тиханов уҳәа аурыс шәҟәыҩҩцәа рҩымҭақәа аԥсышәала ирцәажәахьеит.
Аурыс шәҟәыҩҩы Андреи Битов ишизиҳәахьоу  еиԥш, «Алықьса Гогәуа дрылаҟоуп XX ашәышықәса анҵәамҭазтәи ашәҟәыҩҩы иҟазшьақәа зегьы…». Ари ахшыҩҵак иацаҳҵар ауеит абас: «Алықьса Гогәуа дрылаҟоуп XX ашәышықәсқә анҵәамҭазтәи XXI ашәышықәсқәа алагамҭазтәи ашәҟәыҩҩы иҟазшьақәа зегьы».
Еснагь аҳәатәы змоу, аҳәашьагьы иақәшәо, ажәа азҟаза ду, ашәҟәыҩҩы хатәра Алықьса Ноча-иԥа Гогәуа 80 шықәса аиубилеи идныҳәалауа агәабзиара ,агәамч, ақәранҵыра ду, арҿиаратә гәаҳәара изеиӷьаҳшьоит. Акыр шықәса иԥсадгьыли ижәлари дрыгымзааит, Аԥсны имҩаԥысуа аиҭакра бзиақәа шьардаамҭа дреигәырӷьалааит. 

Аԥсны ашәҟәыҩҩцәа реидгыла


